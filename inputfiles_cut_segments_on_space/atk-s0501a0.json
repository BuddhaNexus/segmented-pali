{
  "atk-s0501a0:0": "Namo tassa bhagavato arahato sammāsambuddhassa",
  "atk-s0501a0:1": "Khuddakanikāye",
  "atk-s0501a0:2": "Khuddakapāṭha-aṭṭhakathā",
  "atk-s0501a0:3": "Ganthārambhakathā",
  "atk-s0501a0:4": "Buddhaṃ saraṇaṃ gacchāmi;",
  "atk-s0501a0:5": "Dhammaṃ saraṇaṃ gacchāmi;",
  "atk-s0501a0:6": "Saṅghaṃ saraṇaṃ gacchāmīti.",
  "atk-s0501a0:7": "Ayaṃ saraṇagamananiddeso khuddakānaṃ ādi.",
  "atk-s0501a0:8": "Imassa dāni atthaṃ paramatthajotikāya khuddakaṭṭhakathāya vivarituṃ vibhajituṃ uttānīkātuṃ idaṃ vuccati –",
  "atk-s0501a0:9": "Uttamaṃ vandaneyyānaṃ, vanditvā ratanattayaṃ;",
  "atk-s0501a0:10": "Khuddakānaṃ karissāmi, kesañci atthavaṇṇanaṃ.",
  "atk-s0501a0:11": "Khuddakānaṃ gambhīrattā, kiñcāpi atidukkarā;",
  "atk-s0501a0:12": "Vaṇṇanā mādisenesā, abodhantena sāsanaṃ.",
  "atk-s0501a0:13": "Ajjāpi tu abbocchinno, pubbācariyanicchayo;",
  "atk-s0501a0:14": "Tatheva ca ṭhitaṃ yasmā, navaṅgaṃ satthusāsanaṃ.",
  "atk-s0501a0:15": "Tasmāhaṃ kātumicchāmi, atthasaṃvaṇṇanaṃ imaṃ;",
  "atk-s0501a0:16": "Sāsanañceva nissāya, porāṇañca vinicchayaṃ.",
  "atk-s0501a0:17": "Saddhammabahumānena, nāttukkaṃsanakamyatā;",
  "atk-s0501a0:18": "Nāññesaṃ vambhanatthāya, taṃ suṇātha samāhitāti.",
  "atk-s0501a0:19": "Khuddakavavatthānaṃ",
  "atk-s0501a0:20_0": "Tattha “khuddakānaṃ karissāmi, kesañci atthavaṇṇana”nti vuttattā khuddakāni tāva",
  "atk-s0501a0:20_1": "vavatthapetvā pacchā atthavaṇṇanaṃ karissāmi. Khuddakāni nāma khuddakanikāyassa ekadeso,",
  "atk-s0501a0:20_2": "khuddakanikāyo nāma pañcannaṃ nikāyānaṃ ekadeso. Pañca nikāyā nāma –",
  "atk-s0501a0:21": "Dīghamajjhimasaṃyutta, aṅguttarikakhuddakā;",
  "atk-s0501a0:22": "Nikāyā pañca gambhīrā, dhammato atthato cime.",
  "atk-s0501a0:23_0": "Tattha brahmajālasuttādīni catuttiṃsa suttāni dīghanikāyo. Mūlapariyāyasuttādīni",
  "atk-s0501a0:23_1": "diyaḍḍhasataṃ dve ca suttāni majjhimanikāyo. Oghataraṇasuttādīni satta suttasahassāni",
  "atk-s0501a0:23_2": "satta ca suttasatāni dvāsaṭṭhi ca suttāni saṃyuttanikāyo. Cittapariyādānasuttādīni",
  "atk-s0501a0:23_3": "nava suttasahassāni pañca ca suttasatāni sattapaññāsañca suttāni aṅguttaranikāyo.",
  "atk-s0501a0:23_4": "Khuddakapāṭho, dhammapadaṃ, udānaṃ, itivuttakaṃ, suttanipāto, vimānavatthu, petavatthu,",
  "atk-s0501a0:23_5": "theragāthā, therīgāthā, jātakaṃ, niddeso, paṭisambhidā, apadānaṃ, buddhavaṃso, cariyāpiṭakaṃ,",
  "atk-s0501a0:23_6": "vinayābhidhammapiṭakāni, ṭhapetvā vā cattāro nikāye avasesaṃ buddhavacanaṃ khuddakanikāyo.",
  "atk-s0501a0:24_0": "Kasmā panesa khuddakanikāyoti vuccati? Bahūnaṃ khuddakānaṃ dhammakkhandhānaṃ samūhato",
  "atk-s0501a0:24_1": "nivāsato ca. Samūhanivāsā hi “nikāyo”ti vuccanti. “Nāhaṃ, bhikkhave, aññaṃ ekanikāyampi",
  "atk-s0501a0:24_2": "samanupassāmi evaṃ cittaṃ, yathayidaṃ, bhikkhave, tiracchānagatā pāṇā. Poṇikanikāyo,",
  "atk-s0501a0:24_3": "cikkhallikanikāyo”ti evamādīni cettha sādhakāni sāsanato lokato ca. Ayamassa khuddakanikāyassa",
  "atk-s0501a0:24_4": "ekadeso. Imāni suttantapiṭakapariyāpannāni atthato vivarituṃ vibhajituṃ uttānīkātuñca",
  "atk-s0501a0:24_5": "adhippetāni khuddakāni, tesampi khuddakānaṃ saraṇasikkhāpadadvattiṃsākārakumārapañhamaṅgalasutta-",
  "atk-s0501a0:24_6": "ratanasuttatirokuṭṭanidhikaṇḍamettasuttānaṃ vasena navappabhedo khuddakapāṭho ādi",
  "atk-s0501a0:24_7": "ācariyaparamparāya vācanāmaggaṃ āropitavasena na bhagavatā vuttavasena. Bhagavatā hi vuttavasena –",
  "atk-s0501a0:25": "“Anekajātisaṃsāraṃ, sandhāvissaṃ anibbisaṃ;",
  "atk-s0501a0:26": "Gahakāraṃ gavesanto, dukkhā jāti punappunaṃ.",
  "atk-s0501a0:27": "“Gahakāraka diṭṭhosi, puna gehaṃ na kāhasi;",
  "atk-s0501a0:28": "Sabbā te phāsukā bhaggā, gahakūṭaṃ visaṅkhataṃ;",
  "atk-s0501a0:29": "Visaṅkhāragataṃ cittaṃ, taṇhānaṃ khayamajjhagā”ti. –",
  "atk-s0501a0:30": "Idaṃ gāthādvayaṃ sabbassāpi buddhavacanassa ādi. Tañca manasāva vuttavasena, na vacībhedaṃ katvā vuttavasena. Vacībhedaṃ pana katvā vuttavasena –",
  "atk-s0501a0:31": "“Yadā have pātubhavanti dhammā,",
  "atk-s0501a0:32": "Ātāpino jhāyato brāhmaṇassa;",
  "atk-s0501a0:33": "Athassa kaṅkhā vapayanti sabbā,",
  "atk-s0501a0:34": "Yato pajānāti sahetudhamma”nti. –",
  "atk-s0501a0:35": "Ayaṃ gāthā ādi. Tasmā yvāyaṃ navappabhedo khuddakapāṭho imesaṃ khuddakānaṃ ādi, tassa ādito pabhuti atthasaṃvaṇṇanaṃ ārabhissāmi.",
  "atk-s0501a0:36": "Nidānasodhanaṃ",
  "atk-s0501a0:37": "Tassa cāyamādi “buddhaṃ saraṇaṃ gacchāmi, dhammaṃ saraṇaṃ gacchāmi, saṅghaṃ saraṇaṃ gacchāmī”ti. Tassāyaṃ atthavaṇṇanāya mātikā –",
  "atk-s0501a0:38": "“Kena kattha kadā kasmā, bhāsitaṃ saraṇattayaṃ;",
  "atk-s0501a0:39": "Kasmā cidhādito vutta, mavuttamapi ādito.",
  "atk-s0501a0:40": "“Nidānasodhanaṃ katvā, evamettha tato paraṃ;",
  "atk-s0501a0:41": "Buddhaṃ saraṇagamanaṃ, gamakañca vibhāvaye.",
  "atk-s0501a0:42": "“Bhedābhedaṃ phalañcāpi, gamanīyañca dīpaye;",
  "atk-s0501a0:43": "Dhammaṃ saraṇamiccādi, dvayepesa nayo mato.",
  "atk-s0501a0:44": "“Anupubbavavatthāne, kāraṇañca viniddise;",
  "atk-s0501a0:45": "Saraṇattayametañca, upamāhi pakāsaye”ti.",
  "atk-s0501a0:46": "Tattha paṭhamagāthāya tāva idaṃ saraṇattayaṃ kena bhāsitaṃ, kattha bhāsitaṃ, kadā bhāsitaṃ, kasmā bhāsitaṃ avuttamapicādito tathāgatena kasmā idhādito vuttanti pañca pañhā.",
  "atk-s0501a0:47_0": "Tesaṃ vissajjanā kena bhāsitanti bhagavatā bhāsitaṃ, na sāvakehi, na isīhi, na devatāhi.",
  "atk-s0501a0:47_1": "Katthāti bārāṇasiyaṃ isipatane migadāye. Kadāti āyasmante yase saddhiṃ sahāyakehi",
  "atk-s0501a0:47_2": "arahattaṃ patte ekasaṭṭhiyā arahantesu bahujanahitāya loke dhammadesanaṃ karontesu.",
  "atk-s0501a0:47_3": "Kasmāti pabbajjatthañca upasampadatthañca. Yathāha –",
  "atk-s0501a0:48_0": "“Evañca pana, bhikkhave, pabbājetabbo upasampādetabbo. Paṭhamaṃ kesamassuṃ ohāretvā",
  "atk-s0501a0:48_1": "kāsāyāni vatthāni acchādāpetvā ekaṃsaṃ uttarāsaṅgaṃ kārāpetvā bhikkhūnaṃ pāde vandāpetvā",
  "atk-s0501a0:48_2": "ukkuṭikaṃ nisīdāpetvā añjaliṃ paggaṇhāpetvā ‘evaṃ vadehī’ti vattabbo ‘buddhaṃ saraṇaṃ",
  "atk-s0501a0:48_3": "gacchāmi, dhammaṃ saraṇaṃ gacchāmi, saṅghaṃ saraṇaṃ gacchāmī”’ti.",
  "atk-s0501a0:49_0": "Kasmā cidhādito vuttanti idañca navaṅgaṃ satthusāsanaṃ tīhi piṭakehi saṅgaṇhitvā",
  "atk-s0501a0:49_1": "vācanāmaggaṃ āropentehi pubbācariyehi yasmā iminā maggena devamanussā upāsakabhāvena",
  "atk-s0501a0:49_2": "vā pabbajitabhāvena vā sāsanaṃ otaranti, tasmā sāsanotārassa maggabhūtattā idha khuddakapāṭhe",
  "atk-s0501a0:49_3": "ādito vuttanti ñātabbaṃ.",
  "atk-s0501a0:50": "Kataṃ nidānasodhanaṃ.",
  "atk-s0501a0:51": "1. Saraṇattayavaṇṇanā",
  "atk-s0501a0:52": "Buddhavibhāvanā",
  "atk-s0501a0:53_0": "Idāni yaṃ vuttaṃ “buddhaṃ saraṇagamanaṃ, gamakañca vibhāvaye”ti, tattha sabbadhammesu",
  "atk-s0501a0:53_1": "appaṭihatañāṇanimittānuttaravimokkhādhigamaparibhāvitaṃ khandhasantānamupādāya, paññattito",
  "atk-s0501a0:53_2": "sabbaññutaññāṇapadaṭṭhānaṃ vā saccābhisambodhimupādāya paññattito sattaviseso buddho. Yathāha –",
  "atk-s0501a0:54": "“Buddhoti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto, balesu ca vasībhāva”nti.",
  "atk-s0501a0:55": "Ayaṃ tāva atthato buddhavibhāvanā.",
  "atk-s0501a0:56": "Byañjanato pana “bujjhitāti buddho, bodhetāti buddho”ti evamādinā nayena veditabbo. Vuttañcetaṃ –",
  "atk-s0501a0:57_0": "“Buddhoti kenaṭṭhena buddho? Bujjhitā saccānīti buddho, bodhetā pajāyāti buddho,",
  "atk-s0501a0:57_1": "sabbaññutāya buddho, sabbadassāvitāya buddho, anaññaneyyatāya buddho, vikasitāya",
  "atk-s0501a0:57_2": "buddho, khīṇāsavasaṅkhātena buddho, nirupakkilesasaṅkhātena buddho, ekantavītarāgoti",
  "atk-s0501a0:57_3": "buddho, ekantavītadosoti buddho, ekantavītamohoti buddho, ekantanikkilesoti buddho,",
  "atk-s0501a0:57_4": "ekāyanamaggaṃ gatoti buddho, eko anuttaraṃ sammāsambodhiṃ abhisambuddhoti buddho,",
  "atk-s0501a0:57_5": "abuddhivihatattā buddhipaṭilābhā buddho. Buddhoti netaṃ nāmaṃ mātarā kataṃ, na pitarā",
  "atk-s0501a0:57_6": "kataṃ, na bhātarā kataṃ, na bhaginiyā kataṃ, na mittāmaccehi kataṃ, na ñātisālohitehi",
  "atk-s0501a0:57_7": "kataṃ, na samaṇabrāhmaṇehi kataṃ, na devatāhi kataṃ, vimokkhantikametaṃ buddhānaṃ",
  "atk-s0501a0:57_8": "bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti yadidaṃ buddho”ti.",
  "atk-s0501a0:58_0": "Ettha ca yathā loke avagantā avagatoti vuccati, evaṃ bujjhitā saccānīti buddho. Yathā",
  "atk-s0501a0:58_1": "paṇṇasosā vātā paṇṇasusāti vuccanti, evaṃ bodhetā pajāyāti buddho. Sabbaññutāya buddhoti",
  "atk-s0501a0:58_2": "sabbadhammabujjhanasamatthāya buddhiyā buddhoti vuttaṃ hoti. Sabbadassāvitāya buddhoti",
  "atk-s0501a0:58_3": "sabbadhammabodhanasamatthāya buddhiyā buddhoti vuttaṃ hoti. Anaññaneyyatāya buddhoti",
  "atk-s0501a0:58_4": "aññena abodhito sayameva buddhattā buddhoti vuttaṃ hoti. Vikasitāya buddhoti nānāguṇavikasanato",
  "atk-s0501a0:58_5": "padumamiva vikasanaṭṭhena buddhoti vuttaṃ hoti. Khīṇāsavasaṅkhātena buddhoti evamādīhi",
  "atk-s0501a0:58_6": "cittasaṅkocakaradhammapahānato niddākkhayavibuddho puriso viya sabbakilesaniddākkhayavibuddhattā",
  "atk-s0501a0:58_7": "buddhoti vuttaṃ hoti. Ekāyanamaggaṃ gatoti buddhoti buddhiyatthānaṃ gamanatthapariyāyato",
  "atk-s0501a0:58_8": "yathā maggaṃ gatopi puriso gatoti vuccati, evaṃ ekāyanamaggaṃ gatattāpi buddhoti",
  "atk-s0501a0:58_9": "vuccatīti dassetuṃ vuttaṃ. Eko anuttaraṃ sammāsambodhiṃ abhisambuddhoti buddhoti",
  "atk-s0501a0:58_10": "na parehi buddhattā buddho, kintu sayameva anuttaraṃ sammāsambodhiṃ abhisambuddhattā",
  "atk-s0501a0:58_11": "buddhoti vuttaṃ hoti. Abuddhivihatattā buddhipaṭilābhā buddhoti buddhi buddhaṃ bodhoti",
  "atk-s0501a0:58_12": "pariyāyavacanametaṃ. Tattha yathā nīlarattaguṇayogato “nīlo paṭo, ratto paṭo”ti vuccati,",
  "atk-s0501a0:58_13": "evaṃ buddhiguṇayogato buddhoti ñāpetuṃ vuttaṃ hoti. Tato paraṃ buddhoti netaṃ nāmanti",
  "atk-s0501a0:58_14": "evamādi atthamanugatā ayaṃ paññattīti bodhanatthaṃ vuttanti evarūpena nayena sabbesaṃ",
  "atk-s0501a0:58_15": "padānaṃ buddhasaddassa sādhanasamattho attho veditabbo.",
  "atk-s0501a0:59": "Ayaṃ byañjanatopi buddhavibhāvanā.",
  "atk-s0501a0:60": "Saraṇagamanagamakavibhāvanā",
  "atk-s0501a0:61_0": "Idāni saraṇagamanādīsu hiṃsatīti saraṇaṃ, saraṇagatānaṃ teneva saraṇagamanena bhayaṃ",
  "atk-s0501a0:61_1": "santāsaṃ dukkhaṃ duggatiṃ parikkilesaṃ hiṃsati vidhamati nīharati nirodhetīti attho.",
  "atk-s0501a0:61_2": "Atha vā hite pavattanena ahitā ca nivattanena sattānaṃ bhayaṃ hiṃsatīti buddho, bhavakantārā",
  "atk-s0501a0:61_3": "uttaraṇena assāsadānena ca dhammo, appakānampi kārānaṃ vipulaphalapaṭilābhakaraṇena",
  "atk-s0501a0:61_4": "saṅgho. Tasmā imināpi pariyāyena taṃ ratanattayaṃ saraṇaṃ. Tappasādataggarutāhi vihataviddhaṃsitakileso",
  "atk-s0501a0:61_5": "tapparāyaṇatākārappavatto aparappaccayo vā cittuppādo saraṇagamanaṃ. Taṃsamaṅgī satto",
  "atk-s0501a0:61_6": "taṃ saraṇaṃ gacchati, vuttappakārena cittuppādena “esa me saraṇaṃ, esa me parāyaṇa”nti",
  "atk-s0501a0:61_7": "evametaṃ upetīti attho. Upento ca “ete mayaṃ, bhante, bhagavantaṃ saraṇaṃ gacchāma,",
  "atk-s0501a0:61_8": "dhammañca, upāsake no bhagavā dhāretū”ti tapussabhallikādayo viya samādānena vā,",
  "atk-s0501a0:61_9": "“satthā me, bhante, bhagavā, sāvakohamasmī”ti mahākassapādayo viya sissabhāvūpagamanena",
  "atk-s0501a0:61_10": "vā, “evaṃ vutte brahmāyu brāhmaṇo uṭṭhāyāsanā ekaṃsaṃ uttarāsaṅgaṃ karitvā yena bhagavā",
  "atk-s0501a0:61_11": "tenañjaliṃ paṇāmetvā tikkhattuṃ udānaṃ udānesi ‘namo tassa bhagavato arahato sammāsambuddhassa.",
  "atk-s0501a0:61_12": "Namo tassa…pe… sammāsambuddhassā”’ti brahmāyuādayo viya tappoṇattena vā, kammaṭṭhānānuyogino",
  "atk-s0501a0:61_13": "viya attasanniyyātanena vā, ariyapuggalā viya saraṇagamanupakkilesasamucchedena vāti",
  "atk-s0501a0:61_14": "anekappakāraṃ visayato kiccato ca upeti.",
  "atk-s0501a0:62": "Ayaṃ saraṇagamanassa gamakassa ca vibhāvanā.",
  "atk-s0501a0:63": "Bhedābhedaphaladīpanā",
  "atk-s0501a0:64_0": "Idāni “bhedābhedaṃ phalañcāpi, gamanīyañca dīpaye”ti vuttānaṃ bhedādīnaṃ ayaṃ dīpanā,",
  "atk-s0501a0:64_1": "evaṃ saraṇagatassa puggalassa duvidho saraṇagamanabhedo – sāvajjo ca anavajjo ca.",
  "atk-s0501a0:64_2": "Anavajjo kālakiriyāya, sāvajjo aññasatthari vuttappakārappavattiyā, tasmiñca vuttappakāraviparītappavattiyā.",
  "atk-s0501a0:64_3": "So duvidhopi puthujjanānameva. Buddhaguṇesu aññāṇasaṃsayamicchāñāṇappavattiyā anādarādippavattiyā",
  "atk-s0501a0:64_4": "ca tesaṃ saraṇaṃ saṃkiliṭṭhaṃ hoti. Ariyapuggalā pana abhinnasaraṇā ceva asaṃkiliṭṭhasaraṇā",
  "atk-s0501a0:64_5": "ca honti. Yathāha “aṭṭhānametaṃ, bhikkhave, anavakāso, yaṃ diṭṭhisampanno puggalo",
  "atk-s0501a0:64_6": "aññaṃ satthāraṃ uddiseyyā”ti. Puthujjanā tu yāvadeva saraṇabhedaṃ na pāpuṇanti, tāvadeva",
  "atk-s0501a0:64_7": "abhinnasaraṇā. Sāvajjova nesaṃ saraṇabhedo, saṃkileso ca aniṭṭhaphalado hoti. Anavajjo",
  "atk-s0501a0:64_8": "avipākattā aphalo, abhedo pana phalato iṭṭhameva phalaṃ deti.",
  "atk-s0501a0:65": "Yathāha –",
  "atk-s0501a0:66": "“Yekeci buddhaṃ saraṇaṃ gatāse, na te gamissanti apāyabhūmiṃ;",
  "atk-s0501a0:67": "Pahāya mānusaṃ dehaṃ, devakāyaṃ paripūressantī”ti. ;",
  "atk-s0501a0:68": "Tatra ca ye saraṇagamanupakkilesasamucchedena saraṇaṃ gatā, te apāyaṃ na gamissanti. Itare pana saraṇagamanena na gamissantīti evaṃ gāthāya adhippāyo veditabbo.",
  "atk-s0501a0:69": "Ayaṃ tāva bhedābhedaphaladīpanā.",
  "atk-s0501a0:70": "Gamanīyadīpanā",
  "atk-s0501a0:71_0": "Gamanīyadīpanāyaṃ codako āha – “buddhaṃ saraṇaṃ gacchāmī”ti ettha yo buddhaṃ saraṇaṃ",
  "atk-s0501a0:71_1": "gacchati, esa buddhaṃ vā gaccheyya saraṇaṃ vā, ubhayathāpi ca ekassa vacanaṃ niratthakaṃ.",
  "atk-s0501a0:71_2": "Kasmā? Gamanakiriyāya kammadvayābhāvato. Na hettha “ajaṃ gāmaṃ netī”tiādīsu viya",
  "atk-s0501a0:71_3": "dvikammakattaṃ akkharacintakā icchanti.",
  "atk-s0501a0:72_0": "“Gacchateva pubbaṃ disaṃ, gacchati pacchimaṃ disa”ntiādīsu viya sātthakamevāti ce?",
  "atk-s0501a0:72_1": "Na, buddhasaraṇānaṃ samānādhikaraṇabhāvassānadhippetato. Etesañhi samānādhikaraṇabhāve",
  "atk-s0501a0:72_2": "adhippete paṭihatacittopi buddhaṃ upasaṅkamanto buddhaṃ saraṇaṃ gato siyā. Yañhi",
  "atk-s0501a0:72_3": "taṃ buddhoti visesitaṃ saraṇaṃ, tamevesa gatoti. “Etaṃ kho saraṇaṃ khemaṃ, etaṃ saraṇamuttama”nti",
  "atk-s0501a0:72_4": "vacanato samānādhikaraṇattamevāti ce? Na, tattheva tabbhāvato. Tattheva hi gāthāpade",
  "atk-s0501a0:72_5": "etaṃ buddhādiratanattayaṃ saraṇagatānaṃ bhayaharaṇattasaṅkhāte saraṇabhāve abyabhicaraṇato",
  "atk-s0501a0:72_6": "“khemamuttamañca saraṇa”nti ayaṃ samānādhikaraṇabhāvo adhippeto, aññattha tu gamisambandhe",
  "atk-s0501a0:72_7": "sati saraṇagamanassa appasiddhito anadhippetoti asādhakametaṃ. “Etaṃ saraṇamāgamma,",
  "atk-s0501a0:72_8": "sabbadukkhā pamuccatī”ti ettha gamisambandhepi saraṇagamanapasiddhito samānādhikaraṇattamevāti",
  "atk-s0501a0:72_9": "ce? Na pubbe vuttadosappasaṅgato. Tatrāpi hi samānādhikaraṇabhāve sati etaṃ buddhadhammasaṅghasaraṇaṃ",
  "atk-s0501a0:72_10": "paṭihatacittopi āgamma sabbadukkhā pamucceyyāti evaṃ pubbe vuttadosappasaṅgo eva",
  "atk-s0501a0:72_11": "siyā, na ca no dosena atthi atthoti asādhakametaṃ. Yathā “mamañhi, ānanda, kalyāṇamittaṃ",
  "atk-s0501a0:72_12": "āgamma jātidhammā sattā jātiyā parimuccantī”ti ettha bhagavato kalyāṇamittassa ānubhāvena",
  "atk-s0501a0:72_13": "parimuccamānā sattā “kalyāṇamittaṃ āgamma parimuccantī”ti vuttā. Evamidhāpi buddhadhammasaṅghassa",
  "atk-s0501a0:72_14": "saraṇassānubhāvena muccamāno “etaṃ saraṇamāgamma, sabbadukkhā pamuccatī”ti vuttoti",
  "atk-s0501a0:72_15": "evamettha adhippāyo veditabbo.",
  "atk-s0501a0:73": "Evaṃ sabbathāpi na buddhassa gamanīyattaṃ yujjati, na saraṇassa, na ubhayesaṃ, icchitabbañca gacchāmīti niddiṭṭhassa gamakassa gamanīyaṃ, tato vattabbā ettha yuttīti. Vuccate –",
  "atk-s0501a0:74_0": "Buddhoyevettha gamanīyo, gamanākāradassanatthaṃ tu taṃ saraṇavacanaṃ, buddhaṃ saraṇanti",
  "atk-s0501a0:74_1": "gacchāmi. Esa me saraṇaṃ, esa me parāyaṇaṃ, aghassa, tātā, hitassa ca vidhātāti iminā",
  "atk-s0501a0:74_2": "adhippāyena etaṃ gacchāmi bhajāmi sevāmi payirupāsāmi, evaṃ vā jānāmi bujjhāmīti.",
  "atk-s0501a0:74_3": "Yesañhi dhātūnaṃ gatiattho buddhipi tesaṃ atthoti. Iti-saddassa appayogā ayuttamiti",
  "atk-s0501a0:74_4": "ce? Taṃ na. Tattha siyā – yadi cettha evamattho bhaveyya, tato “aniccaṃ rūpaṃ aniccaṃ",
  "atk-s0501a0:74_5": "rūpanti yathābhūtaṃ pajānātī”ti evamādīsu viya iti-saddo payutto siyā, na ca payutto,",
  "atk-s0501a0:74_6": "tasmā ayuttametanti. Tañca na, kasmā? Tadatthasambhavā. “Yo ca buddhañca dhammañca",
  "atk-s0501a0:74_7": "saṅghañca saraṇaṃ gato”ti evamādīsu viya idhāpi iti-saddassa attho sambhavati, na",
  "atk-s0501a0:74_8": "ca vijjamānatthasambhavā iti-saddā sabbattha payujjanti, appayuttassāpettha payuttassa",
  "atk-s0501a0:74_9": "viya iti-saddassa attho viññātabbo aññesu ca evaṃjātikesu, tasmā adoso eva soti.",
  "atk-s0501a0:74_10": "“Anujānāmi, bhikkhave, tīhi saraṇagamanehi pabbajja”ntiādīsu saraṇasseva gamanīyato",
  "atk-s0501a0:74_11": "yaṃ vuttaṃ “gamanākāradassanatthaṃ tu saraṇavacana”nti, taṃ na yuttamiti ce. Taṃ",
  "atk-s0501a0:74_12": "nāyuttaṃ. Kasmā? Tadatthasambhavā eva. Tatrāpi hi tassa attho sambhavati, yato pubbasadisameva",
  "atk-s0501a0:74_13": "appayuttopi payutto viya veditabbo. Itarathā hi pubbe vuttadosappasaṅgo eva siyā,",
  "atk-s0501a0:74_14": "tasmā yathānusiṭṭhameva gahetabbaṃ.",
  "atk-s0501a0:75": "Ayaṃ gamanīyadīpanā.",
  "atk-s0501a0:76": "Dhammasaṅghasaraṇavibhāvanā",
  "atk-s0501a0:77_0": "Idāni yaṃ vuttaṃ “dhammaṃ saraṇamiccādi, dvayepesa nayo mato”ti ettha vuccate – yvāyaṃ",
  "atk-s0501a0:77_1": "“buddhaṃ saraṇaṃ gacchāmī”ti ettha atthavaṇṇanānayo vutto, “dhammaṃ saraṇaṃ gacchāmi,",
  "atk-s0501a0:77_2": "saṅghaṃ saraṇaṃ gacchāmī”ti etasmimpi padadvaye esova veditabbo. Tatrāpi hi dhammasaṅghānaṃ",
  "atk-s0501a0:77_3": "atthato byañjanato ca vibhāvanamattameva asadisaṃ, sesaṃ vuttasadisameva. Yato yadevettha",
  "atk-s0501a0:77_4": "asadisaṃ, taṃ vuccate – maggaphalanibbānāni dhammoti eke. Bhāvitamaggānaṃ sacchikatanibbānānañca",
  "atk-s0501a0:77_5": "apāyesu apatanabhāvena dhāraṇato paramassāsavidhānato ca maggavirāgā eva imasmiṃ",
  "atk-s0501a0:77_6": "atthe dhammoti amhākaṃ khanti, aggappasādasuttañceva sādhakaṃ. Vuttañcettha “yāvatā,",
  "atk-s0501a0:77_7": "bhikkhave, dhammā saṅkhatā, ariyo aṭṭhaṅgiko maggo tesaṃ aggamakkhāyatī”ti evamādi.",
  "atk-s0501a0:78": "Catubbidhaariyamaggasamaṅgīnaṃ catusāmaññaphalasamadhivāsitakhandhasantānānañca puggalānaṃ samūho diṭṭhisīlasaṅghātena saṃhatattā saṅgho. Vuttañcetaṃ bhagavatā –",
  "atk-s0501a0:79_0": "“Taṃ kiṃ maññasi, ānanda, ye vo mayā dhammā abhiññā desitā, seyyathidaṃ, cattāro",
  "atk-s0501a0:79_1": "satipaṭṭhānā, cattāro sammappadhānā, cattāro iddhipādā, pañcindriyāni, pañca balāni,",
  "atk-s0501a0:79_2": "satta bojjhaṅgā, ariyo aṭṭhaṅgiko maggo, passasi no tvaṃ, ānanda, imesu dhammesu",
  "atk-s0501a0:79_3": "dvepi bhikkhū nānāvāde”ti.",
  "atk-s0501a0:80_0": "Ayañhi paramatthasaṅgho saraṇanti gamanīyo. Sutte ca “āhuneyyo pāhuneyyo dakkhiṇeyyo",
  "atk-s0501a0:80_1": "añjalikaraṇīyo anuttaraṃ puññakkhettaṃ lokassā”ti vutto. Etaṃ pana saraṇaṃ gatassa",
  "atk-s0501a0:80_2": "aññasmimpi bhikkhusaṅghe vā bhikkhunisaṅghe vā buddhappamukhe vā saṅghe sammutisaṅghe",
  "atk-s0501a0:80_3": "vā catuvaggādibhede ekapuggalepi vā bhagavantaṃ uddissa pabbajite vandanādikiriyāya",
  "atk-s0501a0:80_4": "saraṇagamanaṃ neva bhijjati na saṃkilissati, ayamettha viseso. Vuttāvasesantu imassa",
  "atk-s0501a0:80_5": "dutiyassa ca saraṇagamanassa bhedābhedādividhānaṃ pubbe vuttanayeneva veditabbaṃ.",
  "atk-s0501a0:80_6": "Ayaṃ tāva “dhammaṃ saraṇamiccādi, dvayepesa nayo mato”ti etassa vaṇṇanā.",
  "atk-s0501a0:81": "Anupubbavavatthānakāraṇaniddeso",
  "atk-s0501a0:82_0": "Idāni anupubbavavatthāne, kāraṇañca viniddiseti ettha etesu ca tīsu saraṇavacanesu",
  "atk-s0501a0:82_1": "sabbasattānaṃ aggoti katvā paṭhamaṃ buddho, tappabhavato tadupadesitato ca anantaraṃ",
  "atk-s0501a0:82_2": "dhammo, tassa dhammassa ādhārakato tadāsevanato ca ante saṅgho. Sabbasattānaṃ vā",
  "atk-s0501a0:82_3": "hite niyojakoti katvā paṭhamaṃ buddho, tappabhavato sabbasattahitattā anantaraṃ dhammo,",
  "atk-s0501a0:82_4": "hitādhigamāya paṭipanno adhigatahito cāti katvā ante saṅgho saraṇabhāvena vavatthapetvā",
  "atk-s0501a0:82_5": "pakāsitoti evaṃ anupubbavavatthāne kāraṇañca viniddise.",
  "atk-s0501a0:83": "Upamāpakāsanā",
  "atk-s0501a0:84_0": "Idāni yampi vuttaṃ “saraṇattayametañca, upamāhi pakāsaye”ti, tampi vuccate – ettha",
  "atk-s0501a0:84_1": "pana puṇṇacando viya buddho, candakiraṇanikaro viya tena desito dhammo, puṇṇacandakiraṇasamuppāditapīṇito",
  "atk-s0501a0:84_2": "loko viya saṅgho. Bālasūriyo viya buddho, tassa rasmijālamiva vuttappakāro dhammo,",
  "atk-s0501a0:84_3": "tena vihatandhakāro loko viya saṅgho. Vanadāhakapuriso viya buddho, vanadahanaggi",
  "atk-s0501a0:84_4": "viya kilesavanadahano dhammo, daḍḍhavanattā khettabhūto viya bhūmibhāgo daḍḍhakilesattā",
  "atk-s0501a0:84_5": "puññakkhettabhūto saṅgho. Mahāmegho viya buddho, salilavuṭṭhi viya dhammo, vuṭṭhinipātūpasamitareṇu",
  "atk-s0501a0:84_6": "viya janapado upasamitakilesareṇu saṅgho. Susārathi viya buddho, assājānīyavinayūpāyo",
  "atk-s0501a0:84_7": "viya dhammo, suvinītassājānīyasamūho viya saṅgho. Sabbadiṭṭhisalluddharaṇato sallakatto",
  "atk-s0501a0:84_8": "viya buddho, salluddharaṇūpāyo viya dhammo, samuddhaṭasallo viya jano samuddhaṭadiṭṭhisallo",
  "atk-s0501a0:84_9": "saṅgho. Mohapaṭalasamuppāṭanato vā sālākiyo viya buddho, paṭalasamuppāṭanupāyo viya",
  "atk-s0501a0:84_10": "dhammo, samuppāṭitapaṭalo vippasannalocano viya jano samuppāṭitamohapaṭalo vippasannañāṇalocano",
  "atk-s0501a0:84_11": "saṅgho. Sānusayakilesabyādhiharaṇasamatthatāya vā kusalo vejjo viya buddho, sammā",
  "atk-s0501a0:84_12": "payuttabhesajjamiva dhammo, bhesajjapayogena samupasantabyādhi viya janasamudāyo",
  "atk-s0501a0:84_13": "samupasantakilesabyādhānusayo saṅgho.",
  "atk-s0501a0:85_0": "Atha vā sudesako viya buddho, sumaggo viya khemantabhūmi viya ca dhammo, maggappaṭipanno",
  "atk-s0501a0:85_1": "khemantabhūmippatto viya saṅgho. Sunāviko viya buddho, nāvā viya dhammo, pārappatto",
  "atk-s0501a0:85_2": "sampattiko viya jano saṅgho. Himavā viya buddho, tappabhavosadhamiva dhammo, osadhūpabhogena",
  "atk-s0501a0:85_3": "nirāmayo viya jano saṅgho. Dhanado viya buddho, dhanaṃ viya dhammo, yathādhippāyaṃ",
  "atk-s0501a0:85_4": "laddhadhano viya jano sammāladdhaariyadhano saṅgho. Nidhidassanako viya buddho, nidhi",
  "atk-s0501a0:85_5": "viya dhammo, nidhippatto viya jano saṅgho.",
  "atk-s0501a0:86_0": "Apica abhayado viya vīrapuriso buddho, abhayamiva dhammo, sampattābhayo viya jano",
  "atk-s0501a0:86_1": "accantasabbabhayo saṅgho. Assāsako viya buddho, assāso viya dhammo, assatthajano",
  "atk-s0501a0:86_2": "viya saṅgho. Sumitto viya buddho, hitūpadeso viya dhammo, hitūpayogena pattasadattho",
  "atk-s0501a0:86_3": "viya jano saṅgho. Dhanākaro viya buddho, dhanasāro viya dhammo, dhanasārūpabhogo",
  "atk-s0501a0:86_4": "viya jano saṅgho. Rājakumāranhāpako viya buddho, sīsanhānasalilaṃ viya dhammo, sunhātarājakumāravaggo",
  "atk-s0501a0:86_5": "viya saddhammasalilasunhāto saṅgho. Alaṅkārakārako viya buddho, alaṅkāro viya dhammo,",
  "atk-s0501a0:86_6": "alaṅkatarājaputtagaṇo viya saddhammālaṅkato saṅgho. Candanarukkho viya buddho, tappabhavagandho",
  "atk-s0501a0:86_7": "viya dhammo, candanupabhogena santapariḷāho viya jano saddhammūpabhogena santapariḷāho",
  "atk-s0501a0:86_8": "saṅgho. Dāyajjasampadānako viya pitā buddho, dāyajjaṃ viya dhammo, dāyajjaharo puttavaggo",
  "atk-s0501a0:86_9": "viya saddhammadāyajjaharo saṅgho. Vikasitapadumaṃ viya buddho, tappabhavamadhu viya",
  "atk-s0501a0:86_10": "dhammo, tadupabhogībhamaragaṇo viya saṅgho. Evaṃ saraṇattayametañca, upamāhi pakāsaye.",
  "atk-s0501a0:87": "Ettāvatā ca yā pubbe “kena kattha kadā kasmā, bhāsitaṃ saraṇattaya”ntiādīhi catūhi gāthāhi atthavaṇṇanāya mātikā nikkhittā, sā atthato pakāsitā hotīti.",
  "atk-s0501a0:88": "Paramatthajotikāya khuddakapāṭha-aṭṭhakathāya",
  "atk-s0501a0:89": "Saraṇattayavaṇṇanā niṭṭhitā.",
  "atk-s0501a0:90": "2. Sikkhāpadavaṇṇanā",
  "atk-s0501a0:91": "Sikkhāpadapāṭhamātikā",
  "atk-s0501a0:92_0": "Evaṃ saraṇagamanehi sāsanotāraṃ dassetvā sāsanaṃ otiṇṇena upāsakena vā pabbajitena",
  "atk-s0501a0:92_1": "vā yesu sikkhāpadesu paṭhamaṃ sikkhitabbaṃ, tāni dassetuṃ nikkhittassa sikkhāpadapāṭhassa",
  "atk-s0501a0:92_2": "idāni vaṇṇanatthaṃ ayaṃ mātikā –",
  "atk-s0501a0:93": "“Yena yattha yadā yasmā, vuttānetāni taṃ nayaṃ;",
  "atk-s0501a0:94": "Vatvā katvā vavatthānaṃ, sādhāraṇavisesato.",
  "atk-s0501a0:95": "“Pakatiyā ca yaṃ vajjaṃ, vajjaṃ paṇṇattiyā ca yaṃ;",
  "atk-s0501a0:96": "Vavatthapetvā taṃ katvā, padānaṃ byañjanatthato.",
  "atk-s0501a0:97": "“Sādhāraṇānaṃ sabbesaṃ, sādhāraṇavibhāvanaṃ;",
  "atk-s0501a0:98": "Atha pañcasu pubbesu, visesatthappakāsato.",
  "atk-s0501a0:99": "“Pāṇātipātapabhuti-hekatānānatādito;",
  "atk-s0501a0:100": "Ārammaṇādānabhedā, mahāsāvajjato tathā.",
  "atk-s0501a0:101": "“Payogaṅgasamuṭṭhānā, vedanāmūlakammato;",
  "atk-s0501a0:102": "Viramato ca phalato, viññātabbo vinicchayo.",
  "atk-s0501a0:103": "“Yojetabbaṃ tato yuttaṃ, pacchimesvapi pañcasu;",
  "atk-s0501a0:104": "Āveṇikañca vattabbaṃ, ñeyyā hīnāditāpi cā”ti.",
  "atk-s0501a0:105_0": "Tattha etāni pāṇātipātāveramaṇītiādīni dasa sikkhāpadāni bhagavatā eva vuttāni, na",
  "atk-s0501a0:105_1": "sāvakādīhi. Tāni ca sāvatthiyaṃ vuttāni jetavane anāthapiṇḍikassa ārāme āyasmantaṃ",
  "atk-s0501a0:105_2": "rāhulaṃ pabbājetvā kapilavatthuto sāvatthiṃ anuppattena sāmaṇerānaṃ sikkhāpadavavatthāpanatthaṃ. Vuttaṃ hetaṃ –",
  "atk-s0501a0:106_0": "“Atha kho bhagavā kapilavatthusmiṃ yathābhirantaṃ viharitvā yena sāvatthi tena cārikaṃ",
  "atk-s0501a0:106_1": "pakkāmi. Anupubbena cārikaṃ caramāno yena sāvatthi tadavasari. Tatra sudaṃ bhagavā",
  "atk-s0501a0:106_2": "sāvatthiyaṃ viharati jetavane anāthapiṇḍikassa ārāme. Tena kho pana samayena …pe…",
  "atk-s0501a0:106_3": "atha kho sāmaṇerānaṃ etadahosi – ‘kati nu kho amhākaṃ sikkhāpadāni, kattha ca amhehi",
  "atk-s0501a0:106_4": "sikkhitabba”’nti. Bhagavato etamatthaṃ ārocesuṃ – “anujānāmi, bhikkhave, sāmaṇerānaṃ",
  "atk-s0501a0:106_5": "dasa sikkhāpadāni, tesu ca sāmaṇerehi sikkhituṃ, pāṇātipātāveramaṇī…pe… jātarūparajatapaṭiggahaṇā veramaṇī”ti.",
  "atk-s0501a0:107_0": "Tānetāni “samādāya sikkhati sikkhāpadesū”ti suttānusārena saraṇagamanesu ca dassitapāṭhānusārena",
  "atk-s0501a0:107_1": "“pāṇātipātā veramaṇisikkhāpadaṃ samādiyāmī”ti evaṃ vācanāmaggaṃ āropitānīti veditabbāni.",
  "atk-s0501a0:107_2": "Evaṃ tāva “yena yattha yadā yasmā, vuttānetāni taṃ nayaṃ vatvā”ti so nayo daṭṭhabbo.",
  "atk-s0501a0:108": "Sādhāraṇavisesavavatthānaṃ",
  "atk-s0501a0:109_0": "Ettha ca ādito dve catutthapañcamāni upāsakānaṃ sāmaṇerānañca sādhāraṇāni niccasīlavasena.",
  "atk-s0501a0:109_1": "Uposathasīlavasena pana upāsakānaṃ sattamaṭṭhamaṃ cekaṃ aṅgaṃ katvā sabbapacchimavajjāni",
  "atk-s0501a0:109_2": "sabbānipi sāmaṇerehi sādhāraṇāni, pacchimaṃ pana sāmaṇerānameva visesabhūtanti evaṃ",
  "atk-s0501a0:109_3": "sādhāraṇavisesato vavatthānaṃ kātabbaṃ. Purimāni cettha pañca ekantaakusalacittasamuṭṭhānattā",
  "atk-s0501a0:109_4": "pāṇātipātādīnaṃ pakativajjato veramaṇiyā, sesāni paṇṇattivajjatoti evaṃ pakatiyā",
  "atk-s0501a0:109_5": "ca yaṃ vajjaṃ, vajjaṃ paṇṇattiyā ca yaṃ, taṃ vavatthapetabbaṃ.",
  "atk-s0501a0:110": "Sādhāraṇavibhāvanā",
  "atk-s0501a0:111": "Yasmā cettha “veramaṇisikkhāpadaṃ samādiyāmī”ti etāni sabbasādhāraṇāni padāni, tasmā etesaṃ padānaṃ byañjanato ca atthato ca ayaṃ sādhāraṇavibhāvanā veditabbā –",
  "atk-s0501a0:112_0": "Tattha byañjanato tāva veraṃ maṇatīti veramaṇī, veraṃ pajahati, vinodeti, byantīkaroti,",
  "atk-s0501a0:112_1": "anabhāvaṃ gametīti attho. Viramati vā etāya karaṇabhūtāya veramhā puggaloti, vikārassa",
  "atk-s0501a0:112_2": "vekāraṃ katvā veramaṇī. Teneva cettha “veramaṇisikkhāpadaṃ viramaṇisikkhāpada”nti",
  "atk-s0501a0:112_3": "dvidhā sajjhāyaṃ karonti. Sikkhitabbāti sikkhā, pajjate anenāti padaṃ. Sikkhāya padaṃ",
  "atk-s0501a0:112_4": "sikkhāpadaṃ, sikkhāya adhigamūpāyoti attho. Atha vā mūlaṃ nissayo patiṭṭhāti vuttaṃ",
  "atk-s0501a0:112_5": "hoti. Veramaṇī eva sikkhāpadaṃ veramaṇisikkhāpadaṃ, viramaṇisikkhāpadaṃ vā dutiyena",
  "atk-s0501a0:112_6": "nayena. Sammā ādiyāmi samādiyāmi, avītikkamanādhippāyena akhaṇḍakāritāya acchiddakāritāya",
  "atk-s0501a0:112_7": "asabalakāritāya ca ādiyāmīti vuttaṃ hoti.",
  "atk-s0501a0:113_0": "Atthato pana veramaṇīti kāmāvacarakusalacittasampayuttā virati, sā pāṇātipātā viramantassa",
  "atk-s0501a0:113_1": "“yā tasmiṃ samaye pāṇātipātā ārati virati paṭivirati veramaṇī akiriyā akaraṇaṃ anajjhāpatti",
  "atk-s0501a0:113_2": "velāanatikkamo setughāto”ti evamādinā nayena vibhaṅge vuttā. Kāmañcesā veramaṇī nāma",
  "atk-s0501a0:113_3": "lokuttarāpi atthi, idha pana samādiyāmīti vuttattā samādānavasena pavattārahā, tasmā",
  "atk-s0501a0:113_4": "sā na hotīti kāmāvacarakusalacittasampayuttā viratīti vuttā.",
  "atk-s0501a0:114_0": "Sikkhāti tisso sikkhā adhisīlasikkhā, adhicittasikkhā, adhipaññāsikkhāti. Imasmiṃ",
  "atk-s0501a0:114_1": "panatthe sampattaviratisīlaṃ lokikā vipassanā rūpārūpajhānāni ariyamaggo ca sikkhāti",
  "atk-s0501a0:114_2": "adhippetā. Yathāha –",
  "atk-s0501a0:115_0": "“Katame dhammā sikkhā? Yasmiṃ samaye kāmāvacaraṃ kusalaṃ cittaṃ uppannaṃ hoti, somanassasahagataṃ",
  "atk-s0501a0:115_1": "ñāṇasampayuttaṃ…pe… tasmiṃ samaye phasso hoti…pe… avikkhepo hoti, ime dhammā sikkhā.",
  "atk-s0501a0:116_0": "“Katame dhammā sikkhā? Yasmiṃ samaye rūpūpapattiyā maggaṃ bhāveti vivicceva kāmehi",
  "atk-s0501a0:116_1": "vivicca akusalehi dhammehi…pe… paṭhamaṃ jhānaṃ…pe… pañcamaṃ jhānaṃ upasampajja viharati…pe…",
  "atk-s0501a0:116_2": "avikkhepo hoti, ime dhammā sikkhā.",
  "atk-s0501a0:117": "“Katame dhammā sikkhā? Yasmiṃ samaye arūpapattiyā…pe… nevasaññānāsaññāyatanasahagataṃ…pe… avikkhepo hoti, ime dhammā sikkhā.",
  "atk-s0501a0:118": "“Katame dhammā sikkhā? Yasmiṃ samaye lokuttaraṃ jhānaṃ bhāveti niyyānikaṃ…pe… avikkhepo hoti, ime dhammā sikkhā”ti.",
  "atk-s0501a0:119_0": "Etāsu sikkhāsu yāya kāyaci sikkhāya padaṃ adhigamūpāyo, atha vā mūlaṃ nissayo patiṭṭhāti",
  "atk-s0501a0:119_1": "sikkhāpadaṃ. Vuttañhetaṃ – “sīlaṃ nissāya sīle patiṭṭhāya satta bojjhaṅge bhāvento",
  "atk-s0501a0:119_2": "bahulīkaronto”ti evamādi. Evamettha sādhāraṇānaṃ padānaṃ sādhāraṇā byañjanato atthato",
  "atk-s0501a0:119_3": "ca vibhāvanā kātabbā.",
  "atk-s0501a0:120": "Purimapañcasikkhāpadavaṇṇanā",
  "atk-s0501a0:121_0": "Idāni yaṃ vuttaṃ – “atha pañcasu pubbesu, visesatthappakāsato…pe… viññātabbo vinicchayo”ti,",
  "atk-s0501a0:121_1": "tatthetaṃ vuccati – pāṇātipātoti ettha tāva pāṇoti jīvitindriyappaṭibaddhā khandhasantati,",
  "atk-s0501a0:121_2": "taṃ vā upādāya paññatto satto. Tasmiṃ pana pāṇe pāṇasaññino tassa pāṇassa jīvitindriyupacchedakaupakkamasamuṭṭhāpikā",
  "atk-s0501a0:121_3": "kāyavacīdvārānaṃ aññataradvārappavattā vadhakacetanā pāṇātipāto. Adinnādānanti ettha",
  "atk-s0501a0:121_4": "adinnanti parapariggahitaṃ, yattha paro yathākāmakāritaṃ āpajjanto adaṇḍāraho anupavajjo",
  "atk-s0501a0:121_5": "ca hoti, tasmiṃ parapariggahite parapariggahitasaññino tadādāyakaupakkamasamuṭṭhāpikā",
  "atk-s0501a0:121_6": "kāyavacīdvārānaṃ aññataradvārappavattā eva theyyacetanā adinnādānaṃ. Abrahmacariyanti",
  "atk-s0501a0:121_7": "aseṭṭhacariyaṃ, dvayaṃdvayasamāpattimethunappaṭisevanā kāyadvārappavattā asaddhammappaṭisevanaṭṭhānavītikkamacetanā",
  "atk-s0501a0:121_8": "abrahmacariyaṃ. Musāvādoti ettha musāti visaṃvādanapurekkhārassa atthabhañjanako",
  "atk-s0501a0:121_9": "vacīpayogo kāyapayogo vā, visaṃvādanādhippāyena panassa paravisaṃvādakakāyavacīpayogasamuṭṭhāpikā",
  "atk-s0501a0:121_10": "kāyavacīdvārānameva aññataradvārappavattā micchācetanā musāvādo. Surāmerayamajjapamādaṭṭhānanti",
  "atk-s0501a0:121_11": "ettha pana surāti pañca surā – piṭṭhasurā, pūvasurā, odanasurā, kiṇṇapakkhittā, sambhārasaṃyuttā",
  "atk-s0501a0:121_12": "cāti. Merayampi pupphāsavo, phalāsavo, guḷāsavo, madhvāsavo, sambhārasaṃyutto cāti",
  "atk-s0501a0:121_13": "pañcavidhaṃ. Majjanti tadubhayameva madaniyaṭṭhena majjaṃ, yaṃ vā panaññampi kiñci",
  "atk-s0501a0:121_14": "atthi madaniyaṃ, yena pītena matto hoti pamatto, idaṃ vuccati majjaṃ. Pamādaṭṭhānanti",
  "atk-s0501a0:121_15": "yāya cetanāya taṃ pivati ajjhoharati, sā cetanā madappamādahetuto pamādaṭṭhānanti",
  "atk-s0501a0:121_16": "vuccati, yato ajjhoharaṇādhippāyena kāyadvārappavattā surāmerayamajjānaṃ ajjhoharaṇacetanā",
  "atk-s0501a0:121_17": "“surāmerayamajjapamādaṭṭhāna”nti veditabbā. Evaṃ tāvettha pāṇātipātappabhutīhi viññātabbo vinicchayo.",
  "atk-s0501a0:122": "Ekatānānatādivinicchayaṃ",
  "atk-s0501a0:123_0": "Ekatānānatāditoti ettha āha – kiṃ pana vajjhavadhakappayogacetanādīnaṃ ekatāya pāṇātipātassa",
  "atk-s0501a0:123_1": "aññassa vā adinnādānādino ekattaṃ, nānatāya nānattaṃ hoti, udāhu noti. Kasmā panetaṃ",
  "atk-s0501a0:123_2": "vuccati? Yadi tāva ekatāya ekattaṃ, atha yadā ekaṃ vajjhaṃ bahū vadhakā vadhenti,",
  "atk-s0501a0:123_3": "eko vā vadhako bahuke vajjhe vadheti, ekena vā sāhatthikādinā payogena bahū vajjhā",
  "atk-s0501a0:123_4": "vadhīyanti, ekā vā cetanā bahūnaṃ vajjhānaṃ jīvitindriyupacchedakapayogaṃ samuṭṭhāpeti,",
  "atk-s0501a0:123_5": "tadā ekena pāṇātipātena bhavitabbaṃ. Yadi pana nānatāya nānattaṃ. Atha yadā eko vadhako",
  "atk-s0501a0:123_6": "ekassatthāya ekaṃ payogaṃ karonto bahū vajjhe vadheti, bahū vā vadhakā devadattayaññadattasomadattādīnaṃ",
  "atk-s0501a0:123_7": "bahūnamatthāya bahū payoge karontā ekameva devadattaṃ yaññadattaṃ somadattaṃ vā vadhenti,",
  "atk-s0501a0:123_8": "bahūhi vā sāhatthikādīhi payogehi eko vajjho vadhīyati. Bahū vā cetanā ekasseva vajjhassa",
  "atk-s0501a0:123_9": "jīvitindriyupacchedakapayogaṃ samuṭṭhāpenti, tadā bahūhi pāṇātipātehi bhavitabbaṃ.",
  "atk-s0501a0:123_10": "Ubhayampi cetamayuttaṃ. Atha neva etesaṃ vajjhādīnaṃ ekatāya ekattaṃ, nānatāya nānattaṃ,",
  "atk-s0501a0:123_11": "aññatheva tu ekattaṃ nānattañca hoti, taṃ vattabbaṃ pāṇātipātassa, evaṃ sesānampīti.",
  "atk-s0501a0:124_0": "Vuccate – tattha tāva pāṇātipātassa na vajjhavadhakādīnaṃ paccekamekatāya ekatā,",
  "atk-s0501a0:124_1": "nānatāya nānatā, kintu vajjhavadhakādīnaṃ yuganandhamekatāya ekatā, dvinnampi tu",
  "atk-s0501a0:124_2": "tesaṃ, tato aññatarassa vā nānatāya nānatā. Tathā hi bahūsu vadhakesu bahūhi sarakkhepādīhi",
  "atk-s0501a0:124_3": "ekena vā opātakhaṇanādinā payogena bahū vajjhe vadhentesupi bahū pāṇātipātā honti.",
  "atk-s0501a0:124_4": "Ekasmiṃ vadhake ekena, bahūhi vā payogehi tappayogasamuṭṭhāpikāya ca ekāya, bahūhi",
  "atk-s0501a0:124_5": "vā cetanāhi bahū vajjhe vadhentepi bahū pāṇātipātā honti, bahūsu ca vadhakesu yathāvuttappakārehi",
  "atk-s0501a0:124_6": "bahūhi, ekena vā payogena ekaṃ vajjhaṃ vadhentesupi bahū pāṇātipātā honti. Esa nayo",
  "atk-s0501a0:124_7": "adinnādānādīsupīti. Evamettha ekatānānatāditopi viññātabbo vinicchayo.",
  "atk-s0501a0:125_0": "Ārammaṇatoti pāṇātipāto cettha jīvitindriyārammaṇo. Adinnādānaabrahmacariyasurāmerayamajjapamādaṭṭhānāni",
  "atk-s0501a0:125_1": "rūpadhammesu rūpāyatanādiaññatarasaṅkhārārammaṇāni. Musāvādo yassa musā bhaṇati,",
  "atk-s0501a0:125_2": "tamārabhitvā pavattanato sattārammaṇo. Abrahmacariyampi sattārammaṇanti eke. Adinnādānañca",
  "atk-s0501a0:125_3": "yadā satto haritabbo hoti, tadā sattārammaṇanti. Api cettha saṅkhāravaseneva sattārammaṇaṃ,",
  "atk-s0501a0:125_4": "na paṇṇattivasenāti. Evamettha ārammaṇatopi viññātabbo vinicchayo.",
  "atk-s0501a0:126_0": "Ādānatoti pāṇātipātāveramaṇisikkhāpadādīni cetāni sāmaṇerena bhikkhusantike samādinnāneva",
  "atk-s0501a0:126_1": "samādinnāni honti, upāsakena pana attanā samādiyantenāpi samādinnāni honti, parassa",
  "atk-s0501a0:126_2": "santike samādiyantenāpi. Ekajjhaṃ samādinnānipi samādinnāni honti, paccekaṃ samādinnānipi.",
  "atk-s0501a0:126_3": "Kintu nānaṃ ekajjhaṃ samādiyato ekāyeva virati, ekāva cetanā hoti, kiccavasena panetāsaṃ",
  "atk-s0501a0:126_4": "pañcavidhattaṃ viññāyati. Paccekaṃ samādiyato pana pañceva viratiyo, pañca ca cetanā",
  "atk-s0501a0:126_5": "hontīti veditabbā. Evamettha ādānatopi viññātabbo vinicchayo.",
  "atk-s0501a0:127_0": "Bhedatoti sāmaṇerānañcettha ekasmiṃ bhinne sabbānipi bhinnāni honti. Pārājikaṭṭhāniyāni",
  "atk-s0501a0:127_1": "hi tāni tesaṃ, yaṃ taṃ vītikkantaṃ hoti, teneva kammabaddho. Gahaṭṭhānaṃ pana ekasmiṃ",
  "atk-s0501a0:127_2": "bhinne ekameva bhinnaṃ hoti, yato tesaṃ taṃsamādāneneva puna pañcaṅgikattaṃ sīlassa",
  "atk-s0501a0:127_3": "sampajjati. Apare panāhu – “visuṃ visuṃ samādinnesu ekasmiṃ bhinne ekameva bhinnaṃ",
  "atk-s0501a0:127_4": "hoti, ‘pañcaṅgasamannāgataṃ sīlaṃ samādiyāmī’ti evaṃ pana ekato samādinnesu ekasmiṃ",
  "atk-s0501a0:127_5": "bhinne sesānipi sabbāni bhinnāni honti. Kasmā? Samādinnassa abhinnattā, yaṃ taṃ vītikkantaṃ,",
  "atk-s0501a0:127_6": "teneva kammabaddho”ti. Evamettha bhedatopi viññātabbo vinicchayo.",
  "atk-s0501a0:128_0": "Mahāsāvajjatoti guṇavirahitesu tiracchānagatādīsu pāṇesu khuddake pāṇe pāṇātipāto",
  "atk-s0501a0:128_1": "appasāvajjo, mahāsarīre mahāsāvajjo. Kasmā? Payogamahantatāya. Payogasamattepi vatthumahantatāya.",
  "atk-s0501a0:128_2": "Guṇavantesu pana manussādīsu appaguṇe pāṇātipāto appasāvajjo, mahāguṇe mahāsāvajjo.",
  "atk-s0501a0:128_3": "Sarīraguṇānantu samabhāve sati kilesānaṃ upakkamānañca mudutāya appasāvajjatā, tibbatāya",
  "atk-s0501a0:128_4": "mahāsāvajjatā ca veditabbā. Esa nayo sesesupi. Api cettha surāmerayamajjapamādaṭṭhānameva",
  "atk-s0501a0:128_5": "mahāsāvajjaṃ, na tathā pāṇātipātādayo. Kasmā? Manussabhūtassāpi ummattakabhāvasaṃvattanena",
  "atk-s0501a0:128_6": "ariyadhammantarāyakaraṇatoti. Evamettha mahāsāvajjatopi viññātabbo vinicchayo.",
  "atk-s0501a0:129_0": "Payogatoti ettha ca pāṇātipātassa sāhatthiko, āṇattiko, nissaggiyo, thāvaro, vijjāmayo,",
  "atk-s0501a0:129_1": "iddhimayoti chappayogā. Tattha kāyena vā kāyappaṭibaddhena vā paharaṇaṃ sāhatthiko",
  "atk-s0501a0:129_2": "payogo, so uddissānuddissabhedato duvidho hoti. Tattha uddissake yaṃ uddissa paharati,",
  "atk-s0501a0:129_3": "tasseva maraṇena kammunā bajjhati. “Yo koci maratū”ti evaṃ anuddissake pahārapaccayā",
  "atk-s0501a0:129_4": "yassa kassaci maraṇena. Ubhayathāpi ca paharitamatte vā maratu, pacchā vā teneva",
  "atk-s0501a0:129_5": "rogena, paharitakkhaṇe eva kammunā bajjhati. Maraṇādhippāyena ca pahāraṃ datvā tena",
  "atk-s0501a0:129_6": "amatassa puna aññena cittena pahāre dinne pacchāpi yadi paṭhamapahāreneva marati,",
  "atk-s0501a0:129_7": "tadā eva kammunā baddho hoti. Atha dutiyapahārena, natthi pāṇātipāto. Ubhayehi matepi",
  "atk-s0501a0:129_8": "paṭhamapahāreneva kammunā baddho, ubhayehipi amate nevatthi pāṇātipāto. Esa nayo",
  "atk-s0501a0:129_9": "bahukehipi ekassa pahāre dinne. Tatrāpi hi yassa pahārena marati, tasseva kammabaddho hoti.",
  "atk-s0501a0:130": "Adhiṭṭhahitvā pana āṇāpanaṃ āṇattiko payogo. Tatthapi sāhatthike payoge vuttanayeneva kammabaddho anussaritabbo. Chabbidho cettha niyamo veditabbo –",
  "atk-s0501a0:131": "“Vatthu kālo ca okāso, āvudhaṃ iriyāpatho;",
  "atk-s0501a0:132": "Kiriyāvisesoti ime, cha āṇattiniyāmakā”ti. ;",
  "atk-s0501a0:133_0": "Tattha vatthūti māretabbo pāṇo. Kāloti pubbaṇhasāyanhādikālo ca, yobbanathāvariyādikālo",
  "atk-s0501a0:133_1": "ca. Okāsoti gāmo vā nigamo vā vanaṃ vā racchā vā siṅghāṭakaṃ vāti evamādi. Āvudhanti",
  "atk-s0501a0:133_2": "asi vā usu vā satti vāti evamādi. Iriyāpathoti māretabbassa mārakassa ca ṭhānaṃ vā",
  "atk-s0501a0:133_3": "nisajjā vāti evamādi.",
  "atk-s0501a0:134_0": "Kiriyāvisesoti vijjhanaṃ vā chedanaṃ vā bhedanaṃ vā saṅkhamuṇḍikaṃ vāti evamādi.",
  "atk-s0501a0:134_1": "Yadi hi vatthuṃ visaṃvādetvā “yaṃ mārehī”ti āṇatto, tato aññaṃ māreti, āṇāpakassa",
  "atk-s0501a0:134_2": "natthi kammabaddho. Atha vatthuṃ avisaṃvādetvā māreti, āṇāpakassa āṇattikkhaṇe āṇattassa",
  "atk-s0501a0:134_3": "māraṇakkhaṇeti ubhayesampi kammabaddho. Esa nayo kālādīsupi.",
  "atk-s0501a0:135": "Māraṇatthantu kāyena vā kāyappaṭibaddhena vā paharaṇanissajjanaṃ nissaggiyo payogo. Sopi uddissānuddissabhedato duvidho eva, kammabaddho cettha pubbe vuttanayeneva veditabbo.",
  "atk-s0501a0:136_0": "Māraṇatthameva opātakhaṇanaṃ, apassenaupanikkhipanaṃ, bhesajjavisayantādippayojanaṃ",
  "atk-s0501a0:136_1": "vā thāvaro payogo. Sopi uddissānuddissabhedato duvidho, yato tatthapi pubbe vuttanayeneva",
  "atk-s0501a0:136_2": "kammabaddho veditabbo. Ayantu viseso – mūlaṭṭhena opātādīsu paresaṃ mūlena vā mudhā",
  "atk-s0501a0:136_3": "vā dinnesupi yadi tappaccayā koci marati, mūlaṭṭhasseva kammabaddho. Yadipi ca tena",
  "atk-s0501a0:136_4": "aññena vā tattha opāte vināsetvā bhūmisame katepi paṃsudhovakā vā paṃsuṃ gaṇhantā,",
  "atk-s0501a0:136_5": "mūlakhaṇakā vā mūlāni khaṇantā āvāṭaṃ karonti, deve vā vassante kaddamo jāyati, tattha",
  "atk-s0501a0:136_6": "ca koci otaritvā vā laggitvā vā marati, mūlaṭṭhasseva kammabaddho. Yadi pana yena",
  "atk-s0501a0:136_7": "laddhaṃ, so añño vā taṃ vitthaṭataraṃ gambhīrataraṃ vā karoti, tappaccayāva koci",
  "atk-s0501a0:136_8": "marati, ubhayesampi kammabaddho. Yathā tu mūlāni mūlehi saṃsandanti, tathā tatra",
  "atk-s0501a0:136_9": "thale kate muccati. Evaṃ apassenādīsupi yāva tesaṃ pavatti, tāva yathāsambhavaṃ kammabaddho veditabbo.",
  "atk-s0501a0:137_0": "Māraṇatthaṃ pana vijjāparijappanaṃ vijjāmayo payogo. Dāṭhāvudhādīnaṃ dāṭhākoṭanādimiva",
  "atk-s0501a0:137_1": "māraṇatthaṃ kammavipākajiddhivikārakaraṇaṃ iddhimayo payogoti. Adinnādānassa tu theyyapasayhapaṭicchannaparikappakusāvahāravasappavattā",
  "atk-s0501a0:137_2": "sāhatthikāṇattikādayo payogā, tesampi vuttānusāreneva pabhedo veditabbo. Abrahmacariyādīnaṃ",
  "atk-s0501a0:137_3": "tiṇṇampi sāhatthiko eva payogo labbhatīti. Evamettha payogatopi viññātabbo vinicchayo.",
  "atk-s0501a0:138_0": "Aṅgatoti ettha ca pāṇātipātassa pañca aṅgāni bhavanti – pāṇo ca hoti, pāṇasaññī ca,",
  "atk-s0501a0:138_1": "vadhakacittañca paccupaṭṭhitaṃ hoti, vāyamati, tena ca maratīti. Adinnādānassāpi",
  "atk-s0501a0:138_2": "pañceva – parapariggahitañca hoti, parapariggahitasaññī ca, theyyacittañca paccupaṭṭhitaṃ",
  "atk-s0501a0:138_3": "hoti, vāyamati, tena ca ādātabbaṃ ādānaṃ gacchatīti. Abrahmacariyassa pana cattāri",
  "atk-s0501a0:138_4": "aṅgāni bhavanti – ajjhācariyavatthu ca hoti, tattha ca sevanacittaṃ paccupaṭṭhitaṃ",
  "atk-s0501a0:138_5": "hoti, sevanapaccayā payogañca samāpajjati, sādiyati cāti, tathā paresaṃ dvinnampi.",
  "atk-s0501a0:138_6": "Tattha musāvādassa tāva musā ca hoti taṃ vatthu, visaṃvādanacittañca paccupaṭṭhitaṃ",
  "atk-s0501a0:138_7": "hoti, tajjo ca vāyāmo, paravisaṃvādanañca viññāpayamānā viññatti pavattatīti cattāri",
  "atk-s0501a0:138_8": "aṅgāni veditabbāni. Surāmerayamajjapamādaṭṭhānassa pana surādīnañca aññataraṃ hoti",
  "atk-s0501a0:138_9": "madanīyapātukamyatācittañca paccupaṭṭhitaṃ hoti, tajjañca vāyāmaṃ āpajjati, pīte",
  "atk-s0501a0:138_10": "ca pavisatīti imāni cattāri aṅgānīti. Evamettha aṅgatopi viññātabbo vinicchayo.",
  "atk-s0501a0:139_0": "Samuṭṭhānatoti pāṇātipātaadinnādānamusāvādā cettha kāyacittato, vācācittato, kāyavācācittato",
  "atk-s0501a0:139_1": "cāti tisamuṭṭhānā honti. Abrahmacariyaṃ kāyacittavasena ekasamuṭṭhānameva. Surāmerayamajjapamādaṭṭhānaṃ",
  "atk-s0501a0:139_2": "kāyato ca, kāyacittato cāti dvisamuṭṭhānanti. Evamettha samuṭṭhānatopi viññātabbo vinicchayo.",
  "atk-s0501a0:140_0": "Vedanātoti ettha ca pāṇātipāto dukkhavedanāsampayuttova. Adinnādānaṃ tīsu vedanāsu",
  "atk-s0501a0:140_1": "aññataravedanāsampayuttaṃ, tathā musāvādo. Itarāni dve sukhāya vā adukkhamasukhāya",
  "atk-s0501a0:140_2": "vā vedanāya sampayuttānīti. Evamettha vedanātopi viññātabbo vinicchayo.",
  "atk-s0501a0:141": "Mūlatoti pāṇātipāto cettha dosamohamūlo. Adinnādānamusāvādā lobhamohamūlā vā dosamohamūlā vā. Itarāni dve lobhamohamūlānīti. Evamettha mūlatopi viññātabbo vinicchayo.",
  "atk-s0501a0:142_0": "Kammatoti pāṇātipātaadinnādānaabrahmacariyāni cettha kāyakammameva kammapathappattāneva",
  "atk-s0501a0:142_1": "ca, musāvādo vacīkammameva. Yo pana atthabhañjako, so kammapathappatto. Itaro kammameva.",
  "atk-s0501a0:142_2": "Surāmerayamajjapamādaṭṭhānaṃ kāyakammamevāti. Evamettha kammatopi viññātabbo vinicchayo.",
  "atk-s0501a0:143_0": "Viramatoti ettha āha “pāṇātipātādīhi viramanto kuto viramatī”ti? Vuccate – samādānavasena",
  "atk-s0501a0:143_1": "tāva viramanto attano vā paresaṃ vā pāṇātipātādiakusalato viramati. Kimārabhitvā?",
  "atk-s0501a0:143_2": "Yato viramati, tadeva. Sampattavasenāpi viramanto vuttappakārākusalatova. Kimārabhitvā?",
  "atk-s0501a0:143_3": "Pāṇātipātādīnaṃ vuttārammaṇāneva. Keci pana bhaṇanti “surāmerayamajjasaṅkhāte saṅkhāre",
  "atk-s0501a0:143_4": "ārabhitvā surāmerayamajjapamādaṭṭhānā viramati, sattasaṅkhāresu yaṃ pana avaharitabbaṃ",
  "atk-s0501a0:143_5": "bhañjitabbañca, taṃ ārabhitvā adinnādānā musāvādā ca, satteyevārabhitvā pāṇātipātā",
  "atk-s0501a0:143_6": "abrahmacariyā cā”ti. Tadaññe “evaṃ sante ‘aññaṃ cintento aññaṃ kareyya, yañca pajahati,",
  "atk-s0501a0:143_7": "taṃ na jāneyyā’ti evaṃdiṭṭhikā hutvā anicchamānā yadeva pajahati, taṃ attano pāṇātipātādiakusalamevārabhitvā",
  "atk-s0501a0:143_8": "viramatī”ti vadanti. Tadayuttaṃ. Kasmā? Tassa paccuppannābhāvato bahiddhābhāvato",
  "atk-s0501a0:143_9": "ca. Sikkhāpadānañhi vibhaṅgapāṭhe “pañcannaṃ sikkhāpadānaṃ kati kusalā…pe… kati araṇā”ti",
  "atk-s0501a0:143_10": "pucchitvā “kusalāyeva, siyā sukhāya vedanāya sampayuttā”ti evaṃ pavattamāne vissajjane",
  "atk-s0501a0:143_11": "“paccuppannārammaṇā”ti ca “bahiddhārammaṇā”ti ca evaṃ paccuppannabahiddhārammaṇattaṃ",
  "atk-s0501a0:143_12": "vuttaṃ, taṃ attano pāṇātipātādiakusalaṃ ārabhitvā viramantassa na yujjati. Yaṃ pana",
  "atk-s0501a0:143_13": "vuttaṃ – “aññaṃ cintento aññaṃ kareyya, yañca pajahati, taṃ na jāneyyā”ti. Tattha",
  "atk-s0501a0:143_14": "vuccate – na kiccasādhanavasena pavattento aññaṃ cintento aññaṃ karotīti vā, yañca",
  "atk-s0501a0:143_15": "pajahati, taṃ na jānātīti vā vuccati.",
  "atk-s0501a0:144": "“Ārabhitvāna amataṃ, jahanto sabbapāpake;",
  "atk-s0501a0:145": "Nidassanañcettha bhave, maggaṭṭhoriyapuggalo”ti.",
  "atk-s0501a0:146": "Evamettha viramatopi viññātabbo vinicchayo.",
  "atk-s0501a0:147_0": "Phalatoti sabbe eva cete pāṇātipātādayo duggatiphalanibbattakā honti, sugatiyañca",
  "atk-s0501a0:147_1": "aniṭṭhākantāmanāpavipākanibbattakā honti, samparāye diṭṭhadhamme eva ca avesārajjādiphalanibbattakā.",
  "atk-s0501a0:147_2": "Apica “yo sabbalahuso pāṇātipātassa vipāko manussabhūtassa appāyukasaṃvattaniko hotī”ti",
  "atk-s0501a0:147_3": "evamādinā nayenettha phalatopi viññātabbo vinicchayo.",
  "atk-s0501a0:148_0": "Api cettha pāṇātipātādiveramaṇīnampi samuṭṭhānavedanāmūlakammaphalato viññātabbo",
  "atk-s0501a0:148_1": "vinicchayo. Tatthāyaṃ viññāpanā – sabbā eva cetā veramaṇiyo catūhi samuṭṭhahanti",
  "atk-s0501a0:148_2": "kāyato, kāyacittato, vācācittato, kāyavācācittato cāti. Sabbā eva ca sukhavedanāsampayuttā",
  "atk-s0501a0:148_3": "vā, adukkhamasukhavedanāsampayuttā vā, alobhādosamūlā vā alobhādosāmohamūlā vā. Catassopi",
  "atk-s0501a0:148_4": "cettha kāyakammaṃ, musāvādāveramaṇī vacīkammaṃ, maggakkhaṇe ca cittatova samuṭṭhahanti, sabbāpi manokammaṃ.",
  "atk-s0501a0:149_0": "Pāṇātipātā veramaṇiyā cettha aṅgapaccaṅgasampannatā ārohapariṇāhasampattitā javasampattitā",
  "atk-s0501a0:149_1": "suppatiṭṭhitapādatā cārutā mudutā sucitā sūratā mahabbalatā vissatthavacanatā lokapiyatā",
  "atk-s0501a0:149_2": "nelatā abhejjaparisatā acchambhitā duppadhaṃsitā parūpakkamena amaraṇatā anantaparivāratā",
  "atk-s0501a0:149_3": "surūpatā susaṇṭhānatā appābādhatā asokitā piyehi manāpehi saddhiṃ avippayogatā dīghāyukatāti evamādīni phalāni.",
  "atk-s0501a0:150_0": "Adinnādānā veramaṇiyā mahaddhanatā pahūtadhanadhaññatā anantabhogatā anuppannabhoguppattitā",
  "atk-s0501a0:150_1": "uppannabhogathāvaratā icchitānaṃ bhogānaṃ khippappaṭilābhitā rājacorudakaggiappiyadāyādehi",
  "atk-s0501a0:150_2": "asādhāraṇabhogatā asādhāraṇadhanappaṭilābhitā lokuttamatā natthikabhāvassa ajānanatā",
  "atk-s0501a0:150_3": "sukhavihāritāti evamādīni.",
  "atk-s0501a0:151_0": "Abrahmacariyā veramaṇiyā vigatapaccatthikatā sabbajanapiyatā annapānavatthasayanādīnaṃ",
  "atk-s0501a0:151_1": "lābhitā sukhasayanatā sukhappaṭibujjhanatā apāyabhayavinimuttatā itthibhāvappaṭilābhassa",
  "atk-s0501a0:151_2": "vā napuṃsakabhāvappaṭilābhassa vā abhabbatā akkodhanatā paccakkhakāritā apatitakkhandhatā",
  "atk-s0501a0:151_3": "anadhomukhatā itthipurisānaṃ aññamaññapiyatā paripuṇṇindriyatā paripuṇṇalakkhaṇatā",
  "atk-s0501a0:151_4": "nirāsaṅkatā appossukkatā sukhavihāritā akutobhayatā piyavippayogābhāvatāti evamādīni.",
  "atk-s0501a0:152_0": "Musāvādā veramaṇiyā vippasannindriyatā vissaṭṭhamadhurabhāṇitā samasitasuddhadantatā",
  "atk-s0501a0:152_1": "nātithūlatā nātikisatā nātirassatā nātidīghatā sukhasamphassatā uppalagandhamukhatā",
  "atk-s0501a0:152_2": "sussūsakaparijanatā ādeyyavacanatā kamaluppalasadisamudulohitatanujivhatā anuddhatatā",
  "atk-s0501a0:152_3": "acapalatāti evamādīni.",
  "atk-s0501a0:153_0": "Surāmerayamajjapamādaṭṭhānā veramaṇiyā atītānāgatapaccuppannesu sabbakiccakaraṇīyesu",
  "atk-s0501a0:153_1": "khippaṃ paṭijānanatā sadā upaṭṭhitasatitā anummattakatā ñāṇavantatā analasatā ajaḷatā",
  "atk-s0501a0:153_2": "anelamūgatā amattatā appamattatā asammohatā acchambhitā asārambhitā anussaṅkitā saccavāditā",
  "atk-s0501a0:153_3": "apisuṇāpharusāsamphapalāpavāditā rattindivamatanditatā kataññutā kataveditā amaccharitā",
  "atk-s0501a0:153_4": "cāgavantatā sīlavantatā ujutā akkodhanatā hirimanatā ottappitā ujudiṭṭhikatā mahāpaññatā",
  "atk-s0501a0:153_5": "medhāvitā paṇḍitatā atthānatthakusalatāti evamādīni phalāni. Evamettha pāṇātipātādiveramaṇīnaṃ",
  "atk-s0501a0:153_6": "samuṭṭhānavedanāmūlakammaphalatopi viññātabbo vinicchayo.",
  "atk-s0501a0:154": "Pacchimapañcasikkhāpadavaṇṇanā",
  "atk-s0501a0:155": "Idāni yaṃ vuttaṃ –",
  "atk-s0501a0:156": "“Yojetabbaṃ tato yuttaṃ, pacchimesvapi pañcasu;",
  "atk-s0501a0:157": "Āveṇikañca vattabbaṃ, ñeyyā hīnāditāpi cā”ti.",
  "atk-s0501a0:158_0": "Tassāyaṃ atthavaṇṇanā – etissā purimapañcasikkhāpadavaṇṇanāya yaṃ yujjati, taṃ tato",
  "atk-s0501a0:158_1": "gahetvā pacchimesvapi pañcasu sikkhāpadesu yojetabbaṃ. Tatthāyaṃ yojanā – yatheva",
  "atk-s0501a0:158_2": "hi purimasikkhāpadesu ārammaṇato ca surāmerayamajjapamādaṭṭhānaṃ rūpāyatanādiaññatarasaṅkhārārammaṇaṃ,",
  "atk-s0501a0:158_3": "tathā idha vikālabhojanaṃ. Etena nayena sabbesaṃ ārammaṇabhedo veditabbo. Ādānato",
  "atk-s0501a0:158_4": "ca yathā purimāni sāmaṇerena vā upāsakena vā samādiyantena samādinnāni honti, tathā",
  "atk-s0501a0:158_5": "etānipi. Aṅgatopi yathā tattha pāṇātipātādīnaṃ aṅgabhedo vutto, evamidhāpi vikālabhojanassa",
  "atk-s0501a0:158_6": "cattāri aṅgāni – vikālo, yāvakālikaṃ, ajjhoharaṇaṃ, anummattakatāti. Etenānusārena",
  "atk-s0501a0:158_7": "sesānampi aṅgavibhāgo veditabbo. Yathā ca tattha samuṭṭhānato surāmerayamajjapamādaṭṭhānaṃ",
  "atk-s0501a0:158_8": "kāyato ca kāyacittato cāti dvisamuṭṭhānaṃ, evamidha vikālabhojanaṃ. Etena nayena",
  "atk-s0501a0:158_9": "sabbesaṃ samuṭṭhānaṃ veditabbaṃ. Yathā ca tattha vedanāto adinnādānaṃ tīsu vedanāsu",
  "atk-s0501a0:158_10": "aññataravedanāsampayuttaṃ, tathā idha vikālabhojanaṃ. Etena nayena sabbesaṃ vedanāsampayogo",
  "atk-s0501a0:158_11": "veditabbo. Yathā ca tattha abrahmacariyaṃ lobhamohamūlaṃ, evamidha vikālabhojanaṃ.",
  "atk-s0501a0:158_12": "Aparāni ca dve etena nayena sabbesaṃ mūlabhedo veditabbo. Yathā ca tattha pāṇātipātādayo",
  "atk-s0501a0:158_13": "kāyakammaṃ, evamidhāpi vikālabhojanādīni. Jātarūparajatappaṭiggahaṇaṃ pana kāyakammaṃ",
  "atk-s0501a0:158_14": "vā siyā vacīkammaṃ vā kāyadvārādīhi pavattisabbhāvapariyāyena, na kammapathavasena.",
  "atk-s0501a0:158_15": "Viramatoti yathā ca tattha viramanto attano vā paresaṃ vā pāṇātipātādiakusalato viramati,",
  "atk-s0501a0:158_16": "evamidhāpi vikālabhojanādiakusalato, kusalatopi vā ekato. Yathā ca purimā pañca veramaṇiyo",
  "atk-s0501a0:158_17": "catusamuṭṭhānā kāyato, kāyacittato, vācācittato, kāyavācācittato cāti, sabbā sukhavedanāsampayuttā",
  "atk-s0501a0:158_18": "vā adukkhamasukhavedanāsampayuttā vā, alobhādosamūlā vā alobhādosāmohamūlā vā, sabbā",
  "atk-s0501a0:158_19": "ca nānappakāraiṭṭhaphalanibbattakā, tathā idhāpīti.",
  "atk-s0501a0:159": "“Yojetabbaṃ tato yuttaṃ, pacchimesvapi pañcasu;",
  "atk-s0501a0:160": "Āveṇikañca vattabbaṃ, ñeyyā hīnāditāpi cā”ti. –",
  "atk-s0501a0:161_0": "Ettha pana vikālabhojananti majjhanhikavītikkame bhojanaṃ. Etañhi anuññātakāle vītikkante",
  "atk-s0501a0:161_1": "bhojanaṃ, tasmā “vikālabhojana”nti vuccati, tato vikālabhojanā. Naccagītavāditavisūkadassananti",
  "atk-s0501a0:161_2": "ettha naccaṃ nāma yaṃkiñci naccaṃ, gītanti yaṃkiñci gītaṃ, vāditanti yaṃkiñci vāditaṃ.",
  "atk-s0501a0:161_3": "Visūkadassananti kilesuppattipaccayato kusalapakkhabhindanena visūkānaṃ dassanaṃ,",
  "atk-s0501a0:161_4": "visūkabhūtaṃ vā dassanaṃ visūkadassanaṃ. Naccā ca gītā ca vāditā ca visūkadassanā",
  "atk-s0501a0:161_5": "ca naccagītavāditavisūkadassanā. Visūkadassanañcettha brahmajāle vuttanayeneva gahetabbaṃ. Vuttañhi tattha –",
  "atk-s0501a0:162_0": "“Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ",
  "atk-s0501a0:162_1": "visūkadassanamanuyuttā viharanti, seyyathidaṃ, naccaṃ gītaṃ vāditaṃ pekkhaṃ akkhānaṃ",
  "atk-s0501a0:162_2": "pāṇissaraṃ vetālaṃ kumbhathūṇaṃ sobhanakaṃ caṇḍālaṃ vaṃsaṃ dhovanaṃ hatthiyuddhaṃ",
  "atk-s0501a0:162_3": "assayuddhaṃ mahiṃsayuddhaṃ usabhayuddhaṃ ajayuddhaṃ meṇḍayuddhaṃ kukkuṭayuddhaṃ vaṭṭakayuddhaṃ",
  "atk-s0501a0:162_4": "daṇḍayuddhaṃ muṭṭhiyuddhaṃ nibbuddhaṃ uyyodhikaṃ balaggaṃ senābyūhaṃ anīkadassanaṃ",
  "atk-s0501a0:162_5": "iti vā, iti evarūpā visūkadassanā paṭivirato samaṇo gotamo”ti.",
  "atk-s0501a0:163_0": "Atha vā yathāvuttenatthena naccagītavāditāni eva visūkāni naccagītavāditavisūkāni,",
  "atk-s0501a0:163_1": "tesaṃ dassanaṃ naccagītavāditavisūkadassanaṃ, tasmā naccagītavāditavisūkadassanā.",
  "atk-s0501a0:163_2": "“Dassanasavanā”ti vattabbe yathā “so ca hoti micchādiṭṭhiko viparītadassano”ti evamādīsu",
  "atk-s0501a0:163_3": "acakkhudvārappavattampi visayaggahaṇaṃ “dassana”nti vuccati, evaṃ savanampi “dassana”ntveva",
  "atk-s0501a0:163_4": "vuttaṃ. Dassanakamyatāya upasaṅkamitvā passato eva cettha vītikkamo hoti. Ṭhitanisinnasayanokāse",
  "atk-s0501a0:163_5": "pana āgataṃ gacchantassa vā āpāthagataṃ passato siyā saṃkileso, na vītikkamo. Dhammūpasaṃhitampi",
  "atk-s0501a0:163_6": "cettha gītaṃ na vaṭṭati, gītūpasaṃhito pana dhammo vaṭṭatīti veditabbo.",
  "atk-s0501a0:164_0": "Mālādīni dhāraṇādīhi yathāsaṅkhyaṃ yojetabbāni. Tattha mālāti yaṃkiñci pupphajātaṃ.",
  "atk-s0501a0:164_1": "Vilepananti yaṃkiñci vilepanatthaṃ pisitvā paṭiyattaṃ. Avasesaṃ sabbampi vāsacuṇṇadhūpanādikaṃ",
  "atk-s0501a0:164_2": "gandhajātaṃ gandho. Taṃ sabbampi maṇḍanavibhūsanatthaṃ na vaṭṭati, bhesajjatthantu",
  "atk-s0501a0:164_3": "vaṭṭati, pūjanatthañca abhihaṭaṃ sādiyato na kenaci pariyāyena na vaṭṭati. Uccāsayananti",
  "atk-s0501a0:164_4": "pamāṇātikkantaṃ vuccati. Mahāsayananti akappiyasayanaṃ akappiyattharaṇañca. Tadubhayampi",
  "atk-s0501a0:164_5": "sādiyato na kenaci pariyāyena vaṭṭati. Jātarūpanti suvaṇṇaṃ. Rajatanti kahāpaṇo,",
  "atk-s0501a0:164_6": "lohamāsakadārumāsakajatumāsakādi yaṃ yaṃ tattha tattha vohāraṃ gacchati, tadubhayampi",
  "atk-s0501a0:164_7": "jātarūparajataṃ. Tassa yena kenaci pakārena sādiyanaṃ paṭiggaho nāma, so na yena",
  "atk-s0501a0:164_8": "kenaci pariyāyena vaṭṭatīti evaṃ āveṇikaṃ vattabbaṃ.",
  "atk-s0501a0:165_0": "Dasapi cetāni sikkhāpadāni hīnena chandena cittavīriyavīmaṃsāhi vā samādinnāni hīnāni,",
  "atk-s0501a0:165_1": "majjhimehi majjhimāni, paṇītehi paṇītāni. Taṇhādiṭṭhimānehi vā upakkiliṭṭhāni hīnāni,",
  "atk-s0501a0:165_2": "anupakkiliṭṭhāni majjhimāni, tattha tattha paññāya anuggahitāni paṇītāni. Ñāṇavippayuttena",
  "atk-s0501a0:165_3": "vā kusalacittena samādinnāni hīnāni, sasaṅkhārikañāṇasampayuttena majjhimāni, asaṅkhārikena",
  "atk-s0501a0:165_4": "paṇītānīti evaṃ ñeyyā hīnāditāpi cāti.",
  "atk-s0501a0:166": "Ettāvatā ca yā pubbe “yena yattha yadā yasmā”tiādīhi chahi gāthāhi sikkhāpadapāṭhassa vaṇṇanatthaṃ mātikā nikkhittā, sā atthato pakāsitā hotīti.",
  "atk-s0501a0:167": "Paramatthajotikāya khuddakapāṭha-aṭṭhakathāya",
  "atk-s0501a0:168": "Sikkhāpadavaṇṇanā niṭṭhitā.",
  "atk-s0501a0:169": "3. Dvattiṃsākāravaṇṇanā",
  "atk-s0501a0:170": "Padasambandhavaṇṇanā",
  "atk-s0501a0:171_0": "Idāni yadidaṃ evaṃ dasahi sikkhāpadehi parisuddhapayogassa sīle patiṭṭhitassa kulaputtassa",
  "atk-s0501a0:171_1": "āsayaparisuddhatthaṃ cittabhāvanatthañca aññatra buddhuppādā appavattapubbaṃ sabbatitthiyānaṃ",
  "atk-s0501a0:171_2": "avisayabhūtaṃ tesu tesu suttantesu –",
  "atk-s0501a0:172_0": "“Ekadhammo, bhikkhave, bhāvito bahulīkato mahato saṃvegāya saṃvattati. Mahato atthāya",
  "atk-s0501a0:172_1": "saṃvattati. Mahato yogakkhemāya saṃvattati. Mahato satisampajaññāya saṃvattati. Ñāṇadassanappaṭilābhāya",
  "atk-s0501a0:172_2": "saṃvattati. Diṭṭhadhammasukhavihārāya saṃvattati. Vijjāvimuttiphalasacchikiriyāya",
  "atk-s0501a0:172_3": "saṃvattati. Katamo ekadhammo? Kāyagatā sati. Amataṃ te, bhikkhave, na paribhuñjanti,",
  "atk-s0501a0:172_4": "ye kāyagatāsatiṃ na paribhuñjanti. Amataṃ te, bhikkhave, paribhuñjanti, ye kāyagatāsatiṃ",
  "atk-s0501a0:172_5": "paribhuñjanti. Amataṃ tesaṃ, bhikkhave, aparibhuttaṃ paribhuttaṃ, parihīnaṃ aparihīnaṃ,",
  "atk-s0501a0:172_6": "viraddhaṃ āraddhaṃ, yesaṃ kāyagatā sati āraddhā”ti. –",
  "atk-s0501a0:173": "Evaṃ bhagavatā anekākārena pasaṃsitvā –",
  "atk-s0501a0:174": "“Kathaṃ bhāvitā, bhikkhave, kāyagatāsati kathaṃ bahulīkatā mahabbalā hoti mahānisaṃsā? Idha, bhikkhave, bhikkhu araññagato vā”ti –",
  "atk-s0501a0:175_0": "Ādinā nayena ānāpānapabbaṃ iriyāpathapabbaṃ catusampajaññapabbaṃ paṭikūlamanasikārapabbaṃ",
  "atk-s0501a0:175_1": "dhātumanasikārapabbaṃ nava sivathikapabbānīti imesaṃ cuddasannaṃ pabbānaṃ vasena",
  "atk-s0501a0:175_2": "kāyagatāsatikammaṭṭhānaṃ niddiṭṭhaṃ. Tassa bhāvanāniddeso anuppatto. Tattha yasmā",
  "atk-s0501a0:175_3": "iriyāpathapabbaṃ catusampajaññapabbaṃ dhātumanasikārapabbanti imāni tīṇi vipassanāvasena",
  "atk-s0501a0:175_4": "vuttāni. Nava sivathikapabbāni vipassanāñāṇesuyeva ādīnavānupassanāvasena vuttāni.",
  "atk-s0501a0:175_5": "Yāpi cettha uddhumātakādīsu samādhibhāvanā iccheyya, sā visuddhimagge vitthārato",
  "atk-s0501a0:175_6": "asubhabhāvanāniddese pakāsitā eva. Ānāpānapabbaṃ pana paṭikūlamanasikārapabbañceti",
  "atk-s0501a0:175_7": "imānettha dve samādhivasena vuttāni. Tesu ānāpānapabbaṃ ānāpānassativasena visuṃ",
  "atk-s0501a0:175_8": "kammaṭṭhānaṃyeva. Yaṃ panetaṃ –",
  "atk-s0501a0:176_0": "“Puna caparaṃ, bhikkhave, bhikkhu imameva kāyaṃ uddhaṃ pādatalā adho kesamatthakā",
  "atk-s0501a0:176_1": "tacapariyantaṃ pūraṃ nānappakārassa asucino paccavekkhati ‘atthi imasmiṃ kāye kesā, lomā…pe… mutta”nti.",
  "atk-s0501a0:177": "Evaṃ tattha tattha matthaluṅgaṃ aṭṭhimiñjena saṅgahetvā desitaṃ kāyagatāsatikoṭṭhāsabhāvanāpariyāyaṃ dvattiṃsākārakammaṭṭhānaṃ āraddhaṃ, tassāyaṃ atthavaṇṇanā –",
  "atk-s0501a0:178_0": "Tattha atthīti saṃvijjanti. Imasminti yvāyaṃ uddhaṃ pādatalā adho kesamatthakā tacapariyanto",
  "atk-s0501a0:178_1": "pūro nānappakārassa asucinoti vuccati, tasmiṃ. Kāyeti sarīre. Sarīrañhi asucisañcayato,",
  "atk-s0501a0:178_2": "kucchitānaṃ vā kesādīnañceva cakkhurogādīnañca rogasatānaṃ āyabhūtato kāyoti vuccati.",
  "atk-s0501a0:178_3": "Kesā…pe… muttanti ete kesādayo dvattiṃsākārā, tattha “atthi imasmiṃ kāye kesā atthi",
  "atk-s0501a0:178_4": "lomā”ti evaṃ sambandho veditabbo. Tena kiṃ kathitaṃ hoti? Imasmiṃ pādatalā paṭṭhāya",
  "atk-s0501a0:178_5": "upari, kesamatthakā paṭṭhāya heṭṭhā, tacato paṭṭhāya paritoti ettake byāmamatte kaḷevare",
  "atk-s0501a0:178_6": "sabbākārenāpi vicinanto na koci kiñci muttaṃ vā maṇiṃ vā veḷuriyaṃ vā agaruṃ vā candanaṃ",
  "atk-s0501a0:178_7": "vā kuṅkumaṃ vā kappūraṃ vā vāsacuṇṇādiṃ vā aṇumattampi sucibhāvaṃ passati, atha kho",
  "atk-s0501a0:178_8": "paramaduggandhajegucchaṃ assirikadassanaṃ nānappakāraṃ kesalomādibhedaṃ asucimeva passatīti.",
  "atk-s0501a0:179": "Ayaṃ tāvettha padasambandhato vaṇṇanā.",
  "atk-s0501a0:180": "Asubhabhāvanā",
  "atk-s0501a0:181_0": "Asubhabhāvanāvasena panassa evaṃ vaṇṇanā veditabbā – evametasmiṃ pāṇātipātāveramaṇisikkhāpadādibhede",
  "atk-s0501a0:181_1": "sīle patiṭṭhitena payogasuddhena ādikammikena kulaputtena āsayasuddhiyā adhigamanatthaṃ",
  "atk-s0501a0:181_2": "dvattiṃsākārakammaṭṭhānabhāvanānuyogamanuyuñjitukāmena paṭhamaṃ tāvassa āvāsakulalābhagaṇakammaddhānañātigantharogaiddhipalibodhena",
  "atk-s0501a0:181_3": "kittipalibodhena vā saha dasa palibodhā honti. Athānena āvāsakulalābhagaṇañātikittīsu",
  "atk-s0501a0:181_4": "saṅgappahānena, kammaddhānaganthesu abyāpārena, rogassa tikicchāyāti evaṃ te dasa",
  "atk-s0501a0:181_5": "palibodhā upacchinditabbā, athānena upacchinnapalibodhena anupacchinnanekkhammābhilāsena",
  "atk-s0501a0:181_6": "koṭippattasallekhavuttitaṃ pariggahetvā khuddānukhuddakampi vinayācāraṃ appajahantena",
  "atk-s0501a0:181_7": "āgamādhigamasamannāgato tato aññataraṅgasamannāgato vā kammaṭṭhānadāyako ācariyo",
  "atk-s0501a0:181_8": "vinayānurūpena vidhinā upagantabbo, vattasampadāya ca ārādhitacittassa tassa attano",
  "atk-s0501a0:181_9": "adhippāyo nivedetabbo. Tena tassa nimittajjhāsayacariyādhimuttibhedaṃ ñatvā yadi",
  "atk-s0501a0:181_10": "etaṃ kammaṭṭhānamanurūpaṃ, atha yasmiṃ vihāre attanā vasati, yadi tasmiṃyeva sopi",
  "atk-s0501a0:181_11": "vasitukāmo hoti, tato saṅkhepato kammaṭṭhānaṃ dātabbaṃ. Atha aññatra vasitukāmo hoti,",
  "atk-s0501a0:181_12": "tato pahātabbapariggahetabbādikathanavasena sapurekkhāraṃ rāgacaritānukulādikathanavasena",
  "atk-s0501a0:181_13": "sappabhedaṃ vitthārena kathetabbaṃ. Tena taṃ sapurekkhāraṃ sappabhedaṃ kammaṭṭhānaṃ",
  "atk-s0501a0:181_14": "uggahetvā ācariyaṃ āpucchitvā yāni tāni –",
  "atk-s0501a0:182": "“Mahāvāsaṃ navāvāsaṃ, jarāvāsañca panthaniṃ;",
  "atk-s0501a0:183": "Soṇḍiṃ paṇṇañca pupphañca, phalaṃ patthitameva ca.",
  "atk-s0501a0:184": "“Nagaraṃ dārunā khettaṃ, visabhāgena paṭṭanaṃ;",
  "atk-s0501a0:185": "Paccantasīmāsappāyaṃ, yattha mitto na labbhati.",
  "atk-s0501a0:186": "“Aṭṭhārasetāni ṭhānāni, iti viññāya paṇḍito;",
  "atk-s0501a0:187": "Ārakā parivajjeyya, maggaṃ sappaṭibhayaṃ yathā”ti. –",
  "atk-s0501a0:188": "Evaṃ aṭṭhārasa senāsanāni parivajjetabbānīti vuccanti. Tāni vajjetvā, yaṃ taṃ –",
  "atk-s0501a0:189_0": "“Kathañca, bhikkhave, senāsanaṃ pañcaṅgasamannāgataṃ hoti? Idha, bhikkhave, senāsanaṃ",
  "atk-s0501a0:189_1": "nātidūraṃ hoti, naccāsannaṃ, gamanāgamanasampannaṃ, divā appākiṇṇaṃ, rattiṃ appasaddaṃ",
  "atk-s0501a0:189_2": "appanigghosaṃ appaḍaṃsamakasavātātapasarīsapasamphassaṃ. Tasmiṃ kho pana senāsane",
  "atk-s0501a0:189_3": "viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā.",
  "atk-s0501a0:189_4": "Tasmiṃ kho pana senāsane therā bhikkhū viharanti bahussutā āgatāgamā dhammadharā",
  "atk-s0501a0:189_5": "vinayadharā mātikādharā, te kālena kālaṃ upasaṅkamitvā paripucchati paripañhati ‘idaṃ,",
  "atk-s0501a0:189_6": "bhante, kathaṃ, imassa ko attho’ti? Tassa, te āyasmanto avivaṭañceva vivaranti, anuttānīkatañca",
  "atk-s0501a0:189_7": "uttāniṃ karonti, anekavihitesu ca kaṅkhāṭhāniyesu dhammesu kaṅkhaṃ paṭivinodenti.",
  "atk-s0501a0:189_8": "Evaṃ kho, bhikkhave, senāsanaṃ pañcaṅgasamannāgataṃ hotī”ti. –",
  "atk-s0501a0:190_0": "Evaṃ pañcaṅgasamannāgataṃ senāsanaṃ vuttaṃ. Tathārūpaṃ senāsanaṃ upagamma katasabbakiccena",
  "atk-s0501a0:190_1": "kāmesu ādīnavaṃ, nekkhamme ca ānisaṃsaṃ paccavekkhitvā buddhasubuddhatāya dhammasudhammatāya",
  "atk-s0501a0:190_2": "saṅghasuppaṭipannatāya ca anussaraṇena cittaṃ pasādetvā yaṃ taṃ –",
  "atk-s0501a0:191": "“Vacasā manasā ceva, vaṇṇasaṇṭhānato disā;",
  "atk-s0501a0:192": "Okāsato paricchedā, sattadhuggahaṇaṃ vidū”ti. –",
  "atk-s0501a0:193_0": "Evaṃ sattavidhaṃ uggahakosallaṃ; anupubbato, nātisīghato, nātisaṇikato, vikkhepappaṭibāhanato,",
  "atk-s0501a0:193_1": "paṇṇattisamatikkamato, anupubbamuñcanato, appanāto, tayo ca suttantāti evaṃ dasavidhaṃ",
  "atk-s0501a0:193_2": "manasikārakosallañca vuttaṃ. Taṃ apariccajantena dvattiṃsākārabhāvanā ārabhitabbā.",
  "atk-s0501a0:193_3": "Evañhi ārabhato sabbākārena dvattiṃsākārabhāvanā sampajjati no aññathā.",
  "atk-s0501a0:194_0": "Tattha āditova tacapañcakaṃ tāva gahetvā api tepiṭakena “kesā lomā”tiādinā nayena",
  "atk-s0501a0:194_1": "anulomato, tasmiṃ paguṇībhūte “taco dantā”ti evamādinā nayena paṭilomato, tasmimpi",
  "atk-s0501a0:194_2": "paguṇībhūte tadubhayanayeneva anulomappaṭilomato bahi visaṭavitakkavicchedanatthaṃ",
  "atk-s0501a0:194_3": "pāḷipaguṇībhāvatthañca vacasā koṭṭhāsasabhāvapariggahatthaṃ manasā ca addhamāsaṃ",
  "atk-s0501a0:194_4": "bhāvetabbaṃ. Vacasā hissa bhāvanā bahi visaṭavitakke vicchinditvā manasā bhāvanāya",
  "atk-s0501a0:194_5": "pāḷipaguṇatāya ca paccayo hoti, manasā bhāvanā asubhavaṇṇalakkhaṇānaṃ aññataravasena",
  "atk-s0501a0:194_6": "pariggahassa, atha teneva nayena vakkapañcakaṃ addhamāsaṃ, tato tadubhayamaddhamāsaṃ,",
  "atk-s0501a0:194_7": "tato papphāsapañcakamaddhamāsaṃ, tato taṃ pañcakattayampi addhamāsaṃ, atha ante avuttampi",
  "atk-s0501a0:194_8": "matthaluṅgaṃ pathavīdhātuākārehi saddhiṃ ekato bhāvanatthaṃ idha pakkhipitvā matthaluṅgapañcakaṃ",
  "atk-s0501a0:194_9": "addhamāsaṃ, tato pañcakacatukkampi addhamāsaṃ, atha medachakkamaddhamāsaṃ, tato medachakkena",
  "atk-s0501a0:194_10": "saha pañcakacatukkampi addhamāsaṃ, atha muttachakkamaddhamāsaṃ, tato sabbameva dvattiṃsākāramaddhamāsanti",
  "atk-s0501a0:194_11": "evaṃ cha māse vaṇṇasaṇṭhānadisokāsaparicchedato vavatthapentena bhāvetabbaṃ. Etaṃ",
  "atk-s0501a0:194_12": "majjhimapaññaṃ puggalaṃ sandhāya vuttaṃ. Mandapaññena tu yāvajīvaṃ bhāvetabbaṃ tikkhapaññassa",
  "atk-s0501a0:194_13": "na cireneva bhāvanā sampajjatīti.",
  "atk-s0501a0:195_0": "Etthāha – “kathaṃ panāyamimaṃ dvattiṃsākāraṃ vaṇṇādito vavatthapetī”ti? Ayañhi “atthi",
  "atk-s0501a0:195_1": "imasmiṃ kāye kesā”ti evamādinā nayena tacapañcakādivibhāgato dvattiṃsākāraṃ bhāvento",
  "atk-s0501a0:195_2": "kesā tāva vaṇṇato kāḷakāti vavatthapeti, yādisakā vānena diṭṭhā honti. Saṇṭhānato",
  "atk-s0501a0:195_3": "dīghavaṭṭalikā tulādaṇḍamivāti vavatthapeti. Disato pana yasmā imasmiṃ kāye nābhito",
  "atk-s0501a0:195_4": "uddhaṃ uparimā disā adho heṭṭhimāti vuccati, tasmā imassa kāyassa uparimāya disāya",
  "atk-s0501a0:195_5": "jātāti vavatthapeti. Okāsato nalāṭantakaṇṇacūḷikagalavāṭakaparicchinne sīsacamme",
  "atk-s0501a0:195_6": "jātāti. Tattha yathā vammikamatthake jātāni kuṇṭhatiṇāni na jānanti “mayaṃ vammikamatthake",
  "atk-s0501a0:195_7": "jātānī”ti; napi vammikamatthako jānāti “mayi kuṇṭhatiṇāni jātānī”ti; evameva na kesā",
  "atk-s0501a0:195_8": "jānanti “mayaṃ sīsacamme jātā”ti, napi sīsacammaṃ jānāti “mayi kesā jātā”ti. Ābhogapaccavekkhaṇavirahitā",
  "atk-s0501a0:195_9": "hi ete dhammā acetanā abyākatā suññā paramaduggandhajegucchappaṭikūlā, na satto na",
  "atk-s0501a0:195_10": "puggaloti vavatthapeti. Paricchedatoti duvidho paricchedo sabhāgavisabhāgavasena.",
  "atk-s0501a0:195_11": "Tattha kesā heṭṭhā patiṭṭhitacammatalena tattha vīhaggamattaṃ pavisitvā patiṭṭhitena",
  "atk-s0501a0:195_12": "attano mūlatalena ca upari ākāsena tiriyaṃ aññamaññena paricchinnāti evaṃ sabhāgaparicchedato,",
  "atk-s0501a0:195_13": "kesā na avasesaekatiṃsākārā. Avasesā ekatiṃsā na kesāti evaṃ visabhāgaparicchedato",
  "atk-s0501a0:195_14": "ca vavatthapeti. Evaṃ tāva kese vaṇṇādito vavatthapeti.",
  "atk-s0501a0:196_0": "Avasesesu lomā vaṇṇato yebhuyyena nīlavaṇṇāti vavatthapeti, yādisakā vānena diṭṭhā",
  "atk-s0501a0:196_1": "honti. Saṇṭhānato oṇatacāpasaṇṭhānā, upari vaṅkatālahīrasaṇṭhānā vā, disato dvīsu",
  "atk-s0501a0:196_2": "disāsu jātā, okāsato hatthatalapādatale ṭhapetvā yebhuyyena avasesasarīracamme jātāti.",
  "atk-s0501a0:197_0": "Tattha yathā purāṇagāmaṭṭhāne jātāni dabbatiṇāni na jānanti “mayaṃ purāṇagāmaṭṭhāne",
  "atk-s0501a0:197_1": "jātānī”ti, na ca purāṇagāmaṭṭhānaṃ jānāti “mayi dabbatiṇāni jātānī”ti, evameva na",
  "atk-s0501a0:197_2": "lomā jānanti “mayaṃ sarīracamme jātā”ti, napi sarīracammaṃ jānāti “mayi lomā jātā”ti.",
  "atk-s0501a0:197_3": "Ābhogapaccavekkhaṇavirahitā hi ete dhammā acetanā abyākatā suññā paramaduggandhajegucchapaṭikūlā,",
  "atk-s0501a0:197_4": "na satto na puggaloti vavatthapeti. Paricchedato heṭṭhā patiṭṭhitacammatalena tattha",
  "atk-s0501a0:197_5": "likkhāmattaṃ pavisitvā patiṭṭhitena attano mūlena ca upari ākāsena tiriyaṃ aññamaññena",
  "atk-s0501a0:197_6": "paricchinnāti vavatthapeti. Ayametesaṃ sabhāgaparicchedo, visabhāgaparicchedo pana",
  "atk-s0501a0:197_7": "kesasadiso evāti evaṃ lome vaṇṇādito vavatthapeti.",
  "atk-s0501a0:198_0": "Tato paraṃ nakhā yassa paripuṇṇā, tassa vīsati. Te sabbepi vaṇṇato maṃsavinimuttokāse",
  "atk-s0501a0:198_1": "setā, maṃsasambandhe tambavaṇṇāti vavatthapeti. Saṇṭhānato yathāsakapatiṭṭhitokāsasaṇṭhānā,",
  "atk-s0501a0:198_2": "yebhuyyena madhukaphalaṭṭhikasaṇṭhānā, macchasakalikasaṇṭhānā vāti vavatthapeti.",
  "atk-s0501a0:198_3": "Disato dvīsu disāsu jātā, okāsato aṅgulīnaṃ aggesu patiṭṭhitāti.",
  "atk-s0501a0:199_0": "Tattha yathā nāma gāmadārakehi daṇḍakaggesu madhukaphalaṭṭhikā ṭhapitā na jānanti",
  "atk-s0501a0:199_1": "“mayaṃ daṇḍakaggesu ṭhapitā”ti, napi daṇḍakā jānanti “amhesu madhukaphalaṭṭhikā ṭhapitā”ti;",
  "atk-s0501a0:199_2": "evameva nakhā na jānanti “mayaṃ aṅgulīnaṃ aggesu patiṭṭhitā”ti, napi aṅguliyo jānanti",
  "atk-s0501a0:199_3": "“amhākaṃ aggesu nakhā patiṭṭhitā”ti. Ābhogapaccavekkhaṇavirahitā hi ete dhammā acetanā…pe…",
  "atk-s0501a0:199_4": "na puggaloti vavatthapeti. Paricchedato heṭṭhā mūle ca aṅgulimaṃsena, tattha patiṭṭhitatalena",
  "atk-s0501a0:199_5": "vā upari agge ca ākāsena, ubhatopassesu aṅgulīnaṃ ubhatokoṭicammena paricchinnāti",
  "atk-s0501a0:199_6": "vavatthapeti. Ayametesaṃ sabhāgaparicchedo, visabhāgaparicchedo pana kesasadiso evāti",
  "atk-s0501a0:199_7": "evaṃ nakhe vaṇṇādito vavatthapeti.",
  "atk-s0501a0:200_0": "Tato paraṃ dantā yassa paripuṇṇā, tassa dvattiṃsa. Te sabbepi vaṇṇato setavaṇṇāti",
  "atk-s0501a0:200_1": "vavatthapeti. Yassa samasaṇṭhitā honti, tassa kharapattacchinnasaṅkhapaṭalamiva samaganthitasetakusumamakuḷamālā",
  "atk-s0501a0:200_2": "viya ca khāyanti. Yassa visamasaṇṭhitā, tassa jiṇṇaāsanasālāpīṭhakapaṭipāṭi viya",
  "atk-s0501a0:200_3": "nānāsaṇṭhānāti saṇṭhānato vavatthapeti. Tesañhi ubhayadantapantipariyosānesu heṭṭhato",
  "atk-s0501a0:200_4": "uparito ca dve dve katvā aṭṭha dantā catukoṭikā catumūlikā āsandikasaṇṭhānā, tesaṃ",
  "atk-s0501a0:200_5": "orato teneva kamena sanniviṭṭhā aṭṭha dantā tikoṭikā timūlikā siṅghāṭakasaṇṭhānā.",
  "atk-s0501a0:200_6": "Tesampi orato teneva kamena heṭṭhato uparito ca ekamekaṃ katvā cattāro dantā dvikoṭikā",
  "atk-s0501a0:200_7": "dvimūlikā yānakūpatthambhinīsaṇṭhānā. Tesampi orato teneva kamena sanniviṭṭhā cattāro",
  "atk-s0501a0:200_8": "dāṭhādantā ekakoṭikā ekamūlikā mallikāmakuḷasaṇṭhānā. Tato ubhayadantapantivemajjhe",
  "atk-s0501a0:200_9": "heṭṭhā cattāro upari cattāro katvā aṭṭha dantā ekakoṭikā ekamūlikā tumbabījasaṇṭhānā.",
  "atk-s0501a0:200_10": "Disato uparimāya disāya jātā. Okāsato uparimā uparimahanukaṭṭhike adhokoṭikā, heṭṭhimā",
  "atk-s0501a0:200_11": "heṭṭhimahanukaṭṭhike uddhaṃkoṭikā hutvā patiṭṭhitāti.",
  "atk-s0501a0:201_0": "Tattha yathā navakammikapurisena heṭṭhā silātale patiṭṭhāpitā uparimatale pavesitā",
  "atk-s0501a0:201_1": "thambhā na jānanti “mayaṃ heṭṭhāsilātale patiṭṭhāpitā, uparimatale pavesitā”ti, na",
  "atk-s0501a0:201_2": "heṭṭhāsilātalaṃ jānāti “mayi thambhā patiṭṭhāpitā”ti, na uparimatalaṃ jānāti “mayi",
  "atk-s0501a0:201_3": "thambhā paviṭṭhā”ti; evameva dantā na jānanti “mayaṃ heṭṭhāhanukaṭṭhike patiṭṭhitā,",
  "atk-s0501a0:201_4": "uparimahanukaṭṭhike paviṭṭhā”ti, nāpi heṭṭhāhanukaṭṭhikaṃ jānāti “mayi dantā patiṭṭhitā”ti,",
  "atk-s0501a0:201_5": "na uparimahanukaṭṭhikaṃ jānāti “mayi dantā paviṭṭhā”ti. Ābhogapaccavekkhaṇavirahitā",
  "atk-s0501a0:201_6": "hi ete dhammā…pe… na puggaloti. Paricchedato heṭṭhā hanukaṭṭhikūpena hanukaṭṭhikaṃ",
  "atk-s0501a0:201_7": "pavisitvā patiṭṭhitena attano mūlatalena ca upari ākāsena tiriyaṃ aññamaññena paricchinnāti",
  "atk-s0501a0:201_8": "vavatthapeti. Ayametesaṃ sabhāgaparicchedo, visabhāgaparicchedo pana kesasadiso evāti",
  "atk-s0501a0:201_9": "evaṃ dante vaṇṇādito vavatthapeti.",
  "atk-s0501a0:202_0": "Tato paraṃ antosarīre nānākuṇapasañcayappaṭicchādakaṃ taco vaṇṇato setoti vavatthapeti.",
  "atk-s0501a0:202_1": "So hi yadipi chavirāgarañjitattā kāḷakodātādivaṇṇavasena nānāvaṇṇo viya dissati,",
  "atk-s0501a0:202_2": "tathāpi sabhāgavaṇṇena seto eva. So panassa setabhāvo aggijālābhighātapaharaṇapahārādīhi",
  "atk-s0501a0:202_3": "viddhaṃsitāya chaviyā pākaṭo hoti. Saṇṭhānato saṅkhepena kañcukasaṇṭhāno, vitthārena",
  "atk-s0501a0:202_4": "nānāsaṇṭhānoti. Tathā hi pādaṅgulittaco kosakārakakosasaṇṭhāno, piṭṭhipādattaco puṭabaddhūpāhanasaṇṭhāno,",
  "atk-s0501a0:202_5": "jaṅghattaco bhattapuṭakatālapaṇṇasaṇṭhāno, ūruttaco taṇḍulabharitadīghatthavikasaṇṭhāno,",
  "atk-s0501a0:202_6": "ānisadattaco udakapūritapaṭaparissāvanasaṇṭhāno, piṭṭhittaco phalakonaddhacammasaṇṭhāno,",
  "atk-s0501a0:202_7": "kucchittaco vīṇādoṇikonaddhacammasaṇṭhāno, urattaco yebhuyyena caturassasaṇṭhāno,",
  "atk-s0501a0:202_8": "dvibāhuttaco tūṇīronaddhacammasaṇṭhāno, piṭṭhihatthattaco khurakosasaṇṭhāno phaṇakatthavikasaṇṭhāno",
  "atk-s0501a0:202_9": "vā, hatthaṅgulittaco kuñcikākosasaṇṭhāno, gīvattaco galakañcukasaṇṭhāno, mukhattaco",
  "atk-s0501a0:202_10": "chiddāvachiddakimikulāvakasaṇṭhāno, sīsattaco pattatthavikasaṇṭhānoti.",
  "atk-s0501a0:203_0": "Tacapariggaṇhakena ca yogāvacarena uttaroṭṭhato paṭṭhāya tacassa maṃsassa ca antarena",
  "atk-s0501a0:203_1": "cittaṃ pesentena paṭhamaṃ tāva mukhattaco vavatthapetabbo, tato sīsattaco, atha bahigīvattaco,",
  "atk-s0501a0:203_2": "tato anulomena paṭilomena ca dakkhiṇahatthattaco. Atha teneva kamena vāmahatthattaco,",
  "atk-s0501a0:203_3": "tato piṭṭhittaco, atha ānisadattaco, tato anulomena paṭilomena ca dakkhiṇapādattaco,",
  "atk-s0501a0:203_4": "atha vāmapādattaco, tato vatthiudarahadayaabbhantaragīvattaco, tato heṭṭhimahanukattaco,",
  "atk-s0501a0:203_5": "atha adharoṭṭhattaco. Evaṃ yāva puna upari oṭṭhattacoti. Disato dvīsu disāsu jāto.",
  "atk-s0501a0:203_6": "Okāsato sakalasarīraṃ pariyonandhitvā ṭhitoti.",
  "atk-s0501a0:204_0": "Tattha yathā allacammapariyonaddhāya peḷāya na allacammaṃ jānāti “mayā peḷā pariyonaddhā”ti,",
  "atk-s0501a0:204_1": "napi peḷā jānāti “ahaṃ allacammena pariyonaddhā”ti; evameva na taco jānāti “mayā",
  "atk-s0501a0:204_2": "idaṃ cātumahābhūtikaṃ sarīraṃ onaddha”nti, napi idaṃ cātumahābhūtikaṃ sarīraṃ jānāti",
  "atk-s0501a0:204_3": "“ahaṃ tacena onaddha”nti. Ābhogapaccavekkhaṇavirahitā hi ete dhammā…pe… na puggaloti. Kevalaṃ tu –",
  "atk-s0501a0:205": "“Allacammapaṭicchanno, navadvāro mahāvaṇo;",
  "atk-s0501a0:206": "Samantato paggharati, asucipūtigandhiyo”ti.",
  "atk-s0501a0:207_0": "Paricchedato heṭṭhā maṃsena tattha patiṭṭhitatalena vā upari chaviyā paricchinnoti",
  "atk-s0501a0:207_1": "vavatthapeti. Ayametassa sabhāgaparicchedo, visabhāgaparicchedo pana kesasadiso evāti",
  "atk-s0501a0:207_2": "evaṃ tacaṃ vaṇṇādito vavatthapeti.",
  "atk-s0501a0:208_0": "Tato paraṃ sarīre navapesisatappabhedaṃ maṃsaṃ vaṇṇato rattaṃ pālibhaddakapupphasannibhanti",
  "atk-s0501a0:208_1": "vavatthapeti. Saṇṭhānato nānāsaṇṭhānanti. Tathā hi tattha jaṅghamaṃsaṃ tālapattapuṭabhattasaṇṭhānaṃ,",
  "atk-s0501a0:208_2": "avikasitaketakīmakuḷasaṇṭhānantipi keci. Ūrumaṃsaṃ sudhāpisananisadapotakasaṇṭhānaṃ,",
  "atk-s0501a0:208_3": "ānisadamaṃsaṃ uddhanakoṭisaṇṭhānaṃ, piṭṭhimaṃsaṃ tālaguḷapaṭalasaṇṭhānaṃ, phāsukadvayamaṃsaṃ",
  "atk-s0501a0:208_4": "vaṃsamayakoṭṭhakucchipadesamhi tanumattikālepasaṇṭhānaṃ, thanamaṃsaṃ vaṭṭetvā avakkhittaddhamattikāpiṇḍasaṇṭhānaṃ,",
  "atk-s0501a0:208_5": "dvebāhumaṃsaṃ naṅguṭṭhasīsapāde chetvā niccammaṃ katvā ṭhapitamahāmūsikasaṇṭhānaṃ,",
  "atk-s0501a0:208_6": "maṃsasūnakasaṇṭhānantipi eke. Gaṇḍamaṃsaṃ gaṇḍappadese ṭhapitakarañjabījasaṇṭhānaṃ,",
  "atk-s0501a0:208_7": "maṇḍūkasaṇṭhānantipi eke. Jivhāmaṃsaṃ nuhīpattasaṇṭhānaṃ, nāsāmaṃsaṃ omukhanikkhittapaṇṇakosasaṇṭhānaṃ,",
  "atk-s0501a0:208_8": "0.akkhikūpamaṃsaṃ addhapakkaudumbarasaṇṭhānaṃ, sīsamaṃsaṃ pattapacanakaṭāhatanulepasaṇṭhānanti.",
  "atk-s0501a0:208_9": "Maṃsapariggaṇhakena ca yogāvacarena etāneva oḷārikamaṃsāni saṇṭhānato vavatthapetabbāni.",
  "atk-s0501a0:208_10": "Evañhi vavatthāpayato sukhumāni maṃsāni ñāṇassa āpāthaṃ āgacchantīti. Disato dvīsu",
  "atk-s0501a0:208_11": "disāsu jātaṃ. Okāsato sādhikāni tīṇi aṭṭhisatāni anulimpitvā ṭhitanti.",
  "atk-s0501a0:209_0": "Tattha yathā thūlamattikānulittāya bhittiyā na thūlamattikā jānāti “mayā bhitti anulittā”ti,",
  "atk-s0501a0:209_1": "napi bhitti jānāti “ahaṃ thūlamattikāya anulittā”ti, evamevaṃ na navapesisatappabhedaṃ",
  "atk-s0501a0:209_2": "maṃsaṃ jānāti “mayā aṭṭhisatattayaṃ anulitta”nti, napi aṭṭhisatattayaṃ jānāti “ahaṃ",
  "atk-s0501a0:209_3": "navapesisatappabhedena maṃsena anulitta”nti. Ābhogapaccavekkhaṇavirahitā hi ete dhammā…pe…",
  "atk-s0501a0:209_4": "na puggaloti. Kevalaṃ tu –",
  "atk-s0501a0:210": "“Navapesisatā maṃsā, anulittā kaḷevaraṃ;",
  "atk-s0501a0:211": "Nānākimikulākiṇṇaṃ, mīḷhaṭṭhānaṃva pūtika”nti.",
  "atk-s0501a0:212_0": "Paricchedato heṭṭhā aṭṭhisaṅghāṭena tattha patiṭṭhitatalena vā upari tacena tiriyaṃ",
  "atk-s0501a0:212_1": "aññamaññena paricchinnanti vavatthapeti. Ayametassa sabhāgaparicchedo, visabhāgaparicchedo",
  "atk-s0501a0:212_2": "pana kesasadiso evāti evaṃ maṃsaṃ vaṇṇādito vavatthapeti.",
  "atk-s0501a0:213_0": "Tato paraṃ sarīre navasatappabhedā nhārū vaṇṇato setāti vavatthapeti, madhuvaṇṇātipi",
  "atk-s0501a0:213_1": "eke. Saṇṭhānato nānāsaṇṭhānāti. Tathā hi tattha mahantā mahantā nhārū kandalamakuḷasaṇṭhānā,",
  "atk-s0501a0:213_2": "tato sukhumatarā sūkaravāgurarajjusaṇṭhānā, tato aṇukatarā pūtilatāsaṇṭhānā, tato",
  "atk-s0501a0:213_3": "aṇukatarā sīhaḷamahāvīṇātantisaṇṭhānā, tato aṇukatarā thūlasuttakasaṇṭhānā, hatthapiṭṭhipādapiṭṭhīsu",
  "atk-s0501a0:213_4": "nhārū sakuṇapādasaṇṭhānā, sīse nhārū gāmadārakānaṃ sīse ṭhapitaviraḷataradukūlasaṇṭhānā,",
  "atk-s0501a0:213_5": "piṭṭhiyā nhārū temetvā ātape pasāritamacchajālasaṇṭhānā, avasesā imasmiṃ sarīre taṃtaṃaṅgapaccaṅgānugatā",
  "atk-s0501a0:213_6": "nhārū sarīre paṭimukkajālakañcukasaṇṭhānāti. Disato dvīsu disāsu jātā. Tesu ca dakkhiṇakaṇṇacūḷikato",
  "atk-s0501a0:213_7": "paṭṭhāya pañca kaṇḍaranāmakā mahānhārū purato ca pacchato ca vinandhamānā vāmapassaṃ",
  "atk-s0501a0:213_8": "gatā, vāmakaṇṇacūḷikato paṭṭhāya pañca purato ca pacchato ca vinandhamānā dakkhiṇapassaṃ",
  "atk-s0501a0:213_9": "gatā, dakkhiṇagalavāṭakato paṭṭhāya pañca purato ca pacchato ca vinandhamānā vāmapassaṃ",
  "atk-s0501a0:213_10": "gatā, vāmagalavāṭakato paṭṭhāya pañca purato ca pacchato ca vinandhamānā dakkhiṇapassaṃ",
  "atk-s0501a0:213_11": "gatā, dakkhiṇahatthaṃ vinandhamānā purato ca pacchato ca pañca pañcāti dasa kaṇḍaranāmakā",
  "atk-s0501a0:213_12": "eva mahānhārū āruḷhā. Tathā vāmahatthaṃ, dakkhiṇapādaṃ, vāmapādañcāti evamete saṭṭhi",
  "atk-s0501a0:213_13": "mahānhārū sarīradhārakā sarīraniyāmakātipi vavatthapeti. Okāsato sakalasarīre aṭṭhicammānaṃ",
  "atk-s0501a0:213_14": "aṭṭhimaṃsānañca antare aṭṭhīni ābandhamānā ṭhitāti.",
  "atk-s0501a0:214_0": "Tattha yathā vallisantānabaddhesu kuṭṭadārūsu na vallisantānā jānanti “amhehi kuṭṭadārūni",
  "atk-s0501a0:214_1": "ābaddhānī”ti, napi kuṭṭadārūni jānanti “mayaṃ vallisantānehi ābaddhānī”ti; evameva",
  "atk-s0501a0:214_2": "na nhārū jānanti “amhehi tīṇi aṭṭhisatāni ābaddhānī”ti, napi tīṇi aṭṭhisatāni jānanti",
  "atk-s0501a0:214_3": "“mayaṃ nhārūhi ābaddhānī”ti. Ābhogapaccavekkhaṇavirahitā hi ete dhammā…pe… na puggaloti. Kevalaṃ tu –",
  "atk-s0501a0:215": "“Navanhārusatā honti, byāmamatte kaḷevare;",
  "atk-s0501a0:216": "Bandhanti aṭṭhisaṅghāṭaṃ, agāramiva valliyo”ti.",
  "atk-s0501a0:217_0": "Paricchedato heṭṭhā tīhi aṭṭhisatehi tattha patiṭṭhitatalehi vā upari tacamaṃsehi",
  "atk-s0501a0:217_1": "tiriyaṃ aññamaññena paricchinnāti vavatthapeti. Ayametesaṃ sabhāgaparicchedo, visabhāgaparicchedo",
  "atk-s0501a0:217_2": "pana kesasadiso evāti evaṃ nhārū vaṇṇādito vavatthapeti.",
  "atk-s0501a0:218_0": "Tato paraṃ sarīre dvattiṃsadantaṭṭhikānaṃ visuṃ gahitattā sesāni catusaṭṭhi hatthaṭṭhikāni",
  "atk-s0501a0:218_1": "catusaṭṭhi pādaṭṭhikāni catusaṭṭhi mudukaṭṭhikāni maṃsanissitāni dve paṇhikaṭṭhīni",
  "atk-s0501a0:218_2": "ekekasmiṃ pāde dve dve gopphakaṭṭhikāni dve jaṅghaṭṭhikāni ekaṃ jaṇṇukaṭṭhi ekaṃ",
  "atk-s0501a0:218_3": "ūruṭṭhi dve kaṭiṭṭhīni aṭṭhārasa piṭṭhikaṇṭakaṭṭhīni catuvīsati phāsukaṭṭhīni cuddasa",
  "atk-s0501a0:218_4": "uraṭṭhīni ekaṃ hadayaṭṭhi dve akkhakaṭṭhīni dve piṭṭhibāhaṭṭhīni dve bāhaṭṭhīni dve",
  "atk-s0501a0:218_5": "dve aggabāhaṭṭhīni satta gīvaṭṭhīni dve hanukaṭṭhīni ekaṃ nāsikaṭṭhi dve akkhiṭṭhīni",
  "atk-s0501a0:218_6": "dve kaṇṇaṭṭhīni ekaṃ nalāṭaṭṭhi ekaṃ muddhaṭṭhi nava sīsakapālaṭṭhīnīti evamādinā",
  "atk-s0501a0:218_7": "nayena vuttappabhedāni aṭṭhīni sabbāneva vaṇṇato setānīti vavatthapeti.",
  "atk-s0501a0:219_0": "Saṇṭhānato nānāsaṇṭhānāni. Tathā hi tattha aggapādaṅguliyaṭṭhīni katakabījasaṇṭhānāni,",
  "atk-s0501a0:219_1": "tadanantarāni aṅgulīnaṃ majjhapabbaṭṭhīni aparipuṇṇapanasaṭṭhisaṇṭhānāni, mūlapabbaṭṭhīni",
  "atk-s0501a0:219_2": "paṇavasaṇṭhānāni, morasakalisaṇṭhānānītipi eke. Piṭṭhipādaṭṭhīni koṭṭitakandalakandarāsisaṇṭhānāni",
  "atk-s0501a0:219_3": "paṇhikaṭṭhīni ekaṭṭhitālaphalabījasaṇṭhānāni, gopphakaṭṭhīni ekatobaddhakīḷāgoḷakasaṇṭhānāni,",
  "atk-s0501a0:219_4": "jaṅghaṭṭhikesu khuddakaṃ dhanudaṇḍasaṇṭhānaṃ, mahantaṃ khuppipāsāmilātadhamanipiṭṭhisaṇṭhānaṃ,",
  "atk-s0501a0:219_5": "jaṅghaṭṭhikassa gopphakaṭṭhikesu patiṭṭhitaṭṭhānaṃ apanītatacakhajjūrīkaḷīrasaṇṭhānaṃ,",
  "atk-s0501a0:219_6": "jaṅghaṭṭhikassa jaṇṇukaṭṭhike patiṭṭhitaṭṭhānaṃ mudiṅgamatthakasaṇṭhānaṃ jaṇṇukaṭṭhi",
  "atk-s0501a0:219_7": "ekapassato ghaṭṭitapheṇasaṇṭhānaṃ, ūruṭṭhīni duttacchitavāsipharasudaṇḍasaṇṭhānāni,",
  "atk-s0501a0:219_8": "ūruṭṭhikassa kaṭaṭṭhike patiṭṭhitaṭṭhānaṃ suvaṇṇakārānaṃ aggijālanakasalākābundisaṇṭhānaṃ,",
  "atk-s0501a0:219_9": "tappatiṭṭhitokāso aggacchinnapunnāgaphalasaṇṭhāno, kaṭiṭṭhīni dvepi ekābaddhāni hutvā",
  "atk-s0501a0:219_10": "kumbhakārehi katacullisaṇṭhānāni, tāpasabhisikāsaṇṭhānānītipi eke. Ānisadaṭṭhīni",
  "atk-s0501a0:219_11": "heṭṭhāmukhaṭhapitasappaphaṇasaṇṭhānāni, sattaṭṭhaṭṭhānesu chiddāvachiddāni aṭṭhārasa",
  "atk-s0501a0:219_12": "piṭṭhikaṇṭakaṭṭhīni abbhantarato uparūpari ṭhapitasīsakapaṭṭaveṭhakasaṇṭhānāni, bāhirato",
  "atk-s0501a0:219_13": "vaṭṭanāvalisaṇṭhānāni, tesaṃ antarantarā kakacadantasadisāni dve tīṇi kaṇṭakāni honti,",
  "atk-s0501a0:219_14": "catuvīsatiyā phāsukaṭṭhīsu paripuṇṇāni paripuṇṇasīhaḷadāttasaṇṭhānāni, aparipuṇṇāni",
  "atk-s0501a0:219_15": "aparipuṇṇasīhaḷadāttasaṇṭhānāni, sabbāneva odātakukkuṭassa pasāritapakkhadvayasaṇṭhānānītipi",
  "atk-s0501a0:219_16": "eke. Cuddasa uraṭṭhīni jiṇṇasandamānikaphalakapantisaṇṭhānāni, hadayaṭṭhi dabbiphaṇasaṇṭhānaṃ,",
  "atk-s0501a0:219_17": "akkhakaṭṭhīni khuddakalohavāsidaṇḍasaṇṭhānāni, tesaṃ heṭṭhā aṭṭhi addhacandasaṇṭhānaṃ,",
  "atk-s0501a0:219_18": "piṭṭhibāhaṭṭhīni pharasuphaṇasaṇṭhānāni, upaḍḍhacchinnasīhaḷakudālasaṇṭhānānītipi",
  "atk-s0501a0:219_19": "eke. Bāhaṭṭhīni ādāsadaṇḍasaṇṭhānāni, mahāvāsidaṇḍasaṇṭhānānītipi eke. Aggabāhaṭṭhīni",
  "atk-s0501a0:219_20": "yamakatālakandasaṇṭhānāni, maṇibandhaṭṭhīni ekato alliyāpetvā ṭhapitasīsakapaṭṭaveṭhakasaṇṭhānāni,",
  "atk-s0501a0:219_21": "piṭṭhihatthaṭṭhīni koṭṭitakandalakandarāsisaṇṭhānāni, hatthaṅgulimūlapabbaṭṭhīni",
  "atk-s0501a0:219_22": "paṇavasaṇṭhānāni, majjhapabbaṭṭhīni aparipuṇṇapanasaṭṭhisaṇṭhānāni, aggapabbaṭṭhīni",
  "atk-s0501a0:219_23": "katakabījasaṇṭhānāni, satta gīvaṭṭhīni daṇḍe vijjhitvā paṭipāṭiyā ṭhapitavaṃsakaḷīrakhaṇḍasaṇṭhānāni,",
  "atk-s0501a0:219_24": "heṭṭhimahanukaṭṭhi kammārānaṃ ayokūṭayottakasaṇṭhānaṃ, uparimahanukaṭṭhi avalekhanasatthakasaṇṭhānaṃ,",
  "atk-s0501a0:219_25": "akkhināsakūpaṭṭhīni apanītamiñjataruṇatālaṭṭhisaṇṭhānāni, nalāṭaṭṭhi adhomukhaṭhapitabhinnasaṅkhakapālasaṇṭhānaṃ,",
  "atk-s0501a0:219_26": "kaṇṇacūḷikaṭṭhīni nhāpitakhurakosasaṇṭhānāni, nalāṭakaṇṇacūḷikānaṃ upari paṭṭabandhanokāse",
  "atk-s0501a0:219_27": "aṭṭhibahalaghaṭapuṇṇapaṭapilotikakhaṇḍasaṇṭhānaṃ, muddhanaṭṭhi mukhacchinnavaṅkanāḷikerasaṇṭhānaṃ,",
  "atk-s0501a0:219_28": "sīsaṭṭhīni sibbetvā ṭhapitajajjarālābukaṭāhasaṇṭhānānīti. Disato dvīsu disāsu jātāni.",
  "atk-s0501a0:220_0": "Okāsato avisesena sakalasarīre ṭhitāni, visesena tu sīsaṭṭhīni gīvaṭṭhikesu patiṭṭhitāni,",
  "atk-s0501a0:220_1": "gīvaṭṭhīni piṭṭhikaṇṭakaṭṭhīsu patiṭṭhitāni, piṭṭhikaṇṭakaṭṭhīni kaṭiṭṭhīsu patiṭṭhitāni,",
  "atk-s0501a0:220_2": "kaṭiṭṭhīni ūruṭṭhikesu patiṭṭhitāni, uruṭṭhīni jaṇṇukaṭṭhikesu, jaṇṇukaṭṭhīni jaṅghaṭṭhikesu,",
  "atk-s0501a0:220_3": "jaṅghaṭṭhīni gopphakaṭṭhikesu, gopphakaṭṭhīni piṭṭhipādaṭṭhikesu patiṭṭhitāni, piṭṭhipādaṭṭhikāni",
  "atk-s0501a0:220_4": "ca gopphakaṭṭhīni ukkhipitvā ṭhitāni, gopphakaṭṭhīni jaṅghaṭṭhīni…pe… gīvaṭṭhīni",
  "atk-s0501a0:220_5": "sīsaṭṭhīni ukkhipitvā ṭhitānīti etenānusārena avasesānipi aṭṭhīni veditabbāni.",
  "atk-s0501a0:221_0": "Tattha yathā iṭṭhakagopānasicayādīsu na uparimā iṭṭhakādayo jānanti “mayaṃ heṭṭhimesu",
  "atk-s0501a0:221_1": "patiṭṭhitā”ti, napi heṭṭhimā jānanti “mayaṃ uparimāni ukkhipitvā ṭhitā”ti; evameva",
  "atk-s0501a0:221_2": "na sīsaṭṭhikāni jānanti “mayaṃ gīvaṭṭhikesu patiṭṭhitānī”ti…pe… na gopphakaṭṭhikāni",
  "atk-s0501a0:221_3": "jānanti “mayaṃ piṭṭhipādaṭṭhikesu patiṭṭhitānī”ti, napi piṭṭhipādaṭṭhikāni jānanti",
  "atk-s0501a0:221_4": "“mayaṃ gopphakaṭṭhīni ukkhipitvā ṭhitānī”ti. Ābhogapaccavekkhaṇavirahitā hi ete dhammā…pe…",
  "atk-s0501a0:221_5": "na puggaloti. Kevalaṃ tu imāni sādhikāni tīṇi aṭṭhisatāni navahi nhārusatehi navahi",
  "atk-s0501a0:221_6": "ca maṃsapesisatehi ābaddhānulittāni, ekaghanacammapariyonaddhāni, sattarasaharaṇīsahassānugatasinehasinehitāni,",
  "atk-s0501a0:221_7": "navanavutilomakūpasahassaparissavamānasedajallikāni asītikimikulāni, kāyotveva saṅkhyaṃ",
  "atk-s0501a0:221_8": "gatāni, yaṃ sabhāvato upaparikkhanto yogāvacaro na kiñci gayhūpagaṃ passati, kevalaṃ",
  "atk-s0501a0:221_9": "tu nhārusambandhaṃ nānākuṇapasaṅkiṇṇaṃ aṭṭhisaṅghāṭameva passati. Yaṃ disvā dasabalassa",
  "atk-s0501a0:221_10": "puttabhāvaṃ upeti. Yathāha –",
  "atk-s0501a0:222": "“Paṭipāṭiyaṭṭhīni ṭhitāni koṭiyā,",
  "atk-s0501a0:223": "Anekasandhiyamito na kehici;",
  "atk-s0501a0:224": "Baddho nahārūhi jarāya codito,",
  "atk-s0501a0:225": "Acetano kaṭṭhakaliṅgarūpamo.",
  "atk-s0501a0:226": "“Kuṇapaṃ kuṇape jātaṃ, asucimhi ca pūtini;",
  "atk-s0501a0:227": "Duggandhe cāpi duggandhaṃ, bhedanamhi ca vayadhammaṃ.",
  "atk-s0501a0:228": "“Aṭṭhipuṭe aṭṭhipuṭo, nibbatto pūtini pūtikāyamhi;",
  "atk-s0501a0:229": "Tamhi ca vinetha chandaṃ, hessatha puttā dasabalassā”ti ca.",
  "atk-s0501a0:230_0": "Paricchedato anto aṭṭhimiñjena uparito maṃsena agge mūle ca aññamaññena paricchinnānīti",
  "atk-s0501a0:230_1": "vavatthapeti. Ayametesaṃ sabhāgaparicchedo, visabhāgaparicchedo pana kesasadiso evāti",
  "atk-s0501a0:230_2": "evaṃ aṭṭhīni vaṇṇādito vavatthapeti.",
  "atk-s0501a0:231_0": "Tato paraṃ sarīre yathāvuttappabhedānaṃ aṭṭhīnaṃ abbhantaragataṃ aṭṭhimiñjaṃ vaṇṇato",
  "atk-s0501a0:231_1": "setanti vavatthapeti. Saṇṭhānato attano okāsasaṇṭhānanti. Seyyathidaṃ – mahantamahantānaṃ",
  "atk-s0501a0:231_2": "aṭṭhīnaṃ abbhantaragataṃ sedetvā vaṭṭetvā mahantesu vaṃsanaḷakapabbesu pakkhittamahāvettaṅkurasaṇṭhānaṃ,",
  "atk-s0501a0:231_3": "khuddānukhuddakānaṃ abbhantaragataṃ sedetvā vaṭṭetvā khuddānukhuddakesu vaṃsanaḷakapabbesu",
  "atk-s0501a0:231_4": "pakkhittatanuvettaṅkurasaṇṭhānanti. Disato dvīsu disāsu jātaṃ. Okāsato aṭṭhīnaṃ abbhantare patiṭṭhitanti.",
  "atk-s0501a0:232_0": "Tattha yathā veḷunaḷakādīnaṃ antogatāni dadhiphāṇitāni na jānanti “mayaṃ veḷunaḷakādīnaṃ",
  "atk-s0501a0:232_1": "antogatānī”ti, napi veḷunaḷakādayo jānanti “dadhiphāṇitāni amhākaṃ antogatānī”ti;",
  "atk-s0501a0:232_2": "evameva na aṭṭhimiñjaṃ jānāti “ahaṃ aṭṭhīnaṃ antogata”nti, napi aṭṭhīni jānanti “aṭṭhimiñjaṃ",
  "atk-s0501a0:232_3": "amhākaṃ antogata”nti. Ābhogapaccavekkhaṇavirahitā hi ete dhammā…pe… na puggaloti.",
  "atk-s0501a0:232_4": "Paricchedato aṭṭhīnaṃ abbhantaratalehi aṭṭhimiñjabhāgena ca paricchinnanti vavatthapeti.",
  "atk-s0501a0:232_5": "Ayametassa sabhāgaparicchedo, visabhāgaparicchedo pana kesasadiso evāti evaṃ aṭṭhimiñjaṃ",
  "atk-s0501a0:232_6": "vaṇṇādito vavatthapeti.",
  "atk-s0501a0:233_0": "Tato paraṃ sarīrassa abbhantare dvigoḷakappabhedaṃ vakkaṃ vaṇṇato mandarattaṃ pāḷibhaddakaṭṭhivaṇṇanti",
  "atk-s0501a0:233_1": "vavatthapeti. Saṇṭhānato gāmadārakānaṃ suttāvutakīḷāgoḷakasaṇṭhānaṃ, ekavaṇṭasahakāradvayasaṇṭhānantipi",
  "atk-s0501a0:233_2": "eke. Disato uparimāya disāya jātaṃ. Okāsato galavāṭakā vinikkhantena ekamūlena thokaṃ",
  "atk-s0501a0:233_3": "gantvā dvidhā bhinnena thūlanhārunā vinibaddhaṃ hutvā hadayamaṃsaṃ parikkhipitvā ṭhitanti.",
  "atk-s0501a0:234_0": "Tattha yathā vaṇṭūpanibaddhaṃ sahakāradvayaṃ na jānāti “ahaṃ vaṇṭena upanibaddha”nti,",
  "atk-s0501a0:234_1": "napi vaṇṭaṃ jānāti “mayā sahakāradvayaṃ upanibaddha”nti; evameva na vakkaṃ jānāti",
  "atk-s0501a0:234_2": "“ahaṃ thūlanhārunā upanibaddha”nti, napi thūlanhāru jānāti “mayā vakkaṃ upanibaddha”nti.",
  "atk-s0501a0:234_3": "Ābhogapaccavekkhaṇavirahitā hi ete dhammā…pe… na puggaloti. Paricchedato vakkaṃ vakkabhāgena",
  "atk-s0501a0:234_4": "paricchinnanti vavatthapeti. Ayametassa sabhāgaparicchedo, visabhāgaparicchedo pana",
  "atk-s0501a0:234_5": "kesasadiso evāti evaṃ vakkaṃ vaṇṇādito vavatthapeti.",
  "atk-s0501a0:235_0": "Tato paraṃ sarīrassa abbhantare hadayaṃ vaṇṇato rattaṃ rattapadumapattapiṭṭhivaṇṇanti",
  "atk-s0501a0:235_1": "vavatthapeti. Saṇṭhānato bāhirapattāni apanetvā adhomukhaṭhapitapadumamakuḷasaṇṭhānaṃ,",
  "atk-s0501a0:235_2": "tañca aggacchinnapunnāgaphalamiva vivaṭekapassaṃ bahi maṭṭhaṃ anto kosātakīphalassa",
  "atk-s0501a0:235_3": "abbhantarasadisaṃ. Paññābahulānaṃ thokaṃ vikasitaṃ, mandapaññānaṃ makuḷitameva. Yaṃ",
  "atk-s0501a0:235_4": "rūpaṃ nissāya manodhātu ca manoviññāṇadhātu ca pavattanti, taṃ apanetvā avasesamaṃsapiṇḍasaṅkhātahadayabbhantare",
  "atk-s0501a0:235_5": "addhapasatamattaṃ lohitaṃ saṇṭhāti, taṃ rāgacaritassa rattaṃ, dosacaritassa kāḷakaṃ,",
  "atk-s0501a0:235_6": "mohacaritassa maṃsadhovanodakasadisaṃ, vitakkacaritassa kulatthayūsavaṇṇaṃ, saddhācaritassa",
  "atk-s0501a0:235_7": "kaṇikārapupphavaṇṇaṃ, paññācaritassa acchaṃ vippasannamanāvilaṃ, niddhotajātimaṇi",
  "atk-s0501a0:235_8": "viya jutimantaṃ khāyati. Disato uparimāya disāya jātaṃ. Okāsato sarīrabbhantare dvinnaṃ",
  "atk-s0501a0:235_9": "thanānaṃ majjhe patiṭṭhitanti.",
  "atk-s0501a0:236_0": "Tattha yathā dvinnaṃ vātapānakavāṭakānaṃ majjhe ṭhito aggaḷatthambhako na jānāti",
  "atk-s0501a0:236_1": "“ahaṃ dvinnaṃ vātapānakavāṭakānaṃ majjhe ṭhito”ti, napi vātapānakavāṭakāni jānanti",
  "atk-s0501a0:236_2": "“amhākaṃ majjhe aggaḷatthambhako ṭhito”ti; evamevaṃ na hadayaṃ jānāti “ahaṃ dvinnaṃ",
  "atk-s0501a0:236_3": "thanānaṃ majjhe ṭhita”nti, napi thanāni jānanti “hadayaṃ amhākaṃ majjhe ṭhita”nti.",
  "atk-s0501a0:236_4": "Ābhogapaccavekkhaṇavirahitā hi ete dhammā…pe… na puggaloti. Paricchedato hadayaṃ",
  "atk-s0501a0:236_5": "hadayabhāgena paricchinnanti vavatthapeti. Ayametassa sabhāgaparicchedo, visabhāgaparicchedo",
  "atk-s0501a0:236_6": "pana kesasadiso evāti evaṃ hadayaṃ vaṇṇādito vavatthapeti.",
  "atk-s0501a0:237_0": "Tato paraṃ sarīrassa abbhantare yakanasaññitaṃ yamakamaṃsapiṇḍaṃ vaṇṇato rattaṃ rattakumudabāhirapattapiṭṭhivaṇṇanti",
  "atk-s0501a0:237_1": "vavatthapeti. Saṇṭhānato ekamūlaṃ hutvā agge yamakaṃ koviḷārapattasaṇṭhānaṃ, tañca",
  "atk-s0501a0:237_2": "dandhānaṃ ekaṃyeva hoti mahantaṃ, paññavantānaṃ dve vā tīṇi vā khuddakānīti. Disato",
  "atk-s0501a0:237_3": "uparimāya disāya jātaṃ. Okāsato dvinnaṃ thanānaṃ abbhantare dakkhiṇapassaṃ nissāya ṭhitanti.",
  "atk-s0501a0:238_0": "Tattha yathā piṭharakapasse laggā maṃsapesi na jānāti “ahaṃ piṭharakapasse laggā”ti,",
  "atk-s0501a0:238_1": "napi piṭharakapassaṃ jānāti “mayi maṃsapesi laggā”ti; evameva na yakanaṃ jānāti “ahaṃ",
  "atk-s0501a0:238_2": "dvinnaṃ thanānaṃ abbhantare dakkhiṇapassaṃ nissāya ṭhita”nti, napi thanānaṃ abbhantare",
  "atk-s0501a0:238_3": "dakkhiṇapassaṃ jānāti “maṃ nissāya yakanaṃ ṭhita”nti. Ābhogapaccavekkhaṇavirahitā",
  "atk-s0501a0:238_4": "hi ete dhammā…pe… na puggaloti. Paricchedato pana yakanaṃ yakanabhāgena paricchinnanti",
  "atk-s0501a0:238_5": "vavatthapeti. Ayametassa sabhāgaparicchedo, visabhāgaparicchedo pana kesasadiso evāti",
  "atk-s0501a0:238_6": "evaṃ yakanaṃ vaṇṇādito vavatthapeti.",
  "atk-s0501a0:239_0": "Tato paraṃ sarīre paṭicchannāpaṭicchannabhedato duvidhaṃ kilomakaṃ vaṇṇato setaṃ",
  "atk-s0501a0:239_1": "dukūlapilotikavaṇṇanti vavatthapeti. Saṇṭhānato attano okāsasaṇṭhānaṃ. Disato dvīsu",
  "atk-s0501a0:239_2": "disāsu jātaṃ. Okāsato paṭicchannakilomakaṃ hadayañca vakkañca parivāretvā, appaṭicchannakilomakaṃ",
  "atk-s0501a0:239_3": "sakalasarīre cammassa heṭṭhato maṃsaṃ pariyonandhitvā ṭhitanti.",
  "atk-s0501a0:240_0": "Tattha yathā pilotikāya paliveṭhite maṃse na pilotikā jānāti “mayā maṃsaṃ paliveṭhita”nti,",
  "atk-s0501a0:240_1": "napi maṃsaṃ jānāti “ahaṃ pilotikāya paliveṭhita”nti; evameva na kilomakaṃ jānāti",
  "atk-s0501a0:240_2": "“mayā hadayavakkāni sakalasarīre ca cammassa heṭṭhato maṃsaṃ paliveṭhita”nti. Napi",
  "atk-s0501a0:240_3": "hadayavakkāni sakalasarīre ca maṃsaṃ jānāti “ahaṃ kilomakena paliveṭhita”nti. Ābhogapaccavekkhaṇavirahitā",
  "atk-s0501a0:240_4": "hi ete dhammā…pe… na puggaloti. Paricchedato heṭṭhā maṃsena upari cammena tiriyaṃ",
  "atk-s0501a0:240_5": "kilomakabhāgena paricchinnanti vavatthapeti. Ayametassa sabhāgaparicchedo, visabhāgaparicchedo",
  "atk-s0501a0:240_6": "pana kesasadiso evāti evaṃ kilomakaṃ vaṇṇādito vavatthapeti.",
  "atk-s0501a0:241_0": "Tato paraṃ sarīrassa abbhantare pihakaṃ vaṇṇato nīlaṃ mīlātanigguṇḍīpupphavaṇṇanti",
  "atk-s0501a0:241_1": "vavatthapeti. Saṇṭhānato yebhuyyena sattaṅgulappamāṇaṃ abandhanaṃ kāḷavacchakajivhāsaṇṭhānaṃ.",
  "atk-s0501a0:241_2": "Disato uparimāya disāya jātaṃ. Okāsato hadayassa vāmapasse udarapaṭalassa matthakapassaṃ",
  "atk-s0501a0:241_3": "nissāya ṭhitaṃ, yamhi paharaṇapahārena bahi nikkhante sattānaṃ jīvitakkhayo hotīti.",
  "atk-s0501a0:242_0": "Tattha yathā koṭṭhakamatthakapassaṃ nissāya ṭhitā na gomayapiṇḍi jānāti “ahaṃ koṭṭhakamatthakapassaṃ",
  "atk-s0501a0:242_1": "nissāya ṭhitā”ti, napi koṭṭhakamatthakapassaṃ jānāti “gomayapiṇḍi maṃ nissāya ṭhitā”ti;",
  "atk-s0501a0:242_2": "evameva na pihakaṃ jānāti “ahaṃ udarapaṭalassa matthakapassaṃ nissāya ṭhita”nti,",
  "atk-s0501a0:242_3": "napi udarapaṭalassa matthakapassaṃ jānāti “pihakaṃ maṃ nissāya ṭhita”nti. Ābhogapaccavekkhaṇavirahitā",
  "atk-s0501a0:242_4": "hi ete dhammā…pe… na puggaloti. Paricchedato pihakaṃ pihakabhāgena paricchinnanti",
  "atk-s0501a0:242_5": "vavatthapeti. Ayametassa sabhāgaparicchedo, visabhāgaparicchedo pana kesasadiso evāti",
  "atk-s0501a0:242_6": "evaṃ pihakaṃ vaṇṇādito vavatthapeti.",
  "atk-s0501a0:243_0": "Tato paraṃ sarīrassa abbhantare dvattiṃsamaṃsakhaṇḍappabhedaṃ papphāsaṃ vaṇṇato rattaṃ",
  "atk-s0501a0:243_1": "nātiparipakkaudumbaravaṇṇanti vavatthapeti. Saṇṭhānato visamacchinnapūvasaṇṭhānaṃ,",
  "atk-s0501a0:243_2": "chadaniṭṭhakakhaṇḍapuñjasaṇṭhānantipi eke. Tadetaṃ abbhantare asitapītādīnaṃ abhāve",
  "atk-s0501a0:243_3": "uggatena kammajatejusmanā abbhāhatattā saṅkhāditapalālapiṇḍamiva nirasaṃ nirojaṃ",
  "atk-s0501a0:243_4": "hoti. Disato uparimāya disāya jātaṃ. Okāsato sarīrabbhantare dvinnaṃ thanānaṃ abbhantare",
  "atk-s0501a0:243_5": "hadayañca yakanañca upari chādetvā olambantaṃ ṭhitanti.",
  "atk-s0501a0:244_0": "Tattha yathā jiṇṇakoṭṭhabbhantare lambamāno sakuṇakulāvako na jānāti “ahaṃ jiṇṇakoṭṭhabbhantare",
  "atk-s0501a0:244_1": "lambamāno ṭhito”ti, napi jiṇṇakoṭṭhabbhantaraṃ jānāti “sakuṇakulāvako mayi lambamāno",
  "atk-s0501a0:244_2": "ṭhito”ti; evameva na papphāsaṃ jānāti “ahaṃ sarīrabbhantare dvinnaṃ thanānaṃ antare",
  "atk-s0501a0:244_3": "lambamānaṃ ṭhita”nti, napi sarīrabbhantare dvinnaṃ thanānaṃ antaraṃ jānāti “mayi",
  "atk-s0501a0:244_4": "papphāsaṃ lambamānaṃ ṭhita”nti. Ābhogapaccavekkhaṇavirahitā hi ete dhammā…pe… na",
  "atk-s0501a0:244_5": "puggaloti. Paricchedato papphāsaṃ papphāsabhāgena paricchinnanti vavatthapeti. Ayametassa",
  "atk-s0501a0:244_6": "sabhāgaparicchedo, visabhāgaparicchedo pana kesasadiso evāti evaṃ papphāsaṃ vaṇṇādito vavatthapeti.",
  "atk-s0501a0:245_0": "Tato paraṃ antosarīre purisassa dvattiṃsahatthaṃ, itthiyā aṭṭhavīsatihatthaṃ, ekavīsatiyā",
  "atk-s0501a0:245_1": "ṭhānesu obhaggaṃ antaṃ vaṇṇato setaṃ sakkharasudhāvaṇṇanti vavatthapeti. Saṇṭhānato",
  "atk-s0501a0:245_2": "sīsaṃ chinditvā lohitadoṇiyaṃ saṃvelletvā ṭhapitadhammanisaṇṭhānaṃ. Disato dvīsu",
  "atk-s0501a0:245_3": "disāsu jātaṃ. Okāsato upari galavāṭake heṭṭhā ca karīsamagge vinibandhattā galavāṭakakarīsamaggapariyante",
  "atk-s0501a0:245_4": "sarīrabbhantare ṭhitanti.",
  "atk-s0501a0:246_0": "Tattha yathā lohitadoṇiyaṃ ṭhapitaṃ chinnasīsaṃ dhammanikaḷevaraṃ na jānāti “ahaṃ",
  "atk-s0501a0:246_1": "lohitadoṇiyaṃ ṭhita”nti, napi lohitadoṇi jānāti “mayi chinnasīsaṃ dhammanikaḷevaraṃ",
  "atk-s0501a0:246_2": "ṭhita”nti; evameva na antaṃ jānāti “ahaṃ sarīrabbhantare ṭhita”nti, napi sarīrabbhantaraṃ",
  "atk-s0501a0:246_3": "jānāti “mayi antaṃ ṭhita”nti. Ābhogapaccavekkhaṇavirahitā hi ete dhammā…pe… na puggaloti.",
  "atk-s0501a0:246_4": "Paricchedato antaṃ antabhāgena paricchinnanti vavatthapeti. Ayametassa sabhāgaparicchedo,",
  "atk-s0501a0:246_5": "visabhāgaparicchedo pana kesasadiso evāti evaṃ antaṃ vaṇṇādito vavatthapeti.",
  "atk-s0501a0:247_0": "Tato paraṃ antosarīre antantare antaguṇaṃ vaṇṇato setaṃ dakasītalikamūlavaṇṇanti",
  "atk-s0501a0:247_1": "vavatthapeti. Saṇṭhānato dakasītalikamūlasaṇṭhānamevāti, gomuttasaṇṭhānantipi eke.",
  "atk-s0501a0:247_2": "Disato dvīsu disāsu jātaṃ. Okāsato kudālapharasukammādīni karontānaṃ yantākaḍḍhanakāle",
  "atk-s0501a0:247_3": "yantasuttakamiva yantaphalakāni antabhoge ekato aggaḷante ābandhitvā pādapuñchanarajjumaṇḍalakassa",
  "atk-s0501a0:247_4": "antarā taṃ sibbitvā ṭhitarajjukā viya ekavīsatiyā antabhogānaṃ antarā ṭhitanti.",
  "atk-s0501a0:248_0": "Tattha yathā pādapuñchanarajjumaṇḍalakaṃ sibbitvā ṭhitarajjukā na jānāti “mayā pādapuñchanarajjumaṇḍalakaṃ",
  "atk-s0501a0:248_1": "sibbita”nti, napi pādapuñchanarajjumaṇḍalakaṃ jānāti “rajjukā maṃ sibbitvā ṭhitā”ti,",
  "atk-s0501a0:248_2": "evameva antaguṇaṃ na jānāti “ahaṃ antaṃ ekavīsatibhogabbhantare ābandhitvā ṭhita”nti,",
  "atk-s0501a0:248_3": "napi antaṃ jānāti “antaguṇaṃ maṃ ābandhitvā ṭhita”nti. Ābhogapaccavekkhaṇavirahitā",
  "atk-s0501a0:248_4": "hi ete dhammā…pe… na puggaloti. Paricchedato antaguṇaṃ antaguṇabhāgena paricchinnanti",
  "atk-s0501a0:248_5": "vavatthapeti. Ayametassa sabhāgaparicchedo, visabhāgaparicchedo pana kesasadiso evāti",
  "atk-s0501a0:248_6": "evaṃ antaguṇaṃ vaṇṇādito vavatthapeti.",
  "atk-s0501a0:249_0": "Tato paraṃ antosarīre udariyaṃ vaṇṇato ajjhohaṭāhāravaṇṇanti vavatthapeti. Saṇṭhānato",
  "atk-s0501a0:249_1": "parissāvane sithilabaddhataṇḍulasaṇṭhānaṃ. Disato uparimāya disāya jātaṃ. Okāsato",
  "atk-s0501a0:249_2": "udare ṭhitanti. Udaraṃ nāma ubhato nippīḷiyamānassa allasāṭakassa majjhe sañjātaphoṭakasadisaṃ",
  "atk-s0501a0:249_3": "antapaṭalaṃ, bahi maṭṭhaṃ, anto maṃsakasambupaliveṭhitaṃ, kiliṭṭhapāvārapupphasadisaṃ,",
  "atk-s0501a0:249_4": "kuthitapanasaphalassa abbhantarasadisantipi eke. Tattha takkolakā gaṇḍuppādakātālahīrakāsūcimukhakāpaṭatantusuttakāti",
  "atk-s0501a0:249_5": "evamādidvattiṃsakulappabhedā kimayo ākulabyākulā saṇḍasaṇḍacārino hutvā nivasanti,",
  "atk-s0501a0:249_6": "ye pānabhojanādimhi avijjamāne ullaṅghitvā viravantā hadayamaṃsaṃ abhitudanti pānabhojanādīni",
  "atk-s0501a0:249_7": "ajjhoharaṇavelāyañca uddhaṃmukhā hutvā paṭhamajjhohaṭe dve tayo ālope turitaturitā",
  "atk-s0501a0:249_8": "vilumpanti. Yaṃ etesaṃ kimīnaṃ pasūtigharaṃ vaccakuṭi gilānasālā susānañca hoti,",
  "atk-s0501a0:249_9": "yattha seyyathāpi nāma caṇḍālagāmadvāre candanikāya saradasamaye thūlaphusitake deve",
  "atk-s0501a0:249_10": "vassante udakena āvūḷhaṃ muttakarīsacammaṭṭhinhārukhaṇḍakheḷasiṅghāṇikālohitappabhutinānākuṇapajātaṃ",
  "atk-s0501a0:249_11": "nipatitvā kaddamodakāluḷitaṃ sañjātakimikulākulaṃ hutvā dvīhatīhaccayena sūriyātapasantāpavegakuthitaṃ",
  "atk-s0501a0:249_12": "upari pheṇapupphuḷake muñcantaṃ abhinīlavaṇṇaṃ paramaduggandhajegucchaṃ upagantuṃ",
  "atk-s0501a0:249_13": "vā daṭṭhuṃ vā anaraharūpataṃ āpajjitvā tiṭṭhati, pageva ghāyituṃ vā sāyituṃ vā; evameva",
  "atk-s0501a0:249_14": "nānappakārapānabhojanādi dantamusalasaṃcuṇṇitaṃ jivhāhatthasamparivattitaṃ kheḷalālāpalibuddhaṃ",
  "atk-s0501a0:249_15": "taṅkhaṇavigatavaṇṇagandharasādisampadaṃ koliyakhalisuvānavamathusadisaṃ nipatitvā",
  "atk-s0501a0:249_16": "pittasemhavātapaliveṭhitaṃ hutvā udaraggisantāpavegakuthitaṃ kimikulākulaṃ uparūpari",
  "atk-s0501a0:249_17": "pheṇapupphuḷakāni muñcantaṃ paramakasambuduggandhajegucchabhāvamāpajjitvā tiṭṭhati.",
  "atk-s0501a0:249_18": "Yaṃ sutvāpi pānabhojanādīsu amanuññatā saṇṭhāti, pageva paññācakkhunā oloketvā. Yattha",
  "atk-s0501a0:249_19": "ca patitaṃ pānabhojanādi pañcadhā vivekaṃ gacchati, ekaṃ bhāgaṃ pāṇakā khādanti,",
  "atk-s0501a0:249_20": "ekaṃ bhāgaṃ udaraggi jhāpeti, eko bhāgo muttaṃ hoti, eko bhāgo karīsaṃ hoti, eko",
  "atk-s0501a0:249_21": "bhāgo rasabhāvaṃ āpajjitvā soṇitamaṃsādīni upabrūhayatīti.",
  "atk-s0501a0:250_0": "Tattha yathā paramajegucchāya suvānadoṇiyā ṭhito suvānavamathu na jānāti “ahaṃ suvānadoṇiyā",
  "atk-s0501a0:250_1": "ṭhito”ti; napi suvānadoṇi jānāti “mayi suvānavamathu ṭhito”ti. Evameva na udariyaṃ",
  "atk-s0501a0:250_2": "jānāti “ahaṃ imasmiṃ paramaduggandhajegucche udare ṭhita”nti; napi udaraṃ jānāti",
  "atk-s0501a0:250_3": "“mayi udariyaṃ ṭhita”nti. Ābhogapaccavekkhaṇavirahitā hi ete dhammā…pe… na puggaloti.",
  "atk-s0501a0:250_4": "Paricchedato udariyaṃ udariyabhāgena paricchinnanti vavatthapeti. Ayametassa sabhāgaparicchedo,",
  "atk-s0501a0:250_5": "visabhāgaparicchedo pana kesasadiso evāti evaṃ udariyaṃ vaṇṇādito vavatthapeti.",
  "atk-s0501a0:251_0": "Tato paraṃ antosarīre karīsaṃ vaṇṇato yebhuyyena ajjhohaṭāhāravaṇṇanti vavatthapeti.",
  "atk-s0501a0:251_1": "Saṇṭhānato okāsasaṇṭhānaṃ, disato heṭṭhimāya disāya jātaṃ, okāsato pakkāsaye ṭhitanti.",
  "atk-s0501a0:251_2": "Pakkāsayo nāma heṭṭhā nābhipiṭṭhikaṇṭakamūlānaṃ antare antāvasāne ubbedhena aṭṭhaṅgulamatto",
  "atk-s0501a0:251_3": "vaṃsanaḷakabbhantarasadiso padeso, yattha seyyathāpi nāma uparibhūmibhāge patitaṃ",
  "atk-s0501a0:251_4": "vassodakaṃ ogaḷitvā heṭṭhābhūmibhāgaṃ pūretvā tiṭṭhati, evameva yaṃkiñci āmāsaye",
  "atk-s0501a0:251_5": "patitaṃ pānabhojanādikaṃ udaragginā pheṇuddehakaṃ pakkaṃ pakkaṃ saṇhakaraṇiyā piṭṭhamiva",
  "atk-s0501a0:251_6": "saṇhabhāvaṃ āpajjitvā antabilena ogaḷitvā omadditvā vaṃsanaḷake pakkhittapaṇḍumattikā",
  "atk-s0501a0:251_7": "viya sannicitaṃ hutvā tiṭṭhati.",
  "atk-s0501a0:252_0": "Tattha yathā vaṃsanaḷake omadditvā pakkhittapaṇḍumattikā na jānāti “ahaṃ vaṃsanaḷake",
  "atk-s0501a0:252_1": "ṭhitā”ti, napi vaṃsanaḷako jānāti “mayi paṇḍumattikā ṭhitā”ti; evameva na karīsaṃ",
  "atk-s0501a0:252_2": "jānāti “ahaṃ pakkāsaye ṭhita”nti, napi pakkāsayo jānāti “mayi karīsaṃ ṭhita”nti.",
  "atk-s0501a0:252_3": "Ābhogapaccavekkhaṇavirahitā hi ete dhammā…pe… na puggaloti. Paricchedato karīsaṃ",
  "atk-s0501a0:252_4": "karīsabhāgena paricchinnanti vavatthapeti. Ayametassa sabhāgaparicchedo, visabhāgaparicchedo",
  "atk-s0501a0:252_5": "pana kesasadiso evāti evaṃ karīsaṃ vaṇṇādito vavatthapeti.",
  "atk-s0501a0:253_0": "Tato paraṃ sarīre sīsakaṭāhabbhantare matthaluṅgaṃ vaṇṇato setaṃ ahichattakapiṇḍivaṇṇanti",
  "atk-s0501a0:253_1": "vavatthapeti. Pakkuthitaduddhavaṇṇantipi eke. Saṇṭhānato okāsasaṇṭhānaṃ. Disato uparimāya",
  "atk-s0501a0:253_2": "disāya jātaṃ. Okāsato sīsakaṭāhassa abbhantare cattāro sibbinimagge nissāya samodhāya",
  "atk-s0501a0:253_3": "ṭhapitā cattāro piṭṭhapiṇḍikā viya samohitaṃ catumatthaluṅgapiṇḍappabhedaṃ hutvā ṭhitanti.",
  "atk-s0501a0:254_0": "Tattha yathā purāṇalābukaṭāhe pakkhittapiṭṭhapiṇḍi pakkuthitaduddhaṃ vā na jānāti",
  "atk-s0501a0:254_1": "“ahaṃ purāṇalābukaṭāhe ṭhita”nti, napi purāṇalābukaṭāhaṃ jānāti “mayi piṭṭhapiṇḍi",
  "atk-s0501a0:254_2": "pakkuthitaduddhaṃ vā ṭhita”nti; evameva na matthaluṅgaṃ jānāti “ahaṃ sīsakaṭāhabbhantare",
  "atk-s0501a0:254_3": "ṭhita”nti, napi sīsakaṭāhabbhantaraṃ jānāti “mayi matthaluṅgaṃ ṭhita”nti. Ābhogapaccavekkhaṇavirahitā",
  "atk-s0501a0:254_4": "hi ete dhammā…pe… na puggaloti. Paricchedato matthaluṅgaṃ matthaluṅgabhāgena paricchinnanti",
  "atk-s0501a0:254_5": "vavatthapeti. Ayametassa sabhāgaparicchedo, visabhāgaparicchedo pana kesasadiso evāti",
  "atk-s0501a0:254_6": "evaṃ matthaluṅgaṃ vaṇṇādito vavatthapeti.",
  "atk-s0501a0:255_0": "Tato paraṃ sarīre baddhābaddhabhedato duvidhampi pittaṃ vaṇṇato bahalamadhukatelavaṇṇanti",
  "atk-s0501a0:255_1": "vavatthapeti. Abaddhapittaṃ milātabakulapupphavaṇṇantipi eke. Saṇṭhānato okāsasaṇṭhānaṃ.",
  "atk-s0501a0:255_2": "Disato dvīsu disāsu jātaṃ. Okāsato abaddhapittaṃ kesalomanakhadantānaṃ maṃsavinimuttaṭṭhānaṃ",
  "atk-s0501a0:255_3": "thaddhasukkhacammañca vajjetvā udakamiva telabindu avasesasarīraṃ byāpetvā ṭhitaṃ,",
  "atk-s0501a0:255_4": "yamhi kupite akkhīni pītakāni honti bhamanti, gattaṃ kampati kaṇḍūyati. Baddhapittaṃ",
  "atk-s0501a0:255_5": "hadayapapphāsānamantare yakanamaṃsaṃ nissāya patiṭṭhite mahākosātakikosakasadise",
  "atk-s0501a0:255_6": "pittakosake ṭhitaṃ, yamhi kupite sattā ummattakā honti, vipallatthacittā hirottappaṃ",
  "atk-s0501a0:255_7": "chaḍḍetvā akattabbaṃ karonti, abhāsitabbaṃ bhāsanti, acintitabbaṃ cintenti.",
  "atk-s0501a0:256_0": "Tattha yathā udakaṃ byāpetvā ṭhitaṃ telaṃ na jānāti “ahaṃ udakaṃ byāpetvā ṭhita”nti,",
  "atk-s0501a0:256_1": "napi udakaṃ jānāti “telaṃ maṃ byāpetvā ṭhita”nti; evameva na abaddhapittaṃ jānāti",
  "atk-s0501a0:256_2": "“ahaṃ sarīraṃ byāpetvā ṭhita”nti, napi sarīraṃ jānāti “abaddhapittaṃ maṃ byāpetvā",
  "atk-s0501a0:256_3": "ṭhita”nti. Yathā ca kosātakikosake ṭhitaṃ vassodakaṃ na jānāti “ahaṃ kosātakikosake",
  "atk-s0501a0:256_4": "ṭhita”nti, napi kosātakikosako jānāti “mayi vassodakaṃ ṭhita”nti; evameva na baddhapittaṃ",
  "atk-s0501a0:256_5": "jānāti “ahaṃ pittakosake ṭhita”nti, napi pittakosako jānāti “mayi baddhapittaṃ ṭhita”nti.",
  "atk-s0501a0:256_6": "Ābhogapaccavekkhaṇavirahitā hi ete dhammā…pe… na puggaloti. Paricchedato pittaṃ pittabhāgena",
  "atk-s0501a0:256_7": "paricchinnanti vavatthapeti. Ayametassa sabhāgaparicchedo, visabhāgaparicchedo pana",
  "atk-s0501a0:256_8": "kesasadiso evāti evaṃ pittaṃ vaṇṇādito vavatthapeti.",
  "atk-s0501a0:257_0": "Tato paraṃ sarīrabbhantare ekapattapūrappamāṇaṃ semhaṃ vaṇṇato setaṃ kacchakapaṇṇarasavaṇṇanti",
  "atk-s0501a0:257_1": "vavatthapeti. Saṇṭhānato okāsasaṇṭhānaṃ. Disato uparimāya disāya jātaṃ. Okāsato udarapaṭale",
  "atk-s0501a0:257_2": "ṭhitanti. Yaṃ pānabhojanādiajjhoharaṇakāle seyyathāpi nāma udake sevālapaṇakaṃ kaṭṭhe",
  "atk-s0501a0:257_3": "vā kathale vā patante chijjitvā dvidhā hutvā puna ajjhottharitvā tiṭṭhati, evameva",
  "atk-s0501a0:257_4": "pānabhojanādimhi nipatante chijjitvā dvidhā hutvā puna ajjhottharitvā tiṭṭhati, yamhi",
  "atk-s0501a0:257_5": "ca mandībhūte pakkamiva gaṇḍaṃ pūtikamiva kukkuṭaṇḍaṃ udarapaṭalaṃ paramajegucchakuṇapagandhaṃ",
  "atk-s0501a0:257_6": "hoti. Tato uggatena ca gandhena uggāropi mukhampi duggandhaṃ pūtikuṇapasadisaṃ hoti,",
  "atk-s0501a0:257_7": "so ca puriso “apehi duggandhaṃ vāyasī”ti vattabbataṃ āpajjati, yañca abhivaḍḍhitaṃ",
  "atk-s0501a0:257_8": "bahalattamāpannaṃ paṭikujjanaphalakamiva vaccakuṭiyā udarapaṭalabbhantare eva kuṇapagandhaṃ",
  "atk-s0501a0:257_9": "sannirumbhitvā tiṭṭhati.",
  "atk-s0501a0:258_0": "Tattha yathā candanikāya uparipheṇapaṭalaṃ na jānāti “ahaṃ candanikāya ṭhita”nti,",
  "atk-s0501a0:258_1": "napi candanikā jānāti “mayi pheṇapaṭalaṃ ṭhita”nti; evameva na semhaṃ jānāti “ahaṃ",
  "atk-s0501a0:258_2": "udarapaṭale ṭhita”nti, napi udarapaṭalaṃ jānāti “mayi semhaṃ ṭhitanti. Ābhogapaccavekkhaṇavirahitā",
  "atk-s0501a0:258_3": "hi ete dhammā…pe… na puggaloti. Paricchedato semhaṃ semhabhāgena paricchinnanti vavatthapeti.",
  "atk-s0501a0:258_4": "Ayametassa sabhāgaparicchedo, visabhāgaparicchedo pana kesasadiso evāti evaṃ semhaṃ",
  "atk-s0501a0:258_5": "vaṇṇādito vavatthapeti.",
  "atk-s0501a0:259_0": "Tato paraṃ sarīre pubbo vaṇṇato paṇḍupalāsavaṇṇoti vavatthapeti. Saṇṭhānato okāsasaṇṭhāno.",
  "atk-s0501a0:259_1": "Disato dvīsu disāsu jāto. Okāsato pubbassa okāso nāma nibaddho natthi. Yattha pubbo",
  "atk-s0501a0:259_2": "sannicito tiṭṭheyya, yatra yatra khāṇukaṇṭakappaharaṇaggijālādīhi abhihate sarīrappadese",
  "atk-s0501a0:259_3": "lohitaṃ saṇṭhahitvā paccati, gaṇḍapiḷakādayo vā uppajjanti, tatra tatra tiṭṭhati.",
  "atk-s0501a0:260_0": "Tattha yathā rukkhassa tattha tattha pharasudhārādīhi pahatappadese avagaḷitvā ṭhito",
  "atk-s0501a0:260_1": "niyyāso na jānāti “ahaṃ rukkhassa pahatappadese ṭhito”ti, napi rukkhassa pahatappadeso",
  "atk-s0501a0:260_2": "jānāti “mayi niyyāso ṭhito”ti; evameva na pubbo jānāti “ahaṃ sarīrassa tattha tattha",
  "atk-s0501a0:260_3": "khāṇukaṇṭakādīhi abhihatappadese gaṇḍapiḷakādīnaṃ uṭṭhitappadese vā ṭhito”ti, napi",
  "atk-s0501a0:260_4": "sarīrappadeso jānāti “mayi pubbo ṭhito”ti. Ābhogapaccavekkhaṇavirahitā hi ete dhammā…pe…",
  "atk-s0501a0:260_5": "na puggaloti. Paricchedato pubbo pubbabhāgena paricchinnoti vavatthapeti. Ayametassa",
  "atk-s0501a0:260_6": "sabhāgaparicchedo, visabhāgaparicchedo pana kesasadiso evāti evaṃ pubbaṃ vaṇṇādito vavatthapeti.",
  "atk-s0501a0:261_0": "Tato paraṃ sarīre sannicitalohitaṃ saṃsaraṇalohitanti evaṃ duvidhe lohite sannicitalohitaṃ",
  "atk-s0501a0:261_1": "tāva vaṇṇato bahalakuthitalākhārasavaṇṇanti vavatthapeti, saṃsaraṇalohitaṃ acchalākhārasavaṇṇanti.",
  "atk-s0501a0:261_2": "Saṇṭhānato sabbampi attano okāsasaṇṭhānaṃ. Disato sannicitalohitaṃ uparimāya disāya",
  "atk-s0501a0:261_3": "jātaṃ, saṃsaraṇalohitaṃ dvīsupīti. Okāsato saṃsaraṇalohitaṃ kesalomanakhadantānaṃ",
  "atk-s0501a0:261_4": "maṃsavinimuttaṭṭhānañceva thaddhasukkhacammañca vajjetvā dhamanijālānusārena sabbaṃ",
  "atk-s0501a0:261_5": "upādinnakasarīraṃ pharitvā ṭhitaṃ. Sannicitalohitaṃ yakanassa heṭṭhābhāgaṃ pūretvā",
  "atk-s0501a0:261_6": "ekapattapūraṇamattaṃ vakkahadayapapphāsānaṃ upari thokaṃ thokaṃ binduṃ pātentaṃ vakkahadayayakanapapphāse",
  "atk-s0501a0:261_7": "tementaṃ ṭhitaṃ, yamhi vakkahadayādīni atemente sattā pipāsitā honti.",
  "atk-s0501a0:262_0": "Tattha yathā jajjarakapāle ṭhitaṃ udakaṃ heṭṭhā leḍḍukhaṇḍādīni tementaṃ na jānāti",
  "atk-s0501a0:262_1": "“ahaṃ jajjarakapāle ṭhitaṃ heṭṭhā leḍḍukhaṇḍādīni tememī”ti, napi jajjarakapālaṃ",
  "atk-s0501a0:262_2": "heṭṭhā leḍḍukhaṇḍādīni vā jānanti “mayi udakaṃ ṭhitaṃ, amhe vā tementaṃ ṭhita”nti;",
  "atk-s0501a0:262_3": "evameva na lohitaṃ jānāti “ahaṃ yakanassa heṭṭhābhāge vakkahadayādīni tementaṃ ṭhita”nti,",
  "atk-s0501a0:262_4": "napi yakanassa heṭṭhābhāgaṭṭhānaṃ vakkahadayādīni vā jānanti “mayi lohitaṃ ṭhitaṃ,",
  "atk-s0501a0:262_5": "amhe vā tementaṃ ṭhita”nti. Ābhogapaccavekkhaṇavirahitā hi ete dhammā…pe… na puggaloti.",
  "atk-s0501a0:262_6": "Paricchedato lohitaṃ lohitabhāgena paricchinnanti vavatthapeti. Ayametassa sabhāgaparicchedo,",
  "atk-s0501a0:262_7": "visabhāgaparicchedo pana kesasadiso evāti evaṃ lohitaṃ vaṇṇādito vavatthapeti.",
  "atk-s0501a0:263_0": "Tato paraṃ sarīre sedo vaṇṇato pasannatilatelavaṇṇoti vavatthapeti. Saṇṭhānato okāsasaṇṭhāno.",
  "atk-s0501a0:263_1": "Disato dvīsu disāsu jāto. Okāsato sedassa okāso nāma nibaddho natthi, yattha sedo",
  "atk-s0501a0:263_2": "lohitaṃ viya sadā tiṭṭheyya. Yasmā vā yadā aggisantāpasūriyasantāpautuvikārādīhi",
  "atk-s0501a0:263_3": "sarīraṃ santapati, atha udakato abbūḷhamattavisamacchinnabhisamuḷālakumudanālakalāpaudakamiva",
  "atk-s0501a0:263_4": "sabbakesalomakūpavivarehi paggharati. Tasmā tesaṃ kesalomakūpavivarānaṃ vasena taṃ",
  "atk-s0501a0:263_5": "saṇṭhānato vavatthapeti. “Sedapariggaṇhakena ca yogāvacarena kesalomakūpavivare pūretvā",
  "atk-s0501a0:263_6": "ṭhitavaseneva sedo manasikātabbo”ti vuttaṃ pubbācariyehi.",
  "atk-s0501a0:264_0": "Tattha yathā bhisamuḷālakumudanālakalāpavivarehi paggharantaṃ udakaṃ na jānāti “ahaṃ",
  "atk-s0501a0:264_1": "bhisamuḷālakumudanālakalāpavivarehi paggharāmī”ti, napi bhisamuḷālakumudanālakalāpavivarā",
  "atk-s0501a0:264_2": "jānanti “amhehi udakaṃ paggharatī”ti; evameva na sedo jānāti “ahaṃ kesalomakūpavivarehi",
  "atk-s0501a0:264_3": "paggharāmī”ti, napi kesalomakūpavivarā jānanti “amhehi sedo paggharatī”ti. Ābhogapaccavekkhaṇavirahitā",
  "atk-s0501a0:264_4": "hi ete dhammā…pe… na puggaloti. Paricchedato sedo sedabhāgena paricchinnoti vavatthapeti.",
  "atk-s0501a0:264_5": "Ayametassa sabhāgaparicchedo, visabhāgaparicchedo pana kesasadiso evāti evaṃ sedaṃ",
  "atk-s0501a0:264_6": "vaṇṇādito vavatthapeti.",
  "atk-s0501a0:265_0": "Tato paraṃ sarīre cammamaṃsantare medo vaṇṇato phālitahaliddivaṇṇoti vavatthapeti.",
  "atk-s0501a0:265_1": "Saṇṭhānato okāsasaṇṭhāno. Tathā hi sukhino thūlasarīrassa cammamaṃsantare pharitvā",
  "atk-s0501a0:265_2": "ṭhito haliddirattadukūlapilotikasaṇṭhāno, kisasarīrassa jaṅghamaṃsaūrumaṃsapiṭṭhikaṇṭakanissitapiṭṭhimaṃsaudarapaṭalamaṃsāni",
  "atk-s0501a0:265_3": "nissāya saṃvellitvā ṭhapitahaliddirattadukūlapilotikakhaṇḍasaṇṭhāno. Disato dvīsu",
  "atk-s0501a0:265_4": "disāsu jāto. Okāsato thūlasarīrassa sakalasarīraṃ pharitvā kisassa jaṅghāmaṃsādīni",
  "atk-s0501a0:265_5": "nissāya ṭhito, yo sinehasaṅkhātopi hutvā paramajegucchattā na matthakatelatthaṃ na",
  "atk-s0501a0:265_6": "gaṇḍūsatelatthaṃ na dīpajālanatthaṃ saṅgayhati.",
  "atk-s0501a0:266_0": "Tattha yathā maṃsapuñjaṃ nissāya ṭhitā haliddirattadukūlapilotikā na jānāti “ahaṃ",
  "atk-s0501a0:266_1": "maṃsapuñjaṃ nissāya ṭhitā”ti, napi maṃsapuñjo jānāti “haliddirattadukūlapilotikā",
  "atk-s0501a0:266_2": "maṃ nissāya ṭhitā”ti; evameva na medo jānāti “ahaṃ sakalasarīraṃ jaṅghādīsu vā maṃsaṃ",
  "atk-s0501a0:266_3": "nissāya ṭhito”ti, napi sakalasarīraṃ jānāti jaṅghādīsu vā maṃsaṃ “medo maṃ nissāya",
  "atk-s0501a0:266_4": "ṭhito”ti. Ābhogapaccavekkhaṇavirahitā hi ete dhammā…pe… na puggaloti. Paricchedato",
  "atk-s0501a0:266_5": "medo heṭṭhā maṃsena, upari cammena, samantato medabhāgena paricchinnoti vavatthapeti.",
  "atk-s0501a0:266_6": "Ayametassa sabhāgaparicchedo, visabhāgaparicchedo pana kesasadiso evāti evaṃ medaṃ",
  "atk-s0501a0:266_7": "vaṇṇādito vavatthapeti.",
  "atk-s0501a0:267_0": "Tato paraṃ sarīre assu vaṇṇato pasannatilatelavaṇṇanti vavatthapeti. Saṇṭhānato okāsasaṇṭhānaṃ.",
  "atk-s0501a0:267_1": "Disato uparimāya disāya jātaṃ. Okāsato akkhikūpakesu ṭhitanti. Na cetaṃ pittakosake",
  "atk-s0501a0:267_2": "pittamiva akkhikūpakesu sadā sannicitaṃ hutvā tiṭṭhati, kintu yadā somanassajātā",
  "atk-s0501a0:267_3": "sattā mahāhasitaṃ hasanti, domanassajātā rodanti paridevanti, tathārūpaṃ visamāhāraṃ",
  "atk-s0501a0:267_4": "vā haranti, yadā ca tesaṃ akkhīni dhūmarajapaṃsukādīhi abhihaññanti, tadā etehi somanassadomanassavisamāhārādīhi",
  "atk-s0501a0:267_5": "samuṭṭhahitvā assu akkhikūpakesu pūretvā tiṭṭhati paggharati ca. “Assupariggaṇhakena",
  "atk-s0501a0:267_6": "ca yogāvacarena akkhikūpake pūretvā ṭhitavaseneva taṃ manasikātabba”nti pubbācariyā vaṇṇayanti.",
  "atk-s0501a0:268_0": "Tattha yathā matthakacchinnataruṇatālaṭṭhikūpakesu ṭhitaṃ udakaṃ na jānāti “ahaṃ",
  "atk-s0501a0:268_1": "matthakacchinnataruṇatālaṭṭhikūpakesu ṭhita”nti, napi matthakacchinnataruṇatālaṭṭhikūpakā",
  "atk-s0501a0:268_2": "jānanti “amhesu udakaṃ ṭhita”nti; evameva na assu jānāti “ahaṃ akkhikūpakesu ṭhita”nti,",
  "atk-s0501a0:268_3": "napi akkhikūpakā jānanti “amhesu assu ṭhita”nti. Ābhogapaccavekkhaṇavirahitā hi ete",
  "atk-s0501a0:268_4": "dhammā…pe… na puggaloti. Paricchedato assu assubhāgena paricchinnanti vavatthapeti.",
  "atk-s0501a0:268_5": "Ayametassa sabhāgaparicchedo, visabhāgaparicchedo pana kesasadiso evāti evaṃ assuṃ",
  "atk-s0501a0:268_6": "vaṇṇādito vavatthapeti.",
  "atk-s0501a0:269_0": "Tato paraṃ sarīre vilīnasinehasaṅkhātā vasā vaṇṇato ācāme āsittatelavaṇṇāti vavatthapeti.",
  "atk-s0501a0:269_1": "Saṇṭhānato okāsasaṇṭhānā. Disato dvīsu disāsu jātā. Okāsato hatthatalahatthapiṭṭhipādatalapādapiṭṭhināsāpuṭanalāṭaaṃsakūṭesu",
  "atk-s0501a0:269_2": "ṭhitāti. Na cesā etesu okāsesu sadā vilīnā eva hutvā tiṭṭhati, kintu yadā aggisantāpasūriyasantāpautuvisabhāgadhātuvisabhāgehi",
  "atk-s0501a0:269_3": "te padesā usmājātā honti, tadā tattha vilīnāva hutvā pasannasalilāsu udakasoṇḍikāsu nīhāro viya sarati.",
  "atk-s0501a0:270_0": "Tattha yathā udakasoṇḍiyo ajjhottharitvā ṭhito nīhāro na jānāti “ahaṃ udakasoṇḍiyo",
  "atk-s0501a0:270_1": "ajjhottharitvā ṭhito”ti, napi udakasoṇḍiyo jānanti “nīhāro amhe ajjhottharitvā ṭhito”ti;",
  "atk-s0501a0:270_2": "evameva na vasā jānāti “ahaṃ hatthatalādīni ajjhottharitvā ṭhitā”ti, napi hatthatalādīni",
  "atk-s0501a0:270_3": "jānanti “vasā amhe ajjhottharitvā ṭhitā”ti. Ābhogapaccavekkhaṇavirahitā hi ete dhammā…pe…",
  "atk-s0501a0:270_4": "na puggaloti. Paricchedato vasā vasābhāgena paricchinnāti vavatthapeti. Ayametissā",
  "atk-s0501a0:270_5": "sabhāgaparicchedo, visabhāgaparicchedo pana kesasadiso evāti evaṃ vasaṃ vaṇṇādito vavatthapeti.",
  "atk-s0501a0:271_0": "Tato paraṃ sarīre mukhassabbhantare kheḷo vaṇṇato seto pheṇavaṇṇoti vavatthapeti.",
  "atk-s0501a0:271_1": "Saṇṭhānato okāsasaṇṭhānoti, samuddapheṇasaṇṭhānotipi eke. Disato uparimāya disāya",
  "atk-s0501a0:271_2": "jāto. Okāsato ubhohi kapolapassehi orohitvā jivhāya ṭhitoti. Na ceso ettha sadā sannicito",
  "atk-s0501a0:271_3": "hutvā tiṭṭhati, kintu yadā sattā tathārūpaṃ āhāraṃ passanti vā saranti vā, uṇhatittakaṭukaloṇambilānaṃ",
  "atk-s0501a0:271_4": "vā kiñci mukhe ṭhapenti. Yadā ca tesaṃ hadayaṃ āgilāyati, kismiñcideva vā jigucchā",
  "atk-s0501a0:271_5": "uppajjati, tadā kheḷo uppajjitvā ubhohi kapolapassehi orohitvā jivhāya saṇṭhāti.",
  "atk-s0501a0:271_6": "Aggajivhāya cesa kheḷo tanuko hoti, mūlajivhāya bahalo, mukhe pakkhittañca puthukaṃ",
  "atk-s0501a0:271_7": "vā taṇḍulaṃ vā aññaṃ vā kiñci khādanīyaṃ nadipuline khatakūpasalilamiva parikkhayamagacchantova",
  "atk-s0501a0:271_8": "sadā temanasamattho hoti.",
  "atk-s0501a0:272_0": "Tattha yathā nadipuline khatakūpatale saṇṭhitaṃ udakaṃ na jānāti “ahaṃ kūpatale saṇṭhita”nti,",
  "atk-s0501a0:272_1": "napi kūpatalaṃ jānāti “mayi udakaṃ ṭhita”nti; evameva na kheḷo jānāti “ahaṃ ubhohi",
  "atk-s0501a0:272_2": "kapolapassehi orohitvā jivhātale saṇṭhito”ti, napi jivhātalaṃ jānāti “mayi ubhohi",
  "atk-s0501a0:272_3": "kapolapassehi orohitvā kheḷo saṇṭhito”ti. Ābhogapaccavekkhaṇavirahitā hi ete dhammā…pe…",
  "atk-s0501a0:272_4": "na puggaloti. Paricchedato kheḷo kheḷabhāgena paricchinnoti vavatthapeti. Ayametassa",
  "atk-s0501a0:272_5": "sabhāgaparicchedo, visabhāgaparicchedo pana kesasadiso evāti evaṃ kheḷaṃ vaṇṇādito vavatthapeti.",
  "atk-s0501a0:273_0": "Tato paraṃ sarīre siṅghāṇikā vaṇṇato setā taruṇatālamiñjavaṇṇāti vavatthapeti. Saṇṭhānato",
  "atk-s0501a0:273_1": "okāsasaṇṭhānā, sedetvā sedetvā nāsāpuṭe nirantaraṃ pakkhittavettaṅkurasaṇṭhānātipi",
  "atk-s0501a0:273_2": "eke. Disato uparimāya disāya jātā. Okāsato nāsāpuṭe pūretvā ṭhitāti. Na cesā ettha",
  "atk-s0501a0:273_3": "sadā sannicitā hutvā tiṭṭhati, kintu seyyathāpi nāma puriso paduminipatte dadhiṃ",
  "atk-s0501a0:273_4": "bandhitvā heṭṭhā paduminipattaṃ kaṇṭakena vijjheyya, atha tena chiddena dadhipiṇḍaṃ",
  "atk-s0501a0:273_5": "gaḷitvā bahi papateyya; evameva yadā sattā rodanti, visabhāgāhārautuvasena vā sañjātadhātukkhobhā",
  "atk-s0501a0:273_6": "honti, tadā antosīsato pūtisemhabhāvaṃ āpannaṃ matthaluṅgaṃ gaḷitvā tālumatthakavivarena",
  "atk-s0501a0:273_7": "otaritvā nāsāpuṭe pūretvā tiṭṭhati.",
  "atk-s0501a0:274_0": "Tattha yathā sippikāya pakkhittaṃ pūtidadhi na jānāti “ahaṃ sippikāya ṭhita”nti,",
  "atk-s0501a0:274_1": "napi sippikā jānāti “mayi pūtikaṃ dadhi ṭhita”nti; evameva na siṅghāṇikā jānāti “ahaṃ",
  "atk-s0501a0:274_2": "nāsāpuṭesu ṭhitā”ti, napi nāsāpuṭā jānanti “amhesu siṅghāṇikā ṭhitā”ti. Ābhogapaccavekkhaṇavirahitā",
  "atk-s0501a0:274_3": "hi ete dhammā…pe… na puggaloti. Paricchedato siṅghāṇikā siṅghāṇikabhāgena paricchinnāti",
  "atk-s0501a0:274_4": "vavatthapeti. Ayametissā sabhāgaparicchedo, visabhāgaparicchedo pana kesasadiso evāti",
  "atk-s0501a0:274_5": "evaṃ siṅghāṇikaṃ vaṇṇādito vavatthapeti.",
  "atk-s0501a0:275_0": "Tato paraṃ antosarīre lasikāti sarīrasandhīnaṃ abbhantare picchilakuṇapaṃ. Sā vaṇṇato",
  "atk-s0501a0:275_1": "kaṇikāraniyyāsavaṇṇāti vavatthapeti. Saṇṭhānato okāsasaṇṭhānā. Disato dvīsu disāsu",
  "atk-s0501a0:275_2": "jātā. Okāsato aṭṭhisandhīnaṃ abbhañjanakiccaṃ sādhayamānā asītisatasandhīnaṃ abbhantare",
  "atk-s0501a0:275_3": "ṭhitāti. Yassa cesā mandā hoti, tassa uṭṭhahantassa nisīdantassa abhikkamantassa",
  "atk-s0501a0:275_4": "paṭikkamantassa samiñjantassa pasārentassa aṭṭhikāni kaṭakaṭāyanti, accharikāsaddaṃ",
  "atk-s0501a0:275_5": "karonto viya vicarati, ekayojanadviyojanamattampi addhānaṃ gatassa vāyodhātu kuppati,",
  "atk-s0501a0:275_6": "gattāni dukkhanti yassa pana cesā bahukā hoti, tassa uṭṭhānanisajjādīsu na aṭṭhīni",
  "atk-s0501a0:275_7": "kaṭakaṭāyanti, dīghampi addhānaṃ gatassa na vāyodhātu kuppati, na gattāni dukkhanti.",
  "atk-s0501a0:276_0": "Tattha yathā abbhañjanatelaṃ na jānāti “ahaṃ akkhaṃ abbhañjitvā ṭhita”nti, napi akkho",
  "atk-s0501a0:276_1": "jānāti “maṃ telaṃ abbhañjitvā ṭhita”nti; evameva na lasikā jānāti “ahaṃ asītisatasandhiyo",
  "atk-s0501a0:276_2": "abbhañjitvā ṭhitā”ti, napi asītisatasandhiyo jānanti “lasikā amhe abbhañjitvā ṭhitā”ti.",
  "atk-s0501a0:276_3": "Ābhogapaccavekkhaṇavirahitā hi ete dhammā…pe… na puggaloti. Paricchedato lasikā lasikabhāgena",
  "atk-s0501a0:276_4": "paricchinnāti vavatthapeti. Ayametissā sabhāgaparicchedo, visabhāgaparicchedo pana",
  "atk-s0501a0:276_5": "kesasadiso evāti evaṃ lasikaṃ vaṇṇādito vavatthapeti.",
  "atk-s0501a0:277_0": "Tato paraṃ antosarīre muttaṃ vaṇṇato māsakhārodakavaṇṇanti vavatthapeti. Saṇṭhānato",
  "atk-s0501a0:277_1": "udakaṃ pūretvā adhomukhaṭhapitaudakakumbhaantaragataudakasaṇṭhānaṃ. Disato heṭṭhimāya",
  "atk-s0501a0:277_2": "disāya jātaṃ. Okāsato vatthissabbhantare ṭhitanti. Vatthi nāma vatthipuṭo vuccati,",
  "atk-s0501a0:277_3": "yattha seyyathāpi nāma candanikāya pakkhitte amukhe peḷāghaṭe candanikāraso pavisati,",
  "atk-s0501a0:277_4": "na cassa pavisanamaggo paññāyati; evameva sarīrato muttaṃ pavisati, na cassa pavisanamaggo",
  "atk-s0501a0:277_5": "paññāyati nikkhamanamaggo eva tu pākaṭo hoti, yamhi ca muttassa bharite “passāvaṃ",
  "atk-s0501a0:277_6": "karomā”ti sattānaṃ āyūhanaṃ hoti. Tattha yathā candanikāya pakkhitte amukhe peḷāghaṭe",
  "atk-s0501a0:277_7": "ṭhito candanikāraso na jānāti “ahaṃ amukhe peḷāghaṭe ṭhito”ti, napi peḷāghaṭo jānāti",
  "atk-s0501a0:277_8": "“mayi candanikāraso ṭhito”ti; evameva muttaṃ na jānāti “ahaṃ vatthimhi ṭhita”nti,",
  "atk-s0501a0:277_9": "napi vatthi jānāti “mayi muttaṃ ṭhita”nti. Ābhogapaccavekkhaṇavirahitā hi ete dhammā…pe…",
  "atk-s0501a0:277_10": "na puggaloti. Paricchedato vatthiabbhantarena ceva muttabhāgena ca paricchinnanti",
  "atk-s0501a0:277_11": "vavatthapeti. Ayametassa sabhāgaparicchedo, visabhāgaparicchedo pana kesasadiso evāti",
  "atk-s0501a0:277_12": "evaṃ muttaṃ vaṇṇādito vavatthapeti. Evamayaṃ imaṃ dvattiṃsākāraṃ vaṇṇādito vavatthapeti.",
  "atk-s0501a0:278_0": "Tassevaṃ imaṃ dvattiṃsākāraṃ vaṇṇādivasena vavatthapentassa taṃ taṃ bhāvanānuyogaṃ",
  "atk-s0501a0:278_1": "āgamma kesādayo paguṇā honti, koṭṭhāsabhāvena upaṭṭhahanti. Tato pabhuti seyyathāpi",
  "atk-s0501a0:278_2": "nāma cakkhumato purisassa dvattiṃsavaṇṇānaṃ pupphānaṃ ekasuttaganthitaṃ mālaṃ olokentassa",
  "atk-s0501a0:278_3": "sabbapupphāni apubbāpariyamiva pākaṭāni honti; evameva “atthi imasmiṃ kāye kesā”ti",
  "atk-s0501a0:278_4": "imaṃ kāyaṃ satiyā olokentassa sabbe te dhammā apubbāpariyamiva pākaṭā honti. Kesesu",
  "atk-s0501a0:278_5": "āvajjitesu asaṇṭhahamānāva sati yāva muttaṃ, tāva pavattati. Tato pabhuti tassa āhiṇḍantā",
  "atk-s0501a0:278_6": "manussatiracchānādayo ca sattākāraṃ vijahitvā koṭṭhāsarāsivaseneva upaṭṭhahanti,",
  "atk-s0501a0:278_7": "tehi ca ajjhohariyamānaṃ pānabhojanādi koṭṭhāsarāsimhi pakkhippamānamiva upaṭṭhātīti.",
  "atk-s0501a0:279_0": "Etthāha “athānena tato paraṃ kiṃ kātabba”nti? Vuccate – tadeva nimittaṃ āsevitabbaṃ",
  "atk-s0501a0:279_1": "bhāvetabbaṃ bahulīkātabbaṃ suvavatthitaṃ vavatthapetabbaṃ. Kathaṃ panāyaṃ taṃ nimittaṃ",
  "atk-s0501a0:279_2": "āsevati bhāveti bahulīkaroti suvavatthitaṃ vavatthapetīti? Ayañhi taṃ kesādīnaṃ koṭṭhāsabhāvena",
  "atk-s0501a0:279_3": "upaṭṭhānanimittaṃ āsevati, satiyā alliyati bhajati upagacchati, satigabbhaṃ gaṇhāpeti.",
  "atk-s0501a0:279_4": "Tattha laddhaṃ vā satiṃ vaḍḍhento taṃ bhāvetīti vuccati. Bahulīkarotīti punappunaṃ",
  "atk-s0501a0:279_5": "satisampayuttaṃ vitakkavicārabbhāhataṃ karoti. Suvavatthitaṃ vavatthapetīti yathā",
  "atk-s0501a0:279_6": "suṭṭhu vavatthitaṃ hoti, na puna antaradhānaṃ gacchati, tathā taṃ satiyā vavatthapeti,",
  "atk-s0501a0:279_7": "upadhāreti upanibandhati.",
  "atk-s0501a0:280_0": "Atha vā yaṃ pubbe anupubbato, nātisīghato, nātisaṇikato, vikkhepappahānato, paṇṇattisamatikkamanato,",
  "atk-s0501a0:280_1": "anupubbamuñcanato, lakkhaṇato, tayo ca suttantāti evaṃ dasavidhaṃ manasikārakosallaṃ",
  "atk-s0501a0:280_2": "vuttaṃ. Tattha anupubbato manasikaronto āsevati, nātisīghato nātisaṇikato ca manasikaronto",
  "atk-s0501a0:280_3": "bhāveti, vikkhepappahānato manasikaronto bahulī karoti, paṇṇattisamatikkamanādito",
  "atk-s0501a0:280_4": "manasikaronto suvavatthitaṃ vavatthapetīti veditabbo.",
  "atk-s0501a0:281_0": "Etthāha “kathaṃ panāyaṃ anupubbādivasena ete dhamme manasi karotī”ti? Vuccate – ayañhi",
  "atk-s0501a0:281_1": "kese manasi karitvā tadanantaraṃ lome manasi karoti, na nakhe. Tathā lome manasi",
  "atk-s0501a0:281_2": "karitvā tadanantaraṃ nakhe manasi karoti, na dante. Esa nayo sabbattha. Kasmā? Uppaṭipāṭiyā",
  "atk-s0501a0:281_3": "hi manasikaronto seyyathāpi nāma akusalo puriso dvattiṃsapadaṃ nisseṇiṃ uppaṭipāṭiyā",
  "atk-s0501a0:281_4": "ārohanto kilantakāyo tato nisseṇito papatati, na ārohanaṃ sampādeti; evameva bhāvanāsampattivasena",
  "atk-s0501a0:281_5": "adhigantabbassa assādassa anadhigamanato kilantacitto dvattiṃsākārabhāvanāto papatati,",
  "atk-s0501a0:281_6": "na bhāvanaṃ sampādetīti.",
  "atk-s0501a0:282_0": "Anupubbato manasikarontopi ca kesā lomāti nātisīghatopi manasi karoti. Atisīghato",
  "atk-s0501a0:282_1": "hi manasikaronto seyyathāpi nāma addhānaṃ gacchanto puriso samavisamarukkhathalaninnadvedhāpathādīni",
  "atk-s0501a0:282_2": "magganimittāni upalakkhetuṃ na sakkoti, tato na maggakusalo hoti, addhānañca parikkhayaṃ",
  "atk-s0501a0:282_3": "neti; evameva vaṇṇasaṇṭhānādīni dvattiṃsākāranimittāni upalakkhetuṃ na sakkoti, tato",
  "atk-s0501a0:282_4": "na dvattiṃsākāre kusalo hoti, kammaṭṭhānañca parikkhayaṃ neti.",
  "atk-s0501a0:283_0": "Yathā ca nātisīghato, evaṃ nātisaṇikatopi manasi karoti. Atisaṇikato hi manasikaronto",
  "atk-s0501a0:283_1": "seyyathāpi nāma puriso addhānamaggaṃ paṭipanno antarāmagge rukkhapabbatataḷākādīsu",
  "atk-s0501a0:283_2": "vilambamāno icchitappadesaṃ apāpuṇanto antarāmaggeyeva sīhabyagghādīhi anayabyasanaṃ",
  "atk-s0501a0:283_3": "pāpuṇāti; evameva dvattiṃsākārabhāvanāsampadaṃ apāpuṇanto bhāvanāvicchedena antarāyeva",
  "atk-s0501a0:283_4": "kāmavitakkādīhi anayabyasanaṃ pāpuṇāti.",
  "atk-s0501a0:284_0": "Nātisaṇikato manasikarontopi ca vikkhepappahānatopi manasi karoti. Vikkhepappahānato",
  "atk-s0501a0:284_1": "nāma yathā aññesu navakammādīsu cittaṃ na vikkhipati, tathā manasi karoti. Bahiddhā",
  "atk-s0501a0:284_2": "vikkhepamānacitto hi kesādīsveva asamāhitacetovitakko bhāvanāsampadaṃ apāpuṇitvā",
  "atk-s0501a0:284_3": "antarāva anayabyasanaṃ āpajjati takkasilāgamane bodhisattassa sahāyakā viya. Avikkhipamānacitto",
  "atk-s0501a0:284_4": "pana kesādīsveva samāhitacetovitakko bhāvanāsampadaṃ pāpuṇāti bodhisatto viya takkasilarajjasampadanti.",
  "atk-s0501a0:284_5": "Tassevaṃ vikkhepappahānato manasikaroto adhikāracariyādhimuttīnaṃ vasena te dhammā",
  "atk-s0501a0:284_6": "asubhato vā vaṇṇato vā suññato vā upaṭṭhahanti.",
  "atk-s0501a0:285_0": "Atha paṇṇattisamatikkamanato te dhamme manasi karoti. Paṇṇattisamatikkamanatoti kesā",
  "atk-s0501a0:285_1": "lomāti evamādivohāraṃ samatikkamitvā vissajjetvā yathūpaṭṭhitānaṃ asubhādīnaṃyeva",
  "atk-s0501a0:285_2": "vasena manasi karoti. Kathaṃ? Yathā araññanivāsūpagatā manussā aparicitabhūmibhāgattā",
  "atk-s0501a0:285_3": "udakaṭṭhānasañjānanatthaṃ sākhābhaṅgādinimittaṃ katvā tadanusārena gantvā udakaṃ",
  "atk-s0501a0:285_4": "paribhuñjanti, yadā pana paricitabhūmibhāgā honti, atha taṃ nimittaṃ vissajjetvā",
  "atk-s0501a0:285_5": "amanasikatvāva udakaṭṭhānaṃ upasaṅkamitvā udakaṃ paribhuñjanti, evamevāyaṃ kesā lomātiādinā",
  "atk-s0501a0:285_6": "taṃtaṃvohārassa vasena paṭhamaṃ te dhamme manasākāsi, tesu dhammesu asubhādīnaṃ aññataravasena",
  "atk-s0501a0:285_7": "upaṭṭhahantesu taṃ vohāraṃ samatikkamitvā vissajjetvā asubhāditova manasi karoti.",
  "atk-s0501a0:286_0": "Etthāha “kathaṃ panassa ete dhammā asubhādito upaṭṭhahanti, kathaṃ vaṇṇato, kathaṃ",
  "atk-s0501a0:286_1": "suññato vā, kathañcāyamete asubhato manasi karoti, kathaṃ vaṇṇato, kathaṃ suññato",
  "atk-s0501a0:286_2": "vā”ti? Kesā tāvassa vaṇṇasaṇṭhānagandhāsayokāsavasena pañcadhā asubhato upaṭṭhahanti,",
  "atk-s0501a0:286_3": "pañcadhā eva ayamete asubhato manasi karoti. Seyyathidaṃ – kesā nāmete vaṇṇato asubhā",
  "atk-s0501a0:286_4": "paramappaṭikūlajegucchā. Tathā hi manussā divā pānabhojane patitaṃ kesavaṇṇaṃ vākaṃ",
  "atk-s0501a0:286_5": "vā suttaṃ vā disvā kesasaññāya manoramampi pānabhojanaṃ chaḍḍenti vā jigucchanti",
  "atk-s0501a0:286_6": "vā. Saṇṭhānatopi asubhā. Tathā hi rattiṃ pānabhojane patitaṃ kesasaṇṭhānaṃ vākaṃ",
  "atk-s0501a0:286_7": "vā suttaṃ vā phusitvā kesasaññāya manoramampi pānabhojanaṃ chaḍḍenti vā jigucchanti",
  "atk-s0501a0:286_8": "vā. Gandhatopi asubhā. Tathā hi telamakkhanapupphadhūmādisaṅkhārehi virahitānaṃ kesānaṃ",
  "atk-s0501a0:286_9": "gandho paramajeguccho hoti, aggīsu pakkhittassa kesassa gandhaṃ ghāyitvā sattā nāsikaṃ",
  "atk-s0501a0:286_10": "pidhenti, mukhampi vikujjenti. Āsayatopi asubhā. Tathā hi nānāvidhena manussāsucinissandena",
  "atk-s0501a0:286_11": "saṅkāraṭṭhāne taṇḍuleyyakādīni viya pittasemhapubbalohitanissandena te ācitā vuddhiṃ",
  "atk-s0501a0:286_12": "virūḷhiṃ vepullaṃ gamitāti. Okāsatopi asubhā. Tathā hi saṅkāraṭṭhāne viya taṇḍuleyyakādīni",
  "atk-s0501a0:286_13": "paramajegucche lomādiekatiṃsakuṇaparāsimatthake manussānaṃ sīsapaliveṭhake allacamme",
  "atk-s0501a0:286_14": "jātāti. Esa nayo lomādīsu. Evaṃ tāva ayamete dhamme asubhato upaṭṭhahante asubhato manasi karoti.",
  "atk-s0501a0:287_0": "Yadi panassa vaṇṇato upaṭṭhahanti, atha kesā nīlakasiṇavasena upaṭṭhahanti. Tathā",
  "atk-s0501a0:287_1": "lomā dantā odātakasiṇavasenāti. Esa nayo sabbattha. Taṃtaṃkasiṇavaseneva ayamete",
  "atk-s0501a0:287_2": "manasi karoti, evaṃ vaṇṇato upaṭṭhahante vaṇṇato manasi karoti. Yadi panassa suññato",
  "atk-s0501a0:287_3": "upaṭṭhahanti, atha kesā ghanavinibbhogavavatthānena ojaṭṭhamakasamūhavasena upaṭṭhahanti.",
  "atk-s0501a0:287_4": "Tathā lomādayo, yathā upaṭṭhahanti. Ayamete tatheva manasi karoti. Evaṃ suññato upaṭṭhahante",
  "atk-s0501a0:287_5": "suññato manasi karoti.",
  "atk-s0501a0:288_0": "Evaṃ manasikaronto ayamete dhamme anupubbamuñcanato manasi karoti. Anupubbamuñcanatoti",
  "atk-s0501a0:288_1": "asubhādīnaṃ aññataravasena upaṭṭhite kese muñcitvā lome manasikaronto seyyathāpi",
  "atk-s0501a0:288_2": "nāma jalūkā naṅguṭṭhena gahitappadese sāpekkhāva hutvā tuṇḍena aññaṃ padesaṃ gaṇhāti,",
  "atk-s0501a0:288_3": "gahite ca tasmiṃ itaraṃ muñcati, evameva kesesu sāpekkhova hutvā lome manasi karoti,",
  "atk-s0501a0:288_4": "lomesu ca patiṭṭhite manasikāre kese muñcati. Esa nayo sabbattha. Evaṃ hissa anupubbamuñcanato",
  "atk-s0501a0:288_5": "manasikaroto asubhādīsu aññataravasena te dhammā upaṭṭhahantā anavasesato upaṭṭhahanti,",
  "atk-s0501a0:288_6": "pākaṭatarūpaṭṭhānā ca honti.",
  "atk-s0501a0:289_0": "Atha yassa te dhammā asubhato upaṭṭhahanti, pākaṭatarūpaṭṭhānā ca honti, tassa seyyathāpi",
  "atk-s0501a0:289_1": "nāma makkaṭo dvattiṃsatālake tālavane byādhena paripātiyamāno ekarukkhepi asaṇṭhahanto",
  "atk-s0501a0:289_2": "paridhāvitvā yadā nivatto hoti kilanto, atha ekameva ghanatālapaṇṇapariveṭhitaṃ tālasuciṃ",
  "atk-s0501a0:289_3": "nissāya tiṭṭhati; evameva cittamakkaṭo dvattiṃsakoṭṭhāsake imasmiṃ kāye teneva yoginā",
  "atk-s0501a0:289_4": "paripātiyamāno ekakoṭṭhāsakepi asaṇṭhahanto paridhāvitvā yadā anekārammaṇavidhāvane",
  "atk-s0501a0:289_5": "abhilāsābhāvena nivatto hoti kilanto. Atha yvāssa kesādīsu dhammo paguṇataro caritānurūpataro",
  "atk-s0501a0:289_6": "vā, yattha vā pubbe katādhikāro hoti, taṃ nissāya upacāravasena tiṭṭhati. Atha tameva",
  "atk-s0501a0:289_7": "nimittaṃ punappunaṃ takkāhataṃ vitakkāhataṃ karitvā yathākkamaṃ paṭhamaṃ jhānaṃ uppādeti,",
  "atk-s0501a0:289_8": "tattha patiṭṭhāya vipassanamārabhitvā ariyabhūmiṃ pāpuṇāti.",
  "atk-s0501a0:290_0": "Yassa pana te dhammā vaṇṇato upaṭṭhahanti, tassāpi seyyathāpi nāma makkaṭo…pe… atha",
  "atk-s0501a0:290_1": "yvāssa kesādīsu dhammo paguṇataro caritānurūpataro vā, yattha vā pubbe katādhikāro",
  "atk-s0501a0:290_2": "hoti, taṃ nissāya upacāravasena tiṭṭhati. Atha tameva nimittaṃ punappunaṃ takkāhataṃ",
  "atk-s0501a0:290_3": "vitakkāhataṃ karitvā yathākkamaṃ nīlakasiṇavasena pītakasiṇavasena vā pañcapi rūpāvacarajjhānāni",
  "atk-s0501a0:290_4": "uppādeti, tesañca yattha katthaci patiṭṭhāya vipassanaṃ ārabhitvā ariyabhūmiṃ pāpuṇāti.",
  "atk-s0501a0:291_0": "Yassa pana te dhammā suññato upaṭṭhahanti, so lakkhaṇato manasi karoti, lakkhaṇato",
  "atk-s0501a0:291_1": "manasikaronto tattha catudhātuvavatthānavasena upacārajjhānaṃ pāpuṇāti. Atha manasikaronto",
  "atk-s0501a0:291_2": "te dhamme aniccadukkhānattasuttattayavasena manasi karoti. Ayamassa vipassanānayo.",
  "atk-s0501a0:291_3": "So imaṃ vipassanaṃ ārabhitvā yathākkamañca paṭipajjitvā ariyabhūmiṃ pāpuṇātīti.",
  "atk-s0501a0:292_0": "Ettāvatā ca yaṃ vuttaṃ – “kathaṃ panāyaṃ anupubbādivasena ete dhamme manasi karotī”ti,",
  "atk-s0501a0:292_1": "taṃ byākataṃ hoti. Yañcāpi vuttaṃ – “bhāvanāvasena panassa evaṃ vaṇṇanā veditabbā”ti,",
  "atk-s0501a0:292_2": "tassattho pakāsito hotīti.",
  "atk-s0501a0:293": "Pakiṇṇakanayo",
  "atk-s0501a0:294": "Idāni imasmiṃyeva dvattiṃsākāre vaṇṇanāparicayapāṭavatthaṃ ayaṃ pakiṇṇakanayo veditabbo –",
  "atk-s0501a0:295": "“Nimittato lakkhaṇato, dhātuto suññatopi ca;",
  "atk-s0501a0:296": "Khandhādito ca viññeyyo, dvattiṃsākāranicchayo”ti.",
  "atk-s0501a0:297_0": "Tattha nimittatoti evaṃ vuttappakāre imasmiṃ dvattiṃsākāre saṭṭhisataṃ nimittāni",
  "atk-s0501a0:297_1": "honti, yesaṃ vasena yogāvacaro dvattiṃsākāraṃ koṭṭhāsato pariggaṇhāti. Seyyathidaṃ",
  "atk-s0501a0:297_2": "– kesassa vaṇṇanimittaṃ, saṇṭhānanimittaṃ, disānimittaṃ, okāsanimittaṃ, paricchedanimittanti",
  "atk-s0501a0:297_3": "pañca nimittāni honti. Evaṃ lomādīsu.",
  "atk-s0501a0:298_0": "Lakkhaṇatoti dvattiṃsākāre aṭṭhavīsatisataṃ lakkhaṇāni honti, yesaṃ vasena yogāvacaro",
  "atk-s0501a0:298_1": "dvattiṃsākāraṃ lakkhaṇato manasi karoti. Seyyathidaṃ – kesassa thaddhalakkhaṇaṃ,",
  "atk-s0501a0:298_2": "ābandhanalakkhaṇaṃ, uṇhattalakkhaṇaṃ, samudīraṇalakkhaṇanti cattāri lakkhaṇāni honti. Evaṃ lomādīsu.",
  "atk-s0501a0:299_0": "Dhātutoti dvattiṃsākāre “chadhāturo, bhikkhave, ayaṃ purisapuggalo”ti ettha vuttāsu",
  "atk-s0501a0:299_1": "dhātūsu aṭṭhavīsatisataṃ dhātuyo honti, yāsaṃ vasena yogāvacaro dvattiṃsākāraṃ dhātuto",
  "atk-s0501a0:299_2": "pariggaṇhāti. Seyyathidaṃ – yā kese thaddhatā, sā pathavīdhātu; yā ābandhanatā, sā",
  "atk-s0501a0:299_3": "āpodhātu; yā paripācanatā, sā tejodhātu; yā vitthambhanatā, sā vāyodhātūti catasso",
  "atk-s0501a0:299_4": "dhātuyo honti. Evaṃ lomādīsu.",
  "atk-s0501a0:300_0": "Suññatoti dvattiṃsākāre aṭṭhavīsatisataṃ suññatā honti, yāsaṃ vasena yogāvacaro dvattiṃsākāraṃ",
  "atk-s0501a0:300_1": "suññato vipassati. Seyyathidaṃ – kese tāva pathavīdhātu āpodhātvādīhi suññā, tathā",
  "atk-s0501a0:300_2": "āpodhātvādayo pathavīdhātvādīhīti catasso suññatā honti. Evaṃ lomādīsu.",
  "atk-s0501a0:301_0": "Khandhāditoti dvattiṃsākāre kesādīsu khandhādivasena saṅgayhamānesu “kesā kati khandhā",
  "atk-s0501a0:301_1": "honti, kati āyatanāni, kati dhātuyo, kati saccāni, kati satipaṭṭhānānī”ti evamādinā",
  "atk-s0501a0:301_2": "nayena vinicchayo veditabbo. Evañcassa vijānato tiṇakaṭṭhasamūho viya kāyo khāyati. Yathāha –",
  "atk-s0501a0:302": "“Natthi satto naro poso, puggalo nūpalabbhati;",
  "atk-s0501a0:303": "Suññabhūto ayaṃ kāyo, tiṇakaṭṭhasamūpamo”ti.",
  "atk-s0501a0:304": "Athassa yā sā –",
  "atk-s0501a0:305": "“Suññāgāraṃ paviṭṭhassa, santacittassa tādino;",
  "atk-s0501a0:306": "Amānusī rati hoti, sammā dhammaṃ vipassato”ti. –",
  "atk-s0501a0:307": "Evaṃ amānusī rati vuttā, sā adūratarā hoti. Tato yaṃ taṃ –",
  "atk-s0501a0:308": "“Yato yato sammasati, khandhānaṃ udayabbayaṃ;",
  "atk-s0501a0:309": "Labhatī pītipāmojjaṃ, amataṃ taṃ vijānata”nti. –",
  "atk-s0501a0:310": "Evaṃ vipassanāmayaṃ pītipāmojjāmataṃ vuttaṃ. Taṃ anubhavanto na cireneva ariyajanasevitaṃ ajarāmaraṃ nibbānāmataṃ sacchikarotīti.",
  "atk-s0501a0:311": "Paramatthajotikāya khuddakapāṭha-aṭṭhakathāya",
  "atk-s0501a0:312": "Dvattiṃsākāravaṇṇanā niṭṭhitā.",
  "atk-s0501a0:313": "4. Kumārapañhavaṇṇanā",
  "atk-s0501a0:314": "Aṭṭhuppatti",
  "atk-s0501a0:315": "Idāni ekaṃ nāma kinti evamādīnaṃ kumārapañhānaṃ atthavaṇṇanākkamo anuppatto. Tesaṃ aṭṭhuppattiṃ idha nikkhepappayojanañca vatvā vaṇṇanaṃ karissāma –",
  "atk-s0501a0:316_0": "Aṭṭhuppatti tāva nesaṃ sopāko nāma bhagavato mahāsāvako ahosi. Tenāyasmatā jātiyā",
  "atk-s0501a0:316_1": "sattavasseneva aññā ārādhitā, tassa bhagavā pañhabyākaraṇena upasampadaṃ anuññātukāmo",
  "atk-s0501a0:316_2": "attanā adhippetatthānaṃ pañhānaṃ byākaraṇasamatthataṃ passanto “ekaṃ nāma ki”nti",
  "atk-s0501a0:316_3": "evamādinā pañhe pucchi. So byākāsi. Tena ca byākaraṇena bhagavato cittaṃ ārādhesi.",
  "atk-s0501a0:316_4": "Sāva tassāyasmato upasampadā ahosi.",
  "atk-s0501a0:317": "Ayaṃ tesaṃ aṭṭhuppatti.",
  "atk-s0501a0:318": "Nikkhepappayojanaṃ",
  "atk-s0501a0:319_0": "Yasmā pana saraṇagamanehi buddhadhammasaṅghānussativasena cittabhāvanā, sikkhāpadehi",
  "atk-s0501a0:319_1": "sīlabhāvanā, dvattiṃsākārena ca kāyabhāvanā pakāsitā, tasmā idāni nānappakārato paññābhāvanāmukhadassanatthaṃ",
  "atk-s0501a0:319_2": "ime pañhabyākaraṇā idha nikkhittā. Yasmā vā sīlapadaṭṭhāno samādhi, samādhipadaṭṭhānā",
  "atk-s0501a0:319_3": "ca paññā; yathāha – “sīle patiṭṭhāya naro sapañño, cittaṃ paññañca bhāvaya”nti, tasmā",
  "atk-s0501a0:319_4": "sikkhāpadehi sīlaṃ dvattiṃsākārena taṃgocaraṃ samādhiñca dassetvā samāhitacittassa",
  "atk-s0501a0:319_5": "nānādhammaparikkhārāya paññāya pabhedadassanatthaṃ idha nikkhittātipi viññātabbā.",
  "atk-s0501a0:320": "Idaṃ tesaṃ idha nikkhepappayojanaṃ.",
  "atk-s0501a0:321": "Pañhavaṇṇanā",
  "atk-s0501a0:322": "Ekaṃ nāma kintipañhavaṇṇanā",
  "atk-s0501a0:323_0": "Idāni tesaṃ atthavaṇṇanā hoti – ekaṃ nāma kinti bhagavā yasmiṃ ekadhammasmiṃ bhikkhu",
  "atk-s0501a0:323_1": "sammā nibbindamāno anupubbena dukkhassantakaro hoti, yasmiṃ cāyamāyasmā nibbindamāno",
  "atk-s0501a0:323_2": "anupubbena dukkhassantamakāsi, taṃ dhammaṃ sandhāya pañhaṃ pucchati. “Sabbe sattā",
  "atk-s0501a0:323_3": "āhāraṭṭhitikā”ti thero puggalādhiṭṭhānāya desanāya vissajjeti. “Katamā ca, bhikkhave,",
  "atk-s0501a0:323_4": "sammāsati? Idha, bhikkhave, bhikkhu kāye kāyānupassī viharatī”ti evamādīni cettha",
  "atk-s0501a0:323_5": "suttāni evaṃ vissajjanayuttisambhave sādhakāni. Ettha yenāhārena sabbe sattā “āhāraṭṭhitikā”ti",
  "atk-s0501a0:323_6": "vuccanti, so āhāro taṃ vā nesaṃ āhāraṭṭhitikattaṃ “ekaṃ nāma ki”nti puṭṭhena therena",
  "atk-s0501a0:323_7": "niddiṭṭhanti veditabbaṃ. Tañhi bhagavatā idha ekanti adhippetaṃ, na tu sāsane loke",
  "atk-s0501a0:323_8": "vā aññaṃ ekaṃ nāma natthīti ñāpetuṃ vuttaṃ. Vuttañhetaṃ bhagavatā –",
  "atk-s0501a0:324_0": "“Ekadhamme, bhikkhave, bhikkhu sammā nibbindamāno sammā virajjamāno sammā vimuccamāno",
  "atk-s0501a0:324_1": "sammā pariyantadassāvī sammattaṃ abhisamecca diṭṭheva dhamme dukkhassantakaro hoti.",
  "atk-s0501a0:324_2": "Katamasmiṃ ekadhamme? Sabbe sattā āhāraṭṭhitikā. Imasmiṃ kho, bhikkhave, ekadhamme",
  "atk-s0501a0:324_3": "bhikkhu sammā nibbindamāno…pe… dukkhassantakaro hoti. ‘Eko pañho eko uddeso ekaṃ",
  "atk-s0501a0:324_4": "veyyākaraṇa’nti iti yaṃ taṃ vuttaṃ, idametaṃ paṭicca vutta”nti.",
  "atk-s0501a0:325_0": "Āhāraṭṭhitikāti cettha yathā “atthi, bhikkhave, subhanimittaṃ. Tattha ayoniso manasikārabahulīkāro,",
  "atk-s0501a0:325_1": "ayamāhāro anuppannassa vā kāmacchandassa uppādāyā”ti evamādīsu paccayo āhāroti vuccati,",
  "atk-s0501a0:325_2": "evaṃ paccayaṃ āhārasaddena gahetvā paccayaṭṭhitikā “āhāraṭṭhitikā”ti vuttā. Cattāro",
  "atk-s0501a0:325_3": "pana āhāre sandhāya – “āhāraṭṭhitikā”ti vuccamāne “asaññasattā devā ahetukā anāhārā",
  "atk-s0501a0:325_4": "aphassakā avedanakā”ti vacanato “sabbe”ti vacanamayuttaṃ bhaveyya.",
  "atk-s0501a0:326_0": "Tattha siyā – evampi vuccamāne “katame dhammā sapaccayā? Pañcakkhandhā – rūpakkhandho…pe…",
  "atk-s0501a0:326_1": "viññāṇakkhandho”ti vacanato khandhānaṃyeva paccayaṭṭhitikattaṃ yuttaṃ, sattānantu",
  "atk-s0501a0:326_2": "ayuttamevetaṃ vacanaṃ bhaveyyāti. Na kho panetaṃ evaṃ daṭṭhabbaṃ. Kasmā? Sattesu",
  "atk-s0501a0:326_3": "khandhopacārasiddhito. Sattesu hi khandhopacāro siddho. Kasmā? Khandhe upādāya paññāpetabbato.",
  "atk-s0501a0:326_4": "Kathaṃ? Gehe gāmopacāro viya. Seyyathāpi hi gehāni upādāya paññāpetabbattā gāmassa",
  "atk-s0501a0:326_5": "ekasmimpi dvīsu tīsupi vā gehesu daḍḍhesu “gāmo daḍḍho”ti evaṃ gehe gāmopacāro siddho,",
  "atk-s0501a0:326_6": "evameva khandhesu paccayaṭṭhena āhāraṭṭhitikesu “sattā āhāraṭṭhitikā”ti ayaṃ upacāro",
  "atk-s0501a0:326_7": "siddhoti veditabbo. Paramatthato ca khandhesu jāyamānesu jīyamānesu mīyamānesu ca",
  "atk-s0501a0:326_8": "“khaṇe khaṇe tvaṃ bhikkhu jāyase ca jīyase ca mīyase cā”ti vadatā bhagavatā tesu",
  "atk-s0501a0:326_9": "sattesu khandhopacāro siddhoti dassito evāti veditabbo. Yato yena paccayākhyena āhārena",
  "atk-s0501a0:326_10": "sabbe sattā tiṭṭhanti, so āhāro taṃ vā nesaṃ āhāraṭṭhitikattaṃ ekanti veditabbaṃ.",
  "atk-s0501a0:326_11": "Āhāro hi āhāraṭṭhitikattaṃ vā aniccatākāraṇato nibbidāṭṭhānaṃ hoti. Atha tesu sabbasattasaññitesu",
  "atk-s0501a0:326_12": "saṅkhāresu aniccatādassanena nibbindamāno anupubbena dukkhassantakaro hoti, paramatthavisuddhiṃ pāpuṇāti. Yathāha –",
  "atk-s0501a0:327": "“Sabbe saṅkhārā aniccāti, yadā paññāya passati;",
  "atk-s0501a0:328": "Atha nibbindati dukkhe, esa maggo visuddhiyā”ti. ;",
  "atk-s0501a0:329_0": "Ettha ca “ekaṃ nāma ki”nti ca “kihā”ti ca duvidho pāṭho, tattha sīhaḷānaṃ kihāti",
  "atk-s0501a0:329_1": "pāṭho. Te hi “ki”nti vattabbe “kihā”ti vadanti. Keci bhaṇanti “ha-iti nipāto, theriyānampi",
  "atk-s0501a0:329_2": "ayameva pāṭho”ti ubhayathāpi pana ekova attho. Yathā ruccati, tathā paṭhitabbaṃ.",
  "atk-s0501a0:329_3": "Yathā pana “sukhena phuṭṭho atha vā dukhena, dukkhaṃ domanassaṃ paṭisaṃvedetī”ti",
  "atk-s0501a0:329_4": "evamādīsu katthaci dukhanti ca katthaci dukkhanti ca vuccati, evaṃ katthaci ekanti,",
  "atk-s0501a0:329_5": "katthaci ekkanti vuccati. Idha pana ekaṃ nāmāti ayameva pāṭho.",
  "atk-s0501a0:330": "Dve nāma kintipañhavaṇṇanā",
  "atk-s0501a0:331_0": "Evaṃ iminā pañhabyākaraṇena āraddhacitto satthā purimanayeneva uttariṃ pañhaṃ pucchati",
  "atk-s0501a0:331_1": "dve nāma kinti? Thero dveti paccanubhāsitvā “nāmañca rūpañcā”ti dhammādhiṭṭhānāya",
  "atk-s0501a0:331_2": "desanāya vissajjeti. Tattha ārammaṇābhimukhaṃ namanato, cittassa ca natihetuto sabbampi",
  "atk-s0501a0:331_3": "arūpaṃ “nāma”nti vuccati. Idha pana nibbidāhetuttā sāsavadhammameva adhippetaṃ ruppanaṭṭhena",
  "atk-s0501a0:331_4": "cattāro ca mahābhūtā, sabbañca tadupādāya pavattamānaṃ rūpaṃ “rūpa”nti vuccati, taṃ",
  "atk-s0501a0:331_5": "sabbampi idhādhippetaṃ. Adhippāyavaseneva cettha “dve nāma nāmañca rūpañcā”ti vuttaṃ,",
  "atk-s0501a0:331_6": "na aññesaṃ dvinnamabhāvato. Yathāha –",
  "atk-s0501a0:332_0": "“Dvīsu, bhikkhave, dhammesu bhikkhu sammā nibbindamāno…pe… dukkhassantakaro hoti.",
  "atk-s0501a0:332_1": "Katamesu dvīsu? Nāme ca rūpe ca. Imesu kho, bhikkhave, dvīsu dhammesu bhikkhu sammā",
  "atk-s0501a0:332_2": "nibbindamāno…pe… dukkhassantakaro hoti. ‘Dve pañhā, dve uddesā, dve veyyākaraṇānī’ti",
  "atk-s0501a0:332_3": "iti yaṃ taṃ vuttaṃ, idametaṃ paṭicca vutta”nti.",
  "atk-s0501a0:333": "Ettha ca nāmarūpamattadassanena attadiṭṭhiṃ pahāya anattānupassanāmukheneva nibbindamāno anupubbena dukkhassantakaro hoti, paramatthavisuddhiṃ pāpuṇātīti veditabbo. Yathāha –",
  "atk-s0501a0:334": "“Sabbe dhammā anattāti, yadā paññāya passati;",
  "atk-s0501a0:335": "Atha nibbindati dukkhe, esa maggo visuddhiyā”ti. ;",
  "atk-s0501a0:336": "Tīṇi nāma kintipañhavaṇṇanā",
  "atk-s0501a0:337_0": "Idāni imināpi pañhabyākaraṇena āraddhacitto satthā purimanayeneva uttariṃ pañhaṃ",
  "atk-s0501a0:337_1": "pucchati tīṇi nāma kinti? Thero tīṇīti paccanubhāsitvā puna byākaritabbassa atthassa",
  "atk-s0501a0:337_2": "liṅgānurūpaṃ saṅkhyaṃ dassento “tisso vedanā”ti vissajjeti. Atha vā “yā bhagavatā",
  "atk-s0501a0:337_3": "‘tisso vedanā’ti vuttā, imāsamatthamahaṃ tīṇīti paccemī”ti dassento āhāti evampettha",
  "atk-s0501a0:337_4": "attho veditabbo. Anekamukhā hi desanā paṭisambhidāpabhedena desanāvilāsappattānaṃ.",
  "atk-s0501a0:337_5": "Keci panāhu “tīṇīti adhikapadamida”nti. Purimanayeneva cettha “tisso vedanā”ti vuttaṃ,",
  "atk-s0501a0:337_6": "na aññesaṃ tiṇṇamabhāvato. Yathāha –",
  "atk-s0501a0:338_0": "“Tīsu, bhikkhave, dhammesu bhikkhu sammā nibbindamāno…pe… dukkhassantakaro hoti.",
  "atk-s0501a0:338_1": "Katamesu tīsu? Tīsu vedanāsu. Imesu kho, bhikkhave, tīsu dhammesu bhikkhu sammā nibbindamāno…pe…",
  "atk-s0501a0:338_2": "dukkhassantakaro hoti. ‘Tayo pañhā, tayo uddesā, tīṇi veyyākaraṇānī’ti iti yaṃ taṃ",
  "atk-s0501a0:338_3": "vuttaṃ, idametaṃ paṭicca vutta”nti.",
  "atk-s0501a0:339": "Ettha ca “yaṃkiñci vedayitaṃ, sabbaṃ taṃ dukkhasminti vadāmī”ti vuttasuttānusārena vā. –",
  "atk-s0501a0:340": "“Yo sukhaṃ dukkhato adda, dukkhamaddakkhi sallato;",
  "atk-s0501a0:341": "Adukkhamasukhaṃ santaṃ, addakkhi naṃ aniccato”ti. –",
  "atk-s0501a0:342_0": "Evaṃ dukkhadukkhatāvipariṇāmadukkhatāsaṅkhāradukkhatānusārena vā tissannaṃ vedanānaṃ",
  "atk-s0501a0:342_1": "dukkhabhāvadassanena sukhasaññaṃ pahāya dukkhānupassanāmukhena nibbindamāno anupubbena",
  "atk-s0501a0:342_2": "dukkhassantakaro hoti, paramatthavisuddhiṃ pāpuṇātīti veditabbo. Yathāha –",
  "atk-s0501a0:343": "“Sabbe saṅkhārā dukkhāti, yadā paññāya passati;",
  "atk-s0501a0:344": "Atha nibbindati dukkhe, esa maggo visuddhiyā”ti. ;",
  "atk-s0501a0:345": "Cattāri nāma kintipañhavaṇṇanā",
  "atk-s0501a0:346_0": "Evaṃ imināpi pañhabyākaraṇena āraddhacitto satthā purimanayeneva uttariṃ pañhaṃ pucchati",
  "atk-s0501a0:346_1": "cattāri nāma kinti? Tattha imassa pañhassa byākaraṇapakkhe katthaci purimanayeneva",
  "atk-s0501a0:346_2": "cattāro āhārā adhippetā. Yathāha –",
  "atk-s0501a0:347_0": "“Catūsu, bhikkhave, dhammesu bhikkhu sammā nibbindamāno…pe… dukkhassantakaro hoti.",
  "atk-s0501a0:347_1": "Katamesu catūsu? Catūsu āhāresu. Imesu kho, bhikkhave, catūsu dhammesu bhikkhu sammā",
  "atk-s0501a0:347_2": "nibbindamāno…pe… dukkhassantakaro hoti. ‘Cattāro pañhā cattāro uddesā cattāri veyyākaraṇānī’ti",
  "atk-s0501a0:347_3": "iti yaṃ taṃ vuttaṃ, idametaṃ paṭicca vutta”nti.",
  "atk-s0501a0:348": "Katthaci yesu subhāvitacitto anupubbena dukkhassantakaro hoti, tāni cattāri satipaṭṭhānāni. Yathāha kajaṅgalā bhikkhunī –",
  "atk-s0501a0:349_0": "“Catūsu, āvuso, dhammesu bhikkhu sammā subhāvitacitto sammā pariyantadassāvī sammattaṃ",
  "atk-s0501a0:349_1": "abhisamecca diṭṭheva dhamme dukkhassantakaro hoti. Katamesu catūsu? Catūsu satipaṭṭhānesu.",
  "atk-s0501a0:349_2": "Imesu kho, āvuso, catūsu dhammesu bhikkhu sammā subhāvitacitto…pe… dukkhassantakaro",
  "atk-s0501a0:349_3": "hoti. ‘Cattāro pañhā cattāro uddesā cattāri veyyākaraṇānī’ti iti yaṃ taṃ vuttaṃ bhagavatā,",
  "atk-s0501a0:349_4": "idametaṃ paṭicca vutta”nti.",
  "atk-s0501a0:350_0": "Idha pana yesaṃ catunnaṃ anubodhappaṭivedhato bhavataṇhāchedo hoti, yasmā tāni cattāri",
  "atk-s0501a0:350_1": "ariyasaccāni adhippetāni. Yasmā vā iminā pariyāyena byākataṃ subyākatameva hoti,",
  "atk-s0501a0:350_2": "tasmā thero cattārīti paccanubhāsitvā “ariyasaccānī”ti vissajjeti. Tattha cattārīti",
  "atk-s0501a0:350_3": "gaṇanaparicchedo. Ariyasaccānīti ariyāni saccāni, avitathāni avisaṃvādakānīti attho. Yathāha –",
  "atk-s0501a0:351": "“Imāni kho, bhikkhave, cattāri ariyasaccāni tathāni avitathāni anaññathāni, tasmā ariyasaccānīti vuccantī”ti.",
  "atk-s0501a0:352_0": "Yasmā vā sadevakena lokena araṇīyato abhigamanīyatoti vuttaṃ hoti, vāyamitabbaṭṭhānasaññite",
  "atk-s0501a0:352_1": "aye vā iriyanato, anaye vā na iriyanato, sattatiṃsabodhipakkhiyaariyadhammasamāyogato",
  "atk-s0501a0:352_2": "vā ariyasammatā buddhapaccekabuddhabuddhasāvakā etāni paṭivijjhanti, tasmāpi “ariyasaccānī”ti vuccanti. Yathāha –",
  "atk-s0501a0:353": "“Cattārimāni, bhikkhave, ariyasaccāni…pe… imāni kho, bhikkhave, cattāri ariyasaccāni, ariyā imāni paṭivijjhanti, tasmā ariyasaccānīti vuccantī”ti.",
  "atk-s0501a0:354": "Apica ariyassa bhagavato saccānītipi ariyasaccāni. Yathāha –",
  "atk-s0501a0:355": "“Sadevake, bhikkhave…pe… sadevamanussāya tathāgato ariyo, tasmā ariyasaccānīti vuccantī”ti.",
  "atk-s0501a0:356": "Atha vā etesaṃ abhisambuddhattā ariyabhāvasiddhitopi ariyasaccāni. Yathāha –",
  "atk-s0501a0:357": "“Imesaṃ kho, bhikkhave, catunnaṃ ariyasaccānaṃ yathābhūtaṃ abhisambuddhattā tathāgato arahaṃ sammāsambuddhoti vuccatī”ti.",
  "atk-s0501a0:358": "Ayametesaṃ padattho. Etesaṃ pana ariyasaccānaṃ anubodhappaṭivedhato bhavataṇhāchedo hoti. Yathāha –",
  "atk-s0501a0:359_0": "“Tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ…pe… dukkhanirodhagāminipaṭipadā",
  "atk-s0501a0:359_1": "ariyasaccaṃ anubuddhaṃ paṭividdhaṃ, ucchinnā bhavataṇhā, khīṇā bhavanetti, natthi dāni punabbhavo”ti.",
  "atk-s0501a0:360": "Pañca nāma kintipañhavaṇṇanā",
  "atk-s0501a0:361_0": "Imināpi pañhabyākaraṇena āraddhacitto satthā purimanayeneva uttariṃ pañhaṃ pucchati",
  "atk-s0501a0:361_1": "pañca nāma kinti? Thero pañcāti paccanubhāsitvā “upādānakkhandhā”ti vissajjeti. Tattha",
  "atk-s0501a0:361_2": "pañcāti gaṇanaparicchedo. Upādānajanitā upādānajanakā vā khandhā upādānakkhandhā.",
  "atk-s0501a0:361_3": "Yaṃkiñci rūpaṃ, vedanā, saññā, saṅkhārā, viññāṇañca sāsavā upādāniyā, etesametaṃ",
  "atk-s0501a0:361_4": "adhivacanaṃ. Pubbanayeneva cettha “pañcupādānakkhandhā”ti vuttaṃ, na aññesaṃ pañcannamabhāvato. Yathāha –",
  "atk-s0501a0:362_0": "“Pañcasu, bhikkhave, dhammesu bhikkhu sammā nibbindamāno…pe… dukkhassantakaro hoti.",
  "atk-s0501a0:362_1": "Katamesu pañcasu? Pañcasu upādānakkhandhesu. Imesu kho, bhikkhave, pañcasu dhammesu",
  "atk-s0501a0:362_2": "bhikkhu sammā nibbindamāno…pe… dukkhassantakaro hoti. ‘Pañca pañhā, pañca uddesā,",
  "atk-s0501a0:362_3": "pañca veyyākaraṇānī’ti iti yaṃ taṃ vuttaṃ, idametaṃ paṭicca vutta”nti.",
  "atk-s0501a0:363": "Ettha ca pañcakkhandhe udayabbayavasena sammasanto vipassanāmataṃ laddhā anupubbena nibbānāmataṃ sacchikaroti. Yathāha –",
  "atk-s0501a0:364": "“Yato yato sammasati, khandhānaṃ udayabbayaṃ;",
  "atk-s0501a0:365": "Labhatī pītipāmojjaṃ, amataṃ taṃ vijānata”nti. ;",
  "atk-s0501a0:366": "Cha nāma kintipañhavaṇṇanā",
  "atk-s0501a0:367_0": "Evaṃ imināpi pañhabyākaraṇena āraddhacitto satthā purimanayeneva uttariṃ pañhaṃ pucchati",
  "atk-s0501a0:367_1": "“cha nāma ki”nti? Thero chaiti paccanubhāsitvā ‘ajjhattikāni āyatanānī’ti vissajjeti.",
  "atk-s0501a0:367_2": "Tattha chaiti gaṇanaparicchedo, ajjhatte niyuttāni, attānaṃ vā adhikatvā pavattāni",
  "atk-s0501a0:367_3": "ajjhattikāni. Āyatanato, āyassa vā tananato, āyatassa vā saṃsāradukkhassa nayanato",
  "atk-s0501a0:367_4": "āyatanāni, cakkhusotaghānajivhākāyamanānametaṃ adhivacanaṃ. Pubbanayena cettha “cha",
  "atk-s0501a0:367_5": "ajjhattikāni āyatanānī”ti vuttaṃ, na aññesaṃ channamabhāvato. Yathāha –",
  "atk-s0501a0:368_0": "“Chasu, bhikkhave, dhammesu bhikkhu sammā nibbindamāno…pe… dukkhassantakaro hoti.",
  "atk-s0501a0:368_1": "Katamesu chasu? Chasu ajjhattikesu āyatanesu. Imesu kho, bhikkhave, chasu dhammesu",
  "atk-s0501a0:368_2": "bhikkhu sammā nibbindamāno…pe… dukkhassantakaro hoti. ‘Cha pañhā cha uddesā cha veyyākaraṇānī’ti",
  "atk-s0501a0:368_3": "iti yaṃ taṃ vuttaṃ, idametaṃ paṭicca vutta”nti.",
  "atk-s0501a0:369_0": "Ettha ca cha ajjhattikāni āyatanāni, “suñño gāmoti kho, bhikkhave, channetaṃ ajjhattikānaṃ",
  "atk-s0501a0:369_1": "āyatanānaṃ adhivacana”nti vacanato suññato pubbuḷakamarīcikādīni viya aciraṭṭhitikato",
  "atk-s0501a0:369_2": "tucchato vañcanato ca samanupassaṃ nibbindamāno anupubbena dukkhassantaṃ katvā maccurājassa",
  "atk-s0501a0:369_3": "adassanaṃ upeti. Yathāha –",
  "atk-s0501a0:370": "“Yathā pubbuḷakaṃ passe, yathā passe marīcikaṃ;",
  "atk-s0501a0:371": "Evaṃ lokaṃ avekkhantaṃ, maccurājā na passatī”ti. ;",
  "atk-s0501a0:372": "Satta nāma kintipañhavaṇṇanā",
  "atk-s0501a0:373_0": "Imināpi pañhabyākaraṇena āraddhacitto satthā uttariṃ pañhaṃ pucchati satta nāma kinti?",
  "atk-s0501a0:373_1": "Thero kiñcāpi mahāpañhabyākaraṇe satta viññāṇaṭṭhitiyo vuttā, apica kho pana yesu",
  "atk-s0501a0:373_2": "dhammesu subhāvitacitto bhikkhu dukkhassantakaro hoti, te dassento “satta bojjhaṅgā”ti",
  "atk-s0501a0:373_3": "vissajjeti. Ayampi cattho bhagavatā anumato eva. Yathāha –",
  "atk-s0501a0:374_0": "“Paṇḍitā gahapatayo kajaṅgalikā bhikkhunī, mahāpaññā gahapatayo kajaṅgalikā bhikkhunī,",
  "atk-s0501a0:374_1": "mañcepi tumhe gahapatayo upasaṅkamitvā etamatthaṃ paṭipuccheyyātha, ahampi cetaṃ",
  "atk-s0501a0:374_2": "evameva byākareyyaṃ, yathā taṃ kajaṅgalikāya bhikkhuniyā byākata”nti.",
  "atk-s0501a0:375": "Tāya ca evaṃ byākataṃ –",
  "atk-s0501a0:376_0": "“Sattasu, āvuso, dhammesu bhikkhu sammā subhāvitacitto…pe… dukkhassantakaro hoti.",
  "atk-s0501a0:376_1": "Katamesu sattasu? Sattasu bojjhaṅgesu. Imesu kho, āvuso, sattasu dhammesu bhikkhu",
  "atk-s0501a0:376_2": "sammā subhāvitacitto…pe… dukkhassantakaro hoti. ‘Satta pañhā satta uddesā satta veyyākaraṇānī’ti",
  "atk-s0501a0:376_3": "iti yaṃ taṃ vuttaṃ bhagavatā, idametaṃ paṭicca vutta”nti.",
  "atk-s0501a0:377": "Evamayamattho bhagavatā anumato evāti veditabbo.",
  "atk-s0501a0:378_0": "Tattha sattāti ūnādhikanivāraṇagaṇanaparicchedo. Bojjhaṅgāti satiādīnaṃ dhammānametaṃ",
  "atk-s0501a0:378_1": "adhivacanaṃ. Tatrāyaṃ padattho – etāya lokiyalokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādi-",
  "atk-s0501a0:378_2": "anekupaddavappaṭipakkhabhūtāya satidhammavicayavīriyapītippassaddhisamādhupekkhāsaṅkhātāya",
  "atk-s0501a0:378_3": "dhammasāmaggiyā ariyasāvako bujjhatīti katvā bodhi, kilesasantānaniddāya uṭṭhahati,",
  "atk-s0501a0:378_4": "cattāri vā ariyasaccāni paṭivijjhati, nibbānameva vā sacchikarotīti vuttaṃ hoti.",
  "atk-s0501a0:378_5": "Yathāha – “satta bojjhaṅge bhāvetvā anuttaraṃ sammāsambodhiṃ abhisambuddho”ti. Yathāvuttappakārāya",
  "atk-s0501a0:378_6": "vā etāya dhammasāmaggiyā bujjhatīti katvā ariyasāvakopi bodhi. Iti tassā dhammasāmaggisaṅkhātāya",
  "atk-s0501a0:378_7": "bodhiyā aṅgabhūtattā bojjhaṅgā jhānaṅgamaggaṅgāni viya, tassa vā bodhīti laddhavohārassa",
  "atk-s0501a0:378_8": "ariyasāvakassa aṅgabhūtattāpi bojjhaṅgā senaṅgarathaṅgādayo viya.",
  "atk-s0501a0:379_0": "Apica “bojjhaṅgāti kenaṭṭhena bojjhaṅgā? Bodhāya saṃvattantīti bojjhaṅgā, bujjhantīti",
  "atk-s0501a0:379_1": "bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā”ti",
  "atk-s0501a0:379_2": "imināpi paṭisambhidāyaṃ vuttena vidhinā bojjhaṅgānaṃ bojjhaṅgaṭṭho veditabbo. Evamime",
  "atk-s0501a0:379_3": "satta bojjhaṅge bhāvento bahulīkaronto na cirasseva ekantanibbidādiguṇapaṭilābhī",
  "atk-s0501a0:379_4": "hoti, tena diṭṭheva dhamme dukkhassantakaro hotīti vuccati. Vuttañcetaṃ bhagavatā –",
  "atk-s0501a0:380": "“Sattime, bhikkhave, bojjhaṅgā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṃvattantī”ti.",
  "atk-s0501a0:381": "Aṭṭha nāma kintipañhavaṇṇanā",
  "atk-s0501a0:382_0": "Evaṃ imināpi pañhabyākaraṇena āraddhacitto satthā uttariṃ pañhaṃ pucchati aṭṭha nāma",
  "atk-s0501a0:382_1": "kinti? Thero kiñcāpi mahāpañhabyākaraṇe aṭṭha lokadhammā vuttā, apica kho pana yesu",
  "atk-s0501a0:382_2": "dhammesu subhāvitacitto bhikkhu dukkhassantakaro hoti, te dassento “ariyāni aṭṭha",
  "atk-s0501a0:382_3": "maggaṅgānī”ti avatvā yasmā aṭṭhaṅgavinimutto maggo nāma natthi, aṭṭhaṅgamattameva",
  "atk-s0501a0:382_4": "tu maggo, tasmā tamatthaṃ sādhento desanāvilāsena ariyo aṭṭhaṅgiko maggoti vissajjeti.",
  "atk-s0501a0:382_5": "Bhagavatāpi cāyamattho desanānayo ca anumato eva. Yathāha –",
  "atk-s0501a0:383": "“Paṇḍitā gahapatayo kajaṅgalikā bhikkhunī…pe… ahampi evameva byākareyyaṃ, yathā taṃ kajaṅgalikāya bhikkhuniyā byākata”nti.",
  "atk-s0501a0:384": "Tāya ca evaṃ byākataṃ –",
  "atk-s0501a0:385_0": "“Aṭṭhasu, āvuso, dhammesu bhikkhu sammā subhāvitacitto…pe… dukkhassantakaro hoti.",
  "atk-s0501a0:385_1": "‘Aṭṭha pañhā, aṭṭha uddesā, aṭṭha veyyākaraṇānī’ti iti yaṃ taṃ vuttaṃ bhagavatā,",
  "atk-s0501a0:385_2": "idametaṃ paṭicca vutta”nti.",
  "atk-s0501a0:386": "Evamayaṃ attho ca desanānayo ca bhagavatā anumato evāti veditabbo.",
  "atk-s0501a0:387_0": "Tattha ariyoti nibbānatthikehi abhigantabbo, apica ārakā kilesehi vattanato, ariyabhāvakaraṇato,",
  "atk-s0501a0:387_1": "ariyaphalapaṭilābhato cāpi ariyoti veditabbo. Aṭṭha aṅgāni assāti aṭṭhaṅgiko. Svāyaṃ",
  "atk-s0501a0:387_2": "caturaṅgikā viya senā, pañcaṅgikaṃ viya ca tūriyaṃ aṅgavinibbhogena anupalabbhasabhāvato",
  "atk-s0501a0:387_3": "aṅgamattamevāti veditabbo. Maggati iminā nibbānaṃ, sayaṃ vā maggati, kilese mārento",
  "atk-s0501a0:387_4": "vā gacchatīti maggo.",
  "atk-s0501a0:388_0": "Evamaṭṭhappabhedañcimaṃ aṭṭhaṅgikaṃ maggaṃ bhāvento bhikkhu avijjaṃ bhindati, vijjaṃ",
  "atk-s0501a0:388_1": "uppādeti, nibbānaṃ sacchikaroti, tena diṭṭheva dhamme dukkhassantakaro hotīti vuccati. Vuttañhetaṃ –",
  "atk-s0501a0:389_0": "“Seyyathāpi, bhikkhave, sālisūkaṃ vā yavasūkaṃ vā sammā paṇihitaṃ hatthena vā pādena",
  "atk-s0501a0:389_1": "vā akkantaṃ hatthaṃ vā pādaṃ vā bhecchati, lohitaṃ vā uppādessatīti ṭhānametaṃ vijjati.",
  "atk-s0501a0:389_2": "Taṃ kissa hetu? Sammā paṇihitattā, bhikkhave, sūkassa, evameva kho, bhikkhave, so",
  "atk-s0501a0:389_3": "vata bhikkhu sammā paṇihitāya diṭṭhiyā sammā paṇihitāya maggabhāvanāya avijjaṃ bhecchati,",
  "atk-s0501a0:389_4": "vijjaṃ uppādessati, nibbānaṃ sacchikarissatīti ṭhānametaṃ vijjatī”ti.",
  "atk-s0501a0:390": "Nava nāma kintipañhavaṇṇanā",
  "atk-s0501a0:391_0": "Imināpi pañhabyākaraṇena āraddhacitto satthā uttariṃ pañhaṃ pucchati nava nāma kinti?",
  "atk-s0501a0:391_1": "Thero navaiti paccanubhāsitvā “sattāvāsā”ti vissajjeti. Tattha navāti gaṇanaparicchedo.",
  "atk-s0501a0:391_2": "Sattāti jīvitindriyappaṭibaddhe khandhe upādāya paññattā pāṇino paṇṇatti vā. Āvāsāti",
  "atk-s0501a0:391_3": "āvasanti etesūti āvāsā, sattānaṃ āvāsā sattāvāsā. Esa desanāmaggo, atthato pana navavidhānaṃ",
  "atk-s0501a0:391_4": "sattānametaṃ adhivacanaṃ. Yathāha –",
  "atk-s0501a0:392_0": "“Santāvuso, sattā nānattakāyā nānattasaññino, seyyathāpi manussā ekacce ca devā ekacce",
  "atk-s0501a0:392_1": "ca vinipātikā, ayaṃ paṭhamo sattāvāso. Santāvuso, sattā nānattakāyā ekattasaññino,",
  "atk-s0501a0:392_2": "seyyathāpi, devā brahmakāyikā, paṭhamābhinibbattā, ayaṃ dutiyo sattāvāso. Santāvuso,",
  "atk-s0501a0:392_3": "sattā ekattakāyā nānattasaññino, seyyathāpi, devā ābhassarā, ayaṃ tatiyo sattāvāso.",
  "atk-s0501a0:392_4": "Santāvuso, sattā ekattakāyā ekattasaññino, seyyathāpi, devā subhakiṇhā, ayaṃ catuttho",
  "atk-s0501a0:392_5": "sattāvāso. Santāvuso, sattā asaññino appaṭisaṃvedino, seyyathāpi, devā asaññasattā,",
  "atk-s0501a0:392_6": "ayaṃ pañcamo sattāvāso. Santāvuso, sattā sabbaso rūpasaññānaṃ…pe… ākāsānañcāyatanūpagā,",
  "atk-s0501a0:392_7": "ayaṃ chaṭṭho sattāvāso. Santāvuso, sattā…pe… viññāṇañcāyatanūpagā, ayaṃ sattamo sattāvāso.",
  "atk-s0501a0:392_8": "Santāvuso, sattā…pe… ākiñcaññāyatanūpagā, ayaṃ aṭṭhamo sattāvāso. Santāvuso, sattā…pe…",
  "atk-s0501a0:392_9": "nevasaññānāsaññāyatanūpagā, ayaṃ navamo sattāvāso”ti.",
  "atk-s0501a0:393": "Purimanayeneva cettha “nava sattāvāsā”ti vuttaṃ, na aññesaṃ navannamabhāvato. Yathāha –",
  "atk-s0501a0:394_0": "“Navasu, bhikkhave, dhammesu bhikkhu sammā nibbindamāno…pe… dukkhassantakaro hoti.",
  "atk-s0501a0:394_1": "Katamesu navasu? Navasu sattāvāsesu. Imesu kho, bhikkhave, navasu dhammesu bhikkhu",
  "atk-s0501a0:394_2": "sammā nibbindamāno…pe… dukkhassantakaro hoti. ‘Nava pañhā, nava uddesā, nava veyyākaraṇānī’ti",
  "atk-s0501a0:394_3": "iti yaṃ taṃ vuttaṃ, idametaṃ paṭicca vutta”nti.",
  "atk-s0501a0:395_0": "Ettha ca “nava dhammā pariññeyyā. Katame nava? Nava sattāvāsā”ti vacanato navasu",
  "atk-s0501a0:395_1": "sattāvāsesu ñātapariññāya dhuvasubhasukhattabhāvadassanaṃ pahāya suddhasaṅkhārapuñjamattadassanena",
  "atk-s0501a0:395_2": "nibbindamāno tīraṇapariññāya aniccānupassanena virajjamāno dukkhānupassanena vimuccamāno",
  "atk-s0501a0:395_3": "anattānupassanena sammā pariyantadassāvī pahānapariññāya sammattamabhisamecca diṭṭheva",
  "atk-s0501a0:395_4": "dhamme dukkhassantakaro hoti. Tenetaṃ vuttaṃ –",
  "atk-s0501a0:396": "“Navasu, bhikkhave, dhammesu bhikkhu sammā nibbindamāno…pe… diṭṭheva dhamme dukkhassantakaro hoti. Katamesu navasu? Navasu sattāvāsesū”ti.",
  "atk-s0501a0:397": "Dasa nāma kintipañhavaṇṇanā",
  "atk-s0501a0:398_0": "Evaṃ imināpi pañhabyākaraṇena āraddhacitto satthā uttariṃ pañhaṃ pucchati dasa nāma",
  "atk-s0501a0:398_1": "kinti? Tattha kiñcāpi imassa pañhassa ito aññatra veyyākaraṇesu dasa akusalakammapathā vuttā. Yathāha –",
  "atk-s0501a0:399_0": "“Dasasu, bhikkhave, dhammesu bhikkhu sammā nibbindamāno…pe… dukkhassantakaro hoti.",
  "atk-s0501a0:399_1": "Katamesu dasasu? Dasasu akusalakammapathesu. Imesu kho, bhikkhave, dasasu dhammesu",
  "atk-s0501a0:399_2": "bhikkhu sammā nibbindamāno…pe. … dukkhassantakaro hoti. ‘Dasa pañhā dasa uddesā dasa",
  "atk-s0501a0:399_3": "veyyākaraṇānī’ti iti yaṃ taṃ vuttaṃ, idametaṃ paṭicca vutta”nti.",
  "atk-s0501a0:400_0": "Idha pana yasmā ayamāyasmā attānaṃ anupanetvā aññaṃ byākātukāmo, yasmā vā iminā pariyāyena",
  "atk-s0501a0:400_1": "byākataṃ subyākatameva hoti, tasmā yehi dasahi aṅgehi samannāgato arahāti pavuccati,",
  "atk-s0501a0:400_2": "tesaṃ adhigamaṃ dīpento dasahaṅgehi samannāgato arahāti pavuccatīti puggalādhiṭṭhānāya",
  "atk-s0501a0:400_3": "desanāya vissajjeti. Yato ettha yehi dasahi aṅgehi samannāgato arahāti pavuccati,",
  "atk-s0501a0:400_4": "tāni dasaṅgāni “dasa nāma ki”nti puṭṭhena therena niddiṭṭhānīti veditabbāni. Tāni ca dasa –",
  "atk-s0501a0:401_0": "“Asekho asekhoti, bhante, vuccati, kittāvatā nu kho, bhante, bhikkhu asekho hotīti?",
  "atk-s0501a0:401_1": "Idha, bhikkhave, bhikkhu asekhāya sammādiṭṭhiyā samannāgato hoti, asekhena sammāsaṅkappena",
  "atk-s0501a0:401_2": "samannāgato hoti, asekhāya sammāvācāya samannāgato hoti, asekhena sammākammantena",
  "atk-s0501a0:401_3": "samannāgato hoti, asekhena sammāājīvena samannāgato hoti, asekhena sammāvāyāmena",
  "atk-s0501a0:401_4": "samannāgato hoti, asekhāya sammāsatiyā samannāgato hoti, asekhena sammāsamādhinā",
  "atk-s0501a0:401_5": "samannāgato hoti, asekhena sammāñāṇena samannāgato hoti, asekhāya sammāvimuttiyā",
  "atk-s0501a0:401_6": "samannāgato hoti. Evaṃ kho, bhikkhave, bhikkhu asekho hotī”ti. –",
  "atk-s0501a0:402": "Evamādīsu suttesu vuttanayeneva veditabbānīti.",
  "atk-s0501a0:403": "Paramatthajotikāya khuddakapāṭha-aṭṭhakathāya",
  "atk-s0501a0:404": "Kumārapañhavaṇṇanā niṭṭhitā.",
  "atk-s0501a0:405": "5. Maṅgalasuttavaṇṇanā",
  "atk-s0501a0:406": "Nikkhepappayojanaṃ",
  "atk-s0501a0:407_0": "Idāni kumārapañhānantaraṃ nikkhittassa maṅgalasuttassa atthavaṇṇanākkamo anuppatto,",
  "atk-s0501a0:407_1": "tassa idha nikkhepappayojanaṃ vatvā atthavaṇṇanaṃ karissāma. Seyyathidaṃ – idañhi",
  "atk-s0501a0:407_2": "suttaṃ iminā anukkamena bhagavatā avuttampi yvāyaṃ saraṇagamanehi sāsanotāro, sikkhāpadadvattiṃsākārakumārapañhehi",
  "atk-s0501a0:407_3": "ca sīlasamādhipaññāppabhedanayo dassito, sabbopesa paramamaṅgalabhūto, yato maṅgalatthikena",
  "atk-s0501a0:407_4": "ettheva abhiyogo kātabbo, so cassa maṅgalabhāvo iminā suttānusārena veditabboti dassanatthaṃ vuttaṃ.",
  "atk-s0501a0:408": "Idamassa idha nikkhepappayojanaṃ.",
  "atk-s0501a0:409": "Paṭhamamahāsaṅgītikathā",
  "atk-s0501a0:410": "Evaṃ nikkhittassa panassa atthavaṇṇanatthaṃ ayaṃ mātikā –",
  "atk-s0501a0:411": "“Vuttaṃ yena yadā yasmā, cetaṃ vatvā imaṃ vidhiṃ;",
  "atk-s0501a0:412": "Evamiccādipāṭhassa, atthaṃ nānappakārato.",
  "atk-s0501a0:413": "“Vaṇṇayanto samuṭṭhānaṃ, vatvā yaṃ yattha maṅgalaṃ;",
  "atk-s0501a0:414": "Vavatthapetvā taṃ tassa, maṅgalattaṃ vibhāvaye”ti.",
  "atk-s0501a0:415_0": "Tattha “vuttaṃ yena yadā yasmā, cetaṃ vatvā imaṃ vidhi”nti ayaṃ tāva addhagāthā yadidaṃ",
  "atk-s0501a0:415_1": "“evaṃ me sutaṃ ekaṃ samayaṃ bhagavā…pe… bhagavantaṃ gāthāya ajjhabhāsī”ti, idaṃ vacanaṃ",
  "atk-s0501a0:415_2": "sandhāya vuttā. Idañhi anussavavasena vuttaṃ, so ca bhagavā sayambhū anācariyako,",
  "atk-s0501a0:415_3": "tasmā nedaṃ tassa bhagavato vacanaṃ arahato sammāsambuddhassa. Yato vattabbametaṃ",
  "atk-s0501a0:415_4": "“idaṃ vacanaṃ kena vuttaṃ, kadā, kasmā ca vutta”nti. Vuccate – āyasmatā ānandena",
  "atk-s0501a0:415_5": "vuttaṃ, tañca paṭhamamahāsaṅgītikāle.",
  "atk-s0501a0:416_0": "Paṭhamamahāsaṅgīti cesā sabbasuttanidānakosallatthamādito pabhuti evaṃ veditabbā.",
  "atk-s0501a0:416_1": "Dhammacakkappavattanañhi ādiṃ katvā yāva subhaddaparibbājakavinayanā, katabuddhakicce",
  "atk-s0501a0:416_2": "kusinārāyaṃ upavattane mallānaṃ sālavane yamakasālānamantare visākhapuṇṇamadivase",
  "atk-s0501a0:416_3": "paccūsasamaye anupādisesāya nibbānadhātuyā parinibbute, bhagavati lokanāthe bhagavato",
  "atk-s0501a0:416_4": "parinibbāne sannipatitānaṃ sattannaṃ bhikkhusatasahassānaṃ saṅghatthero āyasmā mahākassapo",
  "atk-s0501a0:416_5": "sattāhaparinibbute bhagavati subhaddena vuḍḍhapabbajitena “alaṃ, āvuso, mā socittha,",
  "atk-s0501a0:416_6": "mā paridevittha, sumuttā mayaṃ tena mahāsamaṇena, upaddutā ca homa ‘idaṃ vo kappati",
  "atk-s0501a0:416_7": "idaṃ vo na kappatī’ti, idāni pana mayaṃ yaṃ icchissāma taṃ karissāma, yaṃ na icchissāma",
  "atk-s0501a0:416_8": "na taṃ karissāmā”ti vuttavacanamanussaranto “ṭhānaṃ kho panetaṃ vijjati yaṃ pāpabhikkhū",
  "atk-s0501a0:416_9": "‘atītasatthukaṃ pāvacana’nti maññamānā pakkhaṃ labhitvā na cirasseva saddhammaṃ antaradhāpeyyuṃ.",
  "atk-s0501a0:416_10": "Yāva ca dhammavinayo tiṭṭhati, tāva anatītasatthukameva pāvacanaṃ hoti. Yathāha bhagavā –",
  "atk-s0501a0:417": "“Yo vo, ānanda, mayā dhammo ca vinayo ca desito paññatto, so vo mamaccayena satthā”ti.",
  "atk-s0501a0:418": "“Yaṃnūnāhaṃ dhammañca vinayañca saṅgāyeyyaṃ, yathayidaṃ sāsanaṃ addhaniyaṃ assa ciraṭṭhitikaṃ”.",
  "atk-s0501a0:419": "Yañcāhaṃ bhagavatā –",
  "atk-s0501a0:420": "“Dhāressasi pana me tvaṃ, kassapa, sāṇāni paṃsukūlāni nibbasanānī”ti vatvā cīvare sādhāraṇaparibhogena ceva –",
  "atk-s0501a0:421_0": "“Ahaṃ, bhikkhave, yāvade ākaṅkhāmi vivicceva kāmehi…pe… paṭhamaṃ jhānaṃ upasampajja",
  "atk-s0501a0:421_1": "viharāmi, kassapopi, bhikkhave, yāvadeva ākaṅkhati vivicceva kāmehi…pe… paṭhamaṃ",
  "atk-s0501a0:421_2": "jhānaṃ upasampajja viharatī”ti –",
  "atk-s0501a0:422_0": "Evamādinā nayena navānupubbavihārachaḷabhiññāppabhede uttarimanussadhamme attanā",
  "atk-s0501a0:422_1": "samasamaṭṭhapanena ca anuggahito, tassa me kimaññaṃ āṇaṇyaṃ bhavissati? “Nanu maṃ",
  "atk-s0501a0:422_2": "bhagavā rājā viya sakakavacaissariyānuppadānena attano kulavaṃsappatiṭṭhāpakaṃ puttaṃ",
  "atk-s0501a0:422_3": "‘saddhammavaṃsappatiṭṭhāpako me ayaṃ bhavissatī’ti mantvā iminā asādhāraṇena anuggahena",
  "atk-s0501a0:422_4": "anuggahesī”ti cintayanto dhammavinayasaṅgāyanatthaṃ bhikkhūnaṃ ussāhaṃ janesi? Yathāha –",
  "atk-s0501a0:423_0": "“Atha kho āyasmā mahākassapo bhikkhū āmantesi – ekamidāhaṃ, āvuso, samayaṃ pāvāya",
  "atk-s0501a0:423_1": "kusināraṃ addhānamaggappaṭipanno mahatā bhikkhusaṅghena saddhiṃ pañcamattehi bhikkhusatehī”ti",
  "atk-s0501a0:423_2": "sabbaṃ subhaddakaṇḍaṃ vitthāretabbaṃ.",
  "atk-s0501a0:424": "Tato paraṃ āha –",
  "atk-s0501a0:425_0": "“Handa mayaṃ, āvuso, dhammañca vinayañca saṅgāyeyyāma, pure adhammo dippati, dhammo",
  "atk-s0501a0:425_1": "paṭibāhiyyati, avinayo dippati, vinayo paṭibāhiyyati, pure adhammavādino balavanto",
  "atk-s0501a0:425_2": "honti, dhammavādino dubbalā honti, avinayavādino balavanto honti, vinayavādino dubbalā hontī”ti.",
  "atk-s0501a0:426_0": "Bhikkhū āhaṃsu “tena hi, bhante, thero bhikkhū uccinatū”ti. Thero sakalanavaṅgasatthusāsanapariyattidhare",
  "atk-s0501a0:426_1": "puthujjanasotāpannasakadāgāmianāgāmisukkhavipassakakhīṇāsavabhikkhū anekasate anekasahasse",
  "atk-s0501a0:426_2": "ca vajjetvā tipiṭakasabbapariyattippabhedadhare paṭisambhidāppatte mahānubhāve yebhuyyena",
  "atk-s0501a0:426_3": "bhagavatā etadaggaṃ āropite tevijjādibhede khīṇāsavabhikkhūyeva ekūnapañcasate pariggahesi.",
  "atk-s0501a0:426_4": "Ye sandhāya idaṃ vuttaṃ “atha kho āyasmā mahākassapo ekenūnapañcaarahantasatāni uccinī”ti.",
  "atk-s0501a0:427_0": "Kissa pana thero ekenūnamakāsīti? Āyasmato ānandattherassa okāsakaraṇatthaṃ. Tena",
  "atk-s0501a0:427_1": "hāyasmatā sahāpi vināpi na sakkā dhammasaṅgīti kātuṃ. So hāyasmā sekho sakaraṇīyo,",
  "atk-s0501a0:427_2": "tasmā saha na sakkā, yasmā panassa kiñci dasabaladesitaṃ suttageyyādikaṃ bhagavato",
  "atk-s0501a0:427_3": "asammukhā paṭiggahitaṃ nāma natthi, tasmā vināpi na sakkā. Yadi evaṃ sekhopi samāno",
  "atk-s0501a0:427_4": "dhammasaṅgītiyā bahūkārattā therena uccinitabbo assa, atha kasmā na uccinitoti? Parūpavādavivajjanato.",
  "atk-s0501a0:427_5": "Thero hi āyasmante ānande ativiya vissattho ahosi. Tathā hi naṃ sirasmiṃ palitesu",
  "atk-s0501a0:427_6": "jātesupi “na vāyaṃ kumārako mattamaññāsī”ti kumārakavādena ovadati. Sakyakulappasuto",
  "atk-s0501a0:427_7": "cāyaṃ āyasmā tathāgatassa bhātā cūḷapitu putto, tatra bhikkhū chandāgamanaṃ viya",
  "atk-s0501a0:427_8": "maññamānā “bahū asekhapaṭisambhidāppatte bhikkhū ṭhapetvā ānandaṃ sekhapaṭisambhidāppattaṃ",
  "atk-s0501a0:427_9": "thero uccinī”ti upavadeyyuṃ. Taṃ parūpavādaṃ parivivajjento “ānandaṃ vinā saṅgīti",
  "atk-s0501a0:427_10": "na sakkā kātuṃ, bhikkhūnaṃyeva anumatiyā gahessāmī”ti na uccini.",
  "atk-s0501a0:428": "Atha sayameva bhikkhū ānandassatthāya theraṃ yāciṃsu. Yathāha –",
  "atk-s0501a0:429_0": "“Bhikkhū āyasmantaṃ mahākassapaṃ etadavocuṃ – ‘ayaṃ, bhante, āyasmā ānando kiñcāpi",
  "atk-s0501a0:429_1": "sekho, abhabbo chandā dosā mohā bhayā agatiṃ gantuṃ, bahu cānena bhagavato santike",
  "atk-s0501a0:429_2": "dhammo ca vinayo ca pariyatto, tena hi, bhante, thero āyasmantampi ānandaṃ uccinatū’ti.",
  "atk-s0501a0:429_3": "Atha kho āyasmā mahākassapo āyasmantampi ānandaṃ uccinī”ti.",
  "atk-s0501a0:430": "Evaṃ bhikkhūnaṃ anumatiyā uccinitena tenāyasmatā saddhiṃ pañcatherasatāni ahesuṃ.",
  "atk-s0501a0:431_0": "Atha kho therānaṃ bhikkhūnaṃ etadahosi – “kattha nu kho mayaṃ dhammañca vinayañca",
  "atk-s0501a0:431_1": "saṅgāyeyyāmā”ti. Atha kho therānaṃ bhikkhūnaṃ etadahosi “rājagahaṃ kho mahāgocaraṃ",
  "atk-s0501a0:431_2": "pahūtasenāsanaṃ, yaṃnūna mayaṃ rājagahe vassaṃ vasantā dhammañca vinayañca saṅgāyeyyāma,",
  "atk-s0501a0:431_3": "naññe bhikkhū rājagahe vassaṃ upagaccheyyu”nti. Kasmā pana nesaṃ etadahosi? Idaṃ",
  "atk-s0501a0:431_4": "amhākaṃ thāvarakammaṃ, koci visabhāgapuggalo saṅghamajjhaṃ pavisitvā ukkoṭeyyāti.",
  "atk-s0501a0:431_5": "Athāyasmā mahākassapo ñattidutiyena kammena sāvesi. Taṃ saṅgītikkhandhake vuttanayeneva ñātabbaṃ.",
  "atk-s0501a0:432_0": "Atha tathāgatassa parinibbānato sattasu sādhukīḷanadivasesu sattasu ca dhātupūjādivasesu",
  "atk-s0501a0:432_1": "vītivattesu “aḍḍhamāso atikkanto, idāni gimhānaṃ diyaḍḍho māso seso, upakaṭṭhā vassūpanāyikā”ti",
  "atk-s0501a0:432_2": "mantvā mahākassapatthero “rājagahaṃ, āvuso, gacchāmā”ti upaḍḍhaṃ bhikkhusaṅghaṃ gahetvā",
  "atk-s0501a0:432_3": "ekaṃ maggaṃ gato. Anuruddhattheropi upaḍḍhaṃ gahetvā ekaṃ maggaṃ gato, ānandatthero",
  "atk-s0501a0:432_4": "pana bhagavato pattacīvaraṃ gahetvā bhikkhusaṅghaparivuto sāvatthiṃ gantvā rājagahaṃ",
  "atk-s0501a0:432_5": "gantukāmo yena sāvatthi, tena cārikaṃ pakkāmi. Ānandattherena gatagataṭṭhāne mahāparidevo",
  "atk-s0501a0:432_6": "ahosi, “bhante ānanda, kuhiṃ satthāraṃ ṭhapetvā āgatosī”ti? Anupubbena sāvatthiṃ",
  "atk-s0501a0:432_7": "anuppatte there bhagavato parinibbānasamaye viya mahāparidevo ahosi.",
  "atk-s0501a0:433_0": "Tatra sudaṃ āyasmā ānando aniccatādipaṭisaṃyuttāya dhammiyā kathāya taṃ mahājanaṃ",
  "atk-s0501a0:433_1": "saññāpetvā jetavanaṃ pavisitvā dasabalena vasitagandhakuṭiyā dvāraṃ vivaritvā mañcapīṭhaṃ",
  "atk-s0501a0:433_2": "nīharitvā papphoṭetvā gandhakuṭiṃ sammajjitvā milātamālākacavaraṃ chaḍḍetvā mañcapīṭhaṃ",
  "atk-s0501a0:433_3": "atiharitvā puna yathāṭhāne ṭhapetvā bhagavato ṭhitakāle karaṇīyaṃ vattaṃ sabbamakāsi.",
  "atk-s0501a0:433_4": "Atha thero bhagavato parinibbānato pabhuti ṭhānanisajjabahulattā ussannadhātukaṃ",
  "atk-s0501a0:433_5": "kāyaṃ samassāsetuṃ dutiyadivase khīravirecanaṃ pivitvā vihāreyeva nisīdi, yaṃ sandhāya",
  "atk-s0501a0:433_6": "subhena māṇavena pahitaṃ māṇavakaṃ etadavoca –",
  "atk-s0501a0:434": "“Akālo kho, māṇavaka, atthi me ajja bhesajjamattā pītā, appeva nāma svepi upasaṅkameyyāmā”ti.",
  "atk-s0501a0:435": "Dutiyadivase cetakattherena pacchāsamaṇena gantvā subhena māṇavena puṭṭho dīghanikāye subhasuttaṃ nāma dasamaṃ suttamabhāsi.",
  "atk-s0501a0:436_0": "Atha kho thero jetavane vihāre khaṇḍaphullappaṭisaṅkharaṇaṃ kārāpetvā upakaṭṭhāya",
  "atk-s0501a0:436_1": "vassūpanāyikāya rājagahaṃ gato. Tathā mahākassapatthero anuruddhatthero ca sabbaṃ",
  "atk-s0501a0:436_2": "bhikkhusaṅghaṃ gahetvā rājagahameva gatā.",
  "atk-s0501a0:437_0": "Tena kho pana samayena rājagahe aṭṭhārasa mahāvihārā honti. Te sabbepi chaḍḍitapatitauklāpā",
  "atk-s0501a0:437_1": "ahesuṃ. Bhagavato hi parinibbāne sabbe bhikkhū attano attano pattacīvaraṃ gahetvā",
  "atk-s0501a0:437_2": "vihāre ca pariveṇe ca chaḍḍetvā agamaṃsu. Tattha therā bhagavato vacanapūjanatthaṃ",
  "atk-s0501a0:437_3": "titthiyavādaparimocanatthañca “paṭhamaṃ māsaṃ khaṇḍaphullappaṭisaṅkharaṇaṃ karomā”ti",
  "atk-s0501a0:437_4": "cintesuṃ. Titthiyā hi vadeyyuṃ “samaṇassa gotamassa sāvakā satthari ṭhiteyeva vihāre",
  "atk-s0501a0:437_5": "paṭijaggiṃsu, parinibbute chaḍḍesu”nti. Tesaṃ vādaparimocanatthañca cintesunti vuttaṃ",
  "atk-s0501a0:437_6": "hoti. Vuttampi cetaṃ –",
  "atk-s0501a0:438_0": "“Atha kho therānaṃ bhikkhūnaṃ etadahosi – bhagavatā kho, āvuso, khaṇḍaphullappaṭisaṅkharaṇaṃ",
  "atk-s0501a0:438_1": "vaṇṇitaṃ, handa mayaṃ, āvuso, paṭhamaṃ māsaṃ khaṇḍaphullappaṭisaṅkharaṇaṃ karoma,",
  "atk-s0501a0:438_2": "majjhimaṃ māsaṃ sannipatitvā dhammañca vinayañca saṅgāyissāmā”ti.",
  "atk-s0501a0:439_0": "Te dutiyadivase gantvā rājadvāre aṭṭhaṃsu. Ajātasattu rājā āgantvā vanditvā “ahaṃ,",
  "atk-s0501a0:439_1": "bhante, kiṃ karomi, kenattho”ti pavāresi. Therā aṭṭhārasamahāvihārappaṭisaṅkharaṇatthāya",
  "atk-s0501a0:439_2": "hatthakammaṃ paṭivedesuṃ. “Sādhu, bhante”ti rājā hatthakammakārake manusse adāsi.",
  "atk-s0501a0:439_3": "Therā paṭhamaṃ māsaṃ sabbavihāre paṭisaṅkharāpesuṃ.",
  "atk-s0501a0:440_0": "Atha rañño ārocesuṃ – “niṭṭhitaṃ, mahārāja, vihārappaṭisaṅkharaṇaṃ, idāni dhammavinayasaṅgahaṃ",
  "atk-s0501a0:440_1": "karomā”ti. “Sādhu, bhante, vissatthā karotha, mayhaṃ āṇācakkaṃ, tumhākaṃ dhammacakkaṃ",
  "atk-s0501a0:440_2": "hotu. Āṇāpetha, bhante, kiṃ karomī”ti? “Dhammasaṅgahaṃ karontānaṃ bhikkhūnaṃ sannisajjaṭṭhānaṃ",
  "atk-s0501a0:440_3": "mahārājā”ti. “Kattha karomi, bhante”ti? “Vebhārapabbatapasse sattapaṇṇiguhādvāre",
  "atk-s0501a0:440_4": "kātuṃ yuttaṃ mahārājā”ti. “Sādhu, bhante”ti kho, rājā ajātasattu, vissakammunā nimmitasadisaṃ",
  "atk-s0501a0:440_5": "suvibhattabhittithambhasopānaṃ nānāvidhamālākammalatākammavicitraṃ mahāmaṇḍapaṃ kārāpetvā",
  "atk-s0501a0:440_6": "vividhakusumadāmaolambakaviniggalantacāruvitānaṃ ratanavicitramaṇikoṭṭimatalamiva",
  "atk-s0501a0:440_7": "ca naṃ nānāpupphūpahāravicitraṃ supariniṭṭhitabhūmikammaṃ brahmavimānasadisaṃ alaṅkaritvā",
  "atk-s0501a0:440_8": "tasmiṃ mahāmaṇḍape pañcasatānaṃ bhikkhūnaṃ anagghāni pañcakappiyapaccattharaṇasatāni",
  "atk-s0501a0:440_9": "paññāpetvā dakkhiṇabhāgaṃ nissāya uttarābhimukhaṃ therāsanaṃ, maṇḍapamajjhe puratthābhimukhaṃ",
  "atk-s0501a0:440_10": "buddhassa bhagavato āsanārahaṃ dhammāsanaṃ paññāpetvā dantakhacitaṃ cittabījaniñcettha",
  "atk-s0501a0:440_11": "ṭhapetvā bhikkhusaṅghassa ārocāpesi “niṭṭhitaṃ, bhante, kicca”nti.",
  "atk-s0501a0:441_0": "Bhikkhū āyasmantaṃ ānandaṃ āhaṃsu “sve, āvuso ānanda, saṅghasannipāto, tvañca sekho",
  "atk-s0501a0:441_1": "sakaraṇīyo, tena te na yuttaṃ sannipātaṃ gantuṃ, appamatto hohī”ti. Atha kho āyasmā",
  "atk-s0501a0:441_2": "ānando “sve sannipāto, na kho pana metaṃ patirūpaṃ, yvāhaṃ sekho samāno sannipātaṃ",
  "atk-s0501a0:441_3": "gaccheyya”nti bahudeva rattiṃ kāyagatāya satiyā vītināmetvā rattiyā paccūsasamaye",
  "atk-s0501a0:441_4": "caṅkamā orohitvā vihāraṃ pavisitvā “nipajjissāmī”ti kāyaṃ āvajjesi. Dve pādā bhūmito",
  "atk-s0501a0:441_5": "muttā, appattañca sīsaṃ bimbohanaṃ, etasmiṃ antare anupādāya āsavehi cittaṃ vimucci.",
  "atk-s0501a0:441_6": "Ayañhi āyasmā caṅkamena bahi vītināmetvā visesaṃ nibbattetuṃ asakkonto cintesi “nanu",
  "atk-s0501a0:441_7": "maṃ bhagavā etadavoca – ‘katapuññosi tvaṃ, ānanda, padhānamanuyuñja, khippaṃ hohisi",
  "atk-s0501a0:441_8": "anāsavo’ti. Buddhānañca kathādoso nāma natthi, mama pana accāraddhaṃ vīriyaṃ, tena",
  "atk-s0501a0:441_9": "me cittaṃ uddhaccāya saṃvattati, handāhaṃ vīriyasamataṃ yojemī”ti caṅkamā orohitvā",
  "atk-s0501a0:441_10": "pādadhovanaṭṭhāne ṭhatvā pāde dhovitvā vihāraṃ pavisitvā mañcake nisīditvā “thokaṃ",
  "atk-s0501a0:441_11": "vissamissāmī”ti kāyaṃ mañcake upanāmesi. Dve pādā bhūmito muttā, sīsañca bimbohanamasampattaṃ,",
  "atk-s0501a0:441_12": "etasmiṃ antare anupādāya āsavehi cittaṃ vimucci. Catuiriyāpathavirahitaṃ therassa",
  "atk-s0501a0:441_13": "arahattaṃ. Tena “imasmiṃ sāsane anisinno anipanno aṭṭhito acaṅkamanto ko bhikkhu",
  "atk-s0501a0:441_14": "arahattaṃ patto”ti vutte “ānandatthero”ti vattuṃ vaṭṭati.",
  "atk-s0501a0:442_0": "Atha therā bhikkhū dutiyadivase bhattakiccaṃ katvā pattacīvaraṃ paṭisāmetvā dhammasabhāyaṃ",
  "atk-s0501a0:442_1": "sannipatitā. Ānandatthero pana attano arahattappattiṃ ñāpetukāmo bhikkhūhi saddhiṃ",
  "atk-s0501a0:442_2": "na gato. Bhikkhū yathāvuḍḍhaṃ attano attano pattāsane nisīdantā ānandattherassa āsanaṃ",
  "atk-s0501a0:442_3": "ṭhapetvā nisinnā. Tattha kehici “etamāsanaṃ kassā”ti vutte ānandassāti. “Ānando pana",
  "atk-s0501a0:442_4": "kuhiṃ gato”ti. Tasmiṃ samaye thero cintesi “idāni mayhaṃ gamanakālo”ti. Tato attano",
  "atk-s0501a0:442_5": "ānubhāvaṃ dassento pathaviyaṃ nimujjitvā attano āsaneyeva attānaṃ dassesi. Ākāsenāgantvā nisīdītipi eke.",
  "atk-s0501a0:443_0": "Evaṃ nisinne tasmiṃ āyasmante mahākassapatthero bhikkhū āmantesi, “āvuso, kiṃ paṭhamaṃ",
  "atk-s0501a0:443_1": "saṅgāyāma dhammaṃ vā vinayaṃ vā”ti? Bhikkhū āhaṃsu, “bhante mahākassapa, vinayonāmabuddhasāsanassa",
  "atk-s0501a0:443_2": "āyu, vinaye ṭhite sāsanaṃ ṭhitaṃ hoti, tasmā paṭhamaṃ vinayaṃ saṅgāyāmā”ti. “Kaṃ",
  "atk-s0501a0:443_3": "dhuraṃ katvā vinayo saṅgāyitabbo”ti? “Āyasmantaṃ upāli”nti. “Kiṃ ānando nappahotī”ti?",
  "atk-s0501a0:443_4": "“No nappahoti, apica kho pana sammāsambuddho dharamānoyeva vinayapariyattiṃ nissāya",
  "atk-s0501a0:443_5": "āyasmantaṃ upāliṃ etadagge ṭhapesi – ‘etadaggaṃ, bhikkhave, mama sāvakānaṃ bhikkhūnaṃ",
  "atk-s0501a0:443_6": "vinayadharānaṃ yadidaṃ upālī”’ti. Tasmā upālittheraṃ pucchitvā vinayaṃ saṅgāyāmāti.",
  "atk-s0501a0:443_7": "Tato thero vinayaṃ pucchanatthāya attanāva attānaṃ sammanni. Upālittheropi vissajjanatthāya",
  "atk-s0501a0:443_8": "sammanni. Tatrāyaṃ pāḷi –",
  "atk-s0501a0:444": "Atha kho āyasmā mahākassapo saṅghaṃ ñāpesi –",
  "atk-s0501a0:445": "“Suṇātu me, āvuso, saṅgho, yadi saṅghassa pattakallaṃ, ahaṃ upāliṃ vinayaṃ puccheyya”nti.",
  "atk-s0501a0:446": "Āyasmāpi upāli saṅghaṃ ñāpesi –",
  "atk-s0501a0:447": "“Suṇātu me, bhante, saṅgho, yadi saṅghassa pattakallaṃ, ahaṃ āyasmatā mahākassapena vinayaṃ puṭṭho vissajjeyya”nti.",
  "atk-s0501a0:448_0": "Evaṃ attanāva attānaṃ sammannitvā āyasmā, upāli, uṭṭhāyāsanā ekaṃsaṃ cīvaraṃ katvā",
  "atk-s0501a0:448_1": "there bhikkhū vanditvā dhammāsane nisīdi dantakhacitaṃ bījaniṃ gahetvā. Tato mahākassapatthero",
  "atk-s0501a0:448_2": "upālittheraṃ paṭhamapārājikaṃ ādiṃ katvā sabbaṃ vinayaṃ pucchi, upālitthero vissajjesi.",
  "atk-s0501a0:448_3": "Sabbe pañcasatā bhikkhū paṭhamapārājikasikkhāpadaṃ sanidānaṃ katvā ekato gaṇasajjhāyamakaṃsu.",
  "atk-s0501a0:448_4": "Evaṃ sesānipīti sabbaṃ vinayaṭṭhakathāya gahetabbaṃ. Etena nayena saubhatovibhaṅgaṃ",
  "atk-s0501a0:448_5": "sakhandhakaparivāraṃ sakalaṃ vinayapiṭakaṃ saṅgāyitvā upālitthero dantakhacitaṃ bījaniṃ",
  "atk-s0501a0:448_6": "nikkhipitvā dhammāsanā orohitvā vuḍḍhe bhikkhū vanditvā attano pattāsane nisīdi.",
  "atk-s0501a0:449_0": "Vinayaṃ saṅgāyitvā dhammaṃ saṅgāyitukāmo āyasmā mahākassapatthero bhikkhū pucchi",
  "atk-s0501a0:449_1": "– “dhammaṃ saṅgāyantehi kaṃ puggalaṃ dhuraṃ katvā dhammo saṅgāyitabbo”ti? Bhikkhū",
  "atk-s0501a0:449_2": "“ānandattheraṃ dhuraṃ katvā”ti āhaṃsu.",
  "atk-s0501a0:450": "Atha kho āyasmā mahākassapo saṅghaṃ ñāpesi –",
  "atk-s0501a0:451": "“Suṇātu me, āvuso, saṅgho, yadi saṅghassa pattakallaṃ, ahaṃ ānandaṃ dhammaṃ puccheyya”nti.",
  "atk-s0501a0:452": "Atha kho āyasmā ānando saṅghaṃ ñāpesi –",
  "atk-s0501a0:453": "“Suṇātu me, bhante, saṅgho, yadi saṅghassa pattakallaṃ, ahaṃ āyasmatā mahākassapena dhammaṃ puṭṭho vissajjeyya”nti.",
  "atk-s0501a0:454_0": "Atha kho āyasmā ānando uṭṭhāyāsanā ekaṃsaṃ cīvaraṃ katvā there bhikkhū vanditvā dhammāsane",
  "atk-s0501a0:454_1": "nisīdi dantakhacitaṃ bījaniṃ gahetvā. Atha mahākassapatthero ānandattheraṃ dhammaṃ",
  "atk-s0501a0:454_2": "pucchi – “brahmajālaṃ, āvuso ānanda, kattha bhāsita”nti? “Antarā ca, bhante, rājagahaṃ",
  "atk-s0501a0:454_3": "antarā ca nāḷandaṃ rājāgārake ambalaṭṭhikāya”nti. “Kaṃ ārabbhā”ti? “Suppiyañca paribbājakaṃ",
  "atk-s0501a0:454_4": "brahmadattañca māṇavaka”nti. Atha kho āyasmā mahākassapo āyasmantaṃ ānandaṃ brahmajālassa",
  "atk-s0501a0:454_5": "nidānampi pucchi, puggalampi pucchi. “Sāmaññaphalaṃ; panāvuso ānanda, kattha bhāsita”nti?",
  "atk-s0501a0:454_6": "“Rājagahe, bhante, jīvakambavane”ti. “Kena saddhi”nti? “Ajātasattunā vedehiputtena",
  "atk-s0501a0:454_7": "saddhi”nti. Atha kho āyasmā mahākassapo āyasmantaṃ ānandaṃ sāmaññaphalassa nidānampi",
  "atk-s0501a0:454_8": "pucchi, puggalampi pucchi. Eteneva upāyena pañcapi nikāye pucchi, puṭṭho puṭṭho āyasmā",
  "atk-s0501a0:454_9": "ānando vissajjesi. Ayaṃ paṭhamamahāsaṅgīti pañcahi therasatehi katā –",
  "atk-s0501a0:455": "“Satehi pañcahi katā, tena pañcasatāti ca;",
  "atk-s0501a0:456": "Thereheva katattā ca, therikāti pavuccatī”ti.",
  "atk-s0501a0:457_0": "Imissā paṭhamamahāsaṅgītiyā vattamānāya sabbaṃ dīghanikāyaṃ majjhimanikāyādiñca pucchitvā",
  "atk-s0501a0:457_1": "anupubbena khuddakanikāyaṃ pucchantena āyasmatā mahākassapena “maṅgalasuttaṃ, āvuso",
  "atk-s0501a0:457_2": "ānanda, kattha bhāsita”nti evamādivacanāvasāne “nidānampi pucchi, puggalampi pucchī”ti",
  "atk-s0501a0:457_3": "ettha nidāne pucchite taṃ nidānaṃ vitthāretvā yathā ca bhāsitaṃ, yena ca sutaṃ, yadā",
  "atk-s0501a0:457_4": "ca sutaṃ, yena ca bhāsitaṃ, yattha ca bhāsitaṃ, yassa ca bhāsitaṃ, taṃ sabbaṃ kathetukāmena",
  "atk-s0501a0:457_5": "“evaṃ bhāsitaṃ mayā sutaṃ, ekaṃ samayaṃ sutaṃ, bhagavatā bhāsitaṃ, sāvatthiyaṃ bhāsitaṃ,",
  "atk-s0501a0:457_6": "devatāya bhāsita”nti etamatthaṃ dassentena āyasmatā ānandena vuttaṃ “evaṃ me sutaṃ",
  "atk-s0501a0:457_7": "– ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme…pe… bhagavantaṃ",
  "atk-s0501a0:457_8": "gāthāya ajjhabhāsī”ti. Evamidaṃ āyasmatā ānandena vuttaṃ, tañca pana paṭhamamahāsaṅgītikāle",
  "atk-s0501a0:457_9": "vuttanti veditabbaṃ.",
  "atk-s0501a0:458_0": "Idāni “kasmā vutta”nti ettha vuccate – yasmā ayamāyasmā mahākassapattherena nidānaṃ",
  "atk-s0501a0:458_1": "puṭṭho, tasmānena taṃ nidānaṃ ādito pabhuti vitthāretuṃ vuttaṃ. Yasmā vā ānandaṃ",
  "atk-s0501a0:458_2": "dhammāsane nisinnaṃ vasīgaṇaparivutaṃ disvā ekaccānaṃ devatānaṃ cittamuppannaṃ “ayamāyasmā",
  "atk-s0501a0:458_3": "vedehamuni pakatiyāpi sakyakulamanvayo bhagavato dāyādo, bhagavatāpi pañcakkhattuṃ",
  "atk-s0501a0:458_4": "etadagge niddiṭṭho, catūhi acchariyaabbhutadhammehi samannāgato, catunnaṃ parisānaṃ",
  "atk-s0501a0:458_5": "piyo manāpo, idāni maññe bhagavato dhammarajjadāyajjaṃ patvā buddho jāto”ti. Tasmā",
  "atk-s0501a0:458_6": "āyasmā ānando tāsaṃ devatānaṃ cetasā cetoparivitakkamaññāya taṃ abhūtaguṇasambhāvanaṃ",
  "atk-s0501a0:458_7": "anadhivāsento attano sāvakabhāvameva dīpetuṃ āha “evaṃ me sutaṃ ekaṃ samayaṃ bhagavā",
  "atk-s0501a0:458_8": "…pe… ajjhabhāsī”ti. Etthantare pañca arahantasatāni anekāni ca devatāsahassāni “sādhu",
  "atk-s0501a0:458_9": "sādhū”ti āyasmantaṃ ānandaṃ abhinandiṃsu, mahābhūmicālo ahosi, nānāvidhakusumavassaṃ",
  "atk-s0501a0:458_10": "antalikkhato papati, aññāni ca bahūni acchariyāni pāturahesuṃ, bahūnañca devatānaṃ",
  "atk-s0501a0:458_11": "saṃvego uppajji “yaṃ amhehi bhagavato sammukhā sutaṃ, idāneva taṃ parokkhā jāta”nti.",
  "atk-s0501a0:458_12": "Evamidaṃ āyasmatā ānandena paṭhamamahāsaṅgītikāle vadantenāpi iminā kāraṇena vuttanti",
  "atk-s0501a0:458_13": "veditabbaṃ. Ettāvatā ca “vuttaṃ yena yadā yasmā, cetaṃ vatvā imaṃ vidhi”nti imissā",
  "atk-s0501a0:458_14": "addhagāthāya attho pakāsito hoti.",
  "atk-s0501a0:459": "Evamiccādipāṭhavaṇṇanā",
  "atk-s0501a0:460_0": "1. Idāni “evamiccādipāṭhassa, atthaṃ nānappakārato”ti evamādimātikāya saṅgahitatthappakāsanatthaṃ",
  "atk-s0501a0:460_1": "vuccate – evanti ayaṃ saddo upamūpadesasampahaṃsanagarahaṇavacanasampaṭiggahākāranidassanāvadhāraṇādīsu",
  "atk-s0501a0:460_2": "atthesu daṭṭhabbo. Tathā hesa “evaṃ jātena maccena, kattabbaṃ kusalaṃ bahu”nti evamādīsu",
  "atk-s0501a0:460_3": "upamāyaṃ dissati. “Evaṃ te abhikkamitabbaṃ, evaṃ te paṭikkamitabba”ntiādīsu upadese.",
  "atk-s0501a0:460_4": "“Evametaṃ bhagavā, evametaṃ sugatā”ti evamādīsu sampahaṃsane. “Evamevaṃ panāyaṃ vasalī",
  "atk-s0501a0:460_5": "yasmiṃ vā tasmiṃ vā tassa muṇḍakassa samaṇakassa vaṇṇaṃ bhāsatī”ti evamādīsu garahaṇe.",
  "atk-s0501a0:460_6": "“Evaṃ, bhanteti kho te bhikkhū bhagavato paccassosu”nti evamādīsu vacanasampaṭiggahe.",
  "atk-s0501a0:460_7": "“Evaṃ byā kho ahaṃ, bhante, bhagavatā dhammaṃ desitaṃ ājānāmī”ti evamādīsu ākāre.",
  "atk-s0501a0:460_8": "“Ehi tvaṃ, māṇavaka, yena samaṇo ānando tenupasaṅkama, upasaṅkamitvā mama vacanena",
  "atk-s0501a0:460_9": "samaṇaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha. ‘Subho",
  "atk-s0501a0:460_10": "māṇavo todeyyaputto bhavantaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ",
  "atk-s0501a0:460_11": "pucchatī’ti, evañca vadehi sādhu kira bhavaṃ ānando yena subhassa māṇavassa todeyyaputtassa",
  "atk-s0501a0:460_12": "nivesanaṃ, tenupasaṅkamatu anukampaṃ upādāyā”ti evamādīsu nidassane. “Taṃ kiṃ maññatha",
  "atk-s0501a0:460_13": "kālāmā, ime dhammā kusalā vā akusalā vāti? Akusalā, bhante. Sāvajjā vā anavajjā vāti?",
  "atk-s0501a0:460_14": "Sāvajjā, bhante. Viññugarahitā vā viññuppasatthā vāti? Viññugarahitā, bhante. Samattā",
  "atk-s0501a0:460_15": "samādinnā ahitāya dukkhāya saṃvattanti no vā, kathaṃ vo ettha hotīti? Samattā, bhante,",
  "atk-s0501a0:460_16": "samādinnā ahitāya dukkhāya saṃvattanti, evaṃ no ettha hotī”ti evamādīsu avadhāraṇe.",
  "atk-s0501a0:460_17": "Idha pana ākāranidassanāvadhāraṇesu daṭṭhabbo.",
  "atk-s0501a0:461_0": "Tattha ākāratthena evaṃ-saddena etamatthaṃ dīpeti – nānānayanipuṇamanekajjhāsayasamuṭṭhānaṃ",
  "atk-s0501a0:461_1": "atthabyañjanasampannaṃ vividhapāṭihāriyaṃ dhammatthadesanāpaṭivedhagambhīraṃ sabbasattānaṃ",
  "atk-s0501a0:461_2": "sakasakabhāsānurūpato sotapathamāgacchantaṃ tassa bhagavato vacanaṃ sabbappakārena",
  "atk-s0501a0:461_3": "ko samattho viññātuṃ, sabbathāmena pana sotukāmataṃ janetvāpi evaṃ me sutaṃ, mayāpi",
  "atk-s0501a0:461_4": "ekenākārena sutanti.",
  "atk-s0501a0:462": "Nidassanatthena “nāhaṃ sayambhū, na mayā idaṃ sacchikata”nti attānaṃ parimocento “evaṃ me sutaṃ, mayāpi evaṃ suta”nti idāni vattabbaṃ sakalasuttaṃ nidasseti.",
  "atk-s0501a0:463_0": "Avadhāraṇatthena “etadaggaṃ, bhikkhave, mama sāvakānaṃ bhikkhūnaṃ bahussutānaṃ yadidaṃ",
  "atk-s0501a0:463_1": "ānando, gatimantānaṃ, satimantānaṃ, dhitimantānaṃ, upaṭṭhākānaṃ yadidaṃ ānando”ti",
  "atk-s0501a0:463_2": "evaṃ bhagavatā pasatthabhāvānurūpaṃ attano dhāraṇabalaṃ dassento sattānaṃ sotukamyataṃ",
  "atk-s0501a0:463_3": "janeti “evaṃ me sutaṃ, tañca kho atthato vā byañjanato vā anūnamanadhikaṃ, evameva,",
  "atk-s0501a0:463_4": "na aññathā daṭṭhabba”nti.",
  "atk-s0501a0:464_0": "Me-saddo tīsu atthesu dissati. Tathā hissa “gāthābhigītaṃ me abhojaneyya”nti evamādīsu",
  "atk-s0501a0:464_1": "mayāti attho. “Sādhu me, bhante, bhagavā saṃkhittena dhammaṃ desetū”ti evamādīsu",
  "atk-s0501a0:464_2": "mayhanti attho. “Dhammadāyādā me, bhikkhave, bhavathā”ti evamādīsu mamāti attho.",
  "atk-s0501a0:464_3": "Idha pana “mayā suta”nti ca “mama suta”nti ca atthadvaye yujjati.",
  "atk-s0501a0:465_0": "Sutanti ayaṃ sutasaddo saupasaggo anupasaggo ca gamanakhyātarāgābhibhūtūpacitānuyogasotaviññeyyasotadvāraviññātādianekatthappabhedo.",
  "atk-s0501a0:465_1": "Tathā hissa “senāya pasuto”ti evamādīsu gacchantoti attho. “Sutadhammassa passato”ti",
  "atk-s0501a0:465_2": "evamādīsu khyātadhammassāti attho. “Avassutā avassutassā”ti evamādīsu rāgābhibhūtā",
  "atk-s0501a0:465_3": "rāgābhibhūtassāti attho. “Tumhehi puññaṃ pasutaṃ anappaka”nti evamādīsu upacitanti",
  "atk-s0501a0:465_4": "attho. “Ye jhānappasutā dhīrā”ti evamādīsu jhānānuyuttāti attho. “Diṭṭhaṃ sutaṃ muta”nti",
  "atk-s0501a0:465_5": "evamādīsu sotaviññeyyanti attho. “Sutadharo sutasannicayo”ti evamādīsu sotadvārānusāraviññātadharoti",
  "atk-s0501a0:465_6": "attho. Idha pana sutanti sotaviññāṇapubbaṅgamāya viññāṇavīthiyā upadhāritanti vā",
  "atk-s0501a0:465_7": "upadhāraṇanti vāti attho. Tattha yadā me-saddassa mayāti attho, tadā “evaṃ mayā sutaṃ,",
  "atk-s0501a0:465_8": "sotaviññāṇapubbaṅgamāya viññāṇavīthiyā upadhārita”nti yujjati. Yadā me-saddassa mamāti",
  "atk-s0501a0:465_9": "attho, tadā “evaṃ mama sutaṃ sotaviññāṇapubbaṅgamāya viññāṇavīthiyā upadhāraṇa”nti yujjati.",
  "atk-s0501a0:466_0": "Evametesu tīsu padesu evanti sotaviññāṇakiccanidassanaṃ. Meti vuttaviññāṇasamaṅgīpuggalanidassanaṃ.",
  "atk-s0501a0:466_1": "Sutanti assavanabhāvappaṭikkhepato anūnānadhikāviparītaggahaṇanidassanaṃ. Tathā evanti",
  "atk-s0501a0:466_2": "savanādicittānaṃ nānappakārena ārammaṇe pavattabhāvanidassanaṃ. Meti attanidassanaṃ.",
  "atk-s0501a0:466_3": "Sutanti dhammanidassanaṃ.",
  "atk-s0501a0:467": "Tathā evanti niddisitabbadhammanidassanaṃ. Meti puggalanidassanaṃ. Sutanti puggalakiccanidassanaṃ.",
  "atk-s0501a0:468": "Tathā evanti vīthicittānaṃ ākārapaññattivasena nānappakāraniddeso. Meti kattāraniddeso. Sutanti visayaniddeso.",
  "atk-s0501a0:469": "Tathā evanti puggalakiccaniddeso. Sutanti viññāṇakiccaniddeso. Meti ubhayakiccayuttapuggalaniddeso.",
  "atk-s0501a0:470": "Tathā evanti bhāvaniddeso. Meti puggalaniddeso. Sutanti tassa kiccaniddeso.",
  "atk-s0501a0:471_0": "Tattha evanti ca meti ca sacchikaṭṭhaparamatthavasena avijjamānapaññatti. Sutanti",
  "atk-s0501a0:471_1": "vijjamānapaññatti. Tathā evanti ca meti ca taṃ taṃ upādāya vattabbato upādāpaññatti.",
  "atk-s0501a0:471_2": "Sutanti diṭṭhādīni upanidhāya vattabbato upanidhāpaññatti.",
  "atk-s0501a0:472_0": "Ettha ca evanti vacanena asammohaṃ dīpeti, sutanti vacanena sutassa asammosaṃ. Tathā",
  "atk-s0501a0:472_1": "evanti vacanena yonisomanasikāraṃ dīpeti ayoniso manasikaroto nānappakārappaṭivedhābhāvato.",
  "atk-s0501a0:472_2": "Sutanti vacanena avikkhepaṃ dīpeti vikkhittacittassa savanābhāvato. Tathā hi vikkhittacitto",
  "atk-s0501a0:472_3": "puggalo sabbasampattiyā vuccamānopi “na mayā sutaṃ, puna bhaṇathā”ti bhaṇati. Yonisomanasikārena",
  "atk-s0501a0:472_4": "cettha attasammāpaṇidhiṃ pubbe katapuññatañca sādheti, avikkhepena saddhammassavanaṃ",
  "atk-s0501a0:472_5": "sappurisūpanissayañca. Evanti ca iminā bhaddakena ākārena pacchimacakkadvayasampattiṃ",
  "atk-s0501a0:472_6": "attano dīpeti, sutanti savanayogena purimacakkadvayasampattiṃ. Tathā āsayasuddhiṃ",
  "atk-s0501a0:472_7": "payogasuddhiñca, tāya ca āsayasuddhiyā adhigamabyattiṃ, payogasuddhiyā āgamabyattiṃ.",
  "atk-s0501a0:473_0": "Evanti ca iminā nānappakārapaṭivedhadīpakena vacanena attano atthapaṭibhānapaṭisambhidāsampadaṃ",
  "atk-s0501a0:473_1": "dīpeti. Sutanti iminā sotabbabhedapaṭivedhadīpakena dhammaniruttipaṭisambhidāsampadaṃ",
  "atk-s0501a0:473_2": "dīpeti. Evanti ca idaṃ yonisomanasikāradīpakaṃ vacanaṃ bhaṇanto “ete mayā dhammā",
  "atk-s0501a0:473_3": "manasānupekkhitā diṭṭhiyā suppaṭividdhā”ti ñāpeti. Sutanti idaṃ savanayogadīpakavacanaṃ",
  "atk-s0501a0:473_4": "bhaṇanto “bahū mayā dhammā sutā dhātā vacasā paricitā”ti ñāpeti. Tadubhayenapi atthabyañjanapāripūriṃ",
  "atk-s0501a0:473_5": "dīpento savane ādaraṃ janeti.",
  "atk-s0501a0:474_0": "Evaṃ me sutanti iminā pana sakalenapi vacanena āyasmā ānando tathāgatappaveditaṃ",
  "atk-s0501a0:474_1": "dhammaṃ attano adahanto asappurisabhūmiṃ, atikkamati, sāvakattaṃ paṭijānanto sappurisabhūmiṃ",
  "atk-s0501a0:474_2": "okkamati. Tathā asaddhammā cittaṃ vuṭṭhāpeti, saddhamme cittaṃ patiṭṭhāpeti. “Kevalaṃ",
  "atk-s0501a0:474_3": "sutamevetaṃ mayā, tasseva tu bhagavato vacanaṃ arahato sammāsambuddhassā”ti ca dīpento",
  "atk-s0501a0:474_4": "attānaṃ parimoceti, satthāraṃ apadisati, jinavacanaṃ appeti, dhammanettiṃ patiṭṭhāpeti.",
  "atk-s0501a0:475_0": "Apica “evaṃ me suta”nti attanā uppāditabhāvaṃ appaṭijānanto purimassavanaṃ vivaranto",
  "atk-s0501a0:475_1": "“sammukhā paṭiggahitamidaṃ mayā tassa bhagavato catuvesārajjavisāradassa dasabaladharassa",
  "atk-s0501a0:475_2": "āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa",
  "atk-s0501a0:475_3": "dhammādhipatino dhammadīpassa dhammappaṭisaraṇassa saddhammavaracakkavattino sammāsambuddhassa.",
  "atk-s0501a0:475_4": "Na ettha atthe vā dhamme vā pade vā byañjane vā kaṅkhā vā vimati vā kātabbā”ti sabbadevamanussānaṃ",
  "atk-s0501a0:475_5": "imasmiṃ dhamme assaddhiyaṃ vināseti, saddhāsampadaṃ uppādetīti veditabbo. Hoti cettha –",
  "atk-s0501a0:476": "“Vināsayati assaddhaṃ, saddhaṃ vaḍḍheti sāsane;",
  "atk-s0501a0:477": "Evaṃ me sutamiccevaṃ, vadaṃ gotamasāvako”ti.",
  "atk-s0501a0:478": "Ekanti gaṇanaparicchedaniddeso. Samayanti paricchinnaniddeso. Ekaṃ samayanti aniyamitaparidīpanaṃ. Tattha samayasaddo –",
  "atk-s0501a0:479": "Samavāye khaṇe kāle, samūhe hetudiṭṭhisu;",
  "atk-s0501a0:480": "Paṭilābhe pahāne ca, paṭivedhe ca dissati.",
  "atk-s0501a0:481_0": "Tathā hissa “appeva nāma svepi upasaṅkameyyāma kālañca samayañca upādāyā”ti evamādīsu",
  "atk-s0501a0:481_1": "samavāyo attho. “Ekova kho, bhikkhave, khaṇo ca samayo ca brahmacariyavāsāyā”ti evamādīsu",
  "atk-s0501a0:481_2": "khaṇo. “Uṇhasamayo pariḷāhasamayo”ti evamādīsu kālo. “Mahāsamayo pavanasmi”nti evamādīsu",
  "atk-s0501a0:481_3": "samūho. “Samayopi kho te, bhaddāli, appaṭividdho ahosi, bhagavā kho sāvatthiyaṃ viharati,",
  "atk-s0501a0:481_4": "sopi maṃ jānissati, ‘bhaddāli, nāma bhikkhu satthusāsane sikkhāya aparipūrakārī’ti,",
  "atk-s0501a0:481_5": "ayampi kho te bhaddāli samayo appaṭividdho ahosī”ti evamādīsu hetu. “Tena kho pana",
  "atk-s0501a0:481_6": "samayena uggāhamāno paribbājako samaṇamuṇḍikāputto samayappavādake tindukācīre ekasālake",
  "atk-s0501a0:481_7": "mallikāya ārāme paṭivasatī”ti evamādīsu diṭṭhi.",
  "atk-s0501a0:482": "“Diṭṭhe dhamme ca yo attho, yo cattho samparāyiko;",
  "atk-s0501a0:483": "Atthābhisamayā dhīro, paṇḍitoti pavuccatī”ti. –",
  "atk-s0501a0:484_0": "Evamādīsu paṭilābho. “Sammā mānābhisamayā antamakāsi dukkhassā”ti evamādīsu pahānaṃ.",
  "atk-s0501a0:484_1": "“Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho”ti evamādīsu",
  "atk-s0501a0:484_2": "paṭivedho. Idha panassa kālo attho. Tena ekaṃ samayanti saṃvaccharautumāsaaḍḍhamāsarattidivapubbaṇhamajjhanhikasāyanhapaṭhamamajjhima-",
  "atk-s0501a0:484_3": "pacchimayāmamuhuttādīsu kālakhyesu samayesu ekaṃ samayanti dīpeti.",
  "atk-s0501a0:485_0": "Ye vā ime gabbhokkantisamayo jātisamayo saṃvegasamayo abhinikkhamanasamayo dukkarakārikasamayo",
  "atk-s0501a0:485_1": "māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti",
  "atk-s0501a0:485_2": "evamādayo bhagavato devamanussesu ativiya pakāsā anekakālakhyā eva samayā. Tesu samayesu",
  "atk-s0501a0:485_3": "desanāsamayasaṅkhātaṃ ekaṃ samayanti vuttaṃ hoti. Yo cāyaṃ ñāṇakaruṇākiccasamayesu",
  "atk-s0501a0:485_4": "karuṇākiccasamayo, attahitaparahitappaṭipattisamayesu parahitappaṭipattisamayo, sannipatitānaṃ",
  "atk-s0501a0:485_5": "karaṇīyadvayasamayesu dhammīkathāsamayo, desanāpaṭipattisamayesu desanāsamayo, tesupi",
  "atk-s0501a0:485_6": "samayesu yaṃ kiñci sandhāya “ekaṃ samaya”nti vuttaṃ hoti.",
  "atk-s0501a0:486_0": "Etthāha – atha kasmā yathā abhidhamme “yasmiṃ samaye kāmāvacara”nti ca ito aññesu",
  "atk-s0501a0:486_1": "suttapadesu “yasmiṃ samaye, bhikkhave, bhikkhu vivicceva kāmehī”ti ca bhummavacanena",
  "atk-s0501a0:486_2": "niddeso kato, vinaye ca “tena samayena buddho bhagavā”ti karaṇavacanena, tathā akatvā",
  "atk-s0501a0:486_3": "idha “ekaṃ samaya”nti upayogavacananiddeso katoti. Tattha tathā, idha ca aññathā",
  "atk-s0501a0:486_4": "atthasambhavato. Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho",
  "atk-s0501a0:486_5": "ca sambhavati. Adhikaraṇañhi kālattho samūhattho ca samayo, tattha vuttānaṃ phassādidhammānaṃ",
  "atk-s0501a0:486_6": "khaṇasamavāyahetusaṅkhātassa ca samayassa bhāvena tesaṃ bhāvo lakkhīyati, tasmā tadatthajotanatthaṃ",
  "atk-s0501a0:486_7": "tattha bhummavacananiddeso kato.",
  "atk-s0501a0:487_0": "Vinaye ca hetvattho karaṇattho ca sambhavati. Yo hi so sikkhāpadapaññattisamayo sāriputtādīhipi",
  "atk-s0501a0:487_1": "dubbiññeyyo, tena samayena hetubhūtena karaṇabhūtena ca sikkhāpadāni paññapento sikkhāpadapaññattihetuñca",
  "atk-s0501a0:487_2": "apekkhamāno bhagavā tattha tattha vihāsi, tasmā tadatthajotanatthaṃ tattha karaṇavacananiddeso kato.",
  "atk-s0501a0:488_0": "Idha pana aññasmiñca evaṃjātike suttantapāṭhe accantasaṃyogattho sambhavati. Yañhi",
  "atk-s0501a0:488_1": "samayaṃ bhagavā imaṃ aññaṃ vā suttantaṃ desesi, accantameva taṃ samayaṃ karuṇāvihārena",
  "atk-s0501a0:488_2": "vihāsi. Tasmā tadatthajotanatthaṃ idha upayogavacananiddeso katoti viññeyyo. Hoti cettha –",
  "atk-s0501a0:489": "“Taṃ taṃ atthamapekkhitvā, bhummena karaṇena ca;",
  "atk-s0501a0:490": "Aññatra samayo vutto, upayogena so idhā”ti.",
  "atk-s0501a0:491": "Bhagavāti guṇavisiṭṭhasattuttamagarugāravādhivacanametaṃ. Yathāha –",
  "atk-s0501a0:492": "“Bhagavāti vacanaṃ seṭṭhaṃ, bhagavāti vacanamuttamaṃ;",
  "atk-s0501a0:493": "Garu gāravayutto so, bhagavā tena vuccatī”ti.",
  "atk-s0501a0:494_0": "Catubbidhañhi nāmaṃ āvatthikaṃ, liṅgikaṃ, nemittakaṃ, adhiccasamuppannanti. Adhiccasamuppannaṃ",
  "atk-s0501a0:494_1": "nāma “yadicchaka”nti vuttaṃ hoti. Tattha vaccho dammo balibaddhoti evamādi āvatthikaṃ,",
  "atk-s0501a0:494_2": "daṇḍī chattī sikhī karīti evamādi liṅgikaṃ, tevijjo chaḷabhiññoti evamādi nemittakaṃ,",
  "atk-s0501a0:494_3": "sirivaḍḍhako dhanavaḍḍhakoti evamādi vacanatthamanapekkhitvā pavattaṃ adhiccasamuppannaṃ.",
  "atk-s0501a0:494_4": "Idaṃ pana bhagavāti nāmaṃ guṇanemittakaṃ, na mahāmāyāya, na suddhodanamahārājena,",
  "atk-s0501a0:494_5": "na asītiyā ñātisahassehi kataṃ, na sakkasantusitādīhi devatāvisesehi kataṃ. Yathāha",
  "atk-s0501a0:494_6": "āyasmā sāriputtatthero “bhagavāti netaṃ nāmaṃ mātarā kataṃ…pe… sacchikā paññatti yadidaṃ bhagavā”ti.",
  "atk-s0501a0:495": "Yaṃ guṇanemittakañcetaṃ nāmaṃ, tesaṃ guṇānaṃ pakāsanatthaṃ imaṃ gāthaṃ vadanti –",
  "atk-s0501a0:496": "“Bhagī bhajī bhāgī vibhattavā iti,",
  "atk-s0501a0:497": "Akāsi bhagganti garūti bhāgyavā;",
  "atk-s0501a0:498": "Bahūhi ñāyehi subhāvitattano,",
  "atk-s0501a0:499": "Bhavantago so bhagavāti vuccatī”ti.",
  "atk-s0501a0:500": "Niddesādīsu vuttanayeneva cassa attho daṭṭhabbo.",
  "atk-s0501a0:501": "Ayaṃ pana aparo pariyāyo –",
  "atk-s0501a0:502": "“Bhāgyavā bhaggavā yutto, bhagehi ca vibhattavā;",
  "atk-s0501a0:503": "Bhattavā vantagamano, bhavesu bhagavā tato”ti.",
  "atk-s0501a0:504_0": "Tattha “vaṇṇāgamo vaṇṇavipariyāyo”ti evaṃ niruttilakkhaṇaṃ gahetvā saddanayena vā",
  "atk-s0501a0:504_1": "pisodarādipakkhepalakkhaṇaṃ gahetvā yasmā lokiyalokuttarasukhābhinibbattakaṃ dānasīlādipārappattaṃ",
  "atk-s0501a0:504_2": "bhāgyamassa atthi, tasmā bhāgyavāti vattabbe bhagavāti vuccatīti ñātabbaṃ. Yasmā",
  "atk-s0501a0:504_3": "pana lobhadosamohaviparītamanasikāraahirikānottappakodhūpanāhamakkhapalā- issāmacchariyamāyāsāṭheyyathambhasārambhamānātimānamadapamādataṇhāvijjātividhākusalamūladuccarita-",
  "atk-s0501a0:504_4": "saṃkilesamalavisamasaññāvitakkapapañcacatubbidhavipariyesaāsavaganthaoghayogaagatitaṇhupādāna-",
  "atk-s0501a0:504_5": "pañcacetokhilavinibandhanīvaraṇābhinandanachavivādamūlataṇhākāyasattānusaya- aṭṭhamicchattanavataṇhāmūlakadasākusalakammapathadvāsaṭṭhidiṭṭhigata-",
  "atk-s0501a0:504_6": "aṭṭhasatataṇhāvicaritappabhedasabbadarathapariḷāhakilesasatasahassāni, saṅkhepato",
  "atk-s0501a0:504_7": "vā pañca kilesakkhandhaabhisaṅkhāramaccudevaputtamāre abhañji, tasmā bhaggattā etesaṃ",
  "atk-s0501a0:504_8": "parissayānaṃ bhaggavāti vattabbe bhagavāti vuccati. Āha cettha –",
  "atk-s0501a0:505": "“Bhaggarāgo bhaggadoso, bhaggamoho anāsavo;",
  "atk-s0501a0:506": "Bhaggāssa pāpakā dhammā, bhagavā tena vuccatī”ti.",
  "atk-s0501a0:507_0": "Bhāgyavatāya cassa satapuññalakkhaṇadharassa rūpakāyasampatti dīpitā hoti, bhaggadosatāya",
  "atk-s0501a0:507_1": "dhammakāyasampatti. Tathā lokiyasarikkhakānaṃ bahumānabhāvo, gahaṭṭhapabbajitehi",
  "atk-s0501a0:507_2": "abhigamanīyatā. Tathā abhigatānañca nesaṃ kāyacittadukkhāpanayane paṭibalabhāvo,",
  "atk-s0501a0:507_3": "āmisadānadhammadānehi upakāritā. Lokiyalokuttarasukhehi ca saṃyojanasamatthatā dīpitā hoti.",
  "atk-s0501a0:508_0": "Yasmā ca loke issariyadhammayasasirikāmapayattesu chasu dhammesu bhagasaddo vattati,",
  "atk-s0501a0:508_1": "paramañcassa sakacitte issariyaṃ, aṇimālaghimādikaṃ vā lokiyasammataṃ sabbākāraparipūraṃ",
  "atk-s0501a0:508_2": "atthi, tathā lokuttaro dhammo, lokattayabyāpako yathābhuccaguṇādhigato ativiya parisuddho",
  "atk-s0501a0:508_3": "yaso, rūpakāyadassanabyāvaṭajananayanamanappasādajananasamatthā sabbākāraparipūrā",
  "atk-s0501a0:508_4": "sabbaṅgapaccaṅgasirī, yaṃ yaṃ anena icchitaṃ patthitaṃ attahitaṃ parahitaṃ vā, tassa",
  "atk-s0501a0:508_5": "tassa tatheva abhinipphannattā icchitatthanipphattisaññito kāmo, sabbalokagarubhāvappattihetubhūto",
  "atk-s0501a0:508_6": "sammāvāyāmasaṅkhāto payatto ca atthi, tasmā imehi bhagehi yuttattāpi bhagā assa santīti",
  "atk-s0501a0:508_7": "iminā atthena “bhagavā”ti vuccati.",
  "atk-s0501a0:509_0": "Yasmā pana kusalādibhedehi sabbadhamme, khandhāyatanadhātusaccaindriyapaṭiccasamuppādādīhi",
  "atk-s0501a0:509_1": "vā kusalādidhamme, pīḷanasaṅkhatasantāpavipariṇāmaṭṭhena vā dukkhamariyasaccaṃ, āyūhananidānasaṃyogapalibodhaṭṭhena",
  "atk-s0501a0:509_2": "samudayaṃ, nissaraṇavivekāsaṅkhataamataṭṭhena nirodhaṃ, niyyānikahetudassanādhipateyyaṭṭhena",
  "atk-s0501a0:509_3": "maggaṃ vibhattavā, vibhajitvā vivaritvā desitavāti vuttaṃ hoti, tasmā vibhattavāti",
  "atk-s0501a0:509_4": "vattabbe “bhagavā”ti vuccati.",
  "atk-s0501a0:510_0": "Yasmā ca esa dibbabrahmaariyavihāre kāyacittaupadhiviveke suññatāppaṇihitānimittavimokkhe",
  "atk-s0501a0:510_1": "aññe ca lokiyalokuttare uttarimanussadhamme bhaji sevi bahulamakāsi, tasmā bhattavāti",
  "atk-s0501a0:510_2": "vattabbe “bhagavā”ti vuccati.",
  "atk-s0501a0:511_0": "Yasmā pana tīsu bhavesu taṇhāsaṅkhātaṃ gamanaṃ anena vantaṃ, tasmā bhavesu vantagamanoti",
  "atk-s0501a0:511_1": "vattabbe bhavasaddato bhakāraṃ gamanasaddato gakāraṃ vantasaddato vakārañca dīghaṃ",
  "atk-s0501a0:511_2": "katvā ādāya “bhagavā”ti vuccati, yathā loke “mehanassa khassa mālā”ti vattabbe “mekhalā”ti.",
  "atk-s0501a0:512_0": "Ettāvatā cettha evaṃ me sutanti vacanena yathāsutaṃ yathāpariyattaṃ dhammaṃ desento",
  "atk-s0501a0:512_1": "paccakkhaṃ katvā bhagavato dhammasarīraṃ pakāseti, tena “nayidaṃ atītasatthukaṃ pāvacanaṃ,",
  "atk-s0501a0:512_2": "ayaṃ vo satthā”ti bhagavato adassanena ukkaṇṭhitajanaṃ samassāseti.",
  "atk-s0501a0:513_0": "Ekaṃ samayaṃ bhagavāti vacanena tasmiṃ samaye bhagavato avijjamānabhāvaṃ dassento",
  "atk-s0501a0:513_1": "rūpakāyaparinibbānaṃ dasseti. Tena “evaṃvidhassa imassa ariyadhammassa desetā dasabaladharo",
  "atk-s0501a0:513_2": "vajirasaṅghātakāyo sopi bhagavā parinibbuto, tattha kenaññena jīvite āsā janetabbā”ti",
  "atk-s0501a0:513_3": "jīvitamadamattaṃ janaṃ saṃvejeti, saddhamme cassa ussāhaṃ janeti.",
  "atk-s0501a0:514": "Evanti ca bhaṇanto desanāsampattiṃ niddisati, me sutanti sāvakasampattiṃ, ekaṃ samayanti kālasampattiṃ, bhagavāti desakasampattiṃ.",
  "atk-s0501a0:515_0": "Sāvatthiyaṃ viharatīti ettha sāvatthīti savatthassa isino nivāsaṭṭhānabhūtaṃ nagaraṃ,",
  "atk-s0501a0:515_1": "yathā kākandī mākandīti, evaṃ itthiliṅgavasena sāvatthīti vuccati, evaṃ akkharacintakā.",
  "atk-s0501a0:515_2": "Aṭṭhakathācariyā pana bhaṇanti “yaṃkiñci manussānaṃ upabhogaparibhogaṃ sabbamettha",
  "atk-s0501a0:515_3": "atthī”ti sāvatthī. Satthasamāyoge ca “kiṃ bhaṇḍamatthī”ti pucchite “sabbamatthī”ti",
  "atk-s0501a0:515_4": "vacanamupādāya sāvatthī.",
  "atk-s0501a0:516": "“Sabbadā sabbūpakaraṇaṃ, sāvatthiyaṃ samohitaṃ;",
  "atk-s0501a0:517": "Tasmā sabbamupādāya, sāvatthīti pavuccati.",
  "atk-s0501a0:518": "“Kosalānaṃ puraṃ rammaṃ, dassaneyyaṃ manoramaṃ;",
  "atk-s0501a0:519": "Dasahi saddehi avivittaṃ, annapānasamāyutaṃ.",
  "atk-s0501a0:520": "“Vuḍḍhiṃ vepullataṃ pattaṃ, iddhaṃ phītaṃ manoramaṃ;",
  "atk-s0501a0:521": "Āḷakamandāva devānaṃ, sāvatthipuramuttama”nti. ;",
  "atk-s0501a0:522": "Tassaṃ sāvatthiyaṃ. Samīpatthe bhummavacanaṃ.",
  "atk-s0501a0:523_0": "Viharatīti avisesena iriyāpathadibbabrahmaariyavihāresu aññataravihārasamaṅgiparidīpanametaṃ.",
  "atk-s0501a0:523_1": "Idha pana ṭhānagamanāsanasayanappabhedesu iriyāpathesu aññatarairiyāpathasamāyogaparidīpanaṃ,",
  "atk-s0501a0:523_2": "tena ṭhitopi gacchantopi nisinnopi sayānopi bhagavā viharaticceva veditabbo. So hi",
  "atk-s0501a0:523_3": "ekaṃ iriyāpathabādhanaṃ aparena iriyāpathena vicchinditvā aparipatantaṃ attabhāvaṃ",
  "atk-s0501a0:523_4": "harati pavatteti. Tasmā viharatīti vuccati.",
  "atk-s0501a0:524_0": "Jetavaneti ettha attano paccatthikajanaṃ jinātīti jeto, raññā vā attano paccatthikajane",
  "atk-s0501a0:524_1": "jite jātoti jeto, maṅgalakamyatāya vā tassa evaṃ nāmameva katantipi jeto. Vanayatīti",
  "atk-s0501a0:524_2": "vanaṃ, attasampadāya sattānaṃ bhattiṃ kāreti, attani sinehaṃ uppādetīti attho. Vanute",
  "atk-s0501a0:524_3": "iti vā vanaṃ, nānāvidhakusumagandhasammodamattakokilādivihaṅgavirutehi mandamālutacalitarukkhasākhāviṭapapupphaphalapallavapalāsehi",
  "atk-s0501a0:524_4": "ca “etha maṃ paribhuñjathā”ti pāṇino yācati viyāti attho. Jetassa vanaṃ jetavanaṃ.",
  "atk-s0501a0:524_5": "Tañhi jetena rājakumārena ropitaṃ saṃvaḍḍhitaṃ paripālitaṃ, so ca tassa sāmī ahosi,",
  "atk-s0501a0:524_6": "tasmā jetavananti vuccati. Tasmiṃ jetavane.",
  "atk-s0501a0:525_0": "Anāthapiṇḍikassa ārāmeti ettha sudatto nāma so gahapati mātāpitūhi katanāmavasena,",
  "atk-s0501a0:525_1": "sabbakāmasamiddhitāya tu vigatamalamaccheratāya karuṇādiguṇasamaṅgitāya ca niccakālaṃ",
  "atk-s0501a0:525_2": "anāthānaṃ piṇḍaṃ adāsi, tena anāthapiṇḍikoti saṅkhyaṃ gato. Āramanti ettha pāṇino,",
  "atk-s0501a0:525_3": "visesena vā pabbajitāti ārāmo, tassa pupphaphalapallavādisobhanatāya nātidūranāccāsannatādipañcavidhasenāsanaṅgasampattiyā",
  "atk-s0501a0:525_4": "ca tato tato āgamma ramanti abhiramanti anukkaṇṭhitā hutvā nivasantīti attho. Vuttappakārāya",
  "atk-s0501a0:525_5": "vā sampattiyā tattha tattha gatepi attano abbhantaraṃyeva ānetvā rametīti ārāmo.",
  "atk-s0501a0:525_6": "So hi anāthapiṇḍikena gahapatinā jetassa rājakumārassa hatthato aṭṭhārasahiraññakoṭisanthārena",
  "atk-s0501a0:525_7": "kiṇitvā aṭṭhārasahiraññakoṭīhi senāsanaṃ kārāpetvā aṭṭhārasahiraññakoṭīhi vihāramahaṃ",
  "atk-s0501a0:525_8": "niṭṭhāpetvā evaṃ catupaññāsāya hiraññakoṭipariccāgena buddhappamukhassa bhikkhusaṅghassa",
  "atk-s0501a0:525_9": "niyyātito, tasmā “anāthapiṇḍikassa ārāmo”ti vuccati. Tasmiṃ anāthapiṇḍikassa ārāme.",
  "atk-s0501a0:526_0": "Ettha ca “jetavane”ti vacanaṃ purimasāmiparikittanaṃ, “anāthapiṇḍikassa ārāme”ti",
  "atk-s0501a0:526_1": "pacchimasāmiparikittanaṃ. Kimetesaṃ parikittane payojananti? Vuccate – adhikārato",
  "atk-s0501a0:526_2": "tāva “kattha bhāsita”nti pucchāniyāmakaraṇaṃ aññesaṃ puññakāmānaṃ diṭṭhānugatiāpajjane",
  "atk-s0501a0:526_3": "niyojanañca. Tattha hi dvārakoṭṭhakapāsādamāpane bhūmivikkayaladdhā aṭṭhārasa hiraññakoṭiyo",
  "atk-s0501a0:526_4": "anekakoṭiagghanakā rukkhā ca jetassa pariccāgo, catupaññāsa koṭiyo anāthapiṇḍikassa.",
  "atk-s0501a0:526_5": "Yato tesaṃ parikittanena “evaṃ puññakāmā puññāni karontī”ti dassento āyasmā ānando",
  "atk-s0501a0:526_6": "aññepi puññakāme tesaṃ diṭṭhānugatiāpajjane niyojeti. Evamettha puññakāmānaṃ diṭṭhānugatiāpajjane",
  "atk-s0501a0:526_7": "niyojanaṃ payojananti veditabbaṃ.",
  "atk-s0501a0:527_0": "Etthāha – “yadi tāva bhagavā sāvatthiyaṃ viharati, ‘jetavane anāthapiṇḍikassa ārāme’ti",
  "atk-s0501a0:527_1": "na vattabbaṃ. Atha tattha viharati, ‘sāvatthiya’nti na vattabbaṃ. Na hi sakkā ubhayattha",
  "atk-s0501a0:527_2": "ekaṃ samayaṃ viharitu”nti. Vuccate – nanu vuttametaṃ “samīpatthe bhummavacana”nti,",
  "atk-s0501a0:527_3": "yato yathā gaṅgāyamunādīnaṃ samīpe goyūthāni carantāni “gaṅgāya caranti, yamunāya",
  "atk-s0501a0:527_4": "carantī”ti vuccanti, evamidhāpi yadidaṃ sāvatthiyā samīpe jetavanaṃ anāthapiṇḍikassa",
  "atk-s0501a0:527_5": "ārāmo, tattha viharanto vuccati “sāvatthiyaṃ viharati jetavane anāthapiṇḍikassa ārāme”ti",
  "atk-s0501a0:527_6": "veditabbo. Gocaragāmanidassanatthaṃ hissa sāvatthivacanaṃ, pabbajitānurūpanivāsaṭṭhānanidassanatthaṃ sesavacanaṃ.",
  "atk-s0501a0:528_0": "Tattha sāvatthikittanena bhagavato gahaṭṭhānuggahakaraṇaṃ dasseti, jetavanādikittanena",
  "atk-s0501a0:528_1": "pabbajitānuggahakaraṇaṃ. Tathā purimena paccayaggahaṇato attakilamathānuyogavivajjanaṃ,",
  "atk-s0501a0:528_2": "pacchimena vatthukāmappahānato kāmasukhallikānuyogavajjanūpāyadassanaṃ. Purimena",
  "atk-s0501a0:528_3": "ca dhammadesanābhiyogaṃ, pacchimena vivekādhimuttiṃ. Purimena karuṇāya upagamanaṃ,",
  "atk-s0501a0:528_4": "pacchimena ca paññāya apagamanaṃ. Purimena sattānaṃ hitasukhanipphādanādhimuttitaṃ,",
  "atk-s0501a0:528_5": "pacchimena parahitasukhakaraṇe nirupalepataṃ. Purimena dhammikasukhāpariccāganimittaṃ",
  "atk-s0501a0:528_6": "phāsuvihāraṃ, pacchimena uttarimanussadhammānuyoganimittaṃ. Purimena manussānaṃ upakārabahulataṃ,",
  "atk-s0501a0:528_7": "pacchimena devānaṃ. Purimena loke jātassa loke saṃvaḍḍhabhāvaṃ, pacchimena lokena",
  "atk-s0501a0:528_8": "anupalittatanti evamādi.",
  "atk-s0501a0:529_0": "Athāti avicchedatthe, khoti adhikārantaranidassanatthe nipāto. Tena avicchinneyeva",
  "atk-s0501a0:529_1": "tattha bhagavato vihāre idamadhikārantaraṃ udapādīti dasseti. Kiṃ tanti? Aññatarā",
  "atk-s0501a0:529_2": "devatātiādi. Tattha aññatarāti aniyamitaniddeso. Sā hi nāmagottato apākaṭā, tasmā",
  "atk-s0501a0:529_3": "“aññatarā”ti vuttā. Devo eva devatā, itthipurisasādhāraṇametaṃ. Idha pana puriso",
  "atk-s0501a0:529_4": "eva, so devaputto kintu, sādhāraṇanāmavasena devatāti vutto.",
  "atk-s0501a0:530_0": "Abhikkantāya rattiyāti ettha abhikkantasaddo khayasundarābhirūpaabbhanumodanādīsu",
  "atk-s0501a0:530_1": "dissati. Tattha “abhikkantā, bhante, ratti, nikkhanto paṭhamo yāmo, ciranisinno bhikkhusaṅgho,",
  "atk-s0501a0:530_2": "uddisatu, bhante, bhagavā bhikkhūnaṃ pātimokkha”nti evamādīsu khaye dissati. “Ayaṃ",
  "atk-s0501a0:530_3": "imesaṃ catunnaṃ puggalānaṃ abhikkantataro ca paṇītataro cā”ti evamādīsu sundare.",
  "atk-s0501a0:531": "“Ko me vandati pādāni, iddhiyā yasasā jalaṃ;",
  "atk-s0501a0:532": "Abhikkantena vaṇṇena, sabbā obhāsayaṃ disā”ti. ; –",
  "atk-s0501a0:533": "Evamādīsu abhirūpe. “Abhikkantaṃ, bho gotama, abhikkantaṃ, bho gotamā”ti evamādīsu abbhanumodane. Idha pana khaye. Tena abhikkantāya rattiyāti parikkhīṇāya rattiyāti vuttaṃ hoti.",
  "atk-s0501a0:534_0": "Abhikkantavaṇṇāti ettha abhikkantasaddo abhirūpe, vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu",
  "atk-s0501a0:534_1": "dissati. Tattha “suvaṇṇavaṇṇosi bhagavā”ti evamādīsu chaviyaṃ. “Kadā saññūḷhā pana",
  "atk-s0501a0:534_2": "te gahapati ime samaṇassa gotamassa vaṇṇā”ti evamādīsu thutiyaṃ. “Cattārome, bho",
  "atk-s0501a0:534_3": "gotama, vaṇṇā”ti evamādīsu kulavagge. “Atha kena nu vaṇṇena, gandhathenoti vuccatī”ti",
  "atk-s0501a0:534_4": "evamādīsu kāraṇe. “Mahantaṃ hatthirājavaṇṇaṃ abhinimminitvā”ti evamādīsu saṇṭhāne.",
  "atk-s0501a0:534_5": "“Tayo pattassa vaṇṇā”ti evamādīsu pamāṇe. “Vaṇṇo gandho raso ojā”ti evamādīsu rūpāyatane.",
  "atk-s0501a0:534_6": "So idha chaviyaṃ daṭṭhabbo. Tena abhikkantavaṇṇāti abhirūpacchavīti vuttaṃ hoti.",
  "atk-s0501a0:535_0": "Kevalakappanti ettha kevalasaddo anavasesayebhuyyaabyāmissānatirekadaḷhatthavisaṃyogādianekattho.",
  "atk-s0501a0:535_1": "Tathā hissa “kevalaparipuṇṇaṃ parisuddhaṃ brahmacariya”nti evamādīsu anavasesatā",
  "atk-s0501a0:535_2": "attho. “Kevalakappā ca aṅgamāgadhā pahūtaṃ khādanīyaṃ bhojanīyaṃ ādāya upasaṅkamissantī”ti",
  "atk-s0501a0:535_3": "evamādīsu yebhuyyatā. “Kevalassa dukkhakkhandhassa samudayo hotī”ti evamādīsu abyāmissatā.",
  "atk-s0501a0:535_4": "“Kevalaṃ saddhāmattakaṃ nūna ayamāyasmā”ti evamādīsu anatirekatā. “Āyasmato, bhante,",
  "atk-s0501a0:535_5": "anuruddhassa bāhiyo nāma saddhivihāriko kevalakappaṃ saṅghabhedāya ṭhito”ti evamādīsu",
  "atk-s0501a0:535_6": "daḷhatthatā. “Kevalī vusitavā uttamapurisoti vuccatī”ti evamādīsu visaṃyogo. Idha",
  "atk-s0501a0:535_7": "panassa anavasesattamattho adhippeto.",
  "atk-s0501a0:536_0": "Kappasaddo panāyaṃ abhisaddahanavohārakālapaññattichedanavikappalesasamantabhāvādianekattho.",
  "atk-s0501a0:536_1": "Tathā hissa “okappanīyametaṃ bhoto gotamassa, yathā taṃ arahato sammāsambuddhassā”ti",
  "atk-s0501a0:536_2": "evamādīsu abhisaddahanamattho. “Anujānāmi, bhikkhave, pañcahi samaṇakappehi phalaṃ",
  "atk-s0501a0:536_3": "paribhuñjitu”nti evamādīsu vohāro. “Yena sudaṃ niccakappaṃ viharāmī”ti evamādīsu",
  "atk-s0501a0:536_4": "kālo. “Iccāyasmā kappo”ti evamādīsu paññatti. “Alaṅkato kappitakesamassū”ti evamādīsu",
  "atk-s0501a0:536_5": "chedanaṃ. “Kappati dvaṅgulakappo”ti evamādīsu vikappo. “Atthi kappo nipajjitu”nti",
  "atk-s0501a0:536_6": "evamādīsu leso. “Kevalakappaṃ veḷuvanaṃ obhāsetvā”ti evamādīsu samantabhāvo. Idha",
  "atk-s0501a0:536_7": "panassa samantabhāvo attho adhippeto. Yato kevalakappaṃ jetavananti ettha anavasesaṃ",
  "atk-s0501a0:536_8": "samantato jetavananti evamattho daṭṭhabbo.",
  "atk-s0501a0:537": "Obhāsetvāti ābhāya pharitvā, candimā viya sūriyo viya ca ekobhāsaṃ ekapajjotaṃ karitvāti attho.",
  "atk-s0501a0:538_0": "Yena bhagavā tenupasaṅkamīti bhummatthe karaṇavacanaṃ. Yato yattha bhagavā, tattha",
  "atk-s0501a0:538_1": "upasaṅkamīti evamettha attho daṭṭhabbo. Yena vā kāraṇena bhagavā devamanussehi upasaṅkamitabbo,",
  "atk-s0501a0:538_2": "teneva kāraṇena upasaṅkamīti evampettha attho daṭṭhabbo. Kena ca kāraṇena bhagavā",
  "atk-s0501a0:538_3": "upasaṅkamitabbo? Nānappakāraguṇavisesādhigamādhippāyena, sādurasaphalūpabhogādhippāyena",
  "atk-s0501a0:538_4": "dijagaṇehi niccaphalitamahārukkho viya. Upasaṅkamīti ca gatāti vuttaṃ hoti. Upasaṅkamitvāti",
  "atk-s0501a0:538_5": "upasaṅkamanapariyosānadīpanaṃ. Atha vā evaṃ gatā tato āsannataraṃ ṭhānaṃ bhagavato",
  "atk-s0501a0:538_6": "samīpasaṅkhātaṃ gantvāti vuttaṃ hoti. Bhagavantaṃ abhivādetvāti bhagavantaṃ vanditvā",
  "atk-s0501a0:538_7": "paṇamitvā namassitvā.",
  "atk-s0501a0:539": "Ekamantanti bhāvanapuṃsakaniddeso ekokāsaṃ ekapassanti vuttaṃ hoti. Bhummatthe vā upayogavacanaṃ. Aṭṭhāsīti nisajjādipaṭikkhepo, ṭhānaṃ kappesi, ṭhitā ahosīti attho.",
  "atk-s0501a0:540": "Kathaṃ ṭhitā pana sā ekamantaṃ ṭhitā ahūti?",
  "atk-s0501a0:541": "“Na pacchato na purato, nāpi āsannadūrato;",
  "atk-s0501a0:542": "Na kacche nopi paṭivāte, na cāpi oṇatuṇṇate;",
  "atk-s0501a0:543": "Ime dose vivajjetvā, ekamantaṃ ṭhitā ahū”ti.",
  "atk-s0501a0:544_0": "Kasmā panāyaṃ aṭṭhāsi eva, na nisīdīti? Lahuṃ nivattitukāmatāya. Devatāyo hi kañcideva",
  "atk-s0501a0:544_1": "atthavasaṃ paṭicca sucipuriso viya vaccaṭṭhānaṃ manussalokaṃ āgacchanti. Pakatiyā",
  "atk-s0501a0:544_2": "pana tāsaṃ yojanasatato pabhuti manussaloko duggandhatāya paṭikūlo hoti, na ettha",
  "atk-s0501a0:544_3": "abhiramanti, tena sā āgatakiccaṃ katvā lahuṃ nivattitukāmatāya na nisīdi. Yassa ca",
  "atk-s0501a0:544_4": "gamanādiiriyāpathaparissamassa vinodanatthaṃ nisīdanti, so devānaṃ parissamo natthi,",
  "atk-s0501a0:544_5": "tasmāpi na nisīdi. Ye ca mahāsāvakā bhagavantaṃ parivāretvā ṭhitā, te patimāneti,",
  "atk-s0501a0:544_6": "tasmāpi na nisīdi. Apica bhagavati gāraveneva na nisīdi. Devatānañhi nisīditukāmānaṃ",
  "atk-s0501a0:544_7": "āsanaṃ nibbattati, taṃ anicchamānā nisajjāya cittampi akatvā ekamantaṃ aṭṭhāsi.",
  "atk-s0501a0:545_0": "Ekamantaṃ ṭhitā kho sā devatāti evaṃ imehi kāraṇehi ekamantaṃ ṭhitā kho sā devatā.",
  "atk-s0501a0:545_1": "Bhagavantaṃ gāthāya ajjhabhāsīti bhagavantaṃ akkharapadaniyamitaganthitena vacanena",
  "atk-s0501a0:545_2": "abhāsīti attho. Kathaṃ? Bahū devā manussā ca…pe… brūhi maṅgalamuttamanti.",
  "atk-s0501a0:546": "Maṅgalapañhasamuṭṭhānakathā",
  "atk-s0501a0:547_0": "Tattha yasmā “evamiccādipāṭhassa, atthaṃ nānappakārato. Vaṇṇayanto samuṭṭhānaṃ, vatvā”ti",
  "atk-s0501a0:547_1": "mātikā ṭhapitā, tassa ca samuṭṭhānassa ayaṃ vattabbatāya okāso, tasmā maṅgalapañhasamuṭṭhānaṃ",
  "atk-s0501a0:547_2": "tāva vatvā pacchā imesaṃ gāthāpadānamatthaṃ vaṇṇayissāmi. Kiñca maṅgalapañhasamuṭṭhānaṃ?",
  "atk-s0501a0:547_3": "Jambudīpe kira tattha tattha nagaradvārasanthāgārasabhādīsu mahājano sannipatitvā",
  "atk-s0501a0:547_4": "hiraññasuvaṇṇaṃ datvā nānappakāraṃ sītāharaṇādikathaṃ kathāpeti, ekekā kathā catumāsaccayena",
  "atk-s0501a0:547_5": "niṭṭhāti. Tattha ekadivasaṃ maṅgalakathā samuṭṭhāsi “kiṃ nu kho maṅgalaṃ, kiṃ diṭṭhaṃ",
  "atk-s0501a0:547_6": "maṅgalaṃ, sutaṃ maṅgalaṃ, mutaṃ maṅgalaṃ, ko maṅgalaṃ jānātī”ti.",
  "atk-s0501a0:548_0": "Atha diṭṭhamaṅgaliko nāmeko puriso āha “ahaṃ maṅgalaṃ jānāmi, diṭṭhaṃ loke maṅgalaṃ",
  "atk-s0501a0:548_1": "diṭṭhaṃ nāma abhimaṅgalasammataṃ rūpaṃ. Seyyathidaṃ – idhekacco kālasseva vuṭṭhāya",
  "atk-s0501a0:548_2": "cātakasakuṇaṃ vā passati, beluvalaṭṭhiṃ vā gabbhiniṃ vā kumārake vā alaṅkatapaṭiyatte",
  "atk-s0501a0:548_3": "puṇṇaghaṭe vā allarohitamacchaṃ vā ājaññaṃ vā ājaññarathaṃ vā usabhaṃ vā gāviṃ vā",
  "atk-s0501a0:548_4": "kapilaṃ vā, yaṃ vā panaññampi kiñci evarūpaṃ abhimaṅgalasammataṃ rūpaṃ passati, idaṃ",
  "atk-s0501a0:548_5": "vuccati diṭṭhamaṅgala”nti. Tassa vacanaṃ ekacce aggahesuṃ, ekacce na aggahesuṃ. Ye",
  "atk-s0501a0:548_6": "na aggahesuṃ, te tena saha vivadiṃsu.",
  "atk-s0501a0:549_0": "Atha sutamaṅgaliko nāma eko puriso āha – “cakkhunāmetaṃ, bho, sucimpi passati asucimpi,",
  "atk-s0501a0:549_1": "tathā sundarampi, asundarampi, manāpampi, amanāpampi. Yadi tena diṭṭhaṃ maṅgalaṃ",
  "atk-s0501a0:549_2": "siyā, sabbampi maṅgalaṃ siyā. Tasmā na diṭṭhaṃ maṅgalaṃ, apica kho pana sutaṃ maṅgalaṃ.",
  "atk-s0501a0:549_3": "Sutaṃ nāma abhimaṅgalasammato saddo. Seyyathidaṃ? Idhekacco kālasseva vuṭṭhāya vaḍḍhāti",
  "atk-s0501a0:549_4": "vā vaḍḍhamānāti vā puṇṇāti vā phussāti vā sumanāti vā sirīti vā sirivaḍḍhāti vā ajja",
  "atk-s0501a0:549_5": "sunakkhattaṃ sumuhuttaṃ sudivasaṃ sumaṅgalanti evarūpaṃ vā yaṃkiñci abhimaṅgalasammataṃ",
  "atk-s0501a0:549_6": "saddaṃ suṇāti, idaṃ vuccati sutamaṅgala”nti. Tassāpi vacanaṃ ekacce aggahesuṃ, ekacce",
  "atk-s0501a0:549_7": "na aggahesuṃ. Ye na aggahesuṃ, te tena saha vivadiṃsu.",
  "atk-s0501a0:550_0": "Atha mutamaṅgaliko nāmeko puriso āha “sotampi hi nāmetaṃ, bho, sādhumpi asādhumpi",
  "atk-s0501a0:550_1": "manāpampi amanāpampi saddaṃ suṇāti. Yadi tena sutaṃ maṅgalaṃ siyā, sabbampi maṅgalaṃ",
  "atk-s0501a0:550_2": "siyā. Tasmā na sutaṃ maṅgalaṃ, apica kho pana mutaṃ maṅgalaṃ. Mutaṃ nāma abhimaṅgalasammataṃ",
  "atk-s0501a0:550_3": "gandharasaphoṭṭhabbaṃ. Seyyathidaṃ – idhekacco kālasseva vuṭṭhāya padumagandhādipupphagandhaṃ",
  "atk-s0501a0:550_4": "vā ghāyati, phussadantakaṭṭhaṃ vā khādati, pathaviṃ vā āmasati, haritasassaṃ vā allagomayaṃ",
  "atk-s0501a0:550_5": "vā kacchapaṃ vā tilaṃ vā pupphaṃ vā phalaṃ vā āmasati, phussamattikāya vā sammā limpati,",
  "atk-s0501a0:550_6": "phussasāṭakaṃ vā nivāseti, phussaveṭhanaṃ vā dhāreti. Yaṃ vā panaññampi kiñci evarūpaṃ",
  "atk-s0501a0:550_7": "abhimaṅgalasammataṃ gandhaṃ vā ghāyati, rasaṃ vā sāyati, phoṭṭhabbaṃ vā phusati,",
  "atk-s0501a0:550_8": "idaṃ vuccati mutamaṅgala”nti. Tassāpi vacanaṃ ekacce aggahesuṃ, ekacce na aggahesuṃ.",
  "atk-s0501a0:551_0": "Tattha na diṭṭhamaṅgaliko sutamutamaṅgalike asakkhi ñāpetuṃ, na tesaṃ aññataro itare",
  "atk-s0501a0:551_1": "dve. Tesu ca manussesu ye diṭṭhamaṅgalikassa vacanaṃ gaṇhiṃsu, te “diṭṭhaṃyeva maṅgala”nti",
  "atk-s0501a0:551_2": "gatā. Ye sutamutamaṅgalikānaṃ, te “sutaṃyeva mutaṃyeva maṅgala”nti gatā. Evamayaṃ",
  "atk-s0501a0:551_3": "maṅgalakathā sakalajambudīpe pākaṭā jātā.",
  "atk-s0501a0:552_0": "Atha sakalajambudīpe manussā gumbagumbā hutvā “kiṃ nu kho maṅgala”nti maṅgalāni cintayiṃsu.",
  "atk-s0501a0:552_1": "Tesaṃ manussānaṃ ārakkhadevatā taṃ kathaṃ sutvā tatheva maṅgalāni cintayiṃsu. Tāsaṃ",
  "atk-s0501a0:552_2": "devatānaṃ bhummadevatā mittā honti, atha tato sutvā bhummadevatāpi tatheva maṅgalāni",
  "atk-s0501a0:552_3": "cintayiṃsu, tāsaṃ devatānaṃ ākāsaṭṭhadevatā mittā honti, ākāsaṭṭhadevatānaṃ catumahārājikā",
  "atk-s0501a0:552_4": "devatā mittā honti, etenupāyena yāva sudassīdevatānaṃ akaniṭṭhadevatā mittā honti,",
  "atk-s0501a0:552_5": "atha tato sutvā akaniṭṭhadevatāpi tatheva gumbagumbā hutvā maṅgalāni cintayiṃsu.",
  "atk-s0501a0:552_6": "Evaṃ yāva dasasahassacakkavāḷesu sabbattha maṅgalacintā udapādi. Uppannā ca “idaṃ",
  "atk-s0501a0:552_7": "maṅgalaṃ idaṃ maṅgala”nti vinicchayamānāpi appattā eva vinicchayaṃ dvādasa vassāni",
  "atk-s0501a0:552_8": "aṭṭhāsi. Sabbe manussā ca devā ca brahmāno ca ṭhapetvā ariyasāvake diṭṭhasutamutavasena",
  "atk-s0501a0:552_9": "tidhā bhinnā. Ekopi “idameva maṅgala”nti yathābhuccato niṭṭhaṅgato nāhosi, maṅgalakolāhalaṃ loke uppajji.",
  "atk-s0501a0:553_0": "Kolāhalaṃ nāma pañcavidhaṃ kappakolāhalaṃ, cakkavattikolāhalaṃ, buddhakolāhalaṃ,",
  "atk-s0501a0:553_1": "maṅgalakolāhalaṃ, moneyyakolāhalanti. Tattha kāmāvacaradevā muttasirā vikiṇṇakesā",
  "atk-s0501a0:553_2": "rudammukhā assūni hatthehi puñchamānā rattavatthanivatthā ativiya virūpavesadhārino",
  "atk-s0501a0:553_3": "hutvā “vassasatasahassaccayena kappuṭṭhānaṃ hohiti, ayaṃ loko vinassissati, mahāsamuddo",
  "atk-s0501a0:553_4": "sussissati, ayañca mahāpathavī sineru ca pabbatarājā uḍḍhayhissati vinassissati,",
  "atk-s0501a0:553_5": "yāva brahmalokā lokavināso bhavissati, mettaṃ mārisā bhāvetha, karuṇaṃ muditaṃ upekkhaṃ",
  "atk-s0501a0:553_6": "mārisā bhāvetha, mātaraṃ upaṭṭhahatha, pitaraṃ upaṭṭhahatha, kule jeṭṭhāpacāyino",
  "atk-s0501a0:553_7": "hotha, jāgaratha mā pamādatthā”ti manussapathe vicaritvā ārocenti. Idaṃ kappakolāhalaṃ nāma.",
  "atk-s0501a0:554_0": "Kāmāvacaradevāyeva “vassasatassaccayena cakkavattirājā loke uppajjissatī”ti manussapathe",
  "atk-s0501a0:554_1": "vicaritvā ārocenti. Idaṃ cakkavattikolāhalaṃ nāma. Suddhāvāsā pana devā brahmābharaṇena",
  "atk-s0501a0:554_2": "alaṅkaritvā brahmaveṭhanaṃ sīse katvā pītisomanassajātā buddhaguṇavādino “vassasahassaccayena",
  "atk-s0501a0:554_3": "buddho loke uppajjissatī”ti manussapathe vicaritvā ārocenti. Idaṃ buddhakolāhalaṃ",
  "atk-s0501a0:554_4": "nāma. Suddhāvāsā eva devā devamanussānaṃ cittaṃ ñatvā “dvādasannaṃ vassānaṃ accayena",
  "atk-s0501a0:554_5": "sammāsambuddho maṅgalaṃ kathessatī”ti manussapathe vicaritvā ārocenti. Idaṃ maṅgalakolāhalaṃ",
  "atk-s0501a0:554_6": "nāma. Suddhāvāsā eva devā “sattannaṃ vassānaṃ accayena aññataro bhikkhu bhagavatā",
  "atk-s0501a0:554_7": "saddhiṃ samāgamma moneyyappaṭipadaṃ pucchissatī”ti manussapathe vicaritvā ārocenti.",
  "atk-s0501a0:554_8": "Idaṃ moneyyakolāhalaṃ nāma. Imesu pañcasu kolāhalesu devamanussānaṃ idaṃ maṅgalakolāhalaṃ loke uppajji.",
  "atk-s0501a0:555_0": "Atha devesu ca manussesu ca vicinitvā vicinitvā maṅgalāni alabhamānesu dvādasannaṃ",
  "atk-s0501a0:555_1": "vassānaṃ accayena tāvatiṃsakāyikā devatā saṅgamma samāgamma evaṃ samacintesuṃ “seyyathāpi",
  "atk-s0501a0:555_2": "nāma gharasāmiko antogharajanānaṃ, gāmasāmiko gāmavāsīnaṃ, rājā sabbamanussānaṃ,",
  "atk-s0501a0:555_3": "evameva ayaṃ sakko devānamindo amhākaṃ aggo ca seṭṭho ca yadidaṃ puññena tejena issariyena",
  "atk-s0501a0:555_4": "paññāya dvinnaṃ devalokānaṃ adhipati, yaṃnūna mayaṃ sakkaṃ devānamindaṃ etamatthaṃ",
  "atk-s0501a0:555_5": "puccheyyāmā”ti. Tā sakkassa santikaṃ gantvā sakkaṃ devānamindaṃ taṅkhaṇānurūpanivāsanābharaṇasassirikasarīraṃ",
  "atk-s0501a0:555_6": "aḍḍhateyyakoṭiaccharāgaṇaparivutaṃ pāricchattakamūle paṇḍukambalavarāsane nisinnaṃ",
  "atk-s0501a0:555_7": "abhivādetvā ekamantaṃ ṭhatvā etadavocuṃ “yagghe, mārisa, jāneyyāsi, etarahi maṅgalapañhā",
  "atk-s0501a0:555_8": "samuṭṭhitā, eke ‘diṭṭhaṃ maṅgala’nti vadanti, eke ‘sutaṃ maṅgala’nti, eke ‘mutaṃ",
  "atk-s0501a0:555_9": "maṅgala’nti, tattha mayañca aññe ca aniṭṭhaṅgatā, sādhu vata no tvaṃ yāthāvato byākarohī”ti.",
  "atk-s0501a0:555_10": "Devarājā pakatiyāpi paññavā “ayaṃ maṅgalakathā kattha paṭhamaṃ samuṭṭhitā”ti āha.",
  "atk-s0501a0:555_11": "“Mayaṃ, deva, cātumahārājikānaṃ assumhā”ti āhaṃsu. Tato cātumahārājikā ākāsaṭṭhadevatānaṃ,",
  "atk-s0501a0:555_12": "ākāsaṭṭhadevatā bhummadevatānaṃ, bhummadevatā manussārakkhadevatānaṃ, manussārakkhadevatā",
  "atk-s0501a0:555_13": "“manussaloke samuṭṭhitā”ti āhaṃsu.",
  "atk-s0501a0:556_0": "Atha devānamindo “sammāsambuddho kattha vasatī”ti pucchi. “Manussaloke devā”ti āhaṃsu.",
  "atk-s0501a0:556_1": "Taṃ bhagavantaṃ koci pucchīti, na koci devāti. Kinnu nāma tumhe mārisā aggiṃ chaḍḍetvā",
  "atk-s0501a0:556_2": "khajjopanakaṃ ujjāletha, yena tumhe anavasesamaṅgaladesakaṃ taṃ bhagavantaṃ atikkamitvā",
  "atk-s0501a0:556_3": "maṃ pucchitabbaṃ maññatha, āgacchatha mārisā, taṃ bhagavantaṃ pucchāma, addhā sassirikaṃ",
  "atk-s0501a0:556_4": "pañhaveyyākaraṇaṃ labhissāmāti ekaṃ devaputtaṃ āṇāpesi “taṃ bhagavantaṃ pucchā”ti.",
  "atk-s0501a0:556_5": "So devaputto taṅkhaṇānurūpena alaṅkārena attānaṃ alaṅkaritvā vijjuriva vijjotamāno",
  "atk-s0501a0:556_6": "devagaṇaparivuto jetavanamahāvihāraṃ gantvā bhagavantaṃ abhivādetvā ekamantaṃ ṭhatvā",
  "atk-s0501a0:556_7": "maṅgalapañhaṃ pucchanto gāthāya ajjhabhāsi “bahū devā manussā cā”ti.",
  "atk-s0501a0:557": "Idaṃ maṅgalapañhasamuṭṭhānaṃ.",
  "atk-s0501a0:558": "Bahūdevātigāthāvaṇṇanā",
  "atk-s0501a0:559_0": "2. Idāni gāthāpadānaṃ atthavaṇṇanā hoti. Bahūti aniyamitasaṅkhyāniddeso, tena anekasatā",
  "atk-s0501a0:559_1": "anekasahassā anekasatasahassāti vuttaṃ hoti. Dibbantīti devā, pañcahi kāmaguṇehi",
  "atk-s0501a0:559_2": "kīḷanti, attano vā siriyā jotentīti attho. Apica devāti tividhā devā sammutiupapattivisuddhivasena. Yathāha –",
  "atk-s0501a0:560_0": "“Devāti tayo devā – sammutidevā, upapattidevā, visuddhidevā. Tattha sammutidevā nāma",
  "atk-s0501a0:560_1": "rājāno deviyo rājakumārā. Upapattidevā nāma cātumahārājike deve upādāya taduttaridevā.",
  "atk-s0501a0:560_2": "Visuddhidevā nāma arahanto vuccantī”ti.",
  "atk-s0501a0:561_0": "Tesu idha upapattidevā adhippetā. Manuno apaccāti manussā. Porāṇā pana bhaṇanti –",
  "atk-s0501a0:561_1": "manaso ussannatāya manussā. Te jambudīpakā, aparagoyānakā, uttarakurukā, pubbavidehakāti",
  "atk-s0501a0:561_2": "catubbidhā, idha jambudīpakā adhippetā. Maṅgalanti mahanti imehi sattāti maṅgalāni,",
  "atk-s0501a0:561_3": "iddhiṃ vuddhiñca pāpuṇantīti attho. Acintayunti cintesuṃ ākaṅkhamānāti icchamānā",
  "atk-s0501a0:561_4": "patthayamānā pihayamānā. Sotthānanti sotthibhāvaṃ, sabbesaṃ diṭṭhadhammikasamparāyikānaṃ",
  "atk-s0501a0:561_5": "sobhanānaṃ sundarānaṃ kalyāṇānaṃ dhammānamatthitanti vuttaṃ hoti. Brūhīti desehi",
  "atk-s0501a0:561_6": "pakāsehi, ācikkha vivara vibhaja uttānīkarohi. Maṅgalanti iddhikāraṇaṃ vuddhikāraṇaṃ",
  "atk-s0501a0:561_7": "sabbasampattikāraṇaṃ. Uttamanti visiṭṭhaṃ pavaraṃ sabbalokahitasukhāvahanti ayaṃ",
  "atk-s0501a0:561_8": "gāthāya anupubbapadavaṇṇanā.",
  "atk-s0501a0:562_0": "Ayaṃ pana piṇḍattho – so devaputto dasasahassacakkavāḷesu devatā maṅgalapañhaṃ sotukāmatāya",
  "atk-s0501a0:562_1": "imasmiṃ cakkavāḷe sannipatitvā ekavālaggakoṭiokāsamatte dasapi vīsampi tiṃsampi cattālīsampi",
  "atk-s0501a0:562_2": "paññāsampi saṭṭhipi sattatipi asītipi sukhumattabhāve nimminitvā sabbadevamārabrahmāno",
  "atk-s0501a0:562_3": "siriyā ca tejasā ca adhiggayha virocamānaṃ paññattavarabuddhāsane nisinnaṃ bhagavantaṃ",
  "atk-s0501a0:562_4": "parivāretvā ṭhitā disvā tasmiñca samaye anāgatānampi sakalajambudīpakānaṃ manussānaṃ",
  "atk-s0501a0:562_5": "cetasā cetoparivitakkamaññāya sabbadevamanussānaṃ vicikicchāsallasamuddharaṇatthaṃ āha –",
  "atk-s0501a0:563": "“Bahū devā manussā ca, maṅgalāni acintayuṃ;",
  "atk-s0501a0:564": "Ākaṅkhamānā sotthānaṃ, brūhi maṅgalamuttama”nti.",
  "atk-s0501a0:565": "Tāsaṃ devatānaṃ anumatiyā manussānañca anuggahena mayā puṭṭho samāno yaṃ sabbesameva amhākaṃ ekantahitasukhāvahato uttamaṃ maṅgalaṃ, taṃ no anukampaṃ upādāya brūhi bhagavāti.",
  "atk-s0501a0:566": "Asevanācātigāthāvaṇṇanā",
  "atk-s0501a0:567_0": "3. Evametaṃ devaputtassa vacanaṃ sutvā bhagavā “asevanā ca bālāna”nti gāthamāha.",
  "atk-s0501a0:567_1": "Tattha asevanāti abhajanā apayirupāsanā. Bālānanti balanti assasantīti bālā, assasitapassasitamattena",
  "atk-s0501a0:567_2": "jīvanti, na paññājīvitenāti adhippāyo. Tesaṃ bālānaṃ. Paṇḍitānanti paṇḍantīti paṇḍitā,",
  "atk-s0501a0:567_3": "sandiṭṭhikasamparāyikesu atthesu ñāṇagatiyā gacchantīti adhippāyo. Tesaṃ paṇḍitānaṃ.",
  "atk-s0501a0:567_4": "Sevanāti bhajanā payirupāsanā taṃsahāyatā taṃsampavaṅkatā taṃsamaṅgitā pūjāti sakkāragarukāramānanavandanā.",
  "atk-s0501a0:567_5": "Pūjaneyyānanti pūjārahānaṃ. Etaṃ maṅgalamuttamanti yā ca bālānaṃ asevanā, yā ca paṇḍitānaṃ",
  "atk-s0501a0:567_6": "sevanā, yā ca pūjaneyyānaṃ pūjā, taṃ sabbaṃ sampiṇḍetvā āha “etaṃ maṅgalamuttama”nti.",
  "atk-s0501a0:567_7": "Yaṃ tayā puṭṭhaṃ “brūhi maṅgalamuttama”nti, ettha tāva etaṃ maṅgalamuttamanti gaṇhāhīti",
  "atk-s0501a0:567_8": "vuttaṃ hoti. Ayametissā gāthāya padavaṇṇanā.",
  "atk-s0501a0:568_0": "Atthavaṇṇanā panassā evaṃ veditabbā – evametaṃ devaputtassa vacanaṃ sutvā bhagavā",
  "atk-s0501a0:568_1": "“asevanā ca bālāna”nti imaṃ gāthamāha. Tattha yasmā catubbidhā gāthā pucchitagāthā,",
  "atk-s0501a0:568_2": "apucchitagāthā, sānusandhikagāthā, ananusandhikagāthāti. Tattha “pucchāmi taṃ, gotama,",
  "atk-s0501a0:568_3": "bhūripañña, kathaṅkaro sāvako sādhu hotī”ti ca “kathaṃ nu tvaṃ, mārisa, oghamatarī”ti",
  "atk-s0501a0:568_4": "ca evamādīsu pucchitena kathitā pucchitagāthā. “Yaṃ pare sukhato āhu, tadariyā āhu",
  "atk-s0501a0:568_5": "dukkhato”ti evamādīsu apucchitena attajjhāsayavasena kathitā apucchitagāthā. Sabbāpi",
  "atk-s0501a0:568_6": "buddhānaṃ gāthā “sanidānāhaṃ, bhikkhave, dhammaṃ desessāmī”ti vacanato sānusandhikagāthā.",
  "atk-s0501a0:568_7": "Ananusandhikagāthā imasmiṃ sāsane natthi. Evametāsu gāthāsu ayaṃ devaputtena pucchitena",
  "atk-s0501a0:568_8": "bhagavatā kathitattā pucchitagāthā. Ayañca yathā cheko puriso kusalo maggassa kusalo",
  "atk-s0501a0:568_9": "amaggassa maggaṃ puṭṭho paṭhamaṃ vijahitabbaṃ ācikkhitvā pacchā gahetabbaṃ ācikkhati",
  "atk-s0501a0:568_10": "“asukasmiṃ nāma ṭhāne dvedhāpatho hoti, tattha vāmaṃ muñcitvā dakkhiṇaṃ gaṇhathā”ti,",
  "atk-s0501a0:568_11": "evaṃ sevitabbāsevitabbesu asevitabbaṃ ācikkhitvā sevitabbaṃ ācikkhati. Bhagavā ca",
  "atk-s0501a0:568_12": "maggakusalapurisasadiso. Yathāha –",
  "atk-s0501a0:569_0": "“Puriso maggakusaloti kho, tissa, tathāgatassetaṃ adhivacanaṃ arahato sammāsambuddhassa.",
  "atk-s0501a0:569_1": "So hi kusalo imassa lokassa, kusalo parassa lokassa, kusalo maccudheyyassa, kusalo",
  "atk-s0501a0:569_2": "amaccudheyyassa, kusalo māradheyyassa, kusalo amāradheyyassā”ti.",
  "atk-s0501a0:570_0": "Tasmā paṭhamaṃ asevitabbaṃ ācikkhanto āha – “asevanā ca bālānaṃ, paṇḍitānañca sevanā”ti.",
  "atk-s0501a0:570_1": "Vijahitabbamaggo viya hi paṭhamaṃ bālā na sevitabbā na payirupāsitabbā, tato gahetabbamaggo",
  "atk-s0501a0:570_2": "viya paṇḍitā sevitabbā payirupāsitabbāti. Kasmā pana bhagavatā maṅgalaṃ kathentena",
  "atk-s0501a0:570_3": "paṭhamaṃ bālānamasevanā paṇḍitānañca sevanā kathitāti? Vuccate – yasmā imaṃ diṭṭhādīsu",
  "atk-s0501a0:570_4": "maṅgaladiṭṭhiṃ bālasevanāya devamanussā gaṇhiṃsu, sā ca amaṅgalaṃ, tasmā tesaṃ taṃ",
  "atk-s0501a0:570_5": "idhalokaparalokatthabhañjakaṃ akalyāṇamittasaṃsaggaṃ garahantena ubhayalokatthasādhakañca",
  "atk-s0501a0:570_6": "kalyāṇamittasaṃsaggaṃ pasaṃsantena bhagavatā paṭhamaṃ bālānamasevanā paṇḍitānañca sevanā kathitāti.",
  "atk-s0501a0:571_0": "Tattha bālā nāma ye keci pāṇātipātādiakusalakammapathasamannāgatā sattā, te tīhākārehi",
  "atk-s0501a0:571_1": "jānitabbā. Yathāha “tīṇimāni, bhikkhave, bālassa bālalakkhaṇānī”ti suttaṃ. Apica",
  "atk-s0501a0:571_2": "pūraṇakassapādayo cha satthāro, devadattakokālikakaṭamodakatissakhaṇḍadeviyāputtasamuddadattaciñcamāṇavikādayo",
  "atk-s0501a0:571_3": "atītakāle ca dīghavidassa bhātāti ime aññe ca evarūpā sattā bālāti veditabbā.",
  "atk-s0501a0:572_0": "Te aggipadittamiva agāraṃ attanā duggahitena attānañceva attano vacanakārake ca vināsenti.",
  "atk-s0501a0:572_1": "Yathā dīghavidassa bhātā catubuddhantaraṃ saṭṭhiyojanamattena attabhāvena uttāno",
  "atk-s0501a0:572_2": "patito mahāniraye paccati, yathā ca tassa diṭṭhiṃ abhirucanakāni pañca kulasatāni",
  "atk-s0501a0:572_3": "tasseva sahabyataṃ upapannāni mahāniraye paccanti. Vuttañcetaṃ bhagavatā –",
  "atk-s0501a0:573_0": "“Seyyathāpi, bhikkhave, naḷāgārā vā tiṇāgārā vā aggi mutto kūṭāgārānipi ḍahati ullittāvalittāni",
  "atk-s0501a0:573_1": "nivātāni phusitaggaḷāni pihitavātapānāni, evameva kho, bhikkhave, yāni kānici bhayāni",
  "atk-s0501a0:573_2": "uppajjanti, sabbāni tāni bālato uppajjanti, no paṇḍitato. Ye keci upaddavā uppajjanti…pe…",
  "atk-s0501a0:573_3": "ye keci upasaggā…pe… no paṇḍitato. Iti kho, bhikkhave, sappaṭibhayo bālo, appaṭibhayo",
  "atk-s0501a0:573_4": "paṇḍito. Saupaddavo bālo, anupaddavo paṇḍito, saupasaggo bālo, anupasaggo paṇḍito”ti.",
  "atk-s0501a0:574": "Apica pūtimacchasadiso bālo, pūtimacchabandhapattapuṭasadiso hoti tadupasevī, chaḍḍanīyataṃ jigucchanīyatañca pāpuṇāti viññūnaṃ. Vuttañcetaṃ –",
  "atk-s0501a0:575": "“Pūtimacchaṃ kusaggena, yo naro upanayhati;",
  "atk-s0501a0:576": "Kusāpi pūtī vāyanti, evaṃ bālūpasevanā”ti. ;",
  "atk-s0501a0:577": "Akittipaṇḍito cāpi sakkena devānamindena vare diyyamāne evamāha –",
  "atk-s0501a0:578": "“Bālaṃ na passe na suṇe, na ca bālena saṃvase;",
  "atk-s0501a0:579": "Bālenallāpasallāpaṃ, na kare na ca rocaye.",
  "atk-s0501a0:580": "“Kinnu te akaraṃ bālo, vada kassapa kāraṇaṃ;",
  "atk-s0501a0:581": "Kena kassapa bālassa, dassanaṃ nābhikaṅkhasi.",
  "atk-s0501a0:582": "“Anayaṃ nayati dummedho, adhurāyaṃ niyuñjati;",
  "atk-s0501a0:583": "Dunnayo seyyaso hoti, sammā vutto pakuppati;",
  "atk-s0501a0:584": "Vinayaṃ so na jānāti, sādhu tassa adassana”nti. ;",
  "atk-s0501a0:585_0": "Evaṃ bhagavā sabbākārena bālūpasevanaṃ garahanto “bālānamasevanā maṅgala”nti vatvā",
  "atk-s0501a0:585_1": "idāni paṇḍitasevanaṃ pasaṃsanto “paṇḍitānañca sevanā maṅgala”nti āha. Tattha paṇḍitā",
  "atk-s0501a0:585_2": "nāma ye keci pāṇātipātāveramaṇiādidasakusalakammapathasamannāgatā sattā, te tīhākārehi",
  "atk-s0501a0:585_3": "jānitabbā. Yathāha “tīṇimāni, bhikkhave, paṇḍitassa paṇḍitalakkhaṇānī”ti suttaṃ.",
  "atk-s0501a0:585_4": "Apica buddhapaccekabuddhaasītimahāsāvakā aññe ca tathāgatassa sāvakā sunettamahāgovindavidhurasarabhaṅgamahosadhasutasomanimirāja-",
  "atk-s0501a0:585_5": "ayogharakumāraakittipaṇḍitādayo ca paṇḍitāti veditabbā.",
  "atk-s0501a0:586_0": "Te bhaye viya rakkhā andhakāre viya padīpo khuppipāsādidukkhābhibhave viya annapānādippaṭilābho",
  "atk-s0501a0:586_1": "attano vacanakarānaṃ sabbabhayupaddavūpasaggaviddhaṃsanasamatthā honti. Tathā hi",
  "atk-s0501a0:586_2": "tathāgataṃ āgamma asaṅkhyeyyā aparimāṇā devamanussā āsavakkhayaṃ pattā, brahmaloke",
  "atk-s0501a0:586_3": "patiṭṭhitā, devaloke patiṭṭhitā, sugatiloke uppannā, sāriputtatthere cittaṃ pasādetvā",
  "atk-s0501a0:586_4": "catūhi ca paccayehi theraṃ upaṭṭhahitvā asīti kulasahassāni sagge nibbattāni. Tathā",
  "atk-s0501a0:586_5": "mahāmoggallānamahākassapappabhutīsu sabbamahāsāvakesu, sunettassa satthuno sāvakā",
  "atk-s0501a0:586_6": "appekacce brahmaloke uppajjiṃsu, appekacce paranimmitavasavattīnaṃ devānaṃ sahabyataṃ…pe…",
  "atk-s0501a0:586_7": "appekacce gahapatimahāsālānaṃ sahabyataṃ upapajjiṃsu. Vuttampi cetaṃ –",
  "atk-s0501a0:587": "“Natthi, bhikkhave, paṇḍitato bhayaṃ, natthi paṇḍitato upaddavo, natthi paṇḍitato upasaggo”ti.",
  "atk-s0501a0:588": "Apica tagaramālādigandhasadiso paṇḍito, tagaramālādigandhabandhapaliveṭhanapattasadiso hoti tadupasevī, bhāvanīyataṃ manuññatañca āpajjati viññūnaṃ. Vuttampi cetaṃ –",
  "atk-s0501a0:589": "“Tagarañca palāsena, yo naro upanayhati;",
  "atk-s0501a0:590": "Pattāpi surabhī vāyanti, evaṃ dhīrūpasevanā”ti. ;",
  "atk-s0501a0:591": "Akittipaṇḍito cāpi sakkena devānamindena vare diyyamāne evamāha –",
  "atk-s0501a0:592": "“Dhīraṃ passe suṇe dhīraṃ, dhīrena saha saṃvase;",
  "atk-s0501a0:593": "Dhīrenallāpasallāpaṃ, taṃ kare tañca rocaye.",
  "atk-s0501a0:594": "“Kinnu te akaraṃ dhīro, vada kassapa kāraṇaṃ;",
  "atk-s0501a0:595": "Kena kassapa dhīrassa, dassanaṃ abhikaṅkhasi.",
  "atk-s0501a0:596": "“Nayaṃ nayati medhāvī, adhurāyaṃ na yuñjati;",
  "atk-s0501a0:597": "Sunayo seyyaso hoti, sammā vutto na kuppati;",
  "atk-s0501a0:598": "Vinayaṃ so pajānāti, sādhu tena samāgamo”ti. ;",
  "atk-s0501a0:599_0": "Evaṃ bhagavā sabbākārena paṇḍitasevanaṃ pasaṃsanto “paṇḍitānaṃ sevanā maṅgala”nti",
  "atk-s0501a0:599_1": "vatvā idāni tāya bālānaṃ asevanāya paṇḍitānaṃ sevanāya ca anupubbena pūjaneyyabhāvaṃ",
  "atk-s0501a0:599_2": "upagatānaṃ pūjaṃ pasaṃsanto “pūjā ca pūjaneyyānaṃ maṅgala”nti āha. Tattha pūjaneyyā",
  "atk-s0501a0:599_3": "nāma sabbadosavirahitattā sabbaguṇasamannāgatattā ca buddhā bhagavanto, tato pacchā",
  "atk-s0501a0:599_4": "paccekabuddhā, ariyasāvakā ca. Tesañhi pūjā appakāpi dīgharattaṃ hitāya sukhāya hoti,",
  "atk-s0501a0:599_5": "sumanamālākāramallikādayo cettha nidassanaṃ.",
  "atk-s0501a0:600_0": "Tatthekaṃ nidassanamattaṃ bhaṇāma – bhagavā hi ekadivasaṃ pubbaṇhasamayaṃ nivāsetvā",
  "atk-s0501a0:600_1": "pattacīvaramādāya rājagahaṃ piṇḍāya pāvisi. Atha kho sumanamālākāro rañño māgadhassa",
  "atk-s0501a0:600_2": "seniyassa bimbisārassa pupphāni gahetvā gacchanto addasa bhagavantaṃ nagaradvāramanuppattaṃ",
  "atk-s0501a0:600_3": "pāsādikaṃ pasādanīyaṃ dvattiṃsamahāpurisalakkhaṇāsītānubyañjanappaṭimaṇḍitaṃ buddhasiriyā",
  "atk-s0501a0:600_4": "jalantaṃ, disvānassa etadahosi “rājā pupphāni gahetvā sataṃ vā sahassaṃ vā dadeyya,",
  "atk-s0501a0:600_5": "tañca idhalokamattameva sukhaṃ bhaveyya, bhagavato pana pūjā appameyyaasaṅkhyeyyaphalā",
  "atk-s0501a0:600_6": "dīgharattaṃ hitasukhāvahā hoti, handāhaṃ imehi pupphehi bhagavantaṃ pūjemī”ti pasannacitto",
  "atk-s0501a0:600_7": "ekaṃ pupphamuṭṭhiṃ gahetvā bhagavato paṭimukhaṃ khipi, pupphāni ākāsena gantvā bhagavato",
  "atk-s0501a0:600_8": "upari mālāvitānaṃ hutvā aṭṭhaṃsu. Mālākāro tamānubhāvaṃ disvā pasannataracitto puna",
  "atk-s0501a0:600_9": "ekaṃ pupphamuṭṭhiṃ khipi, tānipi gantvā mālākañcuko hutvā aṭṭhaṃsu. Evaṃ aṭṭha pupphamuṭṭhiyo",
  "atk-s0501a0:600_10": "khipi, tāni gantvā pupphakūṭāgāraṃ hutvā aṭṭhaṃsu.",
  "atk-s0501a0:601_0": "Bhagavā antokūṭāgāre ahosi, mahājanakāyo sannipati. Bhagavā mālākāraṃ passanto sitaṃ",
  "atk-s0501a0:601_1": "pātvākāsi. Ānandatthero “na buddhā ahetū apaccayā sitaṃ pātukarontī”ti sitakāraṇaṃ",
  "atk-s0501a0:601_2": "pucchi. Bhagavā āha “eso, ānanda, mālākāro imissā pūjāya ānubhāvena satasahassakappe",
  "atk-s0501a0:601_3": "devesu ca manussesu ca saṃsaritvā pariyosāne sumanissaro nāma paccekabuddho bhavissatī”ti.",
  "atk-s0501a0:601_4": "Vacanapariyosāne dhammadesanatthaṃ imaṃ gāthaṃ abhāsi –",
  "atk-s0501a0:602": "“Tañca kammaṃ kataṃ sādhu, yaṃ katvā nānutappati;",
  "atk-s0501a0:603": "Yassa patīto sumano, vipākaṃ paṭisevatī”ti. ;",
  "atk-s0501a0:604_0": "Gāthāvasāne caturāsītiyā pāṇasahassānaṃ dhammābhisamayo ahosi. Evaṃ appakāpi tesaṃ",
  "atk-s0501a0:604_1": "pūjā dīgharattaṃ hitāya sukhāya hotīti veditabbā. Sā ca āmisapūjāva, ko pana vādo",
  "atk-s0501a0:604_2": "paṭipattipūjāya? Yato ye kulaputtā saraṇagamanasikkhāpadappaṭiggahaṇena uposathaṅgasamādānena",
  "atk-s0501a0:604_3": "catupārisuddhisīlādīhi ca attano guṇehi bhagavantaṃ pūjenti, ko tesaṃ pūjāphalaṃ",
  "atk-s0501a0:604_4": "vaṇṇayissati? Te hi tathāgataṃ paramāya pūjāya pūjentīti vuttā. Yathāha –",
  "atk-s0501a0:605_0": "“Yo kho, ānanda, bhikkhu vā bhikkhunī vā upāsako vā upāsikā vā dhammānudhammappaṭipanno",
  "atk-s0501a0:605_1": "viharati sāmīcippaṭipanno anudhammacārī, so tathāgataṃ sakkaroti garuṃ karoti māneti",
  "atk-s0501a0:605_2": "pūjeti apaciyati paramāya pūjāyā”ti.",
  "atk-s0501a0:606": "Etenānusārena paccekabuddhaariyasāvakānampi pūjāya hitasukhāvahatā veditabbā.",
  "atk-s0501a0:607_0": "Apica gahaṭṭhānaṃ kaniṭṭhassa jeṭṭho bhātāpi bhaginīpi pūjaneyyā, puttassa mātāpitaro,",
  "atk-s0501a0:607_1": "kulavadhūnaṃ sāmikasassusasurāti evamettha pūjaneyyā veditabbā. Etesampi hi pūjā",
  "atk-s0501a0:607_2": "kusaladhammasaṅkhātattā āyuādivuḍḍhihetuttā ca maṅgalameva. Vuttañhetaṃ –",
  "atk-s0501a0:608_0": "“Te matteyyā bhavissanti petteyyā sāmaññā brahmaññā kule jeṭṭhāpacāyino, idaṃ kusalaṃ",
  "atk-s0501a0:608_1": "dhammaṃ samādāya vattissanti, te tesaṃ kusalānaṃ dhammānaṃ samādānahetu āyunāpi vaḍḍhissanti,",
  "atk-s0501a0:608_2": "vaṇṇenapi vaḍḍhissantī”tiādi.",
  "atk-s0501a0:609_0": "Idāni yasmā “yaṃ yattha maṅgalaṃ. Vavatthapetvā taṃ tassa, maṅgalattaṃ vibhāvaye”ti",
  "atk-s0501a0:609_1": "iti mātikā nikkhittā, tasmā idaṃ vuccati – evametissā gāthāya bālānaṃ asevanā, paṇḍitānaṃ",
  "atk-s0501a0:609_2": "sevanā, pūjaneyyānañca pūjāti tīṇi maṅgalāni vuttāni. Tattha bālānaṃ asevanā bālasevanapaccayabhayādiparittāṇena",
  "atk-s0501a0:609_3": "ubhayalokatthahetuttā, paṇḍitānaṃ sevanā pūjaneyyānaṃ pūjā ca tāsaṃ phalavibhūtivaṇṇanāyaṃ",
  "atk-s0501a0:609_4": "vuttanayeneva nibbānasugatihetuttā maṅgalanti veditabbā. Ito paraṃ tu mātikaṃ adassetvā",
  "atk-s0501a0:609_5": "eva yaṃ yattha maṅgalaṃ, taṃ vavatthapetvā tassa maṅgalattaṃ vibhāvayissāmāti.",
  "atk-s0501a0:610": "Niṭṭhitā asevanā ca bālānanti imissā gāthāya atthavaṇṇanā.",
  "atk-s0501a0:611": "Patirūpadesavāsocātigāthāvaṇṇanā",
  "atk-s0501a0:612_0": "4. Evaṃ bhagavā “brūhi maṅgalamuttama”nti ekaṃ ajjhesitopi appaṃ yācito bahudāyako",
  "atk-s0501a0:612_1": "uḷārapuriso viya ekāya gāthāya tīṇi maṅgalāni vatvā tato uttaripi devatānaṃ sotukāmatāya",
  "atk-s0501a0:612_2": "maṅgalānamatthitāya yesaṃ yesaṃ yaṃ yaṃ anukulaṃ, te te satte tattha tattha maṅgale",
  "atk-s0501a0:612_3": "niyojetukāmatāya ca “patirūpadesavāso cā”tiādīhi gāthāhi punapi anekāni maṅgalāni",
  "atk-s0501a0:612_4": "vattumāraddho. Tattha paṭhamagāthāya tāva patirūpoti anucchaviko. Desoti gāmopi nigamopi",
  "atk-s0501a0:612_5": "nagarampi janapadopi yo koci sattānaṃ nivāso okāso. Vāsoti tattha nivāso. Pubbeti",
  "atk-s0501a0:612_6": "purā atītāsu jātīsu. Katapuññatāti upacitakusalatā. Attāti cittaṃ vuccati sakalo",
  "atk-s0501a0:612_7": "vā attabhāvo, sammāpaṇidhīti tassa attano sammā paṇidhānaṃ niyuñjanaṃ, ṭhapananti",
  "atk-s0501a0:612_8": "vuttaṃ hoti. Sesaṃ vuttanayamevāti. Ayamettha padavaṇṇanā.",
  "atk-s0501a0:613_0": "Atthavaṇṇanā pana evaṃ veditabbā – patirūpadesavāso nāma yattha catasso parisā vicaranti,",
  "atk-s0501a0:613_1": "dānādīni puññakiriyavatthūni vattanti, navaṅgaṃ satthu sāsanaṃ dibbati, tattha nivāso",
  "atk-s0501a0:613_2": "sattānaṃ puññakiriyāya paccayattā maṅgalanti vuccati. Sīhaḷadīpapaviṭṭhakevaṭṭādayo cettha nidassanaṃ.",
  "atk-s0501a0:614_0": "Aparo nayo – patirūpadesavāso nāma bhagavato bodhimaṇḍappadeso dhammacakkavattitappadeso",
  "atk-s0501a0:614_1": "dvādasayojanāya parisāya majjhe sabbatitthiyamataṃ bhinditvā yamakapāṭihāriyadassitakaṇḍamba",
  "atk-s0501a0:614_2": "rukkhamūlappadeso devorohaṇappadeso, yo vā panaññopi sāvatthirājagahādi buddhādhivāsappadeso,",
  "atk-s0501a0:614_3": "tattha nivāso sattānaṃ chaanuttariyappaṭilābhapaccayato maṅgalanti vuccati.",
  "atk-s0501a0:615_0": "Aparo nayo – puratthimāya disāya gajaṅgalaṃ nāma nigamo, tassa parena mahāsālā, tato",
  "atk-s0501a0:615_1": "paraṃ paccantimā janapadā, orato majjhe. Dakkhiṇapuratthimāya disāya sallavatī nāma",
  "atk-s0501a0:615_2": "nadī, tato paraṃ paccantimā janapadā, orato majjhe. Dakkhiṇāya disāya setakaṇṇikaṃ",
  "atk-s0501a0:615_3": "nāma nigamo, tato paraṃ paccantimā janapadā, orato majjhe. Pacchimāya disāya thūṇaṃ",
  "atk-s0501a0:615_4": "nāma brāhmaṇagāmo, tato paraṃ paccantimā janapadā, orato majjhe. Uttarāya disāya",
  "atk-s0501a0:615_5": "usīraddhajo nāma pabbato, tato paraṃ paccantimā janapadā, orato majjhe. Ayaṃ majjhimadeso",
  "atk-s0501a0:615_6": "āyāmena tīṇi yojanasatāni, vitthārena aḍḍhateyyāni, parikkhepena nava yojanasatāni",
  "atk-s0501a0:615_7": "honti. Eso patirūpadeso nāma.",
  "atk-s0501a0:616_0": "Ettha catunnaṃ mahādīpānaṃ dvisahassānaṃ parittadīpānañca issariyādhipaccakārakā",
  "atk-s0501a0:616_1": "cakkavattī uppajjanti, ekaṃ asaṅkhyeyyaṃ kappasatasahassañca pāramiyo pūretvā sāriputtamoggallānādayo",
  "atk-s0501a0:616_2": "mahāsāvakā uppajjanti, dve asaṅkhyeyyāni kappasatasahassañca pāramiyo pūretvā paccekabuddhā,",
  "atk-s0501a0:616_3": "cattāri aṭṭha soḷasa vā asaṅkhyeyyāni kappasatasahassañca pāramiyo pūretvā sammāsambuddhā",
  "atk-s0501a0:616_4": "uppajjanti. Tattha sattā cakkavattirañño ovādaṃ gahetvā pañcasu sīlesu patiṭṭhāya",
  "atk-s0501a0:616_5": "saggaparāyaṇā honti. Tathā paccekabuddhānaṃ ovāde patiṭṭhāya, sammāsambuddhānaṃ pana",
  "atk-s0501a0:616_6": "buddhasāvakānaṃ ovāde patiṭṭhāya saggaparāyaṇā nibbānaparāyaṇā ca honti. Tasmā tattha",
  "atk-s0501a0:616_7": "vāso imāsaṃ sampattīnaṃ paccayato maṅgalanti vuccati.",
  "atk-s0501a0:617_0": "Pubbe katapuññatā nāma atītajātiyaṃ buddhapaccekabuddhakhīṇāsave ārabbha upacitakusalatā,",
  "atk-s0501a0:617_1": "sāpi maṅgalaṃ. Kasmā? Buddhapaccekabuddhasammukhato dassetvā buddhānaṃ buddhasāvakānaṃ",
  "atk-s0501a0:617_2": "vā sammukhā sutāya catuppadikāyapi gāthāya pariyosāne arahattaṃ pāpetīti katvā. Yo",
  "atk-s0501a0:617_3": "ca manusso pubbe katādhikāro ussannakusalamūlo hoti, so teneva kusalamūlena vipassanaṃ",
  "atk-s0501a0:617_4": "uppādetvā āsavakkhayaṃ pāpuṇāti yathā rājā mahākappino aggamahesī ca. Tena vuttaṃ",
  "atk-s0501a0:617_5": "“pubbe ca katapuññatā maṅgala”nti.",
  "atk-s0501a0:618_0": "Attasammāpaṇidhi nāma idhekacco attānaṃ dussīlaṃ sīle patiṭṭhāpeti, assaddhaṃ saddhāsampadāya",
  "atk-s0501a0:618_1": "patiṭṭhāpeti, macchariṃ cāgasampadāya patiṭṭhāpeti. Ayaṃ vuccati “attasammāpaṇidhī”ti,",
  "atk-s0501a0:618_2": "eso ca maṅgalaṃ. Kasmā? Diṭṭhadhammikasamparāyikaverappahānavividhānisaṃsādhigamahetutoti.",
  "atk-s0501a0:619": "Evaṃ imissāpi gāthāya patirūpadesavāso ca, pubbe ca katapuññatā, attasammāpaṇidhī cāti tīṇiyeva maṅgalāni vuttāni. Maṅgalattañca nesaṃ tattha tattha vibhāvitamevāti.",
  "atk-s0501a0:620": "Niṭṭhitā patirūpadesavāso cāti imissā gāthāya atthavaṇṇanā.",
  "atk-s0501a0:621": "Bāhusaccañcātigāthāvaṇṇanā",
  "atk-s0501a0:622_0": "5. Idāni bāhusaccañcāti ettha bāhusaccanti bahussutabhāvo. Sippanti yaṃ kiñci hatthakosallaṃ.",
  "atk-s0501a0:622_1": "Vinayoti kāyavācācittavinayanaṃ. Susikkhitoti suṭṭhu sikkhito. Subhāsitāti suṭṭhu",
  "atk-s0501a0:622_2": "bhāsitā. Yāti aniyataniddeso. Vācāti girā byappatho. Sesaṃ vuttanayamevāti. Ayamettha padavaṇṇanā.",
  "atk-s0501a0:623_0": "Atthavaṇṇanā pana evaṃ veditabbā – bāhusaccaṃ nāma yaṃ taṃ “sutadharo hoti sutasannicayo”ti",
  "atk-s0501a0:623_1": "ca “idhekaccassa bahukaṃ sutaṃ hoti, suttaṃ geyyaṃ veyyākaraṇa”nti ca evamādinā nayena",
  "atk-s0501a0:623_2": "satthusāsanadharattaṃ vaṇṇitaṃ, taṃ akusalappahānakusalādhigamahetuto anupubbena",
  "atk-s0501a0:623_3": "paramatthasaccasacchikiriyāhetuto ca maṅgalanti vuccati. Vuttañhetaṃ bhagavatā –",
  "atk-s0501a0:624": "“Sutavā ca kho, bhikkhave, ariyasāvako akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhamattānaṃ pariharatī”ti.",
  "atk-s0501a0:625": "Aparampi vuttaṃ –",
  "atk-s0501a0:626_0": "“Dhatānaṃ dhammānaṃ atthamupaparikkhati, atthaṃ upaparikkhato dhammā nijjhānaṃ khamanti,",
  "atk-s0501a0:626_1": "dhammanijjhānakkhantiyā sati chando jāyati, chandajāto ussahati, ussahanto tulayati,",
  "atk-s0501a0:626_2": "tulayanto padahati padahanto kāyena ceva paramatthasaccaṃ sacchikaroti, paññāya ca",
  "atk-s0501a0:626_3": "ativijjha passatī”ti.",
  "atk-s0501a0:627": "Apica agārikabāhusaccampi yaṃ anavajjaṃ, taṃ ubhayalokahitasukhāvahanato maṅgalanti veditabbaṃ.",
  "atk-s0501a0:628_0": "Sippaṃ nāma agārikasippañca anagārikasippañca. Tattha agārikasippaṃ nāma yaṃ parūparodhavirahitaṃ",
  "atk-s0501a0:628_1": "akusalavivajjitaṃ maṇikārasuvaṇṇakārakammādikaṃ, taṃ idhalokatthāvahanato maṅgalaṃ.",
  "atk-s0501a0:628_2": "Anagārikasippaṃ nāma cīvaravicāraṇasibbanādisamaṇaparikkhārābhisaṅkharaṇaṃ, yaṃ taṃ",
  "atk-s0501a0:628_3": "“idha, bhikkhave, bhikkhu yāni tāni sabrahmacārīnaṃ uccāvacāni kiṃ karaṇīyāni, tattha",
  "atk-s0501a0:628_4": "dakkho hotī”tiādinā nayena tattha tattha saṃvaṇṇitaṃ, yaṃ “nāthakaro dhammo”ti ca",
  "atk-s0501a0:628_5": "vuttaṃ, taṃ attano ca paresañca ubhayalokahitasukhāvahanato maṅgalanti veditabbaṃ.",
  "atk-s0501a0:629_0": "Vinayo nāma agārikavinayo ca anagārikavinayo ca. Tattha agārikavinayo nāma dasaakusalakammapathaviramaṇaṃ,",
  "atk-s0501a0:629_1": "so tattha susikkhito asaṃkilesāpajjanena ācāraguṇavavatthānena ca ubhayalokahitasukhāvahanato",
  "atk-s0501a0:629_2": "maṅgalaṃ. Anagārikavinayo nāma sattāpattikkhandhaanāpajjanaṃ, sopi vuttanayeneva",
  "atk-s0501a0:629_3": "susikkhito, catupārisuddhisīlaṃ vā anagārikavinayo, so yathā tattha patiṭṭhāya arahattaṃ",
  "atk-s0501a0:629_4": "pāpuṇāti, evaṃ sikkhanena susikkhito lokiyalokuttarasukhādhigamahetuto maṅgalanti veditabbo.",
  "atk-s0501a0:630": "Subhāsitā vācā nāma musāvādādidosavirahitā. Yathāha “catūhi, bhikkhave, aṅgehi samannāgato vācā subhāsitā hotī”ti. Asamphappalāpā vācā eva vā subhāsitā. Yathāha –",
  "atk-s0501a0:631": "“Subhāsitaṃ uttamamāhu santo,",
  "atk-s0501a0:632": "Dhammaṃ bhaṇe nādhammaṃ taṃ dutiyaṃ;",
  "atk-s0501a0:633": "Piyaṃ bhaṇe nāppiyaṃ taṃ tatiyaṃ,",
  "atk-s0501a0:634": "Saccaṃ bhaṇe nālikaṃ taṃ catuttha”nti. ;",
  "atk-s0501a0:635_0": "Ayampi ubhayalokahitasukhāvahanato maṅgalanti veditabbā. Yasmā ca ayaṃ vinayapariyāpannā",
  "atk-s0501a0:635_1": "eva, tasmā vinayaggahaṇena etaṃ asaṅgaṇhitvā vinayo saṅgahetabbo. Atha vā kiṃ iminā",
  "atk-s0501a0:635_2": "parissamena paresaṃ dhammadesanādivācā idha subhāsitā vācāti veditabbā. Sā hi yathā",
  "atk-s0501a0:635_3": "patirūpadesavāso, evaṃ sattānaṃ ubhayalokahitasukhanibbānādhigamapaccayato maṅgalanti vuccati. Āha ca –",
  "atk-s0501a0:636": "“Yaṃ buddho bhāsati vācaṃ, khemaṃ nibbānapattiyā;",
  "atk-s0501a0:637": "Dukkhassantakiriyāya, sā ve vācānamuttamā”ti. ;",
  "atk-s0501a0:638": "Evaṃ imissā gāthāya bāhusaccaṃ, sippaṃ, vinayo susikkhito, subhāsitā vācāti cattāri maṅgalāni vuttāni. Maṅgalattañca nesaṃ tattha tattha vibhāvitamevāti.",
  "atk-s0501a0:639": "Niṭṭhitā bāhusaccañcāti imissā gāthāya atthavaṇṇanā.",
  "atk-s0501a0:640": "Mātāpituupaṭṭhānantigāthāvaṇṇanā",
  "atk-s0501a0:641_0": "6. Idāni mātāpituupaṭṭhānanti ettha mātu ca pitu cāti mātāpitu. Upaṭṭhānanti upaṭṭhahanaṃ.",
  "atk-s0501a0:641_1": "Puttānañca dārānañcāti puttadārassa saṅgaṇhanaṃ saṅgaho. Na ākulā anākulā. Kammāni",
  "atk-s0501a0:641_2": "eva kammantā. Sesaṃ vuttanayamevāti ayaṃ padavaṇṇanā.",
  "atk-s0501a0:642_0": "Atthavaṇṇanā pana evaṃ veditabbā – mātā nāma janikā vuccati, tathā pitā. Upaṭṭhānaṃ",
  "atk-s0501a0:642_1": "nāma pādadhovanasambāhanucchādananhāpanehi catupaccayasampadānena ca upakārakaraṇaṃ.",
  "atk-s0501a0:642_2": "Tattha yasmā mātāpitaro bahūpakārā puttānaṃ atthakāmā anukampakā, ye puttake bahi",
  "atk-s0501a0:642_3": "kīḷitvā paṃsumakkhitasarīrake āgate disvā paṃsuṃ puñchitvā matthakaṃ upasiṅghāyantā",
  "atk-s0501a0:642_4": "paricumbantā ca sinehaṃ uppādenti, vassasatampi mātāpitaro sīsena pariharantā puttā",
  "atk-s0501a0:642_5": "tesaṃ patikāraṃ kātuṃ asamatthā. Yasmā ca te āpādakā posakā imassa lokassa dassetāro,",
  "atk-s0501a0:642_6": "brahmasammatā pubbācariyasammatā, tasmā tesaṃ upaṭṭhānaṃ idha pasaṃsaṃ, pecca saggasukhañca",
  "atk-s0501a0:642_7": "āvahati. Tena maṅgalanti vuccati. Vuttañhetaṃ bhagavatā –",
  "atk-s0501a0:643": "“Brahmāti mātāpitaro, pubbācariyāti vuccare;",
  "atk-s0501a0:644": "Āhuneyyā ca puttānaṃ, pajāya anukampakā.",
  "atk-s0501a0:645": "“Tasmā hi ne namasseyya, sakkareyya ca paṇḍito;",
  "atk-s0501a0:646": "Annena atha pānena, vatthena sayanena ca;",
  "atk-s0501a0:647": "Ucchādanena nhāpanena, pādānaṃ dhovanena ca.",
  "atk-s0501a0:648": "“Tāya naṃ pāricariyāya, mātāpitūsu paṇḍitā;",
  "atk-s0501a0:649": "Idheva naṃ pasaṃsanti, pecca sagge pamodatī”ti. ;",
  "atk-s0501a0:650_0": "Aparo nayo – upaṭṭhānaṃ nāma bharaṇakiccakaraṇakulavaṃsaṭṭhapanādipañcavidhaṃ, taṃ",
  "atk-s0501a0:650_1": "pāpanivāraṇādipañcavidhadiṭṭhadhammikahitasukhahetuto maṅgalanti veditabbaṃ. Vuttañhetaṃ bhagavatā –",
  "atk-s0501a0:651_0": "“‘Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā",
  "atk-s0501a0:651_1": "bhato ne bharissāmi, kiccaṃ nesaṃ karissāmi, kulavaṃsaṃ ṭhapessāmi, dāyajjaṃ paṭipajjissāmi,",
  "atk-s0501a0:651_2": "atha vā pana petānaṃ kālakatānaṃ dakkhiṇaṃ anuppadassāmī’ti. Imehi kho, gahapatiputta,",
  "atk-s0501a0:651_3": "pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi",
  "atk-s0501a0:651_4": "puttaṃ anukampanti, pāpā nivārenti, kalyāṇe nivesenti, sippaṃ sikkhāpenti, patirūpena",
  "atk-s0501a0:651_5": "dārena saṃyojenti, samaye dāyajjaṃ niyyādentī”ti.",
  "atk-s0501a0:652_0": "Apica yo mātāpitaro tīsu vatthūsu pasāduppādanena, sīlasamādāpanena, pabbajjāya vā",
  "atk-s0501a0:652_1": "upaṭṭhahati, ayaṃ mātāpituupaṭṭhākānaṃ aggo. Tassa taṃ mātāpituupaṭṭhānaṃ mātāpitūhi",
  "atk-s0501a0:652_2": "katassa upakārassa paccupakārabhūtaṃ anekesaṃ diṭṭhadhammikānaṃ samparāyikānañca",
  "atk-s0501a0:652_3": "atthānaṃ padaṭṭhānato maṅgalanti vuccati.",
  "atk-s0501a0:653_0": "Puttadārassāti ettha attato jātā puttāpi dhītaropi puttāicceva saṅkhyaṃ gacchanti.",
  "atk-s0501a0:653_1": "Dārāti vīsatiyā bhariyānaṃ yā kāci bhariyā. Puttā ca dārā ca puttadāraṃ, tassa puttadārassa.",
  "atk-s0501a0:653_2": "Saṅgahoti sammānanādīhi upakārakaraṇaṃ. Taṃ susaṃvihitakammantatādidiṭṭhadhammikahitasukhahetuto",
  "atk-s0501a0:653_3": "maṅgalanti veditabbaṃ. Vuttañhetaṃ bhagavatā – “pacchimā disā puttadārā veditabbā”ti",
  "atk-s0501a0:653_4": "ettha uddiṭṭhaṃ puttadāraṃ bhariyāsaddena saṅgaṇhitvā “pañcahi kho, gahapatiputta,",
  "atk-s0501a0:653_5": "ṭhānehi sāmikena pacchimā disā bhariyā paccupaṭṭhātabbā sammānanāya, anavamānanāya,",
  "atk-s0501a0:653_6": "anati cariyāya, issariyavossaggena, alaṅkārānuppadānena. Imehi kho, gahapatiputta,",
  "atk-s0501a0:653_7": "pañcahi ṭhānehi sāmikena pacchimā disā bhariyā paccupaṭṭhitā pañcahi ṭhānehi sāmikaṃ",
  "atk-s0501a0:653_8": "anukampati, susaṃvihitakammantā ca hoti, saṅgahitaparijanā ca, anaticārinī ca, sambhatañca",
  "atk-s0501a0:653_9": "anurakkhati dakkhā ca hoti analasā sabbakiccesū”ti.",
  "atk-s0501a0:654_0": "Ayaṃ vā aparo nayo – saṅgahoti dhammikāhi dānapiyavācātthacariyāhi saṅgaṇhanaṃ. Seyyathidaṃ",
  "atk-s0501a0:654_1": "– uposathadivasesu paribbayadānaṃ, nakkhattadivasesu nakkhattadassāpanaṃ, maṅgaladivasesu",
  "atk-s0501a0:654_2": "maṅgalakaraṇaṃ, diṭṭhadhammikasamparāyikesu atthesu ovādānusāsananti. Taṃ vuttanayeneva",
  "atk-s0501a0:654_3": "diṭṭhadhammikahitahetuto samparāyikahitahetuto devatāhipi namassanīyabhāvahetuto",
  "atk-s0501a0:654_4": "ca maṅgalanti veditabbaṃ. Yathāha sakko devānamindo –",
  "atk-s0501a0:655": "“Ye gahaṭṭhā puññakarā, sīlavanto upāsakā;",
  "atk-s0501a0:656": "Dhammena dāraṃ posenti, te namassāmi mātalī”ti. (saṃ.ni.1.1.264);",
  "atk-s0501a0:657_0": "Anākulā kammantā nāma kālaññutāya patirūpakāritāya analasatāya uṭṭhānavīriyasampadāya,",
  "atk-s0501a0:657_1": "abyasanīyatāya ca kālātikkamanaappatirūpakaraṇasithilakaraṇādiākulabhāvavirahitā",
  "atk-s0501a0:657_2": "kasigorakkhavāṇijjādayo kammantā. Ete attano vā puttadārassa vā dāsakammakarānaṃ",
  "atk-s0501a0:657_3": "vā byattatāya evaṃ payojitā diṭṭheva dhamme dhanadhaññavuddhipaṭilābhahetuto maṅgalanti",
  "atk-s0501a0:657_4": "vuccanti. Vuttañhetaṃ bhagavatā –",
  "atk-s0501a0:658": "“Patirūpakārī dhuravā, uṭṭhātā vindate dhana”nti ca.",
  "atk-s0501a0:659": "“Na divā soppasīlena, rattimuṭṭhānadessinā;",
  "atk-s0501a0:660": "Niccaṃ mattena soṇḍena, sakkā āvasituṃ gharaṃ.",
  "atk-s0501a0:661": "“Atisītaṃ atiuṇhaṃ, atisāyamidaṃ ahu;",
  "atk-s0501a0:662": "Iti vissaṭṭhakammante, atthā accenti māṇave.",
  "atk-s0501a0:663": "“Yodha sītañca uṇhañca, tiṇā bhiyyo na maññati;",
  "atk-s0501a0:664": "Karaṃ purisakiccāni, so sukhaṃ na vihāyatī”ti. ;",
  "atk-s0501a0:665": "“Bhoge saṃharamānassa, bhamarasseva irīyato;",
  "atk-s0501a0:666": "Bhogā sannicayaṃ yanti, vammikovūpacīyatī”ti. ca evamādi ;",
  "atk-s0501a0:667_0": "Evaṃ imissā gāthāya mātuupaṭṭhānaṃ, pituupaṭṭhānaṃ, puttadārassa saṅgaho, anākulā",
  "atk-s0501a0:667_1": "ca kammantāti cattāri maṅgalāni vuttāni, puttadārassa saṅgahaṃ vā dvidhā katvā pañca,",
  "atk-s0501a0:667_2": "mātāpituupaṭṭhānaṃ vā ekameva katvā tīṇi. Maṅgalattañca nesaṃ tattha tattha vibhāvitamevāti.",
  "atk-s0501a0:668": "Niṭṭhitā mātāpituupaṭṭhānanti imissā gāthāya atthavaṇṇanā.",
  "atk-s0501a0:669": "Dānañcātigāthāvaṇṇanā",
  "atk-s0501a0:670_0": "7. Idāni dānañcāti ettha dīyate imināti dānaṃ, attano santakaṃ parassa paṭipādīyatīti",
  "atk-s0501a0:670_1": "vuttaṃ hoti. Dhammassa cariyā, dhammā vā anapetā cariyā dhammacariyā. Ñāyante “amhākaṃ",
  "atk-s0501a0:670_2": "ime”ti ñātakā. Na avajjāni anavajjāni, aninditāni agarahitānīti vuttaṃ hoti. Sesaṃ",
  "atk-s0501a0:670_3": "vuttanayamevāti ayaṃ padavaṇṇanā.",
  "atk-s0501a0:671_0": "Atthavaṇṇanā pana evaṃ veditabbā – dānaṃ nāma paraṃ uddissa subuddhipubbikā annādidasadānavatthupariccāgacetanā,",
  "atk-s0501a0:671_1": "taṃsampayutto vā alobho. Alobhena hi taṃ vatthuṃ parassa paṭipādeti, tena vuttaṃ",
  "atk-s0501a0:671_2": "“dīyate imināti dāna”nti. Taṃ bahujanapiyamanāpatādīnaṃ diṭṭhadhammikasamparāyikānaṃ",
  "atk-s0501a0:671_3": "phalavisesānaṃ adhigamahetuto maṅgalanti vuccati. “Dāyako, sīha dānapati, bahuno",
  "atk-s0501a0:671_4": "janassa piyo hoti manāpo”ti evamādīni cettha suttāni anussaritabbāni.",
  "atk-s0501a0:672_0": "Aparo nayo – dānaṃ nāma duvidhaṃ āmisadānaṃ, dhammadānañca, tattha āmisadānaṃ vuttappakārameva.",
  "atk-s0501a0:672_1": "Idhalokaparalokadukkhakkhayasukhāvahassa pana sammāsambuddhappaveditassa dhammassa",
  "atk-s0501a0:672_2": "paresaṃ hitakāmatāya desanā dhammadānaṃ, imesañca dvinnaṃ dānānaṃ etadeva aggaṃ. Yathāha –",
  "atk-s0501a0:673": "“Sabbadānaṃ dhammadānaṃ jināti,",
  "atk-s0501a0:674": "Sabbarasaṃ dhammaraso jināti;",
  "atk-s0501a0:675": "Sabbaratiṃ dhammarati jināti,",
  "atk-s0501a0:676": "Taṇhakkhayo sabbadukkhaṃ jinātī”ti. ;",
  "atk-s0501a0:677": "Tattha āmisadānassa maṅgalattaṃ vuttameva. Dhammadānaṃ pana yasmā atthapaṭisaṃveditādīnaṃ guṇānaṃ padaṭṭhānaṃ, tasmā maṅgalanti vuccati. Vuttañhetaṃ bhagavatā –",
  "atk-s0501a0:678_0": "“Yathā yathā, bhikkhave, bhikkhu yathāsutaṃ yathāpariyattaṃ dhammaṃ vitthārena paresaṃ",
  "atk-s0501a0:678_1": "deseti, tathā tathā so tasmiṃ dhamme atthapaṭisaṃvedī ca hoti dhammapaṭisaṃvedī cā”ti evamādi.",
  "atk-s0501a0:679_0": "Dhammacariyā nāma dasakusalakammapathacariyā. Yathāha – “tividhā kho gahapatayo kāyena",
  "atk-s0501a0:679_1": "dhammacariyā samacariyā hotī”ti evamādi. Sā panesā dhammacariyā saggalokūpapattihetuto",
  "atk-s0501a0:679_2": "maṅgalanti veditabbā. Vuttañhetaṃ bhagavatā – “dhammacariyāsamacariyāhetu kho gahapatayo",
  "atk-s0501a0:679_3": "evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.",
  "atk-s0501a0:680_0": "Ñātakā nāma mātito vā pitito vā yāva sattamā pitāmahayugā sambandhā. Tesaṃ bhogapārijuññena",
  "atk-s0501a0:680_1": "vā byādhipārijuññena vā abhihatānaṃ attano samīpaṃ āgatānaṃ yathābalaṃ ghāsacchādanadhanadhaññādīhi",
  "atk-s0501a0:680_2": "saṅgaho pasaṃsādīnaṃ diṭṭhadhammikānaṃ sugatigamanādīnañca samparāyikānaṃ visesādhigamānaṃ",
  "atk-s0501a0:680_3": "hetuto maṅgalanti vuccati.",
  "atk-s0501a0:681_0": "Anavajjāni kammāni nāma uposathaṅgasamādānaveyyāvaccakaraṇaārāmavanaropanasetukaraṇādīni",
  "atk-s0501a0:681_1": "kāyavacīmanosucaritakammāni. Tāni hi nānappakārahitasukhādhigamahetuto maṅgalanti",
  "atk-s0501a0:681_2": "vuccanti. “Ṭhānaṃ kho panetaṃ, visākhe, vijjati yaṃ idhekacco itthī vā puriso vā",
  "atk-s0501a0:681_3": "aṭṭhaṅgasamannāgataṃ uposathaṃ upavasitvā kāyassa bhedā paraṃ maraṇā cātumahārājikānaṃ",
  "atk-s0501a0:681_4": "devānaṃ sahabyataṃ upapajjeyyā”ti evamādīni cettha suttāni anussaritabbāni.",
  "atk-s0501a0:682": "Evaṃ imissā gāthāya dānañca, dhammacariyā ca, ñātakānañca saṅgaho, anavajjāni kammānīti cattāri maṅgalāni vuttāni. Maṅgalattañca nesaṃ tattha tattha vibhāvitamevāti.",
  "atk-s0501a0:683": "Niṭṭhitā dānañcāti imissā gāthāya atthavaṇṇanā.",
  "atk-s0501a0:684": "Āratītigāthāvaṇṇanā",
  "atk-s0501a0:685_0": "8. Idāni āratī viratīti ettha āratīti āramaṇaṃ, viratīti viramaṇaṃ, viramanti vā",
  "atk-s0501a0:685_1": "etāya sattāti virati. Pāpāti akusalā. Madanīyaṭṭhena majjaṃ, majjassa pānaṃ majjapānaṃ,",
  "atk-s0501a0:685_2": "tato majjapānā. Saṃyamanaṃ saṃyamo appamajjanaṃ appamādo. Dhammesūti kusalesu. Sesaṃ",
  "atk-s0501a0:685_3": "vuttanayamevāti ayaṃ padavaṇṇanā.",
  "atk-s0501a0:686_0": "Atthavaṇṇanā pana evaṃ veditabbā – ārati nāma pāpe ādīnavadassāvino manasā eva anabhirati.",
  "atk-s0501a0:686_1": "Virati nāma kammadvāravasena kāyavācāhi viramaṇaṃ, sā cesā virati nāma sampattavirati,",
  "atk-s0501a0:686_2": "samādānavirati, samucchedaviratīti tividhā hoti, tattha yā kulaputtassa attano jātiṃ",
  "atk-s0501a0:686_3": "vā kulaṃ vā gottaṃ vā paṭicca “na me etaṃ patirūpaṃ, yvāhaṃ imaṃ pāṇaṃ haneyyaṃ,",
  "atk-s0501a0:686_4": "adinnaṃ ādiyeyya”ntiādinā nayena sampattavatthuto virati, ayaṃ sampattavirati nāma.",
  "atk-s0501a0:686_5": "Sikkhāpadasamādānavasena pavattā samādānavirati nāma, yassā pavattito pabhuti kulaputto",
  "atk-s0501a0:686_6": "pāṇātipātādīni na karoti. Ariyamaggasampayuttā samucchedavirati nāma, yassā pavattito",
  "atk-s0501a0:686_7": "pabhuti ariyasāvakassa pañca bhayāni verāni vūpasantāni honti. Pāpaṃ nāma yaṃ taṃ",
  "atk-s0501a0:686_8": "“pāṇātipāto kho, gahapatiputta, kammakileso, adinnādānaṃ…pe… kāmesumicchācāro…pe…",
  "atk-s0501a0:686_9": "musāvādo”ti evaṃ vitthāretvā –",
  "atk-s0501a0:687": "“Pāṇātipāto adinnādānaṃ, musāvādo ca vuccati;",
  "atk-s0501a0:688": "Paradāragamanañceva, nappasaṃsanti paṇḍitā”ti. –",
  "atk-s0501a0:689_0": "Evaṃ gāthāya saṅgahitaṃ kammakilesasaṅkhātaṃ catubbidhaṃ akusalaṃ, tato pāpā. Sabbāpesā",
  "atk-s0501a0:689_1": "ārati ca virati ca diṭṭhadhammikasamparāyikabhayaverappahānādinānappakāravisesādhigamahetuto",
  "atk-s0501a0:689_2": "maṅgalanti vuccati. “Pāṇātipātā paṭivirato kho, gahapatiputta, ariyasāvako”tiādīni",
  "atk-s0501a0:689_3": "cettha suttāni anussaritabbāni.",
  "atk-s0501a0:690_0": "Majjapānā saṃyamo nāma pubbe vuttasurāmerayamajjappamādaṭṭhānā veramaṇiyā evetaṃ",
  "atk-s0501a0:690_1": "adhivacanaṃ. Yasmā pana majjapāyī atthaṃ na jānāti, dhammaṃ na jānāti, mātu antarāyaṃ",
  "atk-s0501a0:690_2": "karoti, pitu buddhapaccekabuddhatathāgatasāvakānampi antarāyaṃ karoti, diṭṭheva dhamme",
  "atk-s0501a0:690_3": "garahaṃ samparāye duggatiṃ aparāpariye ummādañca pāpuṇāti. Majjapānā pana saṃyamo",
  "atk-s0501a0:690_4": "tesaṃ dosānaṃ vūpasamaṃ tabbiparītaguṇasampadañca pāpuṇāti. Tasmā ayaṃ majjapānā",
  "atk-s0501a0:690_5": "saṃyamo maṅgalanti veditabbo.",
  "atk-s0501a0:691_0": "Kusalesu dhammesu appamādo nāma “kusalānaṃ vā dhammānaṃ bhāvanāya asakkaccakiriyatā,",
  "atk-s0501a0:691_1": "asātaccakiriyatā, anaṭṭhitakiriyatā, olīnavuttitā, nikkhittachandatā, nikkhittadhuratā,",
  "atk-s0501a0:691_2": "anāsevanā, abhāvanā, abahulīkammaṃ, anadhiṭṭhānaṃ, ananuyogo, pamādo. Yo evarūpo",
  "atk-s0501a0:691_3": "pamādo pamajjanā pamajjitattaṃ, ayaṃ vuccati pamādo”ti. Ettha vuttassa pamādassa",
  "atk-s0501a0:691_4": "paṭipakkhavasena atthato kusalesu dhammesu satiyā avippavāso veditabbo. So nānappakārakusalādhigamahetuto",
  "atk-s0501a0:691_5": "amatādhigamahetuto ca maṅgalanti vuccati. Tattha “appamattassa ātāpino”ti ca, “appamādo",
  "atk-s0501a0:691_6": "amataṃ pada”nti ca, evamādi satthu sāsanaṃ anussaritabbaṃ.",
  "atk-s0501a0:692": "Evaṃ imissā gāthāya pāpā virati, majjapānā saṃyamo, kusalesu dhammesu appamādoti tīṇi maṅgalāni vuttāni. Maṅgalattañca nesaṃ tattha tattha vibhāvitamevāti.",
  "atk-s0501a0:693": "Niṭṭhitā āratīti imissā gāthāya atthavaṇṇanā.",
  "atk-s0501a0:694": "Gāravocātigāthāvaṇṇanā",
  "atk-s0501a0:695_0": "9. Idāni gāravo cāti ettha gāravoti garubhāvo. Nivātoti nīcavuttitā. Santuṭṭhīti",
  "atk-s0501a0:695_1": "santoso. Katassa jānanatā kataññutā. Kālenāti khaṇena samayena. Dhammassa savanaṃ",
  "atk-s0501a0:695_2": "dhammassavanaṃ. Sesaṃ vuttanayamevāti ayaṃ padavaṇṇanā.",
  "atk-s0501a0:696_0": "Atthavaṇṇanā pana evaṃ veditabbā – gāravo nāma garukārappayogārahesu buddhapaccekabuddhatathāgatasāvakaācariyupajjhāyamātāpitujeṭṭhakabhātikabhaginīādīsu",
  "atk-s0501a0:696_1": "yathānurūpaṃ garukāro garukaraṇaṃ sagāravatā. Sa cāyaṃ gāravo yasmā sugatigamanādīnaṃ hetu. Yathāha –",
  "atk-s0501a0:697_0": "“Garukātabbaṃ garuṃ karoti, mānetabbaṃ māneti, pūjetabbaṃ pūjeti. So tena kammena",
  "atk-s0501a0:697_1": "evaṃ samattena evaṃ samādinnena kāyassa bhedā paraṃ maraṇā sugatiṃ saggaṃ lokaṃ upapajjati.",
  "atk-s0501a0:697_2": "No ce kāyassa…pe… upapajjati, sace manussattaṃ āgacchati, yattha yattha paccājāyati, uccākulīno hotī”ti.",
  "atk-s0501a0:698": "Yathā cāha – “sattime, bhikkhave, aparihāniyā dhammā. Katame satta? Satthugāravatā”tiādi, tasmā maṅgalanti vuccati.",
  "atk-s0501a0:699_0": "Nivāto nāma nīcamanatā nivātavuttitā, yāya samannāgato puggalo nihatamāno nihatadappo",
  "atk-s0501a0:699_1": "pādapuñchanakacoḷasadiso chinnavisāṇausabhasamo uddhaṭadāṭhasappasamo ca hutvā saṇho",
  "atk-s0501a0:699_2": "sakhilo sukhasambhāso hoti, ayaṃ nivāto. Svāyaṃ yasādiguṇappaṭilābhahetuto maṅgalanti",
  "atk-s0501a0:699_3": "vuccati. Āha ca “nivātavutti atthaddho, tādiso labhate yasa”nti evamādi.",
  "atk-s0501a0:700": "Santuṭṭhi nāma itarītarapaccayasantoso, so dvādasavidho hoti. Seyyathidaṃ – cīvare yathālābhasantoso, yathābalasantoso, yathāsāruppasantosoti tividho. Evaṃ piṇḍapātādīsu.",
  "atk-s0501a0:701_0": "Tassāyaṃ pabhedavaṇṇanā – idha bhikkhu cīvaraṃ labhati sundaraṃ vā asundaraṃ vā.",
  "atk-s0501a0:701_1": "So teneva yāpeti, aññaṃ na pattheti, labhantopi na gaṇhāti, ayamassa cīvare yathālābhasantoso.",
  "atk-s0501a0:701_2": "Atha pana bhikkhu ābādhiko hoti, garuṃ cīvaraṃ pārupanto oṇamati vā kilamati vā,",
  "atk-s0501a0:701_3": "so sabhāgena bhikkhunā saddhiṃ taṃ parivattetvā lahukena yāpentopi santuṭṭhova hoti,",
  "atk-s0501a0:701_4": "ayamassa cīvare yathābalasantoso. Aparo bhikkhu paṇītapaccayalābhī hoti, so paṭṭacīvarādīnaṃ",
  "atk-s0501a0:701_5": "aññataraṃ mahagghaṃ cīvaraṃ labhitvā “idaṃ therānaṃ cirapabbajitānaṃ bahussutānañca",
  "atk-s0501a0:701_6": "anurūpa”nti tesaṃ datvā attanā saṅkārakūṭā vā aññato vā kutoci nantakāni uccinitvā",
  "atk-s0501a0:701_7": "saṅghāṭiṃ karitvā dhārentopi santuṭṭhova hoti, ayamassa cīvare yathāsāruppasantoso.",
  "atk-s0501a0:702_0": "Idha pana bhikkhu piṇḍapātaṃ labhati lūkhaṃ vā paṇītaṃ vā, so teneva yāpeti, aññaṃ",
  "atk-s0501a0:702_1": "na pattheti, labhantopi na gaṇhāti, ayamassa piṇḍapāte yathālābhasantoso. Atha pana",
  "atk-s0501a0:702_2": "bhikkhu ābādhiko hoti, lūkhaṃ piṇḍapātaṃ bhuñjitvā gāḷhaṃ rogātaṅkaṃ pāpuṇāti, so",
  "atk-s0501a0:702_3": "taṃ sabhāgassa bhikkhuno datvā tassa hatthato sappimadhukhīrādīni bhuñjitvā samaṇadhammaṃ",
  "atk-s0501a0:702_4": "karontopi santuṭṭhova hoti, ayamassa piṇḍapāte yathābalasantoso. Aparo bhikkhu paṇītaṃ",
  "atk-s0501a0:702_5": "piṇḍapātaṃ labhati, so “ayaṃ piṇḍapāto therānaṃ cirapabbajitānaṃ aññesañca paṇītapiṇḍapātaṃ",
  "atk-s0501a0:702_6": "vinā ayāpentānaṃ sabrahmacārīnaṃ anurūpo”ti tesaṃ datvā attanā piṇḍāya caritvā missakāhāraṃ",
  "atk-s0501a0:702_7": "bhuñjantopi santuṭṭhova hoti, ayamassa piṇḍapāte yathāsāruppasantoso.",
  "atk-s0501a0:703_0": "Idha pana bhikkhuno senāsanaṃ pāpuṇāti. So teneva santussati, puna aññaṃ sundaratarampi",
  "atk-s0501a0:703_1": "pāpuṇantaṃ na gaṇhāti, ayamassa senāsane yathālābhasantoso. Atha pana bhikkhu ābādhiko",
  "atk-s0501a0:703_2": "hoti, nivātasenāsane vasanto ativiya pittarogādīhi āturīyati. So taṃ sabhāgassa bhikkhuno",
  "atk-s0501a0:703_3": "datvā tassa pāpuṇane savāte sītalasenāsane vasitvā samaṇadhammaṃ karontopi santuṭṭhova",
  "atk-s0501a0:703_4": "hoti, ayamassa senāsane yathābalasantoso. Aparo bhikkhu sundaraṃ senāsanaṃ pattampi",
  "atk-s0501a0:703_5": "na sampaṭicchati “sundarasenāsanaṃ pamādaṭṭhānaṃ, tatra nisinnassa thinamiddhaṃ okkamati,",
  "atk-s0501a0:703_6": "niddābhibhūtassa ca puna paṭibujjhato kāmavitakko samudācaratī”ti. So taṃ paṭikkhipitvā",
  "atk-s0501a0:703_7": "ajjhokāsarukkhamūlapaṇṇakuṭīsu yattha katthaci nivasantopi santuṭṭhova hoti, ayamassa",
  "atk-s0501a0:703_8": "senāsane yathāsāruppasantoso.",
  "atk-s0501a0:704_0": "Idha pana bhikkhu bhesajjaṃ labhati harītakaṃ vā āmalakaṃ vā. So teneva yāpeti, aññehi",
  "atk-s0501a0:704_1": "laddhasappimadhuphāṇitādimpi na pattheti, labhantopi na gaṇhāti, ayamassa gilānapaccaye",
  "atk-s0501a0:704_2": "yathālābhasantoso. Atha pana bhikkhu ābādhiko hoti, telenatthiko phāṇitaṃ labhati,",
  "atk-s0501a0:704_3": "so taṃ sabhāgassa bhikkhuno datvā tassa hatthato telena bhesajjaṃ katvā samaṇadhammaṃ",
  "atk-s0501a0:704_4": "karontopi santuṭṭhova hoti, ayamassa gilānapaccaye yathābalasantoso. Aparo bhikkhu",
  "atk-s0501a0:704_5": "ekasmiṃ bhājane pūtimuttaharītakaṃ ṭhapetvā ekasmiṃ catumadhuraṃ “gaṇhatha, bhante,",
  "atk-s0501a0:704_6": "yadicchasī”ti vuccamāno sacassa tesaṃ dvinnamaññatarenapi byādhi vūpasammati, atha",
  "atk-s0501a0:704_7": "“pūtimuttaharītakaṃ nāma buddhādīhi vaṇṇita”nti ca “pūtimuttabhesajjaṃ nissāya pabbajjā,",
  "atk-s0501a0:704_8": "tattha te yāvajīvaṃ ussāho karaṇīyoti vutta”nti ca cintento catumadhurabhesajjaṃ",
  "atk-s0501a0:704_9": "paṭikkhipitvā pūtimuttaharītakena bhesajjaṃ karontopi paramasantuṭṭhova hoti. Ayamassa",
  "atk-s0501a0:704_10": "gilānapaccaye yathāsāruppasantoso.",
  "atk-s0501a0:705_0": "Evaṃpabhedo sabbopeso santoso santuṭṭhīti vuccati. Sā atricchatāmahicchatāpāpicchatādīnaṃ",
  "atk-s0501a0:705_1": "pāpadhammānaṃ pahānādhigamahetuto, sugatihetuto, ariyamaggasambhārabhāvato, cātuddisādibhāvahetuto",
  "atk-s0501a0:705_2": "ca maṅgalanti veditabbā. Āha ca –",
  "atk-s0501a0:706": "“Cātuddiso appaṭigho ca hoti,",
  "atk-s0501a0:707": "Santussamāno itarītarenā”ti. evamādi ;",
  "atk-s0501a0:708_0": "Kataññutā nāma appassa vā bahussa vā yena kenaci katassa upakārassa punappunaṃ anussaraṇabhāvena",
  "atk-s0501a0:708_1": "jānanatā. Apica nerayikādidukkhaparittāṇato puññāni eva pāṇīnaṃ bahūpakārāni, tato",
  "atk-s0501a0:708_2": "tesampi upakārānussaraṇatā kataññutāti veditabbā. Sā sappurisehi pasaṃsanīyādinānappakāravisesādhigamahetuto",
  "atk-s0501a0:708_3": "maṅgalanti vuccati. Āha ca “dveme, bhikkhave, puggalā dullabhā lokasmiṃ. Katame dve?",
  "atk-s0501a0:708_4": "Yo ca pubbakārī yo ca kataññū katavedī”ti.",
  "atk-s0501a0:709_0": "Kālena dhammassavanaṃ nāma yasmiṃ kāle uddhaccasahagataṃ cittaṃ hoti, kāmavitakkādīnaṃ",
  "atk-s0501a0:709_1": "vā aññatarena abhibhūtaṃ, tasmiṃ kāle tesaṃ vinodanatthaṃ dhammassavanaṃ. Apare āhu",
  "atk-s0501a0:709_2": "“pañcame pañcame divase dhammassavanaṃ kālena dhammassavanaṃ nāma. Yathāha āyasmā",
  "atk-s0501a0:709_3": "anuruddho ‘pañcāhikaṃ kho pana mayaṃ, bhante, sabbarattiṃ dhammiyā kathāya sannisīdāmā”’ti.",
  "atk-s0501a0:710_0": "Apica yasmiṃ kāle kalyāṇamitte upasaṅkamitvā sakkā hoti attano kaṅkhāvinodakaṃ dhammaṃ",
  "atk-s0501a0:710_1": "sotuṃ, tasmiṃ kālepi dhammassavanaṃ kālena dhammassavananti veditabbaṃ. Yathāha “te",
  "atk-s0501a0:710_2": "kālena kālaṃ upasaṅkamitvā paripucchati paripañhatī”tiādi. Tadetaṃ kālena dhammassavanaṃ",
  "atk-s0501a0:710_3": "nīvaraṇappahānacaturānisaṃsaāsavakkhayādinānappakāravisesādhigamahetuto maṅgalanti",
  "atk-s0501a0:710_4": "veditabbaṃ. Vuttañhetaṃ –",
  "atk-s0501a0:711": "“Yasmiṃ, bhikkhave, samaye ariyasāvako aṭṭhiṃ katvā manasi katvā sabbaṃ cetasā samannāharitvā ohitasoto dhammaṃ suṇāti, pañcassa nīvaraṇā tasmiṃ samaye na hontī”ti ca.",
  "atk-s0501a0:712": "“Sotānugatānaṃ, bhikkhave, dhammānaṃ…pe… suppaṭividdhānaṃ cattāro ānisaṃsā pāṭikaṅkhā”ti ca.",
  "atk-s0501a0:713": "“Cattārome, bhikkhave, dhammā kālena kālaṃ sammā bhāviyamānā sammā anuparivattiyamānā anupubbena āsavānaṃ khayaṃ pāpenti. Katame cattāro? Kālena dhammassavana”nti ca evamādi.",
  "atk-s0501a0:714": "Evaṃ imissā gāthāya gāravo, nivāto, santuṭṭhi, kataññutā, kālena dhammassavananti pañca maṅgalāni vuttāni. Maṅgalattañca nesaṃ tattha tattha vibhāvitamevāti.",
  "atk-s0501a0:715": "Niṭṭhitā gāravo cāti imissā gāthāya atthavaṇṇanā.",
  "atk-s0501a0:716": "Khantīcātigāthāvaṇṇanā",
  "atk-s0501a0:717_0": "10. Idāni khantī cāti ettha khamanaṃ khanti. Padakkhiṇaggāhitāya sukhaṃ vaco asminti",
  "atk-s0501a0:717_1": "suvaco, suvacassa kammaṃ sovacassaṃ, sovacassassa bhāvo sovacassatā. Kilesānaṃ samitattā",
  "atk-s0501a0:717_2": "samaṇā. Dassananti pekkhanaṃ. Dhammassa sākacchā dhammasākacchā. Sesaṃ vuttanayamevāti. Ayaṃ padavaṇṇanā.",
  "atk-s0501a0:718_0": "Atthavaṇṇanā pana evaṃ veditabbā – khanti nāma adhivāsanakkhanti, tāya samannāgato",
  "atk-s0501a0:718_1": "bhikkhu dasahi akkosavatthūhi akkosante vadhabandhādīhi vā vihesante puggale asuṇanto",
  "atk-s0501a0:718_2": "viya apassanto viya ca nibbikāro hoti khantivādī viya. Yathāha –",
  "atk-s0501a0:719": "“Ahu atītamaddhānaṃ, samaṇo khantidīpano;",
  "atk-s0501a0:720": "Taṃ khantiyāyeva ṭhitaṃ, kāsirājā achedayī”ti. ;",
  "atk-s0501a0:721": "Bhadrakato vā manasi karoti tato uttari aparādhābhāvena āyasmā puṇṇatthero viya. Yathāha so –",
  "atk-s0501a0:722_0": "“Sace maṃ, bhante, sunāparantakā manussā akkosissanti paribhāsissanti, tattha me",
  "atk-s0501a0:722_1": "evaṃ bhavissati ‘bhaddakā vatime sunāparantakā manussā, subhaddakā vatime sunāparantakā",
  "atk-s0501a0:722_2": "manussā, yaṃ me nayime pāṇinā pahāraṃ dentī”’tiādi.",
  "atk-s0501a0:723": "Yāya ca samannāgato isīnampi pasaṃsanīyo hoti. Yathāha sarabhaṅgo isi –",
  "atk-s0501a0:724": "“Kodhaṃ vadhitvā na kadāci socati,",
  "atk-s0501a0:725": "Makkhappahānaṃ isayo vaṇṇayanti;",
  "atk-s0501a0:726": "Sabbesaṃ vuttaṃ pharusaṃ khametha,",
  "atk-s0501a0:727": "Etaṃ khantiṃ uttamamāhu santo”ti. ;",
  "atk-s0501a0:728": "Devatānampi pasaṃsanīyo hoti. Yathāha sakko devānamindo –",
  "atk-s0501a0:729": "“Yo have balavā santo, dubbalassa titikkhati;",
  "atk-s0501a0:730": "Tamāhu paramaṃ khantiṃ, niccaṃ khamati dubbalo”ti. ;",
  "atk-s0501a0:731": "Buddhānampi pasaṃsanīyo hoti. Yathāha bhagavā –",
  "atk-s0501a0:732": "“Akkosaṃ vadhabandhañca, aduṭṭho yo titikkhati;",
  "atk-s0501a0:733": "Khantībalaṃ balāṇīkaṃ, tamahaṃ brūmi brāhmaṇa”nti. ;",
  "atk-s0501a0:734": "Sā panesā khanti etesañca idha vaṇṇitānaṃ aññesañca guṇānaṃ adhigamahetuto maṅgalanti veditabbā.",
  "atk-s0501a0:735_0": "Sovacassatā nāma sahadhammikaṃ vuccamāne vikkhepaṃ vā tuṇhībhāvaṃ vā guṇadosacintanaṃ",
  "atk-s0501a0:735_1": "vā anāpajjitvā ativiya ādarañca gāravañca nīcamanatañca purakkhatvā sādhūti vacanakaraṇatā.",
  "atk-s0501a0:735_2": "Sā sabrahmacārīnaṃ santikā ovādānusāsanippaṭilābhahetuto dosappahānaguṇādhigamahetuto",
  "atk-s0501a0:735_3": "ca maṅgalanti vuccati.",
  "atk-s0501a0:736_0": "Samaṇānaṃ dassanaṃ nāma upasamitakilesānaṃ bhāvitakāyavacīcittapaññānaṃ uttamadamathasamathasamannāgatānaṃ",
  "atk-s0501a0:736_1": "pabbajitānaṃ upasaṅkamanupaṭṭhānānussaraṇassavanadassanaṃ, sabbampi omakadesanāya",
  "atk-s0501a0:736_2": "dassananti vuttaṃ, taṃ maṅgalanti veditabbaṃ. Kasmā? Bahūpakārattā. Āha ca “dassanampahaṃ,",
  "atk-s0501a0:736_3": "bhikkhave, tesaṃ bhikkhūnaṃ bahūpakāraṃ vadāmī”tiādi. Yato hitakāmena kulaputtena",
  "atk-s0501a0:736_4": "sīlavante bhikkhū gharadvāraṃ sampatte disvā yadi deyyadhammo atthi, yathābalaṃ deyyadhammena",
  "atk-s0501a0:736_5": "patimānetabbā. Yadi natthi, pañcapatiṭṭhitaṃ katvā vanditabbā. Tasmimpi asampajjamāne",
  "atk-s0501a0:736_6": "añjaliṃ paggahetvā namassitabbā, tasmimpi asampajjamāne pasannacittena piyacakkhūhi",
  "atk-s0501a0:736_7": "sampassitabbā. Evaṃ dassanamūlakenapi hi puññena anekāni jātisahassāni cakkhumhi",
  "atk-s0501a0:736_8": "rogo vā dāho vā ussadā vā piḷakā vā na honti, vippasannapañcavaṇṇasassirikāni honti",
  "atk-s0501a0:736_9": "cakkhūni ratanavimāne ugghāṭitamaṇikavāṭasadisāni, satasahassakappamattaṃ devesu",
  "atk-s0501a0:736_10": "ca manussesu ca sampattīnaṃ lābhī hoti. Anacchariyañcetaṃ, yaṃ manussabhūto sappaññajātiko",
  "atk-s0501a0:736_11": "sammā pavattitena samaṇadassanamayena puññena evarūpaṃ vipākasampattiṃ anubhaveyya,",
  "atk-s0501a0:736_12": "yattha tiracchānagatānampi kevalaṃ saddhāmattakena katassa samaṇadassanassa evaṃ",
  "atk-s0501a0:736_13": "vipākasampattiṃ vaṇṇayanti.",
  "atk-s0501a0:737": "“Ulūko maṇḍalakkhiko, vediyake ciradīghavāsiko;",
  "atk-s0501a0:738": "Sukhito vata kosiyo ayaṃ, kāluṭṭhitaṃ passati buddhavaraṃ.",
  "atk-s0501a0:739": "“Mayi cittaṃ pasādetvā, bhikkhusaṅghe anuttare;",
  "atk-s0501a0:740": "Kappānaṃ satasahassāni, duggateso na gacchati.",
  "atk-s0501a0:741": "“Sa devalokā cavitvā, kusalakammena codito;",
  "atk-s0501a0:742": "Bhavissati anantañāṇo, somanassoti vissuto”ti. ;",
  "atk-s0501a0:743_0": "Kālena dhammasākacchā nāma padose vā paccūse vā dve suttantikā bhikkhū aññamaññaṃ",
  "atk-s0501a0:743_1": "suttantaṃ sākacchanti, vinayadharā vinayaṃ, ābhidhammikā abhidhammaṃ, jātakabhāṇakā",
  "atk-s0501a0:743_2": "jātakaṃ, aṭṭhakathikā aṭṭhakathaṃ, līnuddhatavicikicchāparetacittavisodhanatthaṃ",
  "atk-s0501a0:743_3": "vā tamhi tamhi kāle sākacchanti, ayaṃ kālena dhammasākacchā. Sā āgamabyattiādīnaṃ",
  "atk-s0501a0:743_4": "guṇānaṃ hetuto maṅgalanti vuccatīti.",
  "atk-s0501a0:744": "Evaṃ imissā gāthāya khanti, sovacassatā, samaṇadassanaṃ, kālena dhammasākacchāti cattāri maṅgalāni vuttāni. Maṅgalattañca nesaṃ tattha tattha vibhāvitamevāti.",
  "atk-s0501a0:745": "Niṭṭhitā khantī cāti imissā gāthāya atthavaṇṇanā.",
  "atk-s0501a0:746": "Tapocātigāthāvaṇṇanā",
  "atk-s0501a0:747_0": "11. Idāni tapo cāti ettha pāpake dhamme tapatīti tapo. Brahmaṃ cariyaṃ, brahmānaṃ",
  "atk-s0501a0:747_1": "vā cariyaṃ brahmacariyaṃ, seṭṭhacariyanti vuttaṃ hoti. Ariyasaccānaṃ dassanaṃ ariyasaccānadassanaṃ,",
  "atk-s0501a0:747_2": "ariyasaccāni dassanantipi eke, taṃ na sundaraṃ. Nikkhantaṃ vānatoti nibbānaṃ, sacchikaraṇaṃ",
  "atk-s0501a0:747_3": "sacchikiriyā, nibbānassa sacchikiriyā nibbānasacchikiriyā. Sesaṃ vuttanayamevāti ayaṃ padavaṇṇanā.",
  "atk-s0501a0:748_0": "Atthavaṇṇanā pana evaṃ veditabbā – tapo nāma abhijjhādomanassādīnaṃ tapanato indriyasaṃvaro,",
  "atk-s0501a0:748_1": "kosajjassa vā tapanato vīriyaṃ, tehi samannāgato puggalo ātāpīti vuccati. Svāyaṃ",
  "atk-s0501a0:748_2": "abhijjhādippahānajhānādippaṭilābhahetuto maṅgalanti veditabbo.",
  "atk-s0501a0:749_0": "Brahmacariyaṃ nāma methunaviratisamaṇadhammasāsanamaggānamadhivacanaṃ. Tathā hi “abrahmacariyaṃ",
  "atk-s0501a0:749_1": "pahāya brahmacārī hotī”ti evamādīsu methunavirati brahmacariyanti vuccati. “Bhagavati",
  "atk-s0501a0:749_2": "no, āvuso, brahmacariyaṃ vussatīti? Evamāvuso”ti evamādīsu samaṇadhammo. “Na tāvāhaṃ,",
  "atk-s0501a0:749_3": "pāpima, parinibbāyissāmi, yāva me idaṃ brahmacariyaṃ na iddhañceva bhavissati phītañca",
  "atk-s0501a0:749_4": "vitthārikaṃ bāhujañña”nti evamādīsu sāsanaṃ. “Ayameva kho, bhikkhu, ariyo aṭṭhaṅgiko",
  "atk-s0501a0:749_5": "maggo brahmacariyaṃ. Seyyathidaṃ, sammādiṭṭhī”ti evamādīsu maggo. Idha pana ariyasaccadassanena",
  "atk-s0501a0:749_6": "parato maggassa saṅgahitattā avasesaṃ sabbampi vaṭṭati. Tañcetaṃ uparūpari nānappakāravisesādhigamahetuto",
  "atk-s0501a0:749_7": "maṅgalanti veditabbaṃ.",
  "atk-s0501a0:750": "Ariyasaccāna dassanaṃ nāma kumārapañhe vuttānaṃ catunnaṃ ariyasaccānaṃ abhisamayavasena maggadassanaṃ, taṃ saṃsāradukkhavītikkamahetuto maṅgalanti vuccati.",
  "atk-s0501a0:751_0": "Nibbānasacchikiriyā nāma idha arahattaphalaṃ nibbānanti adhippetaṃ. Tampi hi pañcagativānanena",
  "atk-s0501a0:751_1": "vānasaññitāya taṇhāya nikkhantattā nibbānanti vuccati. Tassa patti vā paccavekkhaṇā",
  "atk-s0501a0:751_2": "vā sacchikiriyāti vuccati. Itarassa pana nibbānassa ariyasaccānaṃ dassaneneva sacchikiriyā",
  "atk-s0501a0:751_3": "siddhā, tenetaṃ idha nādhippetaṃ. Evamesā nibbānasacchikiriyā diṭṭhadhammikasukhavihārādihetuto",
  "atk-s0501a0:751_4": "maṅgalanti veditabbā.",
  "atk-s0501a0:752": "Evaṃ imissā gāthāya tapo brahmacariyaṃ, ariyasaccānaṃ dassanaṃ, nibbānasacchikiriyāti cattāri maṅgalāni vuttāni. Maṅgalattañca nesaṃ tattha tattha vibhāvitamevāti.",
  "atk-s0501a0:753": "Niṭṭhitā tapo cāti imissā gāthāya atthavaṇṇanā.",
  "atk-s0501a0:754": "Phuṭṭhassalokadhammehītigāthāvaṇṇanā",
  "atk-s0501a0:755_0": "12. Idāni phuṭṭhassa lokadhammehīti ettha phuṭṭhassāti phusitassa chupitassa sampattassa.",
  "atk-s0501a0:755_1": "Loke dhammā lokadhammā, yāva lokappavatti, tāva anivattakā dhammāti vuttaṃ hoti.",
  "atk-s0501a0:755_2": "Cittanti mano mānasaṃ. Yassāti navassa vā majjhimassa vā therassa vā. Na kampatīti",
  "atk-s0501a0:755_3": "na calati na vedhati. Asokanti nissokaṃ abbūḷhasokasallaṃ. Virajanti vigatarajaṃ",
  "atk-s0501a0:755_4": "viddhaṃsitarajaṃ. Khemanti abhayaṃ nirupaddavaṃ. Sesaṃ vuttanayamevāti ayaṃ padavaṇṇanā.",
  "atk-s0501a0:756_0": "Atthavaṇṇanā pana evaṃ veditabbā – phuṭṭhassa lokadhammehi cittaṃ yassa na kampati",
  "atk-s0501a0:756_1": "nāma yassa lābhālābhādīhi aṭṭhahi lokadhammehi phuṭṭhassa ajjhotthaṭassa cittaṃ na",
  "atk-s0501a0:756_2": "kampati na calati na vedhati, tassa taṃ cittaṃ kenaci akampanīyalokuttamabhāvāvahanato",
  "atk-s0501a0:756_3": "maṅgalanti veditabbaṃ.",
  "atk-s0501a0:757": "Kassa ca etehi phuṭṭhassa cittaṃ na kampatīti? Arahato khīṇāsavassa, na aññassa kassaci. Vuttañhetaṃ –",
  "atk-s0501a0:758": "“Selo yathā ekagghano, vātena na samīrati;",
  "atk-s0501a0:759": "Evaṃ rūpā rasā saddā, gandhā phassā ca kevalā.",
  "atk-s0501a0:760": "“Iṭṭhā dhammā aniṭṭhā ca, na pavedhenti tādino;",
  "atk-s0501a0:761": "Ṭhitaṃ cittaṃ vippamuttaṃ, vayañcassānupassatī”ti. ;",
  "atk-s0501a0:762_0": "Asokaṃ nāma khīṇāsavasseva cittaṃ. Tañhi yvāyaṃ “soko socanā socitattaṃ antosoko",
  "atk-s0501a0:762_1": "antoparisoko cetaso parinijjhāyitatta”ntiādinā nayena vuccati soko, tassa abhāvato",
  "atk-s0501a0:762_2": "asokaṃ. Keci nibbānaṃ vadanti, taṃ purimapadena nānusandhiyati. Yathā ca asokaṃ,",
  "atk-s0501a0:762_3": "evaṃ virajaṃ khemantipi khīṇāsavasseva cittaṃ. Tañhi rāgadosamoharajānaṃ vigatattā",
  "atk-s0501a0:762_4": "virajaṃ, catūhi ca yogehi khemattā khemaṃ, yato etaṃ tena tenākārena tamhi tamhi",
  "atk-s0501a0:762_5": "pavattikkhaṇe gahetvā niddiṭṭhavasena tividhampi appavattakkhandhatādilokuttamabhāvāvahanato",
  "atk-s0501a0:762_6": "āhuneyyādibhāvāvahanato ca maṅgalanti veditabbaṃ.",
  "atk-s0501a0:763": "Evaṃ imissā gāthāya aṭṭhalokadhammehi akampitacittaṃ, asokacittaṃ, virajacittaṃ, khemacittanti cattāri maṅgalāni vuttāni. Maṅgalattañca nesaṃ tattha tattha vibhāvitamevāti.",
  "atk-s0501a0:764": "Niṭṭhitā phuṭṭhassa lokadhammehīti imissā gāthāya atthavaṇṇanā.",
  "atk-s0501a0:765": "Etādisānītigāthāvaṇṇanā",
  "atk-s0501a0:766": "13. Evaṃ bhagavā asevanā ca bālānantiādīhi dasahi gāthāhi aṭṭhatiṃsa mahāmaṅgalāni kathetvā idāni etāneva attanā vuttamaṅgalāni thunanto “etādisāni katvānā”ti avasānagāthamabhāsi.",
  "atk-s0501a0:767_0": "Tassāyamatthavaṇṇanā – etādisānīti etāni īdisāni mayā vuttappakārāni bālānaṃ asevanādīni.",
  "atk-s0501a0:767_1": "Katvānāti katvā. Katvāna katvā karitvāti hi atthato anaññaṃ. Sabbatthamaparājitāti",
  "atk-s0501a0:767_2": "sabbattha khandhakilesābhisaṅkhāradevaputtamārappabhedesu catūsu paccatthikesu ekenāpi",
  "atk-s0501a0:767_3": "aparājitā hutvā, sayameva te cattāro māre parājetvāti vuttaṃ hoti. Makāro cettha",
  "atk-s0501a0:767_4": "padasandhikaramattoti viññātabbo.",
  "atk-s0501a0:768_0": "Sabbattha sotthiṃ gacchantīti etādisāni maṅgalāni katvā catūhi mārehi aparājitā hutvā",
  "atk-s0501a0:768_1": "sabbattha idhalokaparalokesu ṭhānacaṅkamanādīsu ca sotthiṃ gacchanti, bālasevanādīhi",
  "atk-s0501a0:768_2": "ye uppajjeyyuṃ āsavā vighātapariḷāhā, tesaṃ abhāvā sotthiṃ gacchanti, anupaddutā",
  "atk-s0501a0:768_3": "anupasaṭṭhā khemino appaṭibhayā gacchantīti vuttaṃ hoti. Anunāsiko cettha gāthābandhasukhatthaṃ vuttoti veditabbo.",
  "atk-s0501a0:769_0": "Taṃ tesaṃ maṅgalamuttamanti iminā gāthāpadena bhagavā desanaṃ niṭṭhāpesi. Kathaṃ?",
  "atk-s0501a0:769_1": "Evaṃ, devaputta, ye etādisāni karonti, te yasmā sabbattha sotthiṃ gacchanti, tasmā",
  "atk-s0501a0:769_2": "taṃ bālānaṃ asevanādiaṭṭhatiṃsavidhampi tesaṃ etādisakārakānaṃ maṅgalamuttamaṃ seṭṭhaṃ",
  "atk-s0501a0:769_3": "pavaranti gaṇhāhīti.",
  "atk-s0501a0:770_0": "Evañca bhagavatā niṭṭhāpitāya desanāya pariyosāne koṭisatasahassadevatāyo arahattaṃ",
  "atk-s0501a0:770_1": "pāpuṇiṃsu, sotāpattisakadāgāmianāgāmiphalasampattānaṃ gaṇanā asaṅkhyeyyā ahosi. Atha",
  "atk-s0501a0:770_2": "bhagavā dutiyadivase ānandattheraṃ āmantesi – “imaṃ pana, ānanda, rattiṃ aññatarā",
  "atk-s0501a0:770_3": "devatā maṃ upasaṅkamitvā maṅgalapañhaṃ pucchi, athassāhaṃ aṭṭhatiṃsa maṅgalāni abhāsiṃ,",
  "atk-s0501a0:770_4": "uggaṇhāhi, ānanda, imaṃ maṅgalapariyāyaṃ, uggahetvā bhikkhū vācehī”ti. Thero uggahetvā",
  "atk-s0501a0:770_5": "bhikkhū vācesi. Tayidaṃ ācariyaparamparāya ābhataṃ yāvajjatanā pavattati, “evamidaṃ",
  "atk-s0501a0:770_6": "brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi",
  "atk-s0501a0:770_7": "suppakāsita”nti veditabbaṃ.",
  "atk-s0501a0:771_0": "Idāni etesveva maṅgalesu ñāṇaparicayapāṭavatthaṃ ayamādito pabhuti yojanā – evamime",
  "atk-s0501a0:771_1": "idhalokaparalokalokuttarasukhakāmā sattā bālajanasevanaṃ pahāya, paṇḍite nissāya,",
  "atk-s0501a0:771_2": "pūjaneyye pūjetvā, patirūpadesavāsena pubbe ca katapuññatāya kusalappavattiyaṃ codiyamānā",
  "atk-s0501a0:771_3": "attānaṃ sammā paṇidhāya, bāhusaccasippavinayehi alaṅkatattabhāvā, vinayānurūpaṃ subhāsitaṃ",
  "atk-s0501a0:771_4": "bhāsamānā, yāva gihibhāvaṃ na vijahanti, tāva mātāpitūpaṭṭhānena porāṇaṃ iṇamūlaṃ",
  "atk-s0501a0:771_5": "visodhayamānā, puttadārasaṅgahena navaṃ iṇamūlaṃ payojayamānā, anākulakammantatāya",
  "atk-s0501a0:771_6": "dhanadhaññādisamiddhiṃ pāpuṇantā, dānena bhogasāraṃ dhammacariyāya jīvitasārañca",
  "atk-s0501a0:771_7": "gahetvā, ñātisaṅgahena sakajanahitaṃ anavajjakammantatāya parajanahitañca karontā,",
  "atk-s0501a0:771_8": "pāpaviratiyā parūpaghātaṃ majjapānasaṃyamena attūpaghātañca vivajjetvā, dhammesu",
  "atk-s0501a0:771_9": "appamādena kusalapakkhaṃ vaḍḍhetvā, vaḍḍhitakusalatāya gihibyañjanaṃ ohāya pabbajitabhāve",
  "atk-s0501a0:771_10": "ṭhitāpi buddhabuddhasāvakūpajjhāyācariyādīsu gāravena nivātena ca vattasampadaṃ ārādhetvā,",
  "atk-s0501a0:771_11": "santuṭṭhiyā paccayagedhaṃ pahāya, kataññutāya sappurisabhūmiyaṃ ṭhatvā, dhammassavanena",
  "atk-s0501a0:771_12": "cittalīnataṃ pahāya, khantiyā sabbaparissaye abhibhavitvā, sovacassatāya sanāthaṃ",
  "atk-s0501a0:771_13": "attānaṃ katvā, samaṇadassanena paṭipattipayogaṃ passantā, dhammasākacchāya kaṅkhāṭṭhāniyesu",
  "atk-s0501a0:771_14": "dhammesu kaṅkhaṃ vinodetvā, indriyasaṃvaratapena sīlavisuddhiṃ samaṇadhammabrahmacariyena",
  "atk-s0501a0:771_15": "cittavisuddhiṃ tato parā ca catasso visuddhiyo sampādentā, imāya paṭipadāya ariyasaccadassanapariyāyaṃ",
  "atk-s0501a0:771_16": "ñāṇadassanavisuddhiṃ patvā arahattaphalasaṅkhyaṃ nibbānaṃ sacchikaronti, yaṃ sacchikaritvā",
  "atk-s0501a0:771_17": "sinerupabbato viya vātavuṭṭhīhi aṭṭhahi lokadhammehi avikampamānacittā asokā virajā",
  "atk-s0501a0:771_18": "khemino honti. Ye ca khemino honti, te sabbattha ekenapi aparājitā honti, sabbattha",
  "atk-s0501a0:771_19": "sotthiṃ gacchanti. Tenāha bhagavā –",
  "atk-s0501a0:772": "“Etādisāni katvāna, sabbatthamaparājitā;",
  "atk-s0501a0:773": "Sabbattha sotthiṃ gacchanti, taṃ tesaṃ maṅgalamuttama”nti.",
  "atk-s0501a0:774": "Paramatthajotikāya khuddakapāṭha-aṭṭhakathāya",
  "atk-s0501a0:775": "Maṅgalasuttavaṇṇanā niṭṭhitā.",
  "atk-s0501a0:776": "6. Ratanasuttavaṇṇanā",
  "atk-s0501a0:777": "Nikkhepappayojanaṃ",
  "atk-s0501a0:778_0": "Idāni yānīdha bhūtānītievamādinā maṅgalasuttānantaraṃ nikkhittassa ratanasuttassa",
  "atk-s0501a0:778_1": "atthavaṇṇanākkamo anuppatto. Tassa idha nikkhepappayojanaṃ vatvā tato paraṃ suparisuddhena",
  "atk-s0501a0:778_2": "titthena naditaḷākādīsu salilajjhogāhaṇamiva suparisuddhena nidānena imassa suttassa",
  "atk-s0501a0:778_3": "atthajjhogāhaṇaṃ dassetuṃ –",
  "atk-s0501a0:779": "“Yena vuttaṃ yadā yattha, yasmā cetaṃ imaṃ nayaṃ;",
  "atk-s0501a0:780": "Pakāsetvāna etassa, karissāmatthavaṇṇanaṃ”.",
  "atk-s0501a0:781_0": "Tattha yasmā maṅgalasuttena attarakkhā akalyāṇakaraṇakalyāṇākaraṇapaccayānañca āsavānaṃ",
  "atk-s0501a0:781_1": "paṭighāto dassito, imañca suttaṃ parārakkhaṃ amanussādipaccayānañca āsavānaṃ paṭighātaṃ",
  "atk-s0501a0:781_2": "sādheti, tasmā tadanantaraṃ nikkhittaṃ siyāti.",
  "atk-s0501a0:782": "Idaṃ tāvassa idha nikkhepappayojanaṃ.",
  "atk-s0501a0:783": "Vesālivatthu",
  "atk-s0501a0:784_0": "Idāni “yena vuttaṃ yadā yattha, yasmā ceta”nti etthāha “kena panetaṃ suttaṃ vuttaṃ,",
  "atk-s0501a0:784_1": "kadā kattha, kasmā ca vutta”nti. Vuccate – idañhi bhagavatā eva vuttaṃ, na sāvakādīhi.",
  "atk-s0501a0:784_2": "Tañca yadā dubbhikkhādīhi upaddavehi upaddutāya vesāliyā licchavīhi rājagahato yācitvā",
  "atk-s0501a0:784_3": "bhagavā vesāliṃ ānīto, tadā vesāliyaṃ tesaṃ upaddavānaṃ paṭighātatthāya vuttanti.",
  "atk-s0501a0:784_4": "Ayaṃ tesaṃ pañhānaṃ saṅkhepavissajjanā. Vitthārato pana vesālivatthuto pabhuti porāṇehi vaṇṇīyati.",
  "atk-s0501a0:785_0": "Tatrāyaṃ vaṇṇanā – bārāṇasirañño kira aggamahesiyā kucchimhi gabbho saṇṭhāsi, sā",
  "atk-s0501a0:785_1": "taṃ ñatvā rañño nivedesi, rājā gabbhaparihāraṃ adāsi. Sā sammā parihariyamānagabbhā",
  "atk-s0501a0:785_2": "gabbhaparipākakāle vijāyanagharaṃ pāvisi. Puññavatīnaṃ paccūsasamaye gabbhavuṭṭhānaṃ",
  "atk-s0501a0:785_3": "hoti. Sā ca tāsaṃ aññatarā, tena paccūsasamaye alattakapaṭalabandhujīvakapupphasadisaṃ",
  "atk-s0501a0:785_4": "maṃsapesiṃ vijāyi. Tato “aññā deviyo suvaṇṇabimbasadise putte vijāyanti, aggamahesī",
  "atk-s0501a0:785_5": "maṃsapesinti rañño purato mama avaṇṇo uppajjeyyā”ti cintetvā tena avaṇṇabhayena taṃ",
  "atk-s0501a0:785_6": "maṃsapesiṃ ekasmiṃ bhājane pakkhipitvā aññatarena paṭikujjitvā rājamuddikāya lañchitvā",
  "atk-s0501a0:785_7": "gaṅgāya sote pakkhipāpesi. Manussehi chaḍḍitamatte devatā ārakkhaṃ saṃvidahiṃsu.",
  "atk-s0501a0:785_8": "Suvaṇṇapaṭṭakañcettha jātihiṅgulakena “bārāṇasirañño aggamahesiyā pajā”ti likhitvā",
  "atk-s0501a0:785_9": "bandhiṃsu. Tato taṃ bhājanaṃ ūmibhayādīhi anupaddutaṃ gaṅgāsotena pāyāsi.",
  "atk-s0501a0:786_0": "Tena ca samayena aññataro tāpaso gopālakulaṃ nissāya gaṅgātīre viharati. So pātova",
  "atk-s0501a0:786_1": "gaṅgaṃ otaranto bhājanaṃ āgacchantaṃ disvā paṃsukūlasaññāya aggahesi. Tato tattha",
  "atk-s0501a0:786_2": "taṃ akkharapaṭṭakaṃ rājamuddikālañchanañca disvā muñcitvā taṃ maṃsapesiṃ addasa,",
  "atk-s0501a0:786_3": "disvānassa etadahosi “siyā gabbho, tathā hissa duggandhapūtibhāvo natthī”ti. Taṃ",
  "atk-s0501a0:786_4": "assamaṃ netvā suddhe okāse ṭhapesi. Atha aḍḍhamāsaccayena dve maṃsapesiyo ahesuṃ.",
  "atk-s0501a0:786_5": "Tāpaso disvā sādhutaraṃ ṭhapesi, tato puna aḍḍhamāsaccayena ekamekissā pesiyā hatthapādasīsānamatthāya",
  "atk-s0501a0:786_6": "pañca pañca piḷakā uṭṭhahiṃsu. Tāpaso disvā puna sādhutaraṃ ṭhapesi. Atha aḍḍhamāsaccayena",
  "atk-s0501a0:786_7": "ekā maṃsapesi suvaṇṇabimbasadiso dārako, ekā dārikā ahosi. Tesu tāpasassa puttasineho",
  "atk-s0501a0:786_8": "uppajji. Aṅguṭṭhakato cassa khīraṃ nibbatti. Tato pabhuti ca khīrabhattaṃ labhati,",
  "atk-s0501a0:786_9": "so bhattaṃ bhuñjitvā khīraṃ dārakānaṃ mukhe āsiñcati. Tesaṃ yaṃ yaṃ udaraṃ paviṭṭhaṃ,",
  "atk-s0501a0:786_10": "taṃ sabbaṃ maṇibhājanagataṃ viya dissati. Evaṃ licchavī ahesuṃ. Apare panāhu “sibbetvā",
  "atk-s0501a0:786_11": "ṭhapitā viya nesaṃ aññamaññaṃ līnā chavi ahosī”ti. Evaṃ te nicchavitāya vā līnacchavitāya",
  "atk-s0501a0:786_12": "vā licchavīti paññāyiṃsu.",
  "atk-s0501a0:787_0": "Tāpaso dārake posento ussūre gāmaṃ piṇḍāya pavisati, atidivā paṭikkamati. Tassa taṃ",
  "atk-s0501a0:787_1": "byāpāraṃ ñatvā gopālakā āhaṃsu, “bhante, pabbajitānaṃ dārakaposanaṃ palibodho, amhākaṃ",
  "atk-s0501a0:787_2": "dārake detha, mayaṃ posessāma, tumhe attano kammaṃ karothā”ti. Tāpaso “sādhū”ti paṭissuṇi.",
  "atk-s0501a0:787_3": "Gopālakā dutiyadivase maggaṃ samaṃ katvā pupphehi okiritvā dhajapaṭākaṃ ussāpetvā",
  "atk-s0501a0:787_4": "tūriyehi vajjamānehi assamaṃ āgatā. Tāpaso “mahāpuññā dārakā, appamādena vaḍḍhetha,",
  "atk-s0501a0:787_5": "vaḍḍhetvā ca aññamaññaṃ āvāhavivāhaṃ karotha, pañcagorasena rājānaṃ tosetvā bhūmibhāgaṃ",
  "atk-s0501a0:787_6": "gahetvā nagaraṃ māpetha, tattha kumāraṃ abhisiñcathā”ti vatvā dārake adāsi. Te “sādhū”ti",
  "atk-s0501a0:787_7": "paṭissuṇitvā dārake netvā posesuṃ.",
  "atk-s0501a0:788_0": "Dārakā vuḍḍhimanvāya kīḷantā vivādaṭṭhānesu aññe gopāladārake hatthenapi pādenapi",
  "atk-s0501a0:788_1": "paharanti, te rodanti. “Kissa rodathā”ti ca mātāpitūhi vuttā “ime nimmātāpitikā tāpasapositā",
  "atk-s0501a0:788_2": "amhe atīva paharantī”ti vadanti. Tato tesaṃ mātāpitaro “ime dārakā aññe dārake viheṭhenti",
  "atk-s0501a0:788_3": "dukkhāpenti, na ime saṅgahetabbā, vajjitabbā ime”ti āhaṃsu. Tato pabhuti kira so",
  "atk-s0501a0:788_4": "padeso “vajjī”ti vuccati, tiyojanasataṃ parimāṇena. Atha taṃ padesaṃ gopālakā rājānaṃ",
  "atk-s0501a0:788_5": "tosetvā aggahesuṃ. Tattheva nagaraṃ māpetvā soḷasavassuddesikaṃ kumāraṃ abhisiñcitvā",
  "atk-s0501a0:788_6": "rājānaṃ akaṃsu. Tāya cassa dārikāya saddhiṃ vāreyyaṃ katvā katikaṃ akaṃsu “na bāhirato",
  "atk-s0501a0:788_7": "dārikā ānetabbā, ito dārikā na kassaci dātabbā”ti. Tesaṃ paṭhamasaṃvāsena dve dārakā",
  "atk-s0501a0:788_8": "jātā dhītā ca putto ca, evaṃ soḷasakkhattuṃ dve dve jātā. Tato tesaṃ dārakānaṃ yathākkamaṃ",
  "atk-s0501a0:788_9": "vaḍḍhantānaṃ ārāmuyyānanivāsaṭṭhānaparivārasampattiṃ gahetuṃ appahontaṃ taṃ nagaraṃ",
  "atk-s0501a0:788_10": "tikkhattuṃ gāvutantarena gāvutantarena pākārena parikkhipiṃsu, tassa punappunaṃ visālīkatattā",
  "atk-s0501a0:788_11": "vesālītveva nāmaṃ jātaṃ. Idaṃ vesālivatthu.",
  "atk-s0501a0:789": "Bhagavato nimantanaṃ",
  "atk-s0501a0:790_0": "Ayaṃ pana vesālī bhagavato uppannakāle iddhā vepullappattā ahosi. Tattha hi rājūnaṃyeva",
  "atk-s0501a0:790_1": "satta sahassāni satta satāni satta ca rājāno ahesuṃ. Tathā yuvarājasenāpatibhaṇḍāgārikappabhutīnaṃ. Yathāha –",
  "atk-s0501a0:791_0": "“Tena kho pana samayena vesālī iddhā ceva hoti phītā ca bahujanā ākiṇṇamanussā subhikkhā",
  "atk-s0501a0:791_1": "ca, satta ca pāsādasahassāni satta ca pāsādasatāni satta ca pāsādā, satta ca kūṭāgārasahassāni",
  "atk-s0501a0:791_2": "satta ca kūṭāgārasatāni satta ca kūṭāgārāni, satta ca ārāmasahassāni satta ca ārāmasatāni",
  "atk-s0501a0:791_3": "satta ca ārāmā, satta ca pokkharaṇisahassāni satta ca pokkharaṇisatāni satta ca pokkharaṇiyo”ti.",
  "atk-s0501a0:792_0": "Sā aparena samayena dubbhikkhā ahosi dubbuṭṭhikā dussassā. Paṭhamaṃ duggatamanussā",
  "atk-s0501a0:792_1": "maranti, te bahiddhā chaḍḍenti. Matamanussānaṃ kuṇapagandhena amanussā nagaraṃ pavisiṃsu,",
  "atk-s0501a0:792_2": "tato bahutarā maranti. Tāya paṭikūlatāya sattānaṃ ahivātarogo uppajji. Iti tīhi dubbhikkhaamanussarogabhayehi",
  "atk-s0501a0:792_3": "upaddutā vesālinagaravāsino upasaṅkamitvā rājānaṃ āhaṃsu, “mahārāja, imasmiṃ nagare",
  "atk-s0501a0:792_4": "tividhaṃ bhayamuppannaṃ, ito pubbe yāva sattamā rājakulaparivaṭṭā evarūpaṃ anuppannapubbaṃ,",
  "atk-s0501a0:792_5": "tumhākaṃ maññe adhammikattena taṃ etarahi uppanna”nti. Rājā sabbe santhāgāre sannipātāpetvā",
  "atk-s0501a0:792_6": "“mayhaṃ adhammikabhāvaṃ vicinathā”ti āha. Te sabbaṃ paveṇiṃ vicinantā na kiñci addasaṃsu.",
  "atk-s0501a0:793_0": "Tato rañño dosamadisvā “idaṃ bhayaṃ amhākaṃ kathaṃ vūpasameyyā”ti cintesuṃ. Tattha",
  "atk-s0501a0:793_1": "ekacce cha satthāre apadisiṃsu “etehi okkantamatte vūpasamessatī”ti. Ekacce āhaṃsu",
  "atk-s0501a0:793_2": "– “buddho kira loke uppanno, so bhagavā sabbasattahitāya dhammaṃ deseti mahiddhiko",
  "atk-s0501a0:793_3": "mahānubhāvo, tena okkantamatte sabbabhayāni vūpasameyyu”nti. Tena te attamanā hutvā",
  "atk-s0501a0:793_4": "“kahaṃ pana so bhagavā etarahi viharati, amhehi pesito na āgaccheyyā”ti āhaṃsu. Athāpare",
  "atk-s0501a0:793_5": "āhaṃsu – “buddhā nāma anukampakā, kissa nāgaccheyyuṃ, so pana bhagavā etarahi rājagahe",
  "atk-s0501a0:793_6": "viharati, rājā bimbisāro taṃ upaṭṭhahati, so āgantuṃ na dadeyyā”ti. “Tena hi rājānaṃ",
  "atk-s0501a0:793_7": "saññāpetvā āneyyāmā”ti dve licchavirājāno mahatā balakāyena pahūtaṃ paṇṇākāraṃ datvā",
  "atk-s0501a0:793_8": "rañño santikaṃ pesiṃsu “bimbisāraṃ saññāpetvā bhagavantaṃ ānethā”ti. Te gantvā rañño",
  "atk-s0501a0:793_9": "paṇṇākāraṃ datvā taṃ pavattiṃ nivedetvā, “mahārāja, bhagavantaṃ amhākaṃ nagaraṃ pesehī”ti",
  "atk-s0501a0:793_10": "āhaṃsu. Rājā na sampaṭicchi, “tumheyeva jānāthā”ti āha. Te bhagavantaṃ upasaṅkamitvā",
  "atk-s0501a0:793_11": "vanditvā evamāhaṃsu – “bhante, amhākaṃ nagare tīṇi bhayāni uppannāni, sace bhagavā",
  "atk-s0501a0:793_12": "āgaccheyya, sotthi no bhaveyyā”ti. Bhagavā āvajjetvā “vesāliyaṃ ratanasutte vutte",
  "atk-s0501a0:793_13": "sā rakkhā koṭisatasahassaṃ cakkavāḷānaṃ pharissati, suttapariyosāne caturāsītiyā",
  "atk-s0501a0:793_14": "pāṇasahassānaṃ dhammābhisamayo bhavissatī”ti adhivāsesi. Atha rājā bimbisāro bhagavato",
  "atk-s0501a0:793_15": "adhivāsanaṃ sutvā “bhagavatā vesāligamanaṃ adhivāsita”nti nagare ghosanaṃ kārāpetvā",
  "atk-s0501a0:793_16": "bhagavantaṃ upasaṅkamitvā āha – “kiṃ, bhante, sampaṭicchatha vesāligamana”nti? Āma,",
  "atk-s0501a0:793_17": "mahārājāti. Tena hi, bhante, tāva āgametha, yāva maggaṃ paṭiyādemīti.",
  "atk-s0501a0:794_0": "Atha kho rājā bimbisāro rājagahassa ca gaṅgāya ca antarā pañcayojanabhūmiṃ samaṃ",
  "atk-s0501a0:794_1": "katvā yojane yojane vihāraṃ māpetvā bhagavato gamanakālaṃ paṭivedesi. Bhagavā pañcahi",
  "atk-s0501a0:794_2": "bhikkhusatehi parivuto pāyāsi. Rājā pañcayojanaṃ maggaṃ pañcavaṇṇehi pupphehi jāṇumattaṃ",
  "atk-s0501a0:794_3": "okirāpetvā dhajapaṭākapuṇṇaghaṭakadaliādīni ussāpetvā bhagavato dve setacchattāni",
  "atk-s0501a0:794_4": "ekamekassa ca bhikkhussa ekamekaṃ ukkhipāpetvā saddhiṃ attano parivārena pupphagandhādīhi",
  "atk-s0501a0:794_5": "pūjaṃ karonto ekekasmiṃ vihāre bhagavantaṃ vasāpetvā mahādānāni datvā pañcahi divasehi",
  "atk-s0501a0:794_6": "gaṅgātīraṃ nesi. Tattha sabbālaṅkārehi nāvaṃ alaṅkaronto vesālikānaṃ sāsanaṃ pesesi",
  "atk-s0501a0:794_7": "“āgato bhagavā, maggaṃ paṭiyādetvā sabbe bhagavato paccuggamanaṃ karothā”ti. Te “diguṇaṃ",
  "atk-s0501a0:794_8": "pūjaṃ karissāmā”ti vesāliyā ca gaṅgāya ca antarā tiyojanabhūmiṃ samaṃ katvā bhagavato",
  "atk-s0501a0:794_9": "cattāri ekamekassa ca bhikkhussa dve dve setacchattāni sajjetvā pūjaṃ kurumānā gaṅgātīraṃ āgantvā aṭṭhaṃsu.",
  "atk-s0501a0:795_0": "Atha bimbisāro dve nāvāyo saṅghaṭetvā maṇḍapaṃ katvā pupphadāmādīhi alaṅkaritvā tattha",
  "atk-s0501a0:795_1": "sabbaratanamayaṃ buddhāsanaṃ paññapesi, bhagavā tattha nisīdi. Pañca satā bhikkhūpi",
  "atk-s0501a0:795_2": "nāvaṃ āruhitvā yathānurūpaṃ nisīdiṃsu. Rājā bhagavantaṃ anugacchanto galappamāṇaṃ",
  "atk-s0501a0:795_3": "udakaṃ ogāhetvā “yāva, bhante, bhagavā āgacchati, tāvāhaṃ idheva gaṅgātīre vasissāmī”ti",
  "atk-s0501a0:795_4": "vatvā nivatto. Upari devatā yāva akaniṭṭhabhavanā pūjaṃ akaṃsu. Heṭṭhāgaṅgānivāsino",
  "atk-s0501a0:795_5": "kambalassatarādayo nāgarājāno pūjaṃ akaṃsu. Evaṃ mahatiyā pūjāya bhagavā yojanamattaṃ",
  "atk-s0501a0:795_6": "addhānaṃ gaṅgāya gantvā vesālikānaṃ sīmantaraṃ paviṭṭho.",
  "atk-s0501a0:796_0": "Tato licchavirājāno bimbisārena katapūjāya diguṇaṃ karontā galappamāṇe udake bhagavantaṃ",
  "atk-s0501a0:796_1": "paccuggacchiṃsu. Teneva khaṇena tena muhuttena vijjuppabhāvinaddhandhakāravisaṭakūṭo",
  "atk-s0501a0:796_2": "gaḷagaḷāyanto catūsu disāsu mahāmegho vuṭṭhāsi. Atha bhagavatā paṭhamapāde gaṅgātīre",
  "atk-s0501a0:796_3": "nikkhittamatte pokkharavassaṃ vassi. Ye temetukāmā, te eva tementi, atemetukāmā na",
  "atk-s0501a0:796_4": "tementi. Sabbattha jāṇumattaṃ ūrumattaṃ kaṭimattaṃ galappamāṇaṃ udakaṃ vahati, sabbakuṇapāni",
  "atk-s0501a0:796_5": "udakena gaṅgaṃ pavesitāni, parisuddho bhūmibhāgo ahosi.",
  "atk-s0501a0:797_0": "Licchavirājāno bhagavantaṃ antarā yojane yojane vāsāpetvā mahādānāni datvā tīhi divasehi",
  "atk-s0501a0:797_1": "diguṇaṃ pūjaṃ karontā vesāliṃ nayiṃsu. Vesāliṃ sampatte bhagavati sakko devānamindo",
  "atk-s0501a0:797_2": "devasaṅghapurakkhato āgacchi. Mahesakkhānaṃ devatānaṃ sannipātena amanussā yebhuyyena",
  "atk-s0501a0:797_3": "palāyiṃsu. Bhagavā nagaradvāre ṭhatvā ānandattheraṃ āmantesi – “imaṃ, ānanda, ratanasuttaṃ",
  "atk-s0501a0:797_4": "uggahetvā balikammūpakaraṇāni gahetvā licchavirājakumārehi saddhiṃ vesāliyā tipākārantare",
  "atk-s0501a0:797_5": "vicaranto parittaṃ karohī”ti ratanasuttaṃ abhāsi. “Evaṃ kena panetaṃ suttaṃ vuttaṃ,",
  "atk-s0501a0:797_6": "kadā, kattha, kasmā ca vutta”nti etesaṃ pañhānaṃ vissajjanā vitthārena vesālivatthuto",
  "atk-s0501a0:797_7": "pabhuti porāṇehi vaṇṇīyati.",
  "atk-s0501a0:798_0": "Evaṃ bhagavato vesāliṃ anuppattadivaseyeva vesālinagaradvāre tesaṃ upaddavānaṃ paṭighātatthāya",
  "atk-s0501a0:798_1": "vuttamidaṃ ratanasuttaṃ uggahetvā āyasmā ānando parittatthāya bhāsamāno bhagavato",
  "atk-s0501a0:798_2": "pattena udakamādāya sabbanagaraṃ abbhukkiranto anuvicari. Yaṃ kiñcīti vuttamatte",
  "atk-s0501a0:798_3": "eva therena ye pubbe apalātā saṅkārakūṭabhittippadesādinissitā amanussā, te catūhi",
  "atk-s0501a0:798_4": "dvārehi palāyiṃsu, dvārāni anokāsāni ahesuṃ. Tato ekacce dvāresu okāsaṃ alabhamānā",
  "atk-s0501a0:798_5": "pākāraṃ bhinditvā palātā. Amanussesu gatamattesu manussānaṃ gattesu rogo vūpasanto.",
  "atk-s0501a0:798_6": "Te nikkhamitvā sabbapupphagandhādīhi theraṃ pūjesuṃ. Mahājano nagaramajjhe santhāgāraṃ",
  "atk-s0501a0:798_7": "sabbagandhehi limpitvā vitānaṃ katvā sabbālaṅkārehi alaṅkaritvā tattha buddhāsanaṃ",
  "atk-s0501a0:798_8": "paññapetvā bhagavantaṃ ānesi.",
  "atk-s0501a0:799_0": "Bhagavā santhāgāraṃ pavisitvā paññatte āsane nisīdi. Bhikkhusaṅghopi kho rājāno manussā",
  "atk-s0501a0:799_1": "ca patirūpe patirūpe āsane nisīdiṃsu. Sakkopi devānamindo dvīsu devalokesu devaparisāya",
  "atk-s0501a0:799_2": "saddhiṃ upanisīdi aññe ca devā, ānandattheropi sabbaṃ vesāliṃ anuvicaranto rakkhaṃ",
  "atk-s0501a0:799_3": "katvā vesālinagaravāsīhi saddhiṃ āgantvā ekamantaṃ nisīdi. Tattha bhagavā sabbesaṃ",
  "atk-s0501a0:799_4": "tadeva ratanasuttaṃ abhāsīti.",
  "atk-s0501a0:800": "Ettāvatā ca yā “yena vuttaṃ yadā yattha, yasmā cetaṃ imaṃ nayaṃ. Pakāsetvānā”ti mātikā nikkhittā, sā sabbappakārena vitthāritā hoti.",
  "atk-s0501a0:801": "Yānīdhātigāthāvaṇṇanā",
  "atk-s0501a0:802_0": "1. Idāni “etassa karissāmatthavaṇṇana”nti vuttattā atthavaṇṇanā ārabbhate. Apare",
  "atk-s0501a0:802_1": "pana vadanti “ādito pañceva gāthā bhagavatā vuttā, sesā parittakaraṇasamaye ānandattherenā”ti.",
  "atk-s0501a0:802_2": "Yathā vā tathā vā hotu, kiṃ no imāya parikkhāya, sabbathāpi etassa ratanasuttassa",
  "atk-s0501a0:802_3": "karissāmatthavaṇṇanaṃ.",
  "atk-s0501a0:803_0": "Yānīdha bhūtānīti paṭhamagāthā. Tattha yānīti yādisāni appesakkhāni vā mahesakkhāni",
  "atk-s0501a0:803_1": "vā. Idhāti imasmiṃ padese, tasmiṃ khaṇe sannipātaṭṭhānaṃ sandhāyāha. Bhūtānīti kiñcāpi",
  "atk-s0501a0:803_2": "bhūtasaddo “bhūtasmiṃ pācittiya”nti evamādīsu vijjamāne. “Bhūtamidanti, bhikkhave,",
  "atk-s0501a0:803_3": "samanupassathā”ti evamādīsu khandhapañcake. “Cattāro kho, bhikkhu, mahābhūtā hetū”ti",
  "atk-s0501a0:803_4": "evamādīsu catubbidhe pathavīdhātvādirūpe. “Yo ca kālaghaso bhūto”ti evamādīsu khīṇāsave.",
  "atk-s0501a0:803_5": "“Sabbeva nikkhipissanti, bhūtā loke samussaya”nti evamādīsu sabbasatte. “Bhūtagāmapātabyatāyā”ti",
  "atk-s0501a0:803_6": "evamādīsu rukkhādike. “Bhūtaṃ bhūtato sañjānātī”ti evamādīsu cātumahārājikānaṃ heṭṭhā",
  "atk-s0501a0:803_7": "sattanikāyaṃ upādāya vattati. Idha pana avisesato amanussesu daṭṭhabbo.",
  "atk-s0501a0:804_0": "Samāgatānīti sannipatitāni. Bhummānīti bhūmiyaṃ nibbattāni. Vā-iti vikappane. Tena",
  "atk-s0501a0:804_1": "yānīdha bhummāni vā bhūtāni samāgatānīti imamekaṃ vikappaṃ katvā puna dutiyavikappaṃ",
  "atk-s0501a0:804_2": "kātuṃ “yāni va antalikkhe”ti āha. Antalikkhe vā yāni bhūtāni nibbattāni, tāni sabbāni",
  "atk-s0501a0:804_3": "idha samāgatānīti attho. Ettha ca yāmato yāva akaniṭṭhaṃ, tāva nibbattāni bhūtāni",
  "atk-s0501a0:804_4": "ākāse pātubhūtavimānesu nibbattattā “antalikkhe bhūtānī”ti veditabbāni. Tato heṭṭhā",
  "atk-s0501a0:804_5": "sineruto pabhuti yāva bhūmiyaṃ rukkhalatādīsu adhivatthāni pathaviyañca nibbattāni",
  "atk-s0501a0:804_6": "bhūtāni, tāni sabbāni bhūmiyaṃ bhūmipaṭibaddhesu ca rukkhalatāpabbatādīsu nibbattattā",
  "atk-s0501a0:804_7": "“bhummāni bhūtānī”ti veditabbāni.",
  "atk-s0501a0:805_0": "Evaṃ bhagavā sabbāneva amanussabhūtāni “bhummāni vā yāni va antalikkhe”ti dvīhi padehi",
  "atk-s0501a0:805_1": "vikappetvā puna ekena padena pariggahetvā dassetuṃ “sabbeva bhūtā sumanā bhavantū”ti",
  "atk-s0501a0:805_2": "āha. Sabbeti anavasesā. Evāti avadhāraṇe, ekampi anapanetvāti adhippāyo. Bhūtāti",
  "atk-s0501a0:805_3": "amanussā. Sumanā bhavantūti sukhitamanā pītisomanassajātā bhavantu. Athopīti kiccantarasanniyojanatthaṃ",
  "atk-s0501a0:805_4": "vākyopādāne nipātadvayaṃ. Sakkacca suṇantu bhāsitanti aṭṭhiṃ katvā manasikatvā sabbaṃ",
  "atk-s0501a0:805_5": "cetasā samannāharitvā dibbasampattilokuttarasukhāvahaṃ mama desanaṃ suṇantu.",
  "atk-s0501a0:806_0": "Evamettha bhagavā “yānīdha bhūtāni samāgatānī”ti aniyamitavacanena bhūtāni pariggahetvā",
  "atk-s0501a0:806_1": "puna “bhummāni vā yāni va antalikkhe”ti dvidhā vikappetvā tato “sabbeva bhūtā”ti",
  "atk-s0501a0:806_2": "puna ekajjhaṃ katvā “sumanā bhavantū”ti iminā vacanena āsayasampattiyaṃ niyojento",
  "atk-s0501a0:806_3": "“sakkacca suṇantu bhāsita”nti payogasampattiyaṃ, tathā yonisomanasikārasampattiyaṃ",
  "atk-s0501a0:806_4": "paratoghosasampattiyañca, tathā attasammāpaṇidhisappurisūpanissayasampattīsu samādhipaññāhetusampattīsu",
  "atk-s0501a0:806_5": "ca niyojento gāthaṃ samāpesi.",
  "atk-s0501a0:807": "Tasmā hītigāthāvaṇṇanā",
  "atk-s0501a0:808_0": "2. Tasmā hi bhūtāti dutiyagāthā. Tattha tasmāti kāraṇavacanaṃ. Bhūtāti āmantanavacanaṃ.",
  "atk-s0501a0:808_1": "Nisāmethāti suṇātha. Sabbeti anavasesā. Kiṃ vuttaṃ hoti? Yasmā tumhe dibbaṭṭhānāni",
  "atk-s0501a0:808_2": "tattha upabhogaparibhogasampadañca pahāya dhammassavanatthaṃ idha samāgatā, na naṭanaccanādidassanatthaṃ,",
  "atk-s0501a0:808_3": "tasmā hi bhūtā nisāmetha sabbeti. Atha vā “sumanā bhavantu, sakkacca suṇantū”ti vacanena",
  "atk-s0501a0:808_4": "tesaṃ sumanabhāvaṃ sakkaccaṃ sotukamyatañca disvā āha “yasmā tumhe sumanabhāvena",
  "atk-s0501a0:808_5": "attasammāpaṇidhiyonisomanasikārāsayasuddhīhi sakkaccaṃ sotukamyatāya sappurisūpanissayaparatoghosapadaṭṭhānato",
  "atk-s0501a0:808_6": "payogasuddhīhi ca yuttā, tasmā hi bhūtā nisāmetha sabbe”ti. Atha vā yaṃ purimagāthāya",
  "atk-s0501a0:808_7": "ante “bhāsita”nti vuttaṃ, taṃ kāraṇabhāvena apadisanto āha “yasmā mama bhāsitaṃ nāma",
  "atk-s0501a0:808_8": "atidullabhaṃ aṭṭhakkhaṇaparivajjitassa khaṇassa dullabhattā, anekānisaṃsañca paññākaruṇāguṇena",
  "atk-s0501a0:808_9": "pavattattā, tañcāhaṃ vattukāmo ‘suṇantu bhāsita’nti avocaṃ, tasmā hi bhūtā nisāmetha",
  "atk-s0501a0:808_10": "sabbe”ti. Idaṃ iminā gāthāpadena vuttaṃ hoti.",
  "atk-s0501a0:809_0": "Evametaṃ kāraṇaṃ niropento attano bhāsitanisāmane niyojetvā nisāmetabbaṃ vattumāraddho",
  "atk-s0501a0:809_1": "“mettaṃ karotha mānusiyā pajāyā”ti. Tassattho – yāyaṃ tīhi upaddavehi upaddutā mānusī",
  "atk-s0501a0:809_2": "pajā, tassā mānusiyā pajāya mettaṃ mittabhāvaṃ hitajjhāsayataṃ paccupaṭṭhapethāti.",
  "atk-s0501a0:809_3": "Keci pana “mānusikaṃ paja”nti paṭhanti, taṃ bhummatthāsambhavā na yujjati. Yampi",
  "atk-s0501a0:809_4": "aññe atthaṃ vaṇṇayanti, sopi na yujjati. Adhippāyo panettha – nāhaṃ buddhoti issariyabalena",
  "atk-s0501a0:809_5": "vadāmi, api tu yaṃ tumhākañca imissā ca mānusiyā pajāya hitatthaṃ vadāmi “mettaṃ",
  "atk-s0501a0:809_6": "karotha mānusiyā pajāyā”ti. Ettha ca –",
  "atk-s0501a0:810": "“Ye sattasaṇḍaṃ pathaviṃ vijetvā,",
  "atk-s0501a0:811": "Rājisayo yajamānānupariyagā;",
  "atk-s0501a0:812": "Assamedhaṃ purisamedhaṃ,",
  "atk-s0501a0:813": "Sammāpāsaṃ vājapeyyaṃ niraggaḷaṃ.",
  "atk-s0501a0:814": "“Mettassa cittassa subhāvitassa,",
  "atk-s0501a0:815": "Kalampi te nānubhavanti soḷasiṃ;",
  "atk-s0501a0:816": "Ekampi ce pāṇamaduṭṭhacitto,",
  "atk-s0501a0:817": "Mettāyati kusalo tena hoti.",
  "atk-s0501a0:818": "“Sabbe ca pāṇe manasānukampī, pahūtamariyo pakaroti puñña”nti. –",
  "atk-s0501a0:819": "Evamādīnaṃ suttānaṃ ekādasānisaṃsānañca vasena ye mettaṃ karonti, etesaṃ mettā hitāti veditabbā.",
  "atk-s0501a0:820": "“Devatānukampito poso, sadā bhadrāni passatī”ti. –",
  "atk-s0501a0:821": "Evamādīnaṃ suttānaṃ vasena yesu kayirati, tesampi hitāti veditabbā.",
  "atk-s0501a0:822_0": "Evaṃ ubhayesampi hitabhāvaṃ dassento “mettaṃ karotha mānusiyā”ti vatvā idāni upakārampi",
  "atk-s0501a0:822_1": "dassento āha “divā ca ratto ca haranti ye baliṃ, tasmā hi ne rakkhatha appamattā”ti.",
  "atk-s0501a0:822_2": "Tassattho – ye manussā cittakammakaṭṭhakammādīhipi devatā katvā cetiyarukkhādīni",
  "atk-s0501a0:822_3": "ca upasaṅkamitvā devatā uddissa divā baliṃ karonti, kālapakkhādīsu ca rattiṃ baliṃ",
  "atk-s0501a0:822_4": "karonti, salākabhattādīni vā datvā ārakkhadevatā upādāya yāva brahmadevatānaṃ pattidānaniyyātanena",
  "atk-s0501a0:822_5": "divā baliṃ karonti, chattāropanadīpamālāya sabbarattikadhammassavanādīni kārāpetvā",
  "atk-s0501a0:822_6": "pattidānaniyyātanena ca rattiṃ baliṃ karonti, te kathaṃ na rakkhitabbā? Yato evaṃ",
  "atk-s0501a0:822_7": "divā ca ratto ca tumhe uddissa karonti ye baliṃ, tasmā hi ne rakkhatha; tasmā balikammakaraṇāpi",
  "atk-s0501a0:822_8": "te manusse rakkhatha gopayatha, ahitaṃ nesaṃ apanetha, hitaṃ upanetha appamattā hutvā",
  "atk-s0501a0:822_9": "taṃ kataññubhāvaṃ hadaye katvā niccamanussarantāti.",
  "atk-s0501a0:823": "Yaṃkiñcītigāthāvaṇṇanā",
  "atk-s0501a0:824_0": "3. Evaṃ devatāsu manussānaṃ upakārakabhāvaṃ dassetvā tesaṃ upaddavavūpasamanatthaṃ",
  "atk-s0501a0:824_1": "buddhādiguṇappakāsanena ca devamanussānaṃ dhammassavanatthaṃ “yaṃkiñci vitta”ntiādinā",
  "atk-s0501a0:824_2": "nayena saccavacanaṃ payuñjitumāraddho. Tattha yaṃkiñcīti aniyamitavasena anavasesaṃ",
  "atk-s0501a0:824_3": "pariyādiyati yaṃkiñci tattha tattha vohārūpagaṃ. Vittanti dhanaṃ. Tañhi vittiṃ janetīti",
  "atk-s0501a0:824_4": "vittaṃ. Idha vāti manussalokaṃ niddisati. Huraṃ vāti tato paraṃ avasesalokaṃ, tena",
  "atk-s0501a0:824_5": "ca ṭhapetvā manusse sabbalokaggahaṇe patte “saggesu vā”ti parato vuttattā ṭhapetvā",
  "atk-s0501a0:824_6": "manusse ca sagge ca avasesānaṃ nāgasupaṇṇādīnaṃ gahaṇaṃ veditabbaṃ.",
  "atk-s0501a0:825_0": "Evaṃ imehi dvīhi padehi yaṃ manussānaṃ vohārūpagaṃ alaṅkāraparibhogūpagañca jātarūparajatamuttāmaṇiveḷuriyapavāḷalohitaṅkamasāragallādikaṃ,",
  "atk-s0501a0:825_1": "yañca muttāmaṇivālukatthatāya bhūmiyā ratanamayavimānesu anekayojanasatavitthatesu",
  "atk-s0501a0:825_2": "bhavanesu uppannānaṃ nāgasupaṇṇādīnaṃ vittaṃ, taṃ niddiṭṭhaṃ hoti. Saggesu vāti kāmāvacararūpāvacaradevalokesu.",
  "atk-s0501a0:825_3": "Te hi sobhanena kammena ajīyantīti saggā. Suṭṭhu aggātipi saggā. Yanti yaṃ sasāmikaṃ",
  "atk-s0501a0:825_4": "vā asāmikaṃ vā. Ratananti ratiṃ nayati vahati janayati vaḍḍhetīti ratanaṃ. Yaṃkiñci",
  "atk-s0501a0:825_5": "cittīkataṃ mahagghaṃ atulaṃ dullabhadassanaṃ anomasattaparibhogañca, tassetaṃ adhivacanaṃ. Yathāha –",
  "atk-s0501a0:826": "“Cittīkataṃ mahagghañca, atulaṃ dullabhadassanaṃ;",
  "atk-s0501a0:827": "Anomasattaparibhogaṃ, ratanaṃ tena vuccatī”ti.",
  "atk-s0501a0:828_0": "Paṇītanti uttamaṃ seṭṭhaṃ atappakaṃ. Evaṃ iminā gāthāpadena yaṃ saggesu anekayojanasatappamāṇasabbaratanamayavimānasudhammavejayantappabhutīsu",
  "atk-s0501a0:828_1": "sasāmikaṃ, yañca buddhuppādavirahena apāyameva paripūrentesu sattesu suññavimānappaṭibaddhaṃ",
  "atk-s0501a0:828_2": "asāmikaṃ, yaṃ vā panaññampi pathavimahāsamuddahimavantādinissitamasāmikaṃ ratanaṃ,",
  "atk-s0501a0:828_3": "taṃ niddiṭṭhaṃ hoti.",
  "atk-s0501a0:829_0": "Na no samaṃ atthi tathāgatenāti na-iti paṭisedhe. No-iti avadhāraṇe. Samanti tulyaṃ.",
  "atk-s0501a0:829_1": "Atthīti vijjati. Tathāgatenāti buddhena. Kiṃ vuttaṃ hoti? Yaṃ etaṃ vittañca ratanañca",
  "atk-s0501a0:829_2": "pakāsitaṃ, ettha ekampi buddharatanena sadisaṃ ratanaṃ nevatthi. Yampi hi taṃ cittīkataṭṭhena",
  "atk-s0501a0:829_3": "ratanaṃ, seyyathidaṃ – rañño cakkavattissa cakkaratanaṃ maṇiratanañca, yamhi uppanne",
  "atk-s0501a0:829_4": "mahājano na aññattha cittīkāraṃ karoti, na koci pupphagandhādīni gahetvā yakkhaṭṭhānaṃ",
  "atk-s0501a0:829_5": "vā bhūtaṭṭhānaṃ vā gacchati, sabbopi jano cakkaratanamaṇiratanameva cittīkāraṃ karoti",
  "atk-s0501a0:829_6": "pūjeti, taṃ taṃ varaṃ pattheti, patthitapatthitañcassa ekaccaṃ samijjhati, tampi",
  "atk-s0501a0:829_7": "ratanaṃ buddharatanena samaṃ natthi. Yadi hi cittīkataṭṭhena ratanaṃ, tathāgatova",
  "atk-s0501a0:829_8": "ratanaṃ. Tathāgate hi uppanne ye keci mahesakkhā devamanussā na te aññatra cittīkāraṃ",
  "atk-s0501a0:829_9": "karonti, na kañci aññaṃ pūjenti. Tathā hi brahmā sahampati sinerumattena ratanadāmena",
  "atk-s0501a0:829_10": "tathāgataṃ pūjesi, yathābalañca aññe devā manussā ca bimbisārakosalarājaanāthapiṇḍikādayo.",
  "atk-s0501a0:829_11": "Parinibbutampi bhagavantaṃ uddissa channavutikoṭidhanaṃ vissajjetvā asokamahārājā",
  "atk-s0501a0:829_12": "sakalajambudīpe caturāsīti vihārasahassāni patiṭṭhāpesi, ko pana vādo aññesaṃ cittīkārānaṃ.",
  "atk-s0501a0:829_13": "Apica kassaññassa parinibbutassāpi jātibodhidhammacakkappavattanaparinibbānaṭṭhānāni",
  "atk-s0501a0:829_14": "paṭimācetiyādīni vā uddissa evaṃ cittīkāragarukāro pavattati yathā bhagavato. Evaṃcittīkataṭṭhenāpi",
  "atk-s0501a0:829_15": "tathāgatasamaṃ ratanaṃ natthi.",
  "atk-s0501a0:830_0": "Tathā yampi taṃ mahagghaṭṭhena ratanaṃ. Seyyathidaṃ – kāsikaṃ vatthaṃ. Yathāha –",
  "atk-s0501a0:830_1": "“jiṇṇampi, bhikkhave, kāsikaṃ vatthaṃ vaṇṇavantañceva hoti sukhasamphassañca mahagghañcā”ti,",
  "atk-s0501a0:830_2": "tampi buddharatanena samaṃ natthi. Yadi hi mahagghaṭṭhena ratanaṃ, tathāgatova ratanaṃ.",
  "atk-s0501a0:830_3": "Tathāgato hi yesaṃ paṃsukampi paṭiggaṇhāti, tesaṃ taṃ mahapphalaṃ hoti mahānisaṃsaṃ",
  "atk-s0501a0:830_4": "seyyathāpi asokarañño, idamassa mahagghatāya. Evaṃ mahagghatāvacanena cettha dosābhāvasādhakaṃ",
  "atk-s0501a0:830_5": "idaṃ suttapadaṃ veditabbaṃ –",
  "atk-s0501a0:831_0": "“Yesaṃ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṃ,",
  "atk-s0501a0:831_1": "tesaṃ taṃ mahapphalaṃ hoti mahānisaṃsaṃ. Idamassa mahagghatāya vadāmi. Seyyathāpi",
  "atk-s0501a0:831_2": "taṃ, bhikkhave, kāsikaṃ vatthaṃ mahagghaṃ, tathūpamāhaṃ, bhikkhave, imaṃ puggalaṃ vadāmī”ti.",
  "atk-s0501a0:832": "Evaṃ mahagghaṭṭhenapi tathāgatasamaṃ ratanaṃ natthi.",
  "atk-s0501a0:833_0": "Tathā yampi taṃ atulaṭṭhena ratanaṃ. Seyyathidaṃ – rañño cakkavattissa cakkaratanaṃ",
  "atk-s0501a0:833_1": "uppajjati indanīlamaṇimayanābhi sattaratanamayasahassāraṃ pavāḷamayanemi rattasuvaṇṇamayasandhi,",
  "atk-s0501a0:833_2": "yassa dasannaṃ dasannaṃ arānamupari ekaṃ muṇḍāraṃ hoti vātaṃ gahetvā saddakaraṇatthaṃ,",
  "atk-s0501a0:833_3": "yena kato saddo sukusalappatāḷitapañcaṅgikatūriyasaddo viya hoti, yassa nābhiyā ubhosu",
  "atk-s0501a0:833_4": "passesu dve sīhamukhāni honti, abbhantaraṃ sakaṭacakkasseva susiraṃ. Tassa kattā",
  "atk-s0501a0:833_5": "vā kāretā vā natthi, kammapaccayena ututo samuṭṭhāti. Yaṃ rājā dasavidhaṃ cakkavattivattaṃ",
  "atk-s0501a0:833_6": "pūretvā tadahuposathe puṇṇamadivase sīsaṃnhāto uposathiko uparipāsādavaragato sīlāni",
  "atk-s0501a0:833_7": "sodhento nisinno puṇṇacandaṃ viya sūriyaṃ viya ca uṭṭhentaṃ passati, yassa dvādasayojanato",
  "atk-s0501a0:833_8": "saddo suyyati, yojanato vaṇṇo dissati, yaṃ mahājanena “dutiyo maññe cando sūriyo",
  "atk-s0501a0:833_9": "vā uṭṭhito”ti ativiya kotūhalajātena dissamānaṃ nagarassa upari āgantvā rañño antepurassa",
  "atk-s0501a0:833_10": "pācīnapasse nātiuccaṃ nātinīcaṃ hutvā mahājanassa gandhapupphādīhi pūjetuṃ, yuttaṭṭhāne",
  "atk-s0501a0:833_11": "akkhāhataṃ viya tiṭṭhati.",
  "atk-s0501a0:834_0": "Tadeva anubandhamānaṃ hatthiratanaṃ uppajjati, sabbaseto rattapādo sattappatiṭṭho",
  "atk-s0501a0:834_1": "iddhimā vehāsaṅgamo uposathakulā vā chaddantakulā vā āgacchati, uposathakulā ca āgacchanto",
  "atk-s0501a0:834_2": "sabbajeṭṭho āgacchati, chaddantakulā sabbakaniṭṭho sikkhitasikkho damathūpeto, so",
  "atk-s0501a0:834_3": "dvādasayojanaṃ parisaṃ gahetvā sakalajambudīpaṃ anusaṃyāyitvā purepātarāsameva sakaṃ",
  "atk-s0501a0:834_4": "rājadhāniṃ āgacchati.",
  "atk-s0501a0:835": "Tampi anubandhamānaṃ assaratanaṃ uppajjati, sabbaseto rattapādo kāḷasīso muñjakeso valāhakassarājakulā āgacchati. Sesamettha hatthiratanasadisameva.",
  "atk-s0501a0:836_0": "Tampi anubandhamānaṃ maṇiratanaṃ uppajjati. So hoti maṇi veḷuriyo subho jātimā aṭṭhaṃso",
  "atk-s0501a0:836_1": "suparikammakato āyāmato cakkanābhisadiso, vepullapabbatā āgacchati. So caturaṅgasamannāgatepi",
  "atk-s0501a0:836_2": "andhakāre rañño dhajaggaṃ gato yojanaṃ obhāseti, yassobhāsena manussā “divā”ti maññamānā",
  "atk-s0501a0:836_3": "kammante payojenti, antamaso kunthakipillikaṃ upādāya passanti.",
  "atk-s0501a0:837_0": "Tampi anubandhamānaṃ itthiratanaṃ uppajjati, pakatiaggamahesī vā hoti, uttarakuruto",
  "atk-s0501a0:837_1": "vā āgacchati maddarājakulato vā, atidīghatādichadosavivajjitā atikkantā mānusavaṇṇaṃ",
  "atk-s0501a0:837_2": "appattā dibbavaṇṇaṃ, yassā rañño sītakāle uṇhāni gattāni honti, uṇhakāle sītāni,",
  "atk-s0501a0:837_3": "satadhā phoṭita tūlapicuno viya samphasso hoti, kāyato candanagandho vāyati, mukhato",
  "atk-s0501a0:837_4": "uppalagandho, pubbuṭṭhāyinitādianekaguṇasamannāgatā ca hoti.",
  "atk-s0501a0:838_0": "Tampi anubandhamānaṃ gahapatiratanaṃ uppajjati rañño pakatikammakāro seṭṭhi, yassa",
  "atk-s0501a0:838_1": "cakkaratane uppannamatte dibbaṃ cakkhu pātubhavati, yena samantato yojanamatte nidhiṃ",
  "atk-s0501a0:838_2": "passati asāmikampi sasāmikampi, so rājānaṃ upasaṅkamitvā pavāreti “appossukko tvaṃ,",
  "atk-s0501a0:838_3": "deva, hohi, ahaṃ te dhanena dhanakaraṇīyaṃ karissāmī”ti.",
  "atk-s0501a0:839_0": "Tampi anubandhamānaṃ pariṇāyakaratanaṃ uppajjati rañño pakatijeṭṭhaputto. Cakkaratane",
  "atk-s0501a0:839_1": "uppannamatte atirekapaññāveyyattiyena samannāgato hoti, dvādasayojanāya parisāya",
  "atk-s0501a0:839_2": "cetasā cittaṃ parijānitvā niggahapaggahasamattho hoti, so rājānaṃ upasaṅkamitvā pavāreti",
  "atk-s0501a0:839_3": "“appossukko tvaṃ, deva, hohi, ahaṃ te rajjaṃ anusāsissāmī”ti. Yaṃ vā panaññampi evarūpaṃ",
  "atk-s0501a0:839_4": "atulaṭṭhena ratanaṃ, yassa na sakkā tulayitvā tīrayitvā aggho kātuṃ “sataṃ vā sahassaṃ",
  "atk-s0501a0:839_5": "vā agghati koṭiṃ vā”ti. Tattha ekaratanampi buddharatanena samaṃ natthi. Yadi hi",
  "atk-s0501a0:839_6": "atulaṭṭhena ratanaṃ, tathāgatova ratanaṃ. Tathāgato hi na sakkā sīlato vā samādhito",
  "atk-s0501a0:839_7": "vā paññādīnaṃ vā aññatarato kenaci tulayitvā tīrayitvā “ettakaguṇo vā iminā samo",
  "atk-s0501a0:839_8": "vā sappaṭibhāgo vā”ti paricchindituṃ. Evaṃ atulaṭṭhenapi tathāgatasamaṃ ratanaṃ natthi.",
  "atk-s0501a0:840_0": "Tathā yampi taṃ dullabhadassanaṭṭhena ratanaṃ, seyyathidaṃ dullabhapātubhāvo rājā",
  "atk-s0501a0:840_1": "cakkavatti, cakkādīni ca tassa ratanāni, tampi buddharatanena samaṃ natthi. Yadi",
  "atk-s0501a0:840_2": "hi dullabhadassanaṭṭhena ratanaṃ, tathāgatova ratanaṃ, kuto cakkavattiādīnaṃ ratanattaṃ.",
  "atk-s0501a0:840_3": "Tāni hi ekasmiṃyeva kappe anekāni uppajjanti. Yasmā pana asaṅkhyeyyepi kappe tathāgatasuñño",
  "atk-s0501a0:840_4": "loko hoti, tasmā tathāgatova kadāci karahaci uppajjanato dullabhadassano. Vuttampi",
  "atk-s0501a0:840_5": "cetaṃ bhagavatā parinibbānasamaye –",
  "atk-s0501a0:841_0": "“Devatā, ānanda, ujjhāyanti ‘dūrā ca vatamha āgatā tathāgataṃ dassanāya, kadāci karahaci",
  "atk-s0501a0:841_1": "tathāgatā loke uppajjanti arahanto sammāsambuddhā, ajjeva rattiyā pacchime yāme tathāgatassa",
  "atk-s0501a0:841_2": "parinibbānaṃ bhavissati, ayañca mahesakkho bhikkhu bhagavato purato ṭhito ovārento,",
  "atk-s0501a0:841_3": "na mayaṃ labhāma pacchime kāle tathāgataṃ dassanāyā”’ti.",
  "atk-s0501a0:842": "Evaṃ dullabhadassanaṭṭhenāpi tathāgatasamaṃ ratanaṃ natthi.",
  "atk-s0501a0:843_0": "Tathā yampi taṃ anomasattaparibhogaṭṭhena ratanaṃ. Seyyathidaṃ – rañño cakkavattissa",
  "atk-s0501a0:843_1": "cakkaratanādi tañhi koṭisatasahassadhanānampi sattabhūmikapāsādavaratale vasantānampi",
  "atk-s0501a0:843_2": "caṇḍālavenanesādarathakārapukkusādīnaṃ nīcakulikānaṃ omakapurisānaṃ supinantepi paribhogatthāya",
  "atk-s0501a0:843_3": "na nibbattati. Ubhato sujātassa pana rañño khattiyasseva paripūritadasavidhacakkavattivattassa",
  "atk-s0501a0:843_4": "paribhogatthāya nibbattanato anomasattaparibhogaṃyeva hoti, tampi buddharatanasamaṃ",
  "atk-s0501a0:843_5": "natthi. Yadi hi anomasattaparibhogaṭṭhena ratanaṃ, tathāgatova ratanaṃ. Tathāgato",
  "atk-s0501a0:843_6": "hi loke omakasattasammatānaṃ anupanissayasampannānaṃ viparītadassanānaṃ pūraṇakassapādīnaṃ",
  "atk-s0501a0:843_7": "channaṃ satthārānaṃ aññesañca evarūpānaṃ supinantepi aparibhogo. Upanissayasampannānaṃ",
  "atk-s0501a0:843_8": "pana catuppadāyapi gāthāya pariyosāne arahattamadhigantuṃ samatthānaṃ nibbedhikañāṇadassanānaṃ",
  "atk-s0501a0:843_9": "bāhiyadārucīriyappabhutīnaṃ aññesañca mahākulappasutānaṃ mahāsāvakānaṃ paribhogo,",
  "atk-s0501a0:843_10": "te hi taṃ dassanānuttariyasavanānuttariyapāricariyānuttariyādīni sādhentā tathāgataṃ",
  "atk-s0501a0:843_11": "paribhuñjanti. Evaṃ anomasattaparibhogaṭṭhenāpi tathāgatasamaṃ ratanaṃ natthi.",
  "atk-s0501a0:844_0": "Yampi taṃ avisesato ratijananaṭṭhena ratanaṃ. Seyyathidaṃ – rañño cakkavattissa cakkaratanaṃ.",
  "atk-s0501a0:844_1": "Tañhi disvāva rājā cakkavatti attamano hoti, evampi taṃ rañño ratiṃ janeti. Puna",
  "atk-s0501a0:844_2": "caparaṃ rājā cakkavatti vāmena hatthena suvaṇṇabhiṅkāraṃ gahetvā dakkhiṇena hatthena",
  "atk-s0501a0:844_3": "cakkaratanaṃ abbhukkirati “pavattatu bhavaṃ cakkaratanaṃ, abhivijinātu bhavaṃ cakkaratana”nti.",
  "atk-s0501a0:844_4": "Tato cakkaratanaṃ pañcaṅgikaṃ viya tūriyaṃ madhurassaraṃ niccharantaṃ ākāsena puratthimaṃ",
  "atk-s0501a0:844_5": "disaṃ gacchati, anvadeva rājā, cakkavatti cakkānubhāvena dvādasayojanavitthiṇṇāya",
  "atk-s0501a0:844_6": "caturaṅginiyā senāya nātiuccaṃ nātinīcaṃ uccarukkhānaṃ heṭṭhābhāgena, nīcarukkhānaṃ",
  "atk-s0501a0:844_7": "uparibhāgena, rukkhesu pupphaphalapallavādipaṇṇākāraṃ gahetvā āgatānaṃ hatthato paṇṇākārañca",
  "atk-s0501a0:844_8": "gaṇhanto “ehi kho, mahārājā”ti evamādinā paramanipaccakārena āgate paṭirājāno “pāṇo",
  "atk-s0501a0:844_9": "na hantabbo”tiādinā nayena anusāsanto gacchati. Yattha pana rājā bhuñjitukāmo vā",
  "atk-s0501a0:844_10": "divāseyyaṃ vā kappetukāmo hoti, tattha cakkaratanaṃ ākāsā orohitvā udakādisabbakiccakkhame",
  "atk-s0501a0:844_11": "same bhūmibhāge akkhāhataṃ viya tiṭṭhati. Puna rañño gamanacitte uppanne purimanayeneva",
  "atk-s0501a0:844_12": "saddaṃ karontaṃ gacchati, taṃ sutvā dvādasayojanikāpi parisā ākāsena gacchati. Cakkaratanaṃ",
  "atk-s0501a0:844_13": "anupubbena puratthimaṃ samuddaṃ ajjhogāhati, tasmiṃ ajjhogāhante udakaṃ yojanappamāṇaṃ",
  "atk-s0501a0:844_14": "apagantvā bhittīkataṃ viya tiṭṭhati. Mahājano yathākāmaṃ satta ratanāni gaṇhāti.",
  "atk-s0501a0:844_15": "Puna rājā suvaṇṇabhiṅkāraṃ gahetvā “ito paṭṭhāya mama rajja”nti udakena abbhukkiritvā",
  "atk-s0501a0:844_16": "nivattati. Senā purato hoti, cakkaratanaṃ pacchato, rājā majjhe. Cakkaratanena osakkitosakkitaṭṭhānaṃ",
  "atk-s0501a0:844_17": "udakaṃ paripūrati. Eteneva upāyena dakkhiṇapacchimuttarepi samudde gacchati.",
  "atk-s0501a0:845_0": "Evaṃ catuddisaṃ anusaṃyāyitvā cakkaratanaṃ tiyojanappamāṇaṃ ākāsaṃ ārohati. Tattha",
  "atk-s0501a0:845_1": "ṭhito rājā cakkaratanānubhāvena vijitavijayo pañcasataparittadīpapaṭimaṇḍitaṃ sattayojanasahassaparimaṇḍalaṃ",
  "atk-s0501a0:845_2": "pubbavidehaṃ, tathā aṭṭhayojanasahassaparimaṇḍalaṃ uttarakuruṃ, sattayojanasahassaparimaṇḍalaṃyeva",
  "atk-s0501a0:845_3": "aparagoyānaṃ, dasayojanasahassaparimaṇḍalaṃ jambudīpañcāti evaṃ catumahādīpadvisahassaparittadīpapaṭimaṇḍitaṃ",
  "atk-s0501a0:845_4": "ekaṃ cakkavāḷaṃ suphullapuṇḍarīkavanaṃ viya oloketi. Evaṃ olokayato cassa anappakā",
  "atk-s0501a0:845_5": "rati uppajjati. Evampi taṃ cakkaratanaṃ rañño ratiṃ janeti, tampi buddharatanasamaṃ",
  "atk-s0501a0:845_6": "natthi. Yadi hi ratijananaṭṭhena ratanaṃ, tathāgatova ratanaṃ, kiṃ karissati etaṃ",
  "atk-s0501a0:845_7": "cakkaratanaṃ? Tathāgato hi yassā dibbāya ratiyā cakkaratanādīhi sabbehipi janitā",
  "atk-s0501a0:845_8": "cakkavattirati saṅkhampi kalampi kalabhāgampi na upeti, tatopi ratito uttaritarañca",
  "atk-s0501a0:845_9": "paṇītatarañca attano ovādappaṭikarānaṃ asaṅkhyeyyānampi devamanussānaṃ paṭhamajjhānaratiṃ",
  "atk-s0501a0:845_10": "dutiyatatiyacatutthapañcamajjhānaratiṃ, ākāsānañcāyatanaratiṃ, viññāṇañcāyatanaākiñcaññāyatananevasaññānāsaññāyatanaratiṃ,",
  "atk-s0501a0:845_11": "sotāpattimaggaratiṃ, sotāpattiphalaratiṃ, sakadāgāmianāgāmiarahattamaggaphalaratiñca",
  "atk-s0501a0:845_12": "janeti. Evaṃ ratijananaṭṭhenāpi tathāgatasamaṃ ratanaṃ natthīti.",
  "atk-s0501a0:846_0": "Apica ratanaṃ nāmetaṃ duvidhaṃ hoti saviññāṇakamaviññāṇakañca. Tattha aviññāṇakaṃ",
  "atk-s0501a0:846_1": "cakkaratanaṃ maṇiratanañca, yaṃ vā panaññampi anindriyabaddhasuvaṇṇarajatādi, saviññāṇakaṃ",
  "atk-s0501a0:846_2": "hatthiratanādipariṇāyakaratanapariyosānaṃ, yaṃ vā panaññampi evarūpaṃ indriyabaddhaṃ.",
  "atk-s0501a0:846_3": "Evaṃ duvidhe cettha saviññāṇakaratanaṃ aggamakkhāyati. Kasmā? Yasmā aviññāṇakaṃ suvaṇṇarajatamaṇimuttādiratanaṃ",
  "atk-s0501a0:846_4": "saviññāṇakānaṃ hatthiratanādīnaṃ alaṅkāratthāya upanīyati.",
  "atk-s0501a0:847_0": "Saviññāṇakaratanampi duvidhaṃ tiracchānagataratanaṃ, manussaratanañca. Tattha manussaratanaṃ",
  "atk-s0501a0:847_1": "aggamakkhāyati. Kasmā? Yasmā tiracchānagataratanaṃ manussaratanassa opavayhaṃ hoti.",
  "atk-s0501a0:847_2": "Manussaratanampi duvidhaṃ itthiratanaṃ, purisaratanañca. Tattha purisaratanaṃ aggamakkhāyati.",
  "atk-s0501a0:847_3": "Kasmā? Yasmā itthiratanaṃ purisaratanassa paricārikattaṃ āpajjati. Purisaratanampi",
  "atk-s0501a0:847_4": "duvidhaṃ agārikaratanaṃ, anagārikaratanañca. Tattha anagārikaratanaṃ aggamakkhāyati.",
  "atk-s0501a0:847_5": "Kasmā? Yasmā agārikaratanesu aggo cakkavattipi sīlādiguṇayuttaṃ anagārikaratanaṃ",
  "atk-s0501a0:847_6": "pañcapatiṭṭhitena vanditvā upaṭṭhahitvā payirupāsitvā dibbamānusikā sampattiyo pāpuṇitvā",
  "atk-s0501a0:847_7": "ante nibbānasampattiṃ pāpuṇāti.",
  "atk-s0501a0:848_0": "Evaṃ anagārikaratanampi duvidhaṃ ariyaputhujjanavasena. Ariyaratanampi duvidhaṃ sekhāsekhavasena.",
  "atk-s0501a0:848_1": "Asekharatanampi duvidhaṃ sukkhavipassakasamathayānikavasena. Samathayānikaratanampi",
  "atk-s0501a0:848_2": "duvidhaṃ sāvakapāramippattamappattañca. Tattha sāvakapāramippattaṃ aggamakkhāyati.",
  "atk-s0501a0:848_3": "Kasmā? Guṇamahantatāya. Sāvakapāramippattaratanatopi paccekabuddharatanaṃ aggamakkhāyati.",
  "atk-s0501a0:848_4": "Kasmā? Guṇamahantatāya. Sāriputtamoggallānasadisāpi hi anekasatā sāvakā ekassa paccekabuddhassa",
  "atk-s0501a0:848_5": "guṇānaṃ satabhāgampi na upenti. Paccekabuddharatanatopi sammāsambuddharatanaṃ aggamakkhāyati.",
  "atk-s0501a0:848_6": "Kasmā? Guṇamahantatāya. Sakalampi hi jambudīpaṃ pūretvā pallaṅkena pallaṅkaṃ ghaṭentā",
  "atk-s0501a0:848_7": "nisinnā paccekabuddhā ekassa sammāsambuddhassa guṇānaṃ neva saṅkhaṃ na kalaṃ na kalabhāgaṃ",
  "atk-s0501a0:848_8": "upenti. Vuttañhetaṃ bhagavatā – “yāvatā, bhikkhave, sattā apadā vā…pe… tathāgato",
  "atk-s0501a0:848_9": "tesaṃ aggamakkhāyatī”tiādi. Evaṃ kenaci pariyāyena tathāgatasamaṃ ratanaṃ natthi.",
  "atk-s0501a0:848_10": "Tenāha bhagavā – “na no samaṃ atthi tathāgatenā”ti.",
  "atk-s0501a0:849_0": "Evaṃ bhagavā buddharatanassa aññehi ratanehi asamataṃ vatvā idāni tesaṃ sattānaṃ",
  "atk-s0501a0:849_1": "uppannaupaddavavūpasamatthaṃ neva jātiṃ na gottaṃ na kolaputtiyaṃ na vaṇṇapokkharatādiṃ",
  "atk-s0501a0:849_2": "nissāya, apica kho avīcimupādāya bhavaggapariyante loke sīlasamādhikkhandhādīhi guṇehi",
  "atk-s0501a0:849_3": "buddharatanassa asadisabhāvaṃ nissāya saccavacanaṃ payuñjati “idampi buddhe ratanaṃ",
  "atk-s0501a0:849_4": "paṇītaṃ, etena saccena suvatthi hotū”ti.",
  "atk-s0501a0:850_0": "Tassattho – idampi idha vā huraṃ vā saggesu vā yaṃkiñci atthi vittaṃ vā ratanaṃ vā,",
  "atk-s0501a0:850_1": "tena saddhiṃ tehi tehi guṇehi asamattā buddhe ratanaṃ paṇītaṃ. Yadi hi etaṃ saccaṃ,",
  "atk-s0501a0:850_2": "atha etena saccena imesaṃ pāṇīnaṃ suvatthi hotu, sobhanānaṃ atthitā hotu arogatā",
  "atk-s0501a0:850_3": "nirupaddavatāti. Ettha ca yathā “cakkhu kho, ānanda, suññaṃ attena vā attaniyena",
  "atk-s0501a0:850_4": "vā”ti evamādīsu attabhāvena vā attaniyabhāvena vāti attho. Itarathā hi cakkhu attā",
  "atk-s0501a0:850_5": "vā attaniyaṃ vāti appaṭisiddhameva siyā. Evaṃ ratanaṃ paṇītanti ratanattaṃ paṇītaṃ,",
  "atk-s0501a0:850_6": "ratanabhāvo paṇītoti ayamattho veditabbo. Itarathā hi buddho neva ratananti sijjheyya.",
  "atk-s0501a0:850_7": "Na hi yattha ratanaṃ atthi, taṃ ratananti na sijjhati. Yattha pana cittīkatādiatthasaṅkhātaṃ",
  "atk-s0501a0:850_8": "yena vā tena vā vidhinā sambandhagataṃ ratanaṃ atthi, yasmā taṃ ratanattamupādāya",
  "atk-s0501a0:850_9": "ratananti paññāpīyati, tasmā tassa ratanassa atthitāya ratananti sijjhati. Atha vā",
  "atk-s0501a0:850_10": "idampi buddhe ratananti imināpi pakārena buddhova ratananti evamattho veditabbo.",
  "atk-s0501a0:850_11": "Vuttamattāya ca bhagavatā imāya gāthāya rājakulassa sotthi jātā, bhayaṃ vūpasantaṃ.",
  "atk-s0501a0:850_12": "Imissā gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a0:851": "Khayaṃ virāgantigāthāvaṇṇanā",
  "atk-s0501a0:852_0": "4. Evaṃ buddhaguṇena saccaṃ vatvā idāni nibbānadhammaguṇena vattumāraddho “khayaṃ",
  "atk-s0501a0:852_1": "virāga”nti. Tattha yasmā nibbānasacchikiriyāya rāgādayo khīṇā honti parikkhīṇā, yasmā",
  "atk-s0501a0:852_2": "vā taṃ tesaṃ anuppādanirodhakkhayamattaṃ, yasmā ca taṃ rāgādivippayuttaṃ sampayogato",
  "atk-s0501a0:852_3": "ca ārammaṇato ca, yasmā vā tamhi sacchikate rāgādayo accantaṃ virattā honti vigatā",
  "atk-s0501a0:852_4": "viddhastā, tasmā khayanti ca virāganti ca vuccati. Yasmā panassa na uppādo paññāyati,",
  "atk-s0501a0:852_5": "na vayo, na ṭhitassa aññathattaṃ tasmā taṃ na jāyati na jīyati na mīyatīti katvā",
  "atk-s0501a0:852_6": "amatanti vuccati. Uttamatthena pana atappakaṭṭhena ca paṇītanti. Yadajjhagāti yaṃ",
  "atk-s0501a0:852_7": "ajjhagā vindi paṭilabhi, attano ñāṇabalena sacchākāsi. Sakyamunīti sakyakulappasutattā",
  "atk-s0501a0:852_8": "sakyo, moneyyadhammasamannāgatattā muni, sakyo eva muni sakyamuni. Samāhitoti ariyamaggasamādhinā",
  "atk-s0501a0:852_9": "samāhitacitto. Na tena dhammena samatthi kiñcīti tena khayādināmakena sakyamuninā",
  "atk-s0501a0:852_10": "adhigatena dhammena samaṃ kiñci dhammajātaṃ natthi. Tasmā suttantarepi vuttaṃ – “yāvatā,",
  "atk-s0501a0:852_11": "bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī”tiādi.",
  "atk-s0501a0:853_0": "Evaṃ bhagavā nibbānadhammassa aññehi dhammehi asamataṃ vatvā idāni tesaṃ sattānaṃ",
  "atk-s0501a0:853_1": "uppannaupaddavavūpasamatthaṃ khayavirāgāmatapaṇītatāguṇehi nibbānadhammaratanassa",
  "atk-s0501a0:853_2": "asadisabhāvaṃ nissāya saccavacanaṃ payuñjati “idampi dhamme ratanaṃ paṇītaṃ, etena",
  "atk-s0501a0:853_3": "saccena suvatthi hotū”ti. Tassattho purimagāthāya vuttanayeneva veditabbo. Imissāpi",
  "atk-s0501a0:853_4": "gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a0:854": "Yaṃ buddhaseṭṭhotigāthāvaṇṇanā",
  "atk-s0501a0:855_0": "5. Evaṃ nibbānadhammaguṇena saccaṃ vatvā idāni maggadhammaguṇena vattumāraddho “yaṃ",
  "atk-s0501a0:855_1": "buddhaseṭṭho”ti. Tattha “bujjhitā saccānī”tiādinā nayena buddho, uttamo pasaṃsanīyo",
  "atk-s0501a0:855_2": "cāti seṭṭho, buddho ca so seṭṭho cāti buddhaseṭṭho, anubuddhapaccekabuddhasutabuddhakhyesu",
  "atk-s0501a0:855_3": "vā buddhesu seṭṭhoti buddhaseṭṭho. So buddhaseṭṭho yaṃ parivaṇṇayī “aṭṭhaṅgikova",
  "atk-s0501a0:855_4": "maggānaṃ, khemaṃ nibbānapattiyā”ti ca “ariyaṃ vo, bhikkhave, sammāsamādhiṃ desissāmi",
  "atk-s0501a0:855_5": "saupanisaṃ saparikkhāra”nti ca evamādinā nayena tattha tattha pasaṃsi pakāsayi. Sucinti",
  "atk-s0501a0:855_6": "kilesamalasamucchedakaraṇato accantavodānaṃ. Samādhimānantarikaññamāhūti yañca attano",
  "atk-s0501a0:855_7": "pavattisamanantaraṃ niyameneva phalapadānato “ānantarikasamādhī”ti āhu. Na hi maggasamādhimhi",
  "atk-s0501a0:855_8": "uppanne tassa phaluppattinisedhako koci antarāyo atthi. Yathāha –",
  "atk-s0501a0:856_0": "“Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā",
  "atk-s0501a0:856_1": "assa, neva tāva kappo uḍḍayheyya, yāvāyaṃ puggalo na sotāpattiphalaṃ sacchikaroti,",
  "atk-s0501a0:856_2": "ayaṃ vuccati puggalo ṭhitakappī. Sabbepi maggasamaṅgino puggalā ṭhitakappino”ti.",
  "atk-s0501a0:857_0": "Samādhinā tena samo na vijjatīti tena buddhaseṭṭhaparivaṇṇitena sucinā ānantarikasamādhinā",
  "atk-s0501a0:857_1": "samo rūpāvacarasamādhi vā arūpāvacarasamādhi vā koci na vijjati. Kasmā? Tesaṃ bhāvitattā",
  "atk-s0501a0:857_2": "tattha tattha brahmaloke upapannassāpi puna nirayādīsupi upapattisambhavato, imassa",
  "atk-s0501a0:857_3": "ca arahattasamādhissa bhāvitattā ariyapuggalassa sabbūpapattisamugghātasambhavato.",
  "atk-s0501a0:857_4": "Tasmā suttantarepi vuttaṃ – “yāvatā, bhikkhave, dhammā saṅkhatā…pe… ariyo aṭṭhaṅgiko",
  "atk-s0501a0:857_5": "maggo, tesaṃ aggamakkhāyatī”tiādi.",
  "atk-s0501a0:858_0": "Evaṃ bhagavā ānantarikasamādhissa aññehi samādhīhi asamataṃ vatvā idāni purimanayeneva",
  "atk-s0501a0:858_1": "maggadhammaratanassa asadisabhāvaṃ nissāya saccavacanaṃ payuñjati “idampi dhamme…pe…",
  "atk-s0501a0:858_2": "hotū”ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0501a0:858_3": "amanussehi paṭiggahitāti.",
  "atk-s0501a0:859": "Ye puggalātigāthāvaṇṇanā",
  "atk-s0501a0:860_0": "6. Evaṃ maggadhammaguṇenāpi saccaṃ vatvā idāni saṅghaguṇenāpi vattumāraddho “ye puggalā”ti.",
  "atk-s0501a0:860_1": "Tattha yeti aniyametvā uddeso. Puggalāti sattā. Aṭṭhāti tesaṃ gaṇanaparicchedo. Te",
  "atk-s0501a0:860_2": "hi cattāro ca paṭipannā cattāro ca phale ṭhitāti aṭṭha honti. Sataṃ pasatthāti sappurisehi",
  "atk-s0501a0:860_3": "buddhapaccekabuddhabuddhasāvakehi aññehi ca devamanussehi pasatthā. Kasmā? Sahajātasīlādiguṇayogā.",
  "atk-s0501a0:860_4": "Tesañhi campakavakulakusumādīnaṃ sahajātavaṇṇagandhādayo viya sahajātā sīlasamādhiādayo",
  "atk-s0501a0:860_5": "guṇā, tena te vaṇṇagandhādisampannāni viya pupphāni devamanussānaṃ sataṃ piyā manāpā",
  "atk-s0501a0:860_6": "pasaṃsanīyā ca honti. Tena vuttaṃ “ye puggalā aṭṭhasataṃ pasatthā”ti.",
  "atk-s0501a0:861_0": "Atha vā yeti aniyametvā uddeso. Puggalāti sattā. Aṭṭhasatanti tesaṃ gaṇanaparicchedo.",
  "atk-s0501a0:861_1": "Te hi ekabījī kolaṃkolo sattakkhattuparamoti tayo sotāpannā. Kāmarūpārūpabhavesu",
  "atk-s0501a0:861_2": "adhigataphalā tayo sakadāgāmino. Te sabbepi catunnaṃ paṭipadānaṃ vasena catuvīsati.",
  "atk-s0501a0:861_3": "Antarāparinibbāyī, upahaccaparinibbāyī, sasaṅkhāraparinibbāyī, asaṅkhāraparinibbāyī,",
  "atk-s0501a0:861_4": "uddhaṃsoto, akaniṭṭhagāmīti avihesu pañca. Tathā atappasudassasudassīsu. Akaniṭṭhesu",
  "atk-s0501a0:861_5": "pana uddhaṃsotavajjā cattāroti catuvīsati anāgāmino. Sukkhavipassako samathayānikoti",
  "atk-s0501a0:861_6": "dve arahanto. Cattāro maggaṭṭhāti catupaññāsa. Te sabbepi saddhādhurapaññādhurānaṃ",
  "atk-s0501a0:861_7": "vasena diguṇā hutvā aṭṭhasataṃ honti. Sesaṃ vuttanayameva.",
  "atk-s0501a0:862_0": "Cattāri etāni yugāni hontīti te sabbepi aṭṭha vā aṭṭhasataṃ vāti vitthāravasena uddiṭṭhapuggalā",
  "atk-s0501a0:862_1": "saṅkhepavasena sotāpattimaggaṭṭho phalaṭṭhoti ekaṃ yugaṃ, evaṃ yāva arahattamaggaṭṭho",
  "atk-s0501a0:862_2": "phalaṭṭhoti ekaṃ yuganti cattāri yugāni honti. Te dakkhiṇeyyāti ettha teti pubbe",
  "atk-s0501a0:862_3": "aniyametvā uddiṭṭhānaṃ niyametvā niddeso. Ye puggalā vitthāravasena aṭṭha vā, aṭṭhasataṃ",
  "atk-s0501a0:862_4": "vā, saṅkhepavasena cattāri yugāni hontīti vuttā, sabbepi te dakkhiṇaṃ arahantīti",
  "atk-s0501a0:862_5": "dakkhiṇeyyā. Dakkhiṇā nāma kammañca kammavipākañca saddahitvā “esa me idaṃ vejjakammaṃ",
  "atk-s0501a0:862_6": "vā jaṅghapesanikaṃ vā karissatī”ti evamādīni anapekkhitvā diyyamāno deyyadhammo,",
  "atk-s0501a0:862_7": "taṃ arahanti nāma sīlādiguṇayuttā puggalā, ime ca tādisā, tena vuccanti “te dakkhiṇeyyā”ti.",
  "atk-s0501a0:863_0": "Sugatassa sāvakāti bhagavā sobhanena gamanena yuttattā, sobhanañca ṭhānaṃ gatattā,",
  "atk-s0501a0:863_1": "suṭṭhu ca gatattā, suṭṭhu eva ca gadattā sugato, tassa sugatassa. Sabbepi te vacanaṃ",
  "atk-s0501a0:863_2": "suṇantīti sāvakā. Kāmañca aññepi suṇanti, na pana sutvā kattabbakiccaṃ karonti, ime",
  "atk-s0501a0:863_3": "pana sutvā kattabbaṃ dhammānudhammappaṭipattiṃ katvā maggaphalāni pattā, tasmā “sāvakā”ti",
  "atk-s0501a0:863_4": "vuccanti. Etesu dinnāni mahapphalānīti etesu sugatasāvakesu appakānipi dānāni dinnāni",
  "atk-s0501a0:863_5": "paṭiggāhakato dakkhiṇāvisuddhibhāvaṃ upagatattā mahapphalāni honti. Tasmā suttantarepi vuttaṃ –",
  "atk-s0501a0:864_0": "“Yāvatā, bhikkhave, saṅghā vā gaṇā vā tathāgatasāvakasaṅgho, tesaṃ aggamakkhāyati,",
  "atk-s0501a0:864_1": "yadidaṃ cattāri purisayugāni aṭṭha purisapuggalā, esa bhagavato sāvakasaṅgho…pe…",
  "atk-s0501a0:864_2": "aggo vipāko hotī”ti.",
  "atk-s0501a0:865_0": "Evaṃ bhagavā sabbesampi maggaṭṭhaphalaṭṭhānaṃ vasena saṅgharatanassa guṇaṃ vatvā",
  "atk-s0501a0:865_1": "idāni tameva guṇaṃ nissāya saccavacanaṃ payuñjati “idampi saṅghe”ti. Tassattho pubbe",
  "atk-s0501a0:865_2": "vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a0:866": "Ye suppayuttātigāthāvaṇṇanā",
  "atk-s0501a0:867_0": "7. Evaṃ maggaṭṭhaphalaṭṭhānaṃ vasena saṅghaguṇena saccaṃ vatvā idāni tato ekaccānaṃ",
  "atk-s0501a0:867_1": "phalasamāpattisukhamanubhavantānaṃ khīṇāsavapuggalānaṃyeva guṇena vattumāraddho “ye",
  "atk-s0501a0:867_2": "suppayuttā”ti. Tattha yeti aniyamituddesavacanaṃ. Suppayuttāti suṭṭhu payuttā, anekavihitaṃ",
  "atk-s0501a0:867_3": "anesanaṃ pahāya suddhājīvitaṃ nissāya vipassanāya attānaṃ payuñjitumāraddhāti attho.",
  "atk-s0501a0:867_4": "Atha vā suppayuttāti suvisuddhakāyavacīpayogasamannāgatā, tena tesaṃ sīlakkhandhaṃ",
  "atk-s0501a0:867_5": "dasseti. Manasā daḷhenāti daḷhena manasā, thirasamādhiyuttena cetasāti attho. Tena",
  "atk-s0501a0:867_6": "tesaṃ samādhikkhandhaṃ dasseti. Nikkāminoti kāye ca jīvite ca anapekkhā hutvā paññādhurena",
  "atk-s0501a0:867_7": "vīriyena sabbakilesehi katanikkamanā. Tena tesaṃ vīriyasampannaṃ paññakkhandhaṃ dasseti.",
  "atk-s0501a0:868_0": "Gotamasāsanamhīti gottato gotamassa tathāgatasseva sāsanamhi. Tena ito bahiddhā nānappakārampi",
  "atk-s0501a0:868_1": "amaratapaṃ karontānaṃ suppayogādiguṇābhāvato kilesehi nikkamanābhāvaṃ dasseti. Teti",
  "atk-s0501a0:868_2": "pubbe uddiṭṭhānaṃ niddesavacanaṃ. Pattipattāti ettha pattabbāti patti, pattabbā nāma",
  "atk-s0501a0:868_3": "pattuṃ arahā, yaṃ patvā accantayogakkhemino honti, arahattaphalassetaṃ adhivacanaṃ,",
  "atk-s0501a0:868_4": "taṃ pattiṃ pattāti pattipattā. Amatanti nibbānaṃ. Vigayhāti ārammaṇavasena vigāhitvā.",
  "atk-s0501a0:868_5": "Laddhāti labhitvā. Mudhāti abyayena kākaṇikamattampi byayaṃ akatvā. Nibbutinti paṭippassaddhakilesadarathaṃ",
  "atk-s0501a0:868_6": "phalasamāpattiṃ. Bhuñjamānāti anubhavamānā. Kiṃ vuttaṃ hoti? Ye imasmiṃ gotamasāsanamhi",
  "atk-s0501a0:868_7": "sīlasampannattā suppayuttā, samādhisampannattā manasā daḷhena, paññāsampannattā nikkāmino,",
  "atk-s0501a0:868_8": "te imāya sammāpaṭipadāya amataṃ vigayha mudhā laddhā phalasamāpattisaññitaṃ nibbutiṃ",
  "atk-s0501a0:868_9": "bhuñjamānā pattipattā nāma hontīti.",
  "atk-s0501a0:869_0": "Evaṃ bhagavā phalasamāpattisukhamanubhavantānaṃ khīṇāsavapuggalānameva vasena saṅgharatanassa",
  "atk-s0501a0:869_1": "guṇaṃ vatvā idāni tameva guṇaṃ nissāya saccavacanaṃ payuñjati “idampi saṅghe”ti.",
  "atk-s0501a0:869_2": "Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0501a0:869_3": "amanussehi paṭiggahitāti.",
  "atk-s0501a0:870": "Yathindakhīlotigāthāvaṇṇanā",
  "atk-s0501a0:871_0": "8. Evaṃ khīṇāsavapuggalānaṃ guṇena saṅghādhiṭṭhānaṃ saccaṃ vatvā idāni bahujanapaccakkhena",
  "atk-s0501a0:871_1": "sotāpannasseva guṇena vattumāraddho “yathindakhīlo”ti. Tattha yathāti upamāvacanaṃ.",
  "atk-s0501a0:871_2": "Indakhīloti nagaradvāravinivāraṇatthaṃ ummārabbhantare aṭṭha vā dasa vā hatthe pathaviṃ",
  "atk-s0501a0:871_3": "khaṇitvā ākoṭitassa sāradārumayathambhassetaṃ adhivacanaṃ. Pathavinti bhūmiṃ. Sitoti",
  "atk-s0501a0:871_4": "anto pavisitvā nissito. Siyāti bhaveyya. Catubbhi vātehīti catūhi disāhi āgatehi",
  "atk-s0501a0:871_5": "vātehi. Asampakampiyoti kampetuṃ vā cāletuṃ vā asakkuṇeyyo. Tathūpamanti tathāvidhaṃ.",
  "atk-s0501a0:871_6": "Sappurisanti uttamapurisaṃ. Vadāmīti bhaṇāmi. Yo ariyasaccāni avecca passatīti yo",
  "atk-s0501a0:871_7": "cattāri ariyasaccāni paññāya ajjhogāhetvā passati. Tattha ariyasaccāni kumārapañhe",
  "atk-s0501a0:871_8": "vuttanayeneva veditabbāni.",
  "atk-s0501a0:872_0": "Ayaṃ panettha saṅkhepattho – yathā hi indakhīlo gambhīranematāya pathavissito catubbhi",
  "atk-s0501a0:872_1": "vātehi asampakampiyo siyā, imampi sappurisaṃ tathūpamameva vadāmi, yo ariyasaccāni",
  "atk-s0501a0:872_2": "avecca passati. Kasmā? Yasmā sopi indakhīlo viya catūhi vātehi sabbatitthiyavādavātehi",
  "atk-s0501a0:872_3": "asampakampiyo hoti, tamhā dassanā kenaci kampetuṃ vā cāletuṃ vā asakkuṇeyyo. Tasmā",
  "atk-s0501a0:872_4": "suttantarepi vuttaṃ –",
  "atk-s0501a0:873_0": "“Seyyathāpi, bhikkhave, ayokhīlo vā indakhīlo vā gambhīranemo sunikhāto acalo asampakampī,",
  "atk-s0501a0:873_1": "puratthimāya cepi disāya āgaccheyya bhusā vātavuṭṭhi, neva naṃ saṅkampeyya na sampakampeyya",
  "atk-s0501a0:873_2": "na sampacāleyya. Pacchimāya…pe… dakkhiṇāya, uttarāyapi ce…pe… na sampacāleyya. Taṃ",
  "atk-s0501a0:873_3": "kissa hetu? Gambhīrattā, bhikkhave, nemassa, sunikhātattā indakhīlassa. Evameva kho,",
  "atk-s0501a0:873_4": "bhikkhave, ye ca kho keci samaṇā vā brāhmaṇā vā ‘idaṃ dukkhanti…pe… paṭipadā’ti yathābhūtaṃ",
  "atk-s0501a0:873_5": "pajānanti, te na aññassa samaṇassa vā brāhmaṇassa vā mukhaṃ olokenti ‘ayaṃ nūna bhavaṃ",
  "atk-s0501a0:873_6": "jānaṃ jānāti, passaṃ passatī’ti. Taṃ kissa hetu? Sudiṭṭhattā, bhikkhave, catunnaṃ ariyasaccāna”nti.",
  "atk-s0501a0:874_0": "Evaṃ bhagavā bahujanapaccakkhassa sotāpannasseva vasena saṅgharatanassa guṇaṃ vatvā",
  "atk-s0501a0:874_1": "idāni tameva guṇaṃ nissāya saccavacanaṃ payuñjati “idampi saṅghe”ti. Tassattho pubbe",
  "atk-s0501a0:874_2": "vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a0:875": "Ye ariyasaccānītigāthāvaṇṇanā",
  "atk-s0501a0:876": "9. Evaṃ avisesato sotāpannassa guṇena saṅghādhiṭṭhānaṃ saccaṃ vatvā idāni ye te tayo sotāpannā ekabījī kolaṃkolo sattakkhattuparamoti. Yathāha –",
  "atk-s0501a0:877_0": "“Idhekacco puggalo tiṇṇaṃ saṃyojanānaṃ parikkhayā sotāpanno hoti…pe… so ekaṃyeva",
  "atk-s0501a0:877_1": "bhavaṃ nibbattitvā dukkhassantaṃ karoti, ayaṃ ekabījī. Tathā dve vā tīṇi vā kulāni",
  "atk-s0501a0:877_2": "sandhāvitvā saṃsaritvā dukkhassantaṃ karoti, ayaṃ kolaṃkolo. Tathā sattakkhattuṃ",
  "atk-s0501a0:877_3": "devesu ca manussesu ca sandhāvitvā saṃsaritvā dukkhassantaṃ karoti, ayaṃ sattakkhattuparamo”ti.",
  "atk-s0501a0:878_0": "Tesaṃ sabbakaniṭṭhassa sattakkhattuparamassa guṇena vattumāraddho “ye ariyasaccānī”ti.",
  "atk-s0501a0:878_1": "Tattha ye ariyasaccānīti etaṃ vuttanayameva. Vibhāvayantīti paññāobhāsena saccappaṭicchādakaṃ",
  "atk-s0501a0:878_2": "kilesandhakāraṃ vidhamitvā attano pakāsāni pākaṭāni karonti. Gambhīrapaññenāti appameyyapaññatāya",
  "atk-s0501a0:878_3": "sadevakassa lokassa ñāṇena alabbhaneyyappatiṭṭhapaññena, sabbaññunāti vuttaṃ hoti.",
  "atk-s0501a0:878_4": "Sudesitānīti samāsabyāsasākalyavekalyādīhi tehi tehi nayehi suṭṭhu desitāni. Kiñcāpi",
  "atk-s0501a0:878_5": "te honti bhusaṃ pamattāti te vibhāvitaariyasaccā puggalā kiñcāpi devarajjacakkavattirajjādippamādaṭṭhānaṃ",
  "atk-s0501a0:878_6": "āgamma bhusaṃ pamattā honti, tathāpi sotāpattimaggañāṇena abhisaṅkhāraviññāṇassa",
  "atk-s0501a0:878_7": "nirodhena ṭhapetvā satta bhave anamatagge saṃsāre ye uppajjeyyuṃ nāmañca rūpañca,",
  "atk-s0501a0:878_8": "tesaṃ niruddhattā atthaṅgatattā na aṭṭhamaṃ bhavaṃ ādiyanti, sattamabhave eva pana",
  "atk-s0501a0:878_9": "vipassanaṃ ārabhitvā arahattaṃ pāpuṇanti.",
  "atk-s0501a0:879_0": "Evaṃ bhagavā sattakkhattuparamavasena saṅgharatanassa guṇaṃ vatvā idāni tameva guṇaṃ",
  "atk-s0501a0:879_1": "nissāya saccavacanaṃ payuñjati “idampi saṅghe”ti. Tassattho pubbe vuttanayeneva veditabbo.",
  "atk-s0501a0:879_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a0:880": "Sahāvassātigāthāvaṇṇanā",
  "atk-s0501a0:881_0": "10. Evaṃ sattakkhattuparamassa aṭṭhamaṃ bhavaṃ anādiyanaguṇena saṅghādhiṭṭhānaṃ saccaṃ",
  "atk-s0501a0:881_1": "vatvā idāni tasseva satta bhave ādiyatopi aññehi appahīnabhavādānehi puggalehi visiṭṭhena",
  "atk-s0501a0:881_2": "guṇena vattumāraddho “sahāvassā”ti. Tattha sahāvāti saddhiṃyeva. Assāti “na te bhavaṃ",
  "atk-s0501a0:881_3": "aṭṭhamamādiyantī”ti vuttesu aññatarassa. Dassanasampadāyāti sotāpattimaggasampattiyā.",
  "atk-s0501a0:881_4": "Sotāpattimaggo hi nibbānaṃ disvā kattabbakiccasampadāya sabbapaṭhamaṃ nibbānadassanato",
  "atk-s0501a0:881_5": "“dassana”nti vuccati, tassa attani pātubhāvo dassanasampadā, tāya dassanasampadāya",
  "atk-s0501a0:881_6": "saha eva. Tayassu dhammā jahitā bhavantīti ettha assu-iti padapūraṇamatte nipāto",
  "atk-s0501a0:881_7": "“idaṃ su me, sāriputta, mahāvikaṭabhojanasmiṃ hotī”tiādīsu viya. Yato sahāvassa dassanasampadāya",
  "atk-s0501a0:881_8": "tayo dhammā jahitā bhavanti pahīnā hontīti ayamettha attho.",
  "atk-s0501a0:882_0": "Idāni jahitadhammadassanatthamāha “sakkāyadiṭṭhī vicikicchitañca, sīlabbataṃ vāpi",
  "atk-s0501a0:882_1": "yadatthi kiñcī”ti. Tattha sati kāye vijjamāne upādānakkhandhapañcakākhye kāye vīsativatthukā",
  "atk-s0501a0:882_2": "diṭṭhi sakkāyadiṭṭhi, satī vā tattha kāye diṭṭhītipi sakkāyadiṭṭhi, yathāvuttappakāre",
  "atk-s0501a0:882_3": "kāye vijjamānā diṭṭhīti attho. Satiyeva vā kāye diṭṭhītipi sakkāyadiṭṭhi, yathāvuttappakāre",
  "atk-s0501a0:882_4": "kāye vijjamāne rūpādisaṅkhāto attāti evaṃ pavattā diṭṭhīti attho. Tassā ca pahīnattā",
  "atk-s0501a0:882_5": "sabbadiṭṭhigatāni pahīnāneva honti. Sā hi nesaṃ mūlaṃ. Sabbakilesabyādhivūpasamanato",
  "atk-s0501a0:882_6": "paññā“cikicchita”nti vuccati, taṃ paññācikicchitaṃ ito vigataṃ, tato vā paññācikicchitā",
  "atk-s0501a0:882_7": "idaṃ vigatanti vicikicchitaṃ. “Satthari kaṅkhatī”tiādinā nayena vuttāya aṭṭhavatthukāya",
  "atk-s0501a0:882_8": "vimatiyā etaṃ adhivacanaṃ. Tassā pahīnattā sabbānipi vicikicchitāni pahīnāni honti.",
  "atk-s0501a0:882_9": "Tañhi nesaṃ mūlaṃ. “Ito bahiddhā samaṇabrāhmaṇānaṃ sīlena suddhi vatena suddhī”ti",
  "atk-s0501a0:882_10": "evamādīsu āgataṃ gosīlakukkurasīlādikaṃ sīlaṃ govatakukkuravatādikañca vataṃ sīlabbatanti",
  "atk-s0501a0:882_11": "vuccati, tassa pahīnattā sabbampi naggiyamuṇḍikādiamaratapaṃ pahīnaṃ hoti. Tañhi",
  "atk-s0501a0:882_12": "tassa mūlaṃ, teneva sabbāvasāne vuttaṃ “yadatthi kiñcī”ti. Dukkhadassanasampadāya",
  "atk-s0501a0:882_13": "cettha sakkāyadiṭṭhi samudayadassanasampadāya vicikicchitaṃ, maggadassananibbānadassanasampadāya",
  "atk-s0501a0:882_14": "sīlabbataṃ pahīyatīti viññātabbaṃ.",
  "atk-s0501a0:883": "Catūhapāyehītigāthāvaṇṇanā",
  "atk-s0501a0:884_0": "11. Evamassa kilesavaṭṭappahānaṃ dassetvā idāni tasmiṃ kilesavaṭṭe sati yena vipākavaṭṭena",
  "atk-s0501a0:884_1": "bhavitabbaṃ, tappahānā tassāpi pahānaṃ dīpento āha “catūhapāyehi ca vippamutto”ti.",
  "atk-s0501a0:884_2": "Tattha cattāro apāyā nāma nirayatiracchānapettivisayaasurakāyā. Tehi esa satta bhave",
  "atk-s0501a0:884_3": "ādiyantopi vippamuttoti attho.",
  "atk-s0501a0:885_0": "Evamassa vipākavaṭṭappahānaṃ dassetvā idāni yamassa vipākavaṭṭassa mūlabhūtaṃ kammavaṭṭaṃ,",
  "atk-s0501a0:885_1": "tassāpi pahānaṃ dassento āha “chaccābhiṭhānāni abhabba kātu”nti. Tattha abhiṭhānānīti",
  "atk-s0501a0:885_2": "oḷārikaṭṭhānāni, tāni esa cha abhabbo kātuṃ. Tāni ca “aṭṭhānametaṃ, bhikkhave, anavakāso,",
  "atk-s0501a0:885_3": "yaṃ diṭṭhisampanno puggalo mātaraṃ jīvitā voropeyyā”tiādinā nayena ekakanipāte vuttāni",
  "atk-s0501a0:885_4": "mātughātapitughātaarahantaghātalohituppādasaṅghabhedaaññasatthāruddesakammānīti veditabbāni.",
  "atk-s0501a0:885_5": "Tāni hi kiñcāpi diṭṭhisampanno ariyasāvako kunthakipillikampi jīvitā na voropeti,",
  "atk-s0501a0:885_6": "apica kho pana puthujjanabhāvassa vigarahaṇatthaṃ vuttāni. Puthujjano hi adiṭṭhisampannattā",
  "atk-s0501a0:885_7": "evaṃmahāsāvajjāni abhiṭhānānipi karoti, dassanasampanno pana abhabbo tāni kātunti.",
  "atk-s0501a0:885_8": "Abhabbaggahaṇañcettha bhavantarepi akaraṇadassanatthaṃ. Bhavantarepi hi esa attano",
  "atk-s0501a0:885_9": "ariyasāvakabhāvaṃ ajānantopi dhammatāya eva etāni vā cha pakatipāṇātipātādīni vā",
  "atk-s0501a0:885_10": "pañca verāni aññasatthāruddesena saha cha ṭhānāni na karoti, yāni sandhāya ekacce",
  "atk-s0501a0:885_11": "“cha chābhiṭhānānī”tipi paṭhanti. Matamacchaggāhādayo cettha ariyasāvakagāmadārakānaṃ nidassanaṃ.",
  "atk-s0501a0:886_0": "Evaṃ bhagavā satta bhave ādiyatopi ariyasāvakassa aññehi appahīnabhavādānehi puggalehi",
  "atk-s0501a0:886_1": "visiṭṭhaguṇavasena saṅgharatanassa guṇaṃ vatvā idāni tameva guṇaṃ nissāya saccavacanaṃ",
  "atk-s0501a0:886_2": "payuñjati “idampi saṅghe”ti. Tassattho pubbe vuttanayeneva veditabbo. Imissāpi gāthāya",
  "atk-s0501a0:886_3": "āṇā koṭisatasahassacakkavāḷesu amanussehi paṭiggahitāti.",
  "atk-s0501a0:887": "Kiñcāpi sotigāthāvaṇṇanā",
  "atk-s0501a0:888_0": "12. Evaṃ satta bhave ādiyatopi aññehi appahīnabhavādānehi puggalehi visiṭṭhaguṇena",
  "atk-s0501a0:888_1": "saṅghādhiṭṭhānaṃ saccaṃ vatvā idāni na kevalaṃ dassanasampanno cha abhiṭhānāni abhabbo",
  "atk-s0501a0:888_2": "kātuṃ, kintu appamattakampi pāpakammaṃ katvā tassa paṭicchādanāyapi abhabboti pamādavihārinopi",
  "atk-s0501a0:888_3": "dassanasampannassa katappaṭicchādanābhāvaguṇena vattumāraddho “kiñcāpi so kamma karoti pāpaka”nti.",
  "atk-s0501a0:889_0": "Tassattho – so dassanasampanno kiñcāpi satisammosena pamādavihāraṃ āgamma yaṃ taṃ",
  "atk-s0501a0:889_1": "bhagavatā lokavajjaṃ sañciccātikkamanaṃ sandhāya vuttaṃ “yaṃ mayā sāvakānaṃ sikkhāpadaṃ",
  "atk-s0501a0:889_2": "paññattaṃ, taṃ mama sāvakā jīvitahetupi nātikkamantī”ti taṃ ṭhapetvā aññaṃ kuṭikārasahaseyyādiṃ",
  "atk-s0501a0:889_3": "paṇṇattivajjavītikkamasaṅkhātaṃ buddhappatikuṭṭhaṃ kāyena pāpakammaṃ karoti, padasodhammauttarichappañcavācādhammadesanasamphappalāpapharusavacanādiṃ",
  "atk-s0501a0:889_4": "vā vācāya, uda cetasā vā katthaci lobhadosuppādanaṃ jātarūpādisādiyanaṃ cīvarādiparibhogesu",
  "atk-s0501a0:889_5": "apaccavekkhaṇādiṃ vā pāpakammaṃ karoti. Abhabbo so tassa paṭicchadāya na so taṃ “idaṃ",
  "atk-s0501a0:889_6": "akappiyamakaraṇīya”nti jānitvā muhuttampi paṭicchādeti, taṃkhaṇaṃ eva pana satthari",
  "atk-s0501a0:889_7": "vā viññūsu vā sabrahmacārīsu āvi katvā yathādhammaṃ paṭikaroti, “na puna karissāmī”ti",
  "atk-s0501a0:889_8": "evaṃ saṃvaritabbaṃ vā saṃvarati. Kasmā? Yasmā abhabbatā diṭṭhapadassa vuttā, evarūpampi",
  "atk-s0501a0:889_9": "pāpakammaṃ katvā tassa paṭicchādāya diṭṭhanibbānapadassa dassanasampannassa puggalassa",
  "atk-s0501a0:889_10": "abhabbatā vuttāti attho.",
  "atk-s0501a0:890": "Kathaṃ?",
  "atk-s0501a0:891_0": "“Seyyathāpi, bhikkhave, daharo kumāro mando uttānaseyyako hatthena vā pādena vā aṅgāraṃ",
  "atk-s0501a0:891_1": "akkamitvā khippameva paṭisaṃharati, evameva kho, bhikkhave, dhammatā esā diṭṭhisampannassa",
  "atk-s0501a0:891_2": "puggalassa, kiñcāpi tathārūpiṃ āpattiṃ āpajjati, yathārūpāya āpattiyā vuṭṭhānaṃ paññāyati.",
  "atk-s0501a0:891_3": "Atha kho naṃ khippameva satthari vā viññūsu vā sabrahmacārīsu deseti vivarati uttānīkaroti,",
  "atk-s0501a0:891_4": "desetvā vivaritvā uttānīkatvā āyatiṃ saṃvaraṃ āpajjatī”ti.",
  "atk-s0501a0:892_0": "Evaṃ bhagavā pamādavihārinopi dassanasampannassa katappaṭicchādanābhāvaguṇena saṅgharatanassa",
  "atk-s0501a0:892_1": "guṇaṃ vatvā idāni tameva guṇaṃ nissāya saccavacanaṃ payuñjati “idampi saṅghe”ti.",
  "atk-s0501a0:892_2": "Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu",
  "atk-s0501a0:892_3": "amanussehi paṭiggahitāti.",
  "atk-s0501a0:893": "Vanappagumbetigāthāvaṇṇanā",
  "atk-s0501a0:894_0": "13. Evaṃ saṅghapariyāpannānaṃ puggalānaṃ tena tena guṇappakārena saṅghādhiṭṭhānaṃ",
  "atk-s0501a0:894_1": "saccaṃ vatvā idāni yvāyaṃ bhagavatā ratanattayaguṇaṃ dīpentena idha saṅkhepena aññatra",
  "atk-s0501a0:894_2": "ca vitthārena pariyattidhammo desito, tampi nissāya puna buddhādhiṭṭhānaṃ saccaṃ",
  "atk-s0501a0:894_3": "vattumāraddho “vanappagumbe yathā phussitagge”ti. Tattha āsannasannivesavavatthitānaṃ",
  "atk-s0501a0:894_4": "rukkhānaṃ samūho vanaṃ, mūlasārapheggutacasākhāpalāsehi pavuddho gumbo pagumbo, vanassa,",
  "atk-s0501a0:894_5": "vane vā pagumbo vanappagumbo. Svāyaṃ “vanappagumbe”ti vutto, evampi hi vattuṃ labbhati",
  "atk-s0501a0:894_6": "“atthi savitakkasavicāre, atthi avitakkavicāramatte, sukhe dukkhe jīve”tiādīsu viya.",
  "atk-s0501a0:894_7": "Yathāti upamāvacanaṃ. Phussitāni aggāni assāti phussitaggo, sabbasākhāpasākhāsu sañjātapupphoti",
  "atk-s0501a0:894_8": "attho. So pubbe vuttanayeneva “phussitagge”ti vutto. Gimhānamāse paṭhamasmiṃ gimheti",
  "atk-s0501a0:894_9": "ye cattāro gimhānaṃ māsā, tesaṃ catunnaṃ gimhamāsānaṃ ekasmiṃ māse. Katarasmiṃ māse",
  "atk-s0501a0:894_10": "iti ce? Paṭhamasmiṃ gimhe, citramāseti attho. So hi “paṭhamagimho”ti ca “bālavasanto”ti",
  "atk-s0501a0:894_11": "ca vuccati. Tato paraṃ padatthato pākaṭameva.",
  "atk-s0501a0:895_0": "Ayaṃ panettha piṇḍattho – yathā paṭhamagimhanāmake bālavasante nānāvidharukkhagahane",
  "atk-s0501a0:895_1": "vane supupphitaggasākho taruṇarukkhagacchapariyāyanāmo pagumbo ativiya sassiriko",
  "atk-s0501a0:895_2": "hoti, evameva khandhāyatanādīhi satipaṭṭhānasammappadhānādīhi sīlasamādhikkhandhādīhi",
  "atk-s0501a0:895_3": "vā nānappakārehi atthappabhedapupphehi ativiya sassirikattā tathūpamaṃ nibbānagāmimaggadīpanato",
  "atk-s0501a0:895_4": "nibbānagāmiṃ pariyattidhammavaraṃ neva lābhahetu na sakkārādihetu, kevalantu mahākaruṇāya",
  "atk-s0501a0:895_5": "abbhussāhitahadayo sattānaṃ paramahitāya adesayīti. Paramaṃ hitāyāti ettha ca gāthābandhasukhatthaṃ",
  "atk-s0501a0:895_6": "anunāsiko. Ayaṃ panattho – paramahitāya nibbānāya adesayīti.",
  "atk-s0501a0:896_0": "Evaṃ bhagavā imaṃ supupphitaggavanappagumbasadisaṃ pariyattidhammaṃ vatvā idāni tameva",
  "atk-s0501a0:896_1": "nissāya buddhādhiṭṭhānaṃ saccavacanaṃ payuñjati “idampi buddhe”ti. Tassattho pubbe",
  "atk-s0501a0:896_2": "vuttanayeneva veditabbo. Kevalaṃ pana idampi yathāvuttapakārapariyattidhammasaṅkhātaṃ",
  "atk-s0501a0:896_3": "buddhe ratanaṃ paṇītanti evaṃ yojetabbaṃ. Imissāpi gāthāya āṇā koṭisatasahassacakkavāḷesu",
  "atk-s0501a0:896_4": "amanussehi paṭiggahitāti.",
  "atk-s0501a0:897": "Varo varaññūtigāthāvaṇṇanā",
  "atk-s0501a0:898_0": "14. Evaṃ bhagavā pariyattidhammena buddhādhiṭṭhānaṃ saccaṃ vatvā idāni lokuttaradhammena",
  "atk-s0501a0:898_1": "vattumāraddho “varo varaññū”ti. Tattha varoti paṇītādhimuttikehi icchito “aho vata",
  "atk-s0501a0:898_2": "mayampi evarūpā assāmā”ti, varaguṇayogato vā varo uttamo seṭṭhoti attho. Varaññūti",
  "atk-s0501a0:898_3": "nibbānaññū. Nibbānañhi sabbadhammānaṃ uttamaṭṭhena varaṃ, tañcesa bodhimūle sayaṃ",
  "atk-s0501a0:898_4": "paṭivijjhitvā aññāsi. Varadoti pañcavaggiyabhaddavaggiyajaṭilādīnaṃ aññesañca devamanussānaṃ",
  "atk-s0501a0:898_5": "nibbedhabhāgiyavāsanābhāgiyavaradhammadāyīti attho. Varāharoti varassa maggassa āhaṭattā",
  "atk-s0501a0:898_6": "varāharoti vuccati. So hi bhagavā dīpaṅkarato pabhuti samatiṃsa pāramiyo pūrento",
  "atk-s0501a0:898_7": "pubbakehi sammāsambuddhehi anuyātaṃ purāṇamaggavaramāhari, tena “varāharo”ti vuccati.",
  "atk-s0501a0:899_0": "Apica sabbaññutaññāṇappaṭilābhena varo, nibbānasacchikiriyāya varaññū, sattānaṃ vimuttisukhadānena",
  "atk-s0501a0:899_1": "varado, uttamapaṭipadāharaṇena varāharo. Etehi lokuttaraguṇehi adhikassa kassaci",
  "atk-s0501a0:899_2": "guṇassa abhāvato anuttaro.",
  "atk-s0501a0:900_0": "Aparo nayo – varo upasamādhiṭṭhānaparipūraṇena, varaññū paññādhiṭṭhānaparipūraṇena,",
  "atk-s0501a0:900_1": "varado cāgādhiṭṭhānaparipūraṇena, varāharo saccādhiṭṭhānaparipūraṇena, varaṃ maggasaccamāharīti.",
  "atk-s0501a0:900_2": "Tathā varo puññussayena, varaññū paññussayena, varado buddhabhāvatthikānaṃ tadupāyasampadānena,",
  "atk-s0501a0:900_3": "varāharo paccekabuddhabhāvatthikānaṃ tadupāyāharaṇena, anuttaro tattha tattha asadisatāya,",
  "atk-s0501a0:900_4": "attanā vā anācariyako hutvā paresaṃ ācariyabhāvena, dhammavaraṃ adesayi sāvakabhāvatthikānaṃ",
  "atk-s0501a0:900_5": "tadatthāya svākkhātatādiguṇayuttassa dhammavarassa desanato. Sesaṃ vuttanayamevāti.",
  "atk-s0501a0:901_0": "Evaṃ bhagavā navavidhena lokuttaradhammena attano guṇaṃ vatvā idāni tameva guṇaṃ",
  "atk-s0501a0:901_1": "nissāya buddhādhiṭṭhānaṃ saccavacanaṃ payuñjati “idampi buddhe”ti. Tassattho pubbe",
  "atk-s0501a0:901_2": "vuttanayeneva veditabbo. Kevalaṃ pana yaṃ varaṃ lokuttaradhammaṃ esa aññāsi, yañca",
  "atk-s0501a0:901_3": "adāsi, yañca āhari, yañca desesi, idampi buddhe ratanaṃ paṇītanti evaṃ yojetabbaṃ.",
  "atk-s0501a0:901_4": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a0:902": "Khīṇantigāthāvaṇṇanā",
  "atk-s0501a0:903_0": "15. Evaṃ bhagavā pariyattidhammañca navalokuttaradhammañca nissāya dvīhi gāthāhi",
  "atk-s0501a0:903_1": "buddhādhiṭṭhānaṃ saccaṃ vatvā idāni ye taṃ pariyattidhammaṃ assosuṃ, sutānusārena",
  "atk-s0501a0:903_2": "ca paṭipajjitvā navappakārampi lokuttaradhammaṃ adhigamiṃsu, tesaṃ anupādisesanibbānapattiguṇaṃ",
  "atk-s0501a0:903_3": "nissāya puna saṅghādhiṭṭhānaṃ saccaṃ vattumāraddho “khīṇaṃ purāṇa”nti. Tattha khīṇanti",
  "atk-s0501a0:903_4": "samucchinnaṃ. Purāṇanti purātanaṃ. Navanti sampati vattamānaṃ. Natthi sambhavanti",
  "atk-s0501a0:903_5": "avijjamānapātubhāvaṃ. Virattacittāti vītarāgacittā. Āyatike bhavasminti anāgatamaddhānaṃ",
  "atk-s0501a0:903_6": "punabbhave. Teti yesaṃ khīṇaṃ purāṇaṃ navaṃ natthi sambhavaṃ, ye ca āyatike bhavasmiṃ",
  "atk-s0501a0:903_7": "virattacittā, te khīṇāsavā bhikkhū. Khīṇabījāti ucchinnabījā. Avirūḷhichandāti virūḷhichandavirahitā.",
  "atk-s0501a0:903_8": "Nibbantīti vijjhāyanti. Dhīrāti dhitisampannā. Yathāyaṃ padīpoti ayaṃ padīpo viya.",
  "atk-s0501a0:904_0": "Kiṃ vuttaṃ hoti? Yaṃ taṃ sattānaṃ uppajjitvā niruddhampi purāṇaṃ atītakālikaṃ kammaṃ",
  "atk-s0501a0:904_1": "taṇhāsinehassa appahīnattā paṭisandhiāharaṇasamatthatāya akhīṇaṃyeva hoti, taṃ purāṇaṃ",
  "atk-s0501a0:904_2": "kammaṃ yesaṃ arahattamaggena taṇhāsinehassa sositattā agginā daḍḍhabījamiva āyatiṃ",
  "atk-s0501a0:904_3": "vipākadānāsamatthatāya khīṇaṃ. Yañca nesaṃ buddhapūjādivasena idāni pavattamānaṃ",
  "atk-s0501a0:904_4": "kammaṃ navanti vuccati, tañca taṇhāpahāneneva chinnamūlapādapapupphamiva āyatiṃ phaladānāsamatthatāya",
  "atk-s0501a0:904_5": "yesaṃ natthi sambhavaṃ, ye ca taṇhāpahāneneva āyatike bhavasmiṃ virattacittā, te",
  "atk-s0501a0:904_6": "khīṇāsavā bhikkhū “kammaṃ khettaṃ viññāṇaṃ bīja”nti ettha vuttassa paṭisandhiviññāṇassa",
  "atk-s0501a0:904_7": "kammakkhayeneva khīṇattā khīṇabījā. Yopi pubbe punabbhavasaṅkhātāya virūḷhiyā chando",
  "atk-s0501a0:904_8": "ahosi. Tassapi samudayappahāneneva pahīnattā pubbe viya cutikāle asambhavena avirūḷhichandā",
  "atk-s0501a0:904_9": "dhitisampannattā dhīrā carimaviññāṇanirodhena yathāyaṃ padīpo nibbuto, evaṃ nibbanti,",
  "atk-s0501a0:904_10": "puna “rūpino vā arūpino vā”ti evamādiṃ paññattipathaṃ accentīti. Tasmiṃ kira samaye",
  "atk-s0501a0:904_11": "nagaradevatānaṃ pūjanatthāya jālitesu padīpesu eko padīpo vijjhāyi, taṃ dassento",
  "atk-s0501a0:904_12": "āha “yathāyaṃ padīpo”ti.",
  "atk-s0501a0:905_0": "Evaṃ bhagavā ye taṃ purimāhi dvīhi gāthāhi vuttaṃ pariyattidhammaṃ assosuṃ, sutānusārena",
  "atk-s0501a0:905_1": "ca paṭipajjitvā navappakārampi lokuttaradhammaṃ adhigamiṃsu, tesaṃ anupādisesanibbānapattiguṇaṃ",
  "atk-s0501a0:905_2": "vatvā idāni tameva guṇaṃ nissāya saṅghādhiṭṭhānaṃ saccavacanaṃ payuñjanto desanaṃ",
  "atk-s0501a0:905_3": "samāpesi “idampi saṅghe”ti. Tassattho pubbe vuttanayeneva veditabbo. Kevalaṃ pana",
  "atk-s0501a0:905_4": "idampi yathāvuttena pakārena khīṇāsavabhikkhūnaṃ nibbānasaṅkhātaṃ saṅghe ratanaṃ",
  "atk-s0501a0:905_5": "paṇītanti evaṃ yojetabbaṃ. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a0:906": "Desanāpariyosāne rājakulassa sotthi ahosi, sabbūpaddavā vūpasamiṃsu, caturāsītiyā pāṇasahassānaṃ dhammābhisamayo ahosi.",
  "atk-s0501a0:907": "Yānīdhātigāthāttayavaṇṇanā",
  "atk-s0501a0:908_0": "16. Atha sakko devānamindo “bhagavatā ratanattayaguṇaṃ nissāya saccavacanaṃ payuñjamānena",
  "atk-s0501a0:908_1": "nāgarassa sotthi katā, mayāpi nāgarassa sotthitthaṃ ratanattayaguṇaṃ nissāya kiñci",
  "atk-s0501a0:908_2": "vattabba”nti cintetvā avasāne gāthāttayaṃ abhāsi “yānīdha bhūtānī”ti tattha yasmā",
  "atk-s0501a0:908_3": "buddho yathā lokahitatthāya ussukkaṃ āpannehi āgantabbaṃ, tathā āgatato yathā ca",
  "atk-s0501a0:908_4": "tehi gantabbaṃ, tathā gatato yathā ca tehi ājānitabbaṃ, tathā ājānanato, yathā ca",
  "atk-s0501a0:908_5": "jānitabbaṃ, tathā jānanato, yañca tatheva hoti, tassa gadanato ca “tathāgato”ti vuccati.",
  "atk-s0501a0:908_6": "Yasmā ca so devamanussehi pupphagandhādinā bahi nibbattena upakārakena, dhammānudhammapaṭipattādinā",
  "atk-s0501a0:908_7": "ca attani nibbattena ativiya pūjito, tasmā sakko devānamindo sabbaṃ devaparisaṃ attanā",
  "atk-s0501a0:908_8": "saddhiṃ sampiṇḍetvā āha “tathāgataṃ devamanussapūjitaṃ, buddhaṃ namassāma suvatthi hotū”ti.",
  "atk-s0501a0:909_0": "17. Yasmā pana dhamme maggadhammo yathā yuganaddhasamathavipassanābalena gantabbaṃ",
  "atk-s0501a0:909_1": "kilesapakkhaṃ samucchindantena, tathā gatoti tathāgato. Nibbānadhammopi yathā gato",
  "atk-s0501a0:909_2": "paññāya paṭividdho sabbadukkhappaṭivighātāya sampajjati, buddhādīhi tathā avagato,",
  "atk-s0501a0:909_3": "tasmā “tathāgato”tveva vuccati. Yasmā ca saṅghopi yathā attahitāya paṭipannehi gantabbaṃ",
  "atk-s0501a0:909_4": "tena tena maggena, tathā gatoti “tathāgato”tveva vuccati. Tasmā avasesagāthādvayepi",
  "atk-s0501a0:909_5": "tathāgataṃ dhammaṃ namassāma suvatthi hotu, tathāgataṃ saṅghaṃ namassāma suvatthi",
  "atk-s0501a0:909_6": "hotūti vuttaṃ. Sesaṃ vuttanayamevāti.",
  "atk-s0501a0:910_0": "Evaṃ sakko devānamindo imaṃ gāthāttayaṃ bhāsitvā bhagavantaṃ padakkhiṇaṃ katvā devapurameva",
  "atk-s0501a0:910_1": "gato saddhiṃ devaparisāya. Bhagavā pana tadeva ratanasuttaṃ dutiyadivasepi desesi,",
  "atk-s0501a0:910_2": "puna caturāsītiyā pāṇasahassānaṃ dhammābhisamayo ahosi, evaṃ yāva sattamadivasaṃ",
  "atk-s0501a0:910_3": "desesi, divase divase tatheva dhammābhisamayo ahosi. Bhagavā aḍḍhamāsameva vesāliyaṃ",
  "atk-s0501a0:910_4": "viharitvā rājūnaṃ “gacchāmā”ti paṭivedesi. Tato rājāno diguṇena sakkārena puna tīhi",
  "atk-s0501a0:910_5": "divasehi bhagavantaṃ gaṅgātīraṃ nayiṃsu. Gaṅgāya nibbattā nāgarājāno cintesuṃ “manussā",
  "atk-s0501a0:910_6": "tathāgatassa sakkāraṃ karonti, mayaṃ kiṃ na karissāmā”ti suvaṇṇarajatamaṇimayā nāvāyo",
  "atk-s0501a0:910_7": "māpetvā suvaṇṇarajatamaṇimaye eva pallaṅke paññapetvā pañcavaṇṇapadumasañchannaṃ",
  "atk-s0501a0:910_8": "udakaṃ karitvā “amhākaṃ anuggahaṃ karothā”ti bhagavantaṃ yāciṃsu. Bhagavā adhivāsetvā",
  "atk-s0501a0:910_9": "ratananāvamārūḷho, pañca ca bhikkhusatāni pañcasataṃ nāvāyo abhirūḷhā. Nāgarājāno",
  "atk-s0501a0:910_10": "bhagavantaṃ saddhiṃ bhikkhusaṅghena nāgabhavanaṃ pavesesuṃ. Tatra sudaṃ bhagavā sabbarattiṃ",
  "atk-s0501a0:910_11": "nāgaparisāya dhammaṃ desesi. Dutiyadivase dibbehi khādanīyabhojanīyehi mahādānaṃ",
  "atk-s0501a0:910_12": "akaṃsu, bhagavā anumoditvā nāgabhavanā nikkhami.",
  "atk-s0501a0:911_0": "Bhūmaṭṭhā devā “manussā ca nāgā ca tathāgatassa sakkāraṃ karonti, mayaṃ kiṃ na karissāmā”ti",
  "atk-s0501a0:911_1": "cintetvā vanappagumbarukkhapabbatādīsu chattātichattāni ukkhipiṃsu. Eteneva upāyena",
  "atk-s0501a0:911_2": "yāva akaniṭṭhabrahmabhavanaṃ, tāva mahāsakkāraviseso nibbatti. Bimbisāropi licchavīhi",
  "atk-s0501a0:911_3": "āgatakāle katasakkārato diguṇamakāsi. Pubbe vuttanayeneva pañcahi divasehi bhagavantaṃ rājagahaṃ ānesi.",
  "atk-s0501a0:912_0": "Rājagahamanuppatte bhagavati pacchābhattaṃ maṇḍalamāḷe sannipatitānaṃ bhikkhūnaṃ",
  "atk-s0501a0:912_1": "ayamantarakathā udapādi “aho buddhassa bhagavato ānubhāvo, yaṃ uddissa gaṅgāya orato",
  "atk-s0501a0:912_2": "ca pārato ca aṭṭhayojano bhūmibhāgo ninnañca thalañca samaṃ katvā vālukāya okiritvā",
  "atk-s0501a0:912_3": "pupphehi sañchanno, yojanappamāṇaṃ gaṅgāya udakaṃ nānāvaṇṇehi padumehi sañchannaṃ,",
  "atk-s0501a0:912_4": "yāva akaniṭṭhabhavanaṃ, tāva chattātichattāni ussitānī”ti. Bhagavā taṃ pavattiṃ ñatvā",
  "atk-s0501a0:912_5": "gandhakuṭito nikkhamitvā taṅkhaṇānurūpena pāṭihāriyena gantvā maṇḍalamāḷe paññattavarabuddhāsane",
  "atk-s0501a0:912_6": "nisīdi. Nisajja kho bhagavā bhikkhū āmantesi – “kāya nuttha, bhikkhave, etarahi kathāya",
  "atk-s0501a0:912_7": "sannisinnā”ti. Bhikkhū sabbaṃ ārocesuṃ bhagavā etadavoca – “na, bhikkhave, ayaṃ pūjāviseso",
  "atk-s0501a0:912_8": "mayhaṃ buddhānubhāvena nibbatto, na nāgadevabrahmānubhāvena, apica kho pubbe appamattakapariccāgānubhāvena",
  "atk-s0501a0:912_9": "nibbatto”ti. Bhikkhū āhaṃsu “na mayaṃ, bhante, taṃ appamattakaṃ pariccāgaṃ jānāma,",
  "atk-s0501a0:912_10": "sādhu no bhagavā tathā kathetu, yathā mayaṃ taṃ jāneyyāmā”ti.",
  "atk-s0501a0:913_0": "Bhagavā āha – bhūtapubbaṃ, bhikkhave, takkasilāyaṃ saṅkho nāma brāhmaṇo ahosi. Tassa",
  "atk-s0501a0:913_1": "putto susīmo nāma māṇavo soḷasavassuddesiko vayena. So ekadivasaṃ pitaraṃ upasaṅkamitvā",
  "atk-s0501a0:913_2": "abhivādetvā ekamantaṃ aṭṭhāsi. Atha taṃ pitā āha “kiṃ, tāta, susīmā”ti? So āha “icchāmahaṃ,",
  "atk-s0501a0:913_3": "tāta, bārāṇasiṃ gantvā sippaṃ uggahetu”nti. “Tena hi, tāta, susīma, asuko nāma brāhmaṇo",
  "atk-s0501a0:913_4": "mama sahāyako, tassa santikaṃ gantvā uggaṇhāhī”ti kahāpaṇasahassaṃ adāsi. So taṃ",
  "atk-s0501a0:913_5": "gahetvā mātāpitaro abhivādetvā anupubbena bārāṇasiṃ gantvā upacārayuttena vidhinā",
  "atk-s0501a0:913_6": "ācariyaṃ upasaṅkamitvā abhivādetvā attānaṃ nivedesi. Ācariyo “mama sahāyakassa putto”ti",
  "atk-s0501a0:913_7": "māṇavaṃ sampaṭicchitvā sabbaṃ pāhuneyyavattamakāsi. So addhānakilamathaṃ vinodetvā",
  "atk-s0501a0:913_8": "taṃ kahāpaṇasahassaṃ ācariyassa pādamūle ṭhapetvā sippaṃ uggahetuṃ okāsaṃ yāci. Ācariyo",
  "atk-s0501a0:913_9": "okāsaṃ katvā uggaṇhāpesi.",
  "atk-s0501a0:914_0": "So lahuñca gaṇhanto, bahuñca gaṇhanto, gahitagahitañca suvaṇṇabhājane pakkhittatelamiva",
  "atk-s0501a0:914_1": "avinassamānaṃ dhārento, dvādasavassikaṃ sippaṃ katipayamāseneva pariyosāpesi. So",
  "atk-s0501a0:914_2": "sajjhāyaṃ karonto ādimajjhaṃyeva passati, no pariyosānaṃ. Atha ācariyaṃ upasaṅkamitvā",
  "atk-s0501a0:914_3": "āha “imassa sippassa ādimajjhameva passāmi, no pariyosāna”nti. Ācariyo āha “ahampi,",
  "atk-s0501a0:914_4": "tāta, evamevā”ti. Atha ko, ācariya, imassa sippassa pariyosānaṃ jānātīti? Isipatane,",
  "atk-s0501a0:914_5": "tāta, isayo atthi, te jāneyyunti. Te upasaṅkamitvā pucchāmi, ācariyāti? Puccha, tāta,",
  "atk-s0501a0:914_6": "yathāsukhanti. So isipatanaṃ gantvā paccekabuddhe upasaṅkamitvā pucchi “api, bhante,",
  "atk-s0501a0:914_7": "pariyosānaṃ jānāthā”ti? Āma, āvuso, jānāmāti. Taṃ mampi sikkhāpethāti. Tena hāvuso,",
  "atk-s0501a0:914_8": "pabbajāhi, na sakkā apabbajitena sikkhāpetunti. Sādhu, bhante, pabbājetha vā maṃ,",
  "atk-s0501a0:914_9": "yaṃ vā icchatha, taṃ katvā pariyosānaṃ jānāpethāti. Te taṃ pabbājetvā kammaṭṭhāne",
  "atk-s0501a0:914_10": "niyojetuṃ asamatthā “evaṃ te nivāsetabbaṃ, evaṃ pārupitabba”ntiādinā nayena ābhisamācārikaṃ",
  "atk-s0501a0:914_11": "sikkhāpesuṃ. So tattha sikkhanto upanissayasampannattā na cireneva paccekabodhiṃ",
  "atk-s0501a0:914_12": "abhisambujjhi. Sakalabārāṇasiyaṃ “susīmapaccekabuddho”ti pākaṭo ahosi lābhaggayasaggappatto",
  "atk-s0501a0:914_13": "sampannaparivāro. So appāyukasaṃvattanikassa kammassa katattā na cireneva parinibbāyi.",
  "atk-s0501a0:914_14": "Tassa paccekabuddhā ca mahājanakāyo ca sarīrakiccaṃ katvā dhātuyo gahetvā nagaradvāre",
  "atk-s0501a0:914_15": "thūpaṃ patiṭṭhāpesuṃ.",
  "atk-s0501a0:915_0": "Atha kho saṅkho brāhmaṇo “putto me ciragato, na cassa pavattiṃ jānāmī”ti puttaṃ daṭṭhukāmo",
  "atk-s0501a0:915_1": "takkasilāya nikkhamitvā anupubbena bārāṇasiṃ gantvā mahājanakāyaṃ sannipatitaṃ disvā",
  "atk-s0501a0:915_2": "“addhā bahūsu ekopi me puttassa pavattiṃ jānissatī”ti cintento upasaṅkamitvā pucchi",
  "atk-s0501a0:915_3": "“susīmo nāma māṇavo idha āgato atthi, api nu tassa pavattiṃ jānāthā”ti? Te “āma,",
  "atk-s0501a0:915_4": "brāhmaṇa, jānāma, imasmiṃ nagare brāhmaṇassa santike tiṇṇaṃ vedānaṃ pāragū hutvā",
  "atk-s0501a0:915_5": "paccekabuddhānaṃ santike pabbajitvā paccekabuddho hutvā anupādisesāya nibbānadhātuyā",
  "atk-s0501a0:915_6": "parinibbāyi, ayamassa thūpo patiṭṭhāpito”ti āhaṃsu. So bhūmiṃ hatthena paharitvā",
  "atk-s0501a0:915_7": "roditvā ca paridevitvā ca taṃ cetiyaṅgaṇaṃ gantvā tiṇāni uddharitvā uttarasāṭakena",
  "atk-s0501a0:915_8": "vālukaṃ ānetvā paccekabuddhacetiyaṅgaṇe okiritvā kamaṇḍaluto udakena samantato bhūmiṃ",
  "atk-s0501a0:915_9": "paripphositvā vanapupphehi pūjaṃ katvā uttarasāṭakena paṭākaṃ āropetvā thūpassa upari",
  "atk-s0501a0:915_10": "attano chattaṃ bandhitvā pakkāmīti.",
  "atk-s0501a0:916_0": "Evaṃ atītaṃ desetvā jātakaṃ paccuppannena anusandhento bhikkhūnaṃ dhammakathaṃ kathesi.",
  "atk-s0501a0:916_1": "“Siyā kho pana vo, bhikkhave, evamassa ‘añño nūna tena samayena saṅkho brāhmaṇo ahosī’ti,",
  "atk-s0501a0:916_2": "na kho panetaṃ evaṃ daṭṭhabbaṃ, ahaṃ tena samayena saṅkho brāhmaṇo ahosiṃ, mayā susīmassa",
  "atk-s0501a0:916_3": "paccekabuddhassa cetiyaṅgaṇe tiṇāni uddhaṭāni, tassa me kammassa nissandena aṭṭhayojanamaggaṃ",
  "atk-s0501a0:916_4": "vigatakhāṇukaṇṭakaṃ katvā samaṃ suddhamakaṃsu. Mayā tattha vālukā okiṇṇā, tassa me",
  "atk-s0501a0:916_5": "nissandena aṭṭhayojanamagge vālukaṃ okiriṃsu. Mayā tattha vanakusumehi pūjā katā,",
  "atk-s0501a0:916_6": "tassa me nissandena navayojane magge thale ca udake ca nānāpupphehi pupphasantharamakaṃsu.",
  "atk-s0501a0:916_7": "Mayā tattha kamaṇḍaludakena bhūmi paripphositā, tassa me nissandena vesāliyaṃ pokkharavassaṃ",
  "atk-s0501a0:916_8": "vassi. Mayā tasmiṃ cetiye paṭākā āropitā, chattañca baddhaṃ, tassa me nissandena",
  "atk-s0501a0:916_9": "yāva akaniṭṭhabhavanā paṭākā ca āropitā, chattātichattāni ca ussitāni. Iti kho, bhikkhave,",
  "atk-s0501a0:916_10": "ayaṃ mayhaṃ pūjāviseso neva buddhānubhāvena nibbatto, na nāgadevabrahmānubhāvena,",
  "atk-s0501a0:916_11": "apica kho appamattakapariccāgānubhāvena nibbatto”ti. Dhammakathāpariyosāne imaṃ gāthamabhāsi –",
  "atk-s0501a0:917": "“Mattāsukhapariccāgā, passe ce vipulaṃ sukhaṃ;",
  "atk-s0501a0:918": "Caje mattāsukhaṃ dhīro, sampassaṃ vipulaṃ sukha”nti. ;",
  "atk-s0501a0:919": "Paramatthajotikāya khuddakapāṭha-aṭṭhakathāya",
  "atk-s0501a0:920": "Ratanasuttavaṇṇanā niṭṭhitā.",
  "atk-s0501a0:921": "7. Tirokuṭṭasuttavaṇṇanā",
  "atk-s0501a0:922": "Nikkhepappayojanaṃ",
  "atk-s0501a0:923": "Idāni “tirokuṭṭesu tiṭṭhantī”tiādinā ratanasuttānantaraṃ nikkhittassa tirokuṭṭasuttassa atthavaṇṇanākkamo anuppatto, tassa idha nikkhepappayojanaṃ vatvā atthavaṇṇanaṃ karissāma.",
  "atk-s0501a0:924_0": "Tattha idañhi tirokuṭṭaṃ iminā anukkamena bhagavatā avuttampi yāyaṃ ito pubbe nānappakārena",
  "atk-s0501a0:924_1": "kusalakammapaṭipatti dassitā, tattha pamādaṃ āpajjamāno nirayatiracchānayonīhi visiṭṭhatarepi",
  "atk-s0501a0:924_2": "ṭhāne uppajjamāno yasmā evarūpesu petesu uppajjati, tasmā na ettha pamādo karaṇīyoti",
  "atk-s0501a0:924_3": "dassanatthaṃ, yehi ca bhūtehi upaddutāya vesāliyā upaddavavūpasamanatthaṃ ratanasuttaṃ",
  "atk-s0501a0:924_4": "vuttaṃ, tesu ekaccāni evarūpānīti dassanatthaṃ vā vuttanti.",
  "atk-s0501a0:925": "Idamassa idha nikkhepappayojanaṃ veditabbaṃ.",
  "atk-s0501a0:926": "Anumodanākathā",
  "atk-s0501a0:927": "Yasmā panassa atthavaṇṇanā –",
  "atk-s0501a0:928": "“Yena yattha yadā yasmā, tirokuṭṭaṃ pakāsitaṃ;",
  "atk-s0501a0:929": "Pakāsetvāna taṃ sabbaṃ, kayiramānā yathākkamaṃ;",
  "atk-s0501a0:930": "Sukatā hoti tasmāhaṃ, karissāmi tatheva taṃ”.",
  "atk-s0501a0:931_0": "Kena panetaṃ pakāsitaṃ, kattha kadā kasmā cāti? Vuccate – bhagavatā pakāsitaṃ, taṃ",
  "atk-s0501a0:931_1": "kho pana rājagahe dutiyadivase rañño māgadhassa anumodanatthaṃ. Imassa catthassa",
  "atk-s0501a0:931_2": "vibhāvanatthaṃ ayamettha vitthārakathā kathetabbā –",
  "atk-s0501a0:932_0": "Ito dvānavutikappe kāsi nāma nagaraṃ ahosi. Tattha jayaseno nāma rājā. Tassa sirimā",
  "atk-s0501a0:932_1": "nāma devī, tassā kucchiyaṃ phusso nāma bodhisatto nibbattitvā anupubbena sammāsambodhiṃ",
  "atk-s0501a0:932_2": "abhisambujjhi. Jayaseno rājā “mama putto abhinikkhamitvā buddho jāto, mayhameva buddho,",
  "atk-s0501a0:932_3": "mayhaṃ dhammo, mayhaṃ saṅgho”ti mamattaṃ uppādetvā sabbakālaṃ sayameva upaṭṭhahati,",
  "atk-s0501a0:932_4": "na aññesaṃ okāsaṃ deti.",
  "atk-s0501a0:933_0": "Bhagavato kaniṭṭhabhātaro vemātikā tayo bhātaro cintesuṃ – “buddhā nāma sabbalokahitāya",
  "atk-s0501a0:933_1": "uppajjanti, na cekassevatthāya, amhākañca pitā aññesaṃ okāsaṃ na deti, kathaṃ nu",
  "atk-s0501a0:933_2": "mayaṃ labheyyāma bhagavantaṃ upaṭṭhātu”nti. Tesaṃ etadahosi – “handa mayaṃ kiñci",
  "atk-s0501a0:933_3": "upāyaṃ karomā”ti. Te paccantaṃ kupitaṃ viya kārāpesuṃ. Tato rājā “paccanto kupito”ti",
  "atk-s0501a0:933_4": "sutvā tayopi putte paccantavūpasamanatthaṃ pesesi. Te vūpasametvā āgatā, rājā tuṭṭho",
  "atk-s0501a0:933_5": "varaṃ adāsi “yaṃ icchatha, taṃ gaṇhathā”ti. Te “mayaṃ bhagavantaṃ upaṭṭhātuṃ icchāmā”ti",
  "atk-s0501a0:933_6": "āhaṃsu. Rājā “etaṃ ṭhapetvā aññaṃ gaṇhathā”ti āha. Te “mayaṃ aññena anatthikā”ti",
  "atk-s0501a0:933_7": "āhaṃsu. Tena hi paricchedaṃ katvā gaṇhathāti. Te satta vassāni yāciṃsu, rājā na adāsi.",
  "atk-s0501a0:933_8": "Evaṃ cha, pañca, cattāri, tīṇi, dve, ekaṃ, satta māsāni, cha, pañca, cattārīti yāva",
  "atk-s0501a0:933_9": "temāsaṃ yāciṃsu. Rājā “gaṇhathā”ti adāsi.",
  "atk-s0501a0:934_0": "Te varaṃ labhitvā paramatuṭṭhā bhagavantaṃ upasaṅkamitvā vanditvā āhaṃsu – “icchāma",
  "atk-s0501a0:934_1": "mayaṃ, bhante, bhagavantaṃ temāsaṃ upaṭṭhātuṃ, adhivāsetu no, bhante, bhagavā imaṃ",
  "atk-s0501a0:934_2": "temāsaṃ vassāvāsa”nti. Adhivāsesi bhagavā tuṇhībhāvena. Tato te attano janapade niyuttakapurisassa",
  "atk-s0501a0:934_3": "lekhaṃ pesesuṃ “imaṃ temāsaṃ amhehi bhagavā upaṭṭhātabbo, vihāraṃ ādiṃ katvā sabbaṃ",
  "atk-s0501a0:934_4": "bhagavato upaṭṭhānasambhāraṃ karohī”ti. So taṃ sabbaṃ sampādetvā paṭinivedesi. Te",
  "atk-s0501a0:934_5": "kāsāyavatthanivatthā hutvā aḍḍhateyyehi purisasahassehi veyyāvaccakarehi bhagavantaṃ",
  "atk-s0501a0:934_6": "sakkaccaṃ upaṭṭhahamānā janapadaṃ netvā vihāraṃ niyyātetvā vasāpesuṃ.",
  "atk-s0501a0:935_0": "Tesaṃ bhaṇḍāgāriko eko gahapatiputto sapajāpatiko saddho ahosi pasanno. So buddhappamukhassa",
  "atk-s0501a0:935_1": "saṅghassa dānavattaṃ sakkaccaṃ adāsi. Janapade niyuttakapuriso taṃ gahetvā jānapadehi",
  "atk-s0501a0:935_2": "ekādasamattehi purisasahassehi saddhiṃ sakkaccameva dānaṃ pavattāpesi. Tattha keci",
  "atk-s0501a0:935_3": "jānapadā paṭihatacittā ahesuṃ. Te dānassa antarāyaṃ katvā deyyadhamme attanā khādiṃsu,",
  "atk-s0501a0:935_4": "bhattasālañca agginā dahiṃsu. Pavārite rājaputtā bhagavato mahantaṃ sakkāraṃ katvā",
  "atk-s0501a0:935_5": "bhagavantaṃ purakkhatvā pituno sakāsameva agamaṃsu. Tattha gantvā eva bhagavā parinibbāyi.",
  "atk-s0501a0:935_6": "Rājā ca rājaputtā ca janapade niyuttakapuriso ca bhaṇḍāgāriko ca anupubbena kālaṃ",
  "atk-s0501a0:935_7": "katvā saddhiṃ parisāya sagge uppajjiṃsu, paṭihatacittajanā nirayesu nibbattiṃsu.",
  "atk-s0501a0:935_8": "Evaṃ tesaṃ dvinnaṃ gaṇānaṃ saggato saggaṃ, nirayato nirayaṃ upapajjantānaṃ dvānavutikappā vītivattā.",
  "atk-s0501a0:936_0": "Atha imasmiṃ bhaddakappe kassapabuddhassa kāle te paṭihatacittajanā petesu uppannā.",
  "atk-s0501a0:936_1": "Tadā manussā attano ñātakānaṃ petānaṃ atthāya dānaṃ datvā uddisanti “idaṃ amhākaṃ",
  "atk-s0501a0:936_2": "ñātīnaṃ hotū”ti. Te sampattiṃ labhanti. Atha imepi petā taṃ disvā bhagavantaṃ kassapaṃ",
  "atk-s0501a0:936_3": "upasaṅkamitvā pucchiṃsu – “kiṃ nu kho, bhante, mayampi evarūpaṃ sampattiṃ labheyyāmā”ti?",
  "atk-s0501a0:936_4": "Bhagavā āha – “idāni na labhatha, apica anāgate gotamo nāma buddho bhavissati, tassa",
  "atk-s0501a0:936_5": "bhagavato kāle bimbisāro nāma rājā bhavissati, so tumhākaṃ ito dvānavutikappe ñāti",
  "atk-s0501a0:936_6": "ahosi, so buddhassa dānaṃ datvā tumhākaṃ uddisissati, tadā labhissathā”ti. Evaṃ vutte",
  "atk-s0501a0:936_7": "kira tesaṃ petānaṃ taṃ vacanaṃ “sve labhissathā”ti vuttaṃ viya ahosi.",
  "atk-s0501a0:937_0": "Atha ekasmiṃ buddhantare vītivatte amhākaṃ bhagavā loke uppajji. Tepi tayo rājaputtā",
  "atk-s0501a0:937_1": "tehi aḍḍhateyyehi purisasahassehi saddhiṃ devalokā cavitvā magadharaṭṭhe brāhmaṇakule",
  "atk-s0501a0:937_2": "uppajjitvā anupubbena isipabbajjaṃ pabbajitvā gayāsīse tayo jaṭilā ahesuṃ, janapade",
  "atk-s0501a0:937_3": "niyuttakapuriso, rājā ahosi bimbisāro, bhaṇḍāgāriko, gahapati visākho nāma mahāseṭṭhi",
  "atk-s0501a0:937_4": "ahosi, tassa pajāpati dhammadinnā nāma seṭṭhidhītā ahosi. Evaṃ sabbāpi avasesā parisā",
  "atk-s0501a0:937_5": "rañño eva parivārā hutvā nibbattā.",
  "atk-s0501a0:938_0": "Amhākaṃ bhagavā loke uppajjitvā sattasattāhaṃ atikkamitvā anupubbena bārāṇasiṃ āgamma",
  "atk-s0501a0:938_1": "dhammacakkaṃ pavattetvā pañcavaggiye ādiṃ katvā yāva aḍḍhateyyasahassaparivāre tayo",
  "atk-s0501a0:938_2": "jaṭile vinetvā rājagahaṃ agamāsi. Tattha ca tadahupasaṅkamantaṃyeva rājānaṃ bimbisāraṃ",
  "atk-s0501a0:938_3": "sotāpattiphale patiṭṭhāpesi ekādasanavutehi māgadhakehi brāhmaṇagahapatikehi saddhiṃ.",
  "atk-s0501a0:938_4": "Atha raññā svātanāya bhattena nimantito bhagavā adhivāsetvā dutiyadivase sakkena",
  "atk-s0501a0:938_5": "devānamindena purato purato gacchantena –",
  "atk-s0501a0:939": "“Danto dantehi saha purāṇajaṭilehi, vippamutto vippamuttehi;",
  "atk-s0501a0:940": "Siṅgīnikkhasavaṇṇo, rājagahaṃ pāvisi bhagavā”ti. –",
  "atk-s0501a0:941_0": "Evamādīhi gāthāhi abhitthaviyamāno rājagahaṃ pavisitvā rañño nivesane mahādānaṃ sampaṭicchi.",
  "atk-s0501a0:941_1": "Te petā “idāni rājā amhākaṃ dānaṃ uddisissati, idāni uddisissatī”ti āsāya parivāretvā aṭṭhaṃsu.",
  "atk-s0501a0:942_0": "Rājā dānaṃ datvā “kattha nu kho bhagavā vihareyyā”ti bhagavato vihāraṭṭhānameva cintesi,",
  "atk-s0501a0:942_1": "na taṃ dānaṃ kassaci uddisi. Petā chinnāsā hutvā rattiṃ rañño nivesane ativiya bhiṃsanakaṃ",
  "atk-s0501a0:942_2": "vissaramakaṃsu. Rājā bhayasaṃvegasantāsamāpajji, tato pabhātāya rattiyā bhagavato",
  "atk-s0501a0:942_3": "ārocesi – “evarūpaṃ saddamassosiṃ, kiṃ nu kho me, bhante, bhavissatī”ti. Bhagavā",
  "atk-s0501a0:942_4": "āha – “mā bhāyi, mahārāja, na te kiñci pāpakaṃ bhavissati, apica kho te purāṇañātakā",
  "atk-s0501a0:942_5": "petesu uppannā santi, te ekaṃ buddhantaraṃ tameva paccāsīsamānā vicaranti ‘buddhassa",
  "atk-s0501a0:942_6": "dānaṃ datvā amhākaṃ uddisissatī’ti, na tesaṃ tvaṃ hiyyo uddisi, te chinnāsā tathārūpaṃ vissaramakaṃsū”ti.",
  "atk-s0501a0:943_0": "So āha “idāni pana, bhante, dinne labheyyu”nti? “Āma, mahārājā”ti. “Tena hi me, bhante,",
  "atk-s0501a0:943_1": "adhivāsetu bhagavā ajjatanāya dānaṃ, tesaṃ uddisissāmī”ti? Bhagavā adhivāsesi. Rājā",
  "atk-s0501a0:943_2": "nivesanaṃ gantvā mahādānaṃ paṭiyādetvā bhagavato kālaṃ ārocāpesi. Bhagavā rājantepuraṃ",
  "atk-s0501a0:943_3": "gantvā paññatte āsane nisīdi saddhiṃ bhikkhusaṅghena. Tepi kho petā “api nāma ajja",
  "atk-s0501a0:943_4": "labheyyāmā”ti gantvā tirokuṭṭādīsu aṭṭhaṃsu. Bhagavā tathā akāsi, yathā te sabbeva",
  "atk-s0501a0:943_5": "rañño pākaṭā ahesuṃ. Rājā dakkhiṇodakaṃ dento “idaṃ me ñātīnaṃ hotū”ti uddisi, taṅkhaṇaññeva",
  "atk-s0501a0:943_6": "tesaṃ petānaṃ padumasañchannā pokkharaṇiyo nibbattiṃsu. Te tattha nhatvā ca pivitvā",
  "atk-s0501a0:943_7": "ca paṭippassaddhadarathakilamathapipāsā suvaṇṇavaṇṇā ahesuṃ. Rājā yāgukhajjakabhojanāni",
  "atk-s0501a0:943_8": "datvā uddisi, taṅkhaṇaññeva tesaṃ dibbayāgukhajjakabhojanāni nibbattiṃsu. Te tāni",
  "atk-s0501a0:943_9": "paribhuñjitvā pīṇindriyā ahesuṃ. Atha vatthasenāsanāni datvā uddisi. Tesaṃ dibbavatthadibbayānadibbapāsādadibbapaccattharaṇadibbaseyyādialaṅkāravidhayo",
  "atk-s0501a0:943_10": "nibbattiṃsu. Sāpi tesaṃ sampatti yathā sabbāva pākaṭā hoti, tathā bhagavā adhiṭṭhāsi.",
  "atk-s0501a0:943_11": "Rājā ativiya attamano ahosi. Tato bhagavā bhuttāvī pavārito rañño māgadhassa anumodanatthaṃ",
  "atk-s0501a0:943_12": "“tirokuṭṭesu tiṭṭhantī”ti imā gāthā abhāsi.",
  "atk-s0501a0:944": "Ettāvatā ca “yena yattha yadā yasmā, tirokuṭṭaṃ pakāsitaṃ, pakāsetvāna taṃ sabba”nti ayaṃ mātikā saṅkhepato vitthārato ca vibhattā hoti.",
  "atk-s0501a0:945": "Paṭhamagāthāvaṇṇanā",
  "atk-s0501a0:946_0": "1. Idāni imassa tirokuṭṭassa yathākkamaṃ atthavaṇṇanaṃ karissāma. Seyyathidaṃ – paṭhamagāthāya",
  "atk-s0501a0:946_1": "tāva tirokuṭṭāti kuṭṭānaṃ parabhāgā vuccanti. Tiṭṭhantīti nisajjādippaṭikkhepato",
  "atk-s0501a0:946_2": "ṭhānakappanavacanametaṃ. Tena yathā pākāraparabhāgaṃ pabbataparabhāgañca gacchantaṃ",
  "atk-s0501a0:946_3": "“tiropākāraṃ tiropabbataṃ asajjamāno gacchatī”ti vadanti, evamidhāpi kuṭṭassa parabhāgesu",
  "atk-s0501a0:946_4": "tiṭṭhante “tirokuṭṭesu tiṭṭhantī”ti āha. Sandhisiṅghāṭakesu cāti ettha sandhiyoti",
  "atk-s0501a0:946_5": "catukkoṇaracchā vuccanti gharasandhibhittisandhiālokasandhiyo cāpi. Siṅghāṭakāti",
  "atk-s0501a0:946_6": "tikoṇaracchā vuccanti, tadekajjhaṃ katvā purimena saddhiṃ saṅghaṭento “sandhisiṅghāṭakesu",
  "atk-s0501a0:946_7": "cā”ti āha. Dvārabāhāsu tiṭṭhantīti nagaradvāragharadvārānaṃ bāhā nissāya tiṭṭhanti.",
  "atk-s0501a0:946_8": "Āgantvāna sakaṃ gharanti ettha sakaṃ gharaṃ nāma pubbañātigharampi attanā sāmikabhāvena",
  "atk-s0501a0:946_9": "ajjhāvutthapubbagharampi. Tadubhayampi yasmā te sakagharasaññāya āgacchanti, tasmā",
  "atk-s0501a0:946_10": "“āgantvāna sakaṃ ghara”nti āha.",
  "atk-s0501a0:947": "Dutiyagāthāvaṇṇanā",
  "atk-s0501a0:948_0": "2. Evaṃ bhagavā pubbe anajjhāvutthapubbampi pubbañātigharaṃ bimbisāranivesanaṃ sakagharasaññāya",
  "atk-s0501a0:948_1": "āgantvā tirokuṭṭasandhisiṅghāṭakadvārabāhāsu ṭhite issāmacchariyaphalaṃ anubhavante,",
  "atk-s0501a0:948_2": "appekacce dīghamassukesavikāradhare andhakāramukhe sithilabandhanavilambamānakisapharusakāḷakaṅgapaccaṅge",
  "atk-s0501a0:948_3": "tattha tattha ṭhitavanadāhadaḍḍhatālarukkhasadise, appekacce jighacchāpipāsāraṇinimmathanena",
  "atk-s0501a0:948_4": "udarato uṭṭhāya mukhato viniccharantāya aggijālāya pariḍayhamānasarīre, appekacce",
  "atk-s0501a0:948_5": "sūcichiddāṇumattakaṇṭhabilatāya pabbatākārakucchitāya ca laddhampi pānabhojanaṃ yāvadatthaṃ",
  "atk-s0501a0:948_6": "bhuñjituṃ asamatthatāya khuppipāsāparete aññaṃ rasamavindamāne, appekacce aññamaññassa",
  "atk-s0501a0:948_7": "aññesaṃ vā sattānaṃ pabhinnagaṇḍapiḷakamukhā paggharitarudhirapubbalasikādiṃ laddhā",
  "atk-s0501a0:948_8": "amatamiva sāyamāne ativiya duddasikavirūpabhayānakasarīre bahū pete rañño nidassento –",
  "atk-s0501a0:949": "“Tirokuṭṭesu tiṭṭhanti, sandhisiṅghāṭakesu ca;",
  "atk-s0501a0:950": "Dvārabāhāsu tiṭṭhanti, āgantvāna sakaṃ ghara”nti. –",
  "atk-s0501a0:951": "Vatvā puna tehi katassa kammassa dāruṇabhāvaṃ dassento “pahūte annapānamhī”ti dutiyagāthamāha.",
  "atk-s0501a0:952_0": "Tattha pahūteti anappake bahumhi, yāvadatthiketi vuttaṃ hoti. Bha-kārassa hi ha-kāro",
  "atk-s0501a0:952_1": "labbhati “pahu santo na bharatī”tiādīsu viya. Keci pana “bahūte” iti ca “bahūke”",
  "atk-s0501a0:952_2": "iti ca paṭhanti. Pamādapāṭhā ete. Anne ca pānamhi ca annapānamhi. Khajje ca bhojje",
  "atk-s0501a0:952_3": "ca khajjabhojje, etena asitapītakhāyitasāyitavasena catubbidhaṃ āhāraṃ dasseti. Upaṭṭhiteti",
  "atk-s0501a0:952_4": "upagamma ṭhite, sajjite paṭiyatte samohiteti vuttaṃ hoti. Na tesaṃ koci sarati, sattānanti",
  "atk-s0501a0:952_5": "tesaṃ pettivisaye uppannānaṃ sattānaṃ koci mātā vā pitā vā putto vā na sarati. Kiṃ",
  "atk-s0501a0:952_6": "kāraṇā? Kammapaccayā, attanā katassa adānadānappaṭisedhanādibhedassa kadariyakammassa",
  "atk-s0501a0:952_7": "paccayā. Tañhi tesaṃ kammaṃ ñātīnaṃ sarituṃ na deti.",
  "atk-s0501a0:953": "Tatiyagāthāvaṇṇanā",
  "atk-s0501a0:954_0": "3. Evaṃ bhagavā anappakepi annapānādimhi paccupaṭṭhite “api nāma amhe uddissa kiñci",
  "atk-s0501a0:954_1": "dadeyyu”nti ñātī paccāsīsantānaṃ vicarataṃ tesaṃ petānaṃ tehi katassa atikaṭukavipākakarassa",
  "atk-s0501a0:954_2": "kammassa paccayena kassaci ñātino anussaraṇamattābhāvaṃ dassento –",
  "atk-s0501a0:955": "“Pahūte annapānamhi, khajjabhojje upaṭṭhite;",
  "atk-s0501a0:956": "Na tesaṃ koci sarati, sattānaṃ kammapaccayā”ti. –",
  "atk-s0501a0:957": "Vatvā puna rañño pettivisayūpapanne ñātake uddissa dinnaṃ dānaṃ pasaṃsanto “evaṃ dadanti ñātīna”nti tatiyagāthamāha.",
  "atk-s0501a0:958_0": "Tattha evanti upamāvacanaṃ. Tassa dvidhā sambandho – tesaṃ sattānaṃ kammapaccayā",
  "atk-s0501a0:958_1": "asarantepi kismiñci dadanti, ñātīnaṃ, ye evaṃ anukampakā hontīti ca yathā tayā, mahārāja,",
  "atk-s0501a0:958_2": "dinnaṃ, evaṃ suciṃ paṇītaṃ kālena kappiyaṃ pānabhojanaṃ dadanti ñātīnaṃ, ye honti",
  "atk-s0501a0:958_3": "anukampakāti ca. Dadantīti denti uddisanti niyyātenti. Ñātīnanti mātito ca pitito",
  "atk-s0501a0:958_4": "ca sambandhānaṃ. Yeti ye keci puttā vā dhītaro vā bhātaro vā hontīti bhavanti. Anukampakāti",
  "atk-s0501a0:958_5": "atthakāmā hitesino. Sucinti vimalaṃ dassaneyyaṃ manoramaṃ dhammikaṃ dhammaladdhaṃ.",
  "atk-s0501a0:958_6": "Paṇītanti uttamaṃ seṭṭhaṃ. Kālenāti ñātipetānaṃ tirokuṭṭādīsu āgantvā ṭhitakālena.",
  "atk-s0501a0:958_7": "Kappiyanti anucchavikaṃ patirūpaṃ ariyānaṃ paribhogārahaṃ. Pānabhojananti pānañca",
  "atk-s0501a0:958_8": "bhojanañca. Idha pānabhojanamukhena sabbopi deyyadhammo adhippeto.",
  "atk-s0501a0:959": "Catutthagāthāpubbaddhavaṇṇanā",
  "atk-s0501a0:960": "4. Evaṃ bhagavā raññā māgadhena petabhūtānaṃ ñātīnaṃ anukampāya dinnaṃ pānabhojanaṃ pasaṃsanto –",
  "atk-s0501a0:961": "“Evaṃ dadanti ñātīnaṃ, ye honti anukampakā;",
  "atk-s0501a0:962": "Suciṃ paṇītaṃ kālena, kappiyaṃ pānabhojana”nti. –",
  "atk-s0501a0:963": "Vatvā puna yena pakārena dinnaṃ tesaṃ hoti, taṃ dassento “idaṃ vo ñātīnaṃ hotū”ti catutthagāthāya pubbaddhamāha taṃ tatiyagāthāya pubbaddhena sambandhitabbaṃ –",
  "atk-s0501a0:964": "“Evaṃ dadanti ñātīnaṃ, ye honti anukampakā;",
  "atk-s0501a0:965": "Idaṃ vo ñātīnaṃ hotu, sukhitā hontu ñātayo”ti.",
  "atk-s0501a0:966": "Tena “idaṃ vo ñātīnaṃ hotūti evaṃ dadanti, no aññathā”ti ettha ākāratthena evaṃsaddena dātabbākāranidassanaṃ kataṃ hoti.",
  "atk-s0501a0:967_0": "Tattha idanti deyyadhammanidassanaṃ. Voti “kacci pana vo anuruddhā samaggā sammodamānā”ti",
  "atk-s0501a0:967_1": "ca, “yehi vo ariyā”ti ca evamādīsu viya kevalaṃ nipātamattaṃ, na sāmivacanaṃ. Ñātīnaṃ",
  "atk-s0501a0:967_2": "hotūti pettivisaye uppannānaṃ ñātakānaṃ hotu. Sukhitā hontu ñātayoti te pettivisayūpapannā",
  "atk-s0501a0:967_3": "ñātayo idaṃ paccanubhavantā sukhitā hontūti.",
  "atk-s0501a0:968": "Catutthagāthāparaddhapañcamagāthāpubbaddhavaṇṇanā",
  "atk-s0501a0:969_0": "4-5. Evaṃ bhagavā yena pakārena pettivisayūpapannānaṃ ñātīnaṃ dātabbaṃ, taṃ dassento",
  "atk-s0501a0:969_1": "“idaṃ vo ñātīnaṃ hotu, sukhitā hontu ñātayo”ti vatvā puna yasmā “idaṃ vo ñātīnaṃ",
  "atk-s0501a0:969_2": "hotū”ti vuttepi na aññena kataṃ kammaṃ aññassa phaladaṃ hoti, kevalantu tathā uddissa",
  "atk-s0501a0:969_3": "diyyamānaṃ taṃ vatthu ñātīnaṃ kusalakammassa paccayo hoti. Tasmā yathā tesaṃ tasmiṃyeva",
  "atk-s0501a0:969_4": "vatthusmiṃ taṅkhaṇe phalanibbattakaṃ kusalakammaṃ hoti, taṃ dassento “te ca tatthā”ti",
  "atk-s0501a0:969_5": "catutthagāthāya pacchimaddhaṃ “pahūte annapānamhī”ti pañcamagāthāya pubbaddhañca āha.",
  "atk-s0501a0:970_0": "Tesaṃ attho – te ñātipetā yattha taṃ dānaṃ dīyati, tattha samantato āgantvā samāgantvā,",
  "atk-s0501a0:970_1": "samodhāya vā ekajjhaṃ hutvāti vuttaṃ hoti, sammā āgatā samāgatā “ime no ñātayo amhākaṃ",
  "atk-s0501a0:970_2": "atthāya dānaṃ uddisissantī”ti etadatthaṃ sammā āgatā hutvāti vuttaṃ hoti. Pahūte",
  "atk-s0501a0:970_3": "annapānamhīti tasmiṃ attano uddissamāne pahūte annapānamhi. Sakkaccaṃ anumodareti",
  "atk-s0501a0:970_4": "abhisaddahantā kammaphalaṃ avijahantā cittīkāraṃ avikkhittacittā hutvā “idaṃ no dānaṃ",
  "atk-s0501a0:970_5": "hitāya sukhāya hotū”ti modanti anumodanti, pītisomanassajātā hontīti.",
  "atk-s0501a0:971": "Pañcamagāthāparaddhachaṭṭhagāthāpubbaddhavaṇṇanā",
  "atk-s0501a0:972": "5-6. Evaṃ bhagavā yathā pettivisayūpapannānaṃ taṅkhaṇe phalanibbattakaṃ kusalaṃ kammaṃ hoti, taṃ dassento –",
  "atk-s0501a0:973": "“Te ca tattha samāgantvā, ñātipetā samāgatā;",
  "atk-s0501a0:974": "Pahūte annapānamhi, sakkaccaṃ anumodare”ti. –",
  "atk-s0501a0:975_0": "Vatvā puna ñātake nissāya nibbattakusalakammaphalaṃ paccanubhontānaṃ tesaṃ ñātī ārabbha",
  "atk-s0501a0:975_1": "thomanākāraṃ dassento “ciraṃ jīvantū”ti pañcamagāthāya pacchimaddhaṃ “amhākañca katā",
  "atk-s0501a0:975_2": "pūjā”ti chaṭṭhagāthāya pubbaddhañca āha.",
  "atk-s0501a0:976_0": "Tesaṃ attho – ciraṃ jīvantūti cirajīvino dīghāyukā hontu. No ñātīti amhākaṃ ñātakā.",
  "atk-s0501a0:976_1": "Yesaṃ hetūti ye nissāya yesaṃ kāraṇā. Labhāmaseti labhāma. Attanā taṅkhaṇaṃ paṭiladdhasampattiṃ",
  "atk-s0501a0:976_2": "apadisantā bhaṇanti. Petānañhi attano anumodanena, dāyakānaṃ uddesena, dakkhiṇeyyasampadāya",
  "atk-s0501a0:976_3": "cāti tīhi aṅgehi dakkhiṇā samijjhati, taṅkhaṇe phalanibbattikā hoti. Tattha dāyakā",
  "atk-s0501a0:976_4": "visesahetu. Tenāhaṃsu “yesaṃ hetu labhāmase”ti. Amhākañca katā pūjāti “idaṃ vo ñātīnaṃ",
  "atk-s0501a0:976_5": "hotū”ti evaṃ imaṃ dānaṃ uddisantehi amhākañca pūjā katā. Dāyakā ca anipphalāti yamhi",
  "atk-s0501a0:976_6": "santāne pariccāgamayaṃ kammaṃ kataṃ, tassa tattheva phaladānato dāyakā ca anipphalāti.",
  "atk-s0501a0:977_0": "Etthāha – “kiṃ pana pettivisayūpapannā eva ñātayo labhanti, udāhu aññepi labhantī”ti?",
  "atk-s0501a0:977_1": "Vuccate – bhagavatā evetaṃ byākataṃ jāṇussoṇinā brāhmaṇena puṭṭhena, kimettha amhehi",
  "atk-s0501a0:977_2": "vattabbaṃ atthi. Vuttaṃ hetaṃ –",
  "atk-s0501a0:978_0": "“Mayamassu, bho gotama, brāhmaṇā nāma dānāni dema, saddhāni karoma ‘idaṃ dānaṃ petānaṃ",
  "atk-s0501a0:978_1": "ñātisālohitānaṃ upakappatu, idaṃ dānaṃ petā ñātisālohitā paribhuñjantū’ti, kacci",
  "atk-s0501a0:978_2": "taṃ, bho gotama, dānaṃ petānaṃ ñātisālohitānaṃ upakappati, kacci te petā ñātisālohitā",
  "atk-s0501a0:978_3": "taṃ dānaṃ paribhuñjantīti. Ṭhāne kho, brāhmaṇa, upakappati, no aṭṭhāneti.",
  "atk-s0501a0:979_0": "“Katamaṃ pana taṃ, bho gotama, ṭhānaṃ, katamaṃ aṭṭhānanti? Idha, brāhmaṇa, ekacco",
  "atk-s0501a0:979_1": "pāṇātipātī hoti…pe… micchādiṭṭhiko hoti, so kāyassa bhedā paraṃ maraṇā nirayaṃ upapajjati.",
  "atk-s0501a0:979_2": "Yo nerayikānaṃ sattānaṃ āhāro, tena so tattha yāpeti, tena so tattha tiṭṭhati. Idaṃ",
  "atk-s0501a0:979_3": "kho, brāhmaṇa, aṭṭhānaṃ, yattha ṭhitassa taṃ dānaṃ na upakappati.",
  "atk-s0501a0:980_0": "“Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa",
  "atk-s0501a0:980_1": "bhedā paraṃ maraṇā tiracchānayoniṃ upapajjati. Yo tiracchānayonikānaṃ sattānaṃ āhāro,",
  "atk-s0501a0:980_2": "tena so tattha yāpeti, tena so tattha tiṭṭhati. Idampi kho, brāhmaṇa, aṭṭhānaṃ, yattha",
  "atk-s0501a0:980_3": "ṭhitassa taṃ dānaṃ na upakappati.",
  "atk-s0501a0:981_0": "“Idha pana, brāhmaṇa, ekacco pāṇātipātā paṭivirato hoti…pe… sammādiṭṭhiko hoti, so",
  "atk-s0501a0:981_1": "kāyassa bhedā paraṃ maraṇā manussānaṃ sahabyataṃ upapajjati…pe… devānaṃ sahabyataṃ",
  "atk-s0501a0:981_2": "upapajjati. Yo devānaṃ āhāro, tena so tattha yāpeti, tena so tattha tiṭṭhati. Idampi",
  "atk-s0501a0:981_3": "kho, brāhmaṇa, aṭṭhānaṃ, yattha ṭhitassa taṃ dānaṃ na upakappati.",
  "atk-s0501a0:982_0": "“Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa",
  "atk-s0501a0:982_1": "bhedā paraṃ maraṇā pettivisayaṃ upapajjati. Yo pettivesayikānaṃ sattānaṃ āhāro, tena",
  "atk-s0501a0:982_2": "so tattha yāpeti, tena so tattha tiṭṭhati. Yaṃ vā panassa ito anupavecchanti mittāmaccā",
  "atk-s0501a0:982_3": "vā ñātisālohitā vā, tena so tattha yāpeti, tena so tattha tiṭṭhati. Idaṃ kho, brāhmaṇa,",
  "atk-s0501a0:982_4": "ṭhānaṃ, yattha ṭhitassa taṃ dānaṃ upakappatīti.",
  "atk-s0501a0:983_0": "“Sace pana, bho gotama, so peto ñātisālohito taṃ ṭhānaṃ anupapanno hoti, ko taṃ dānaṃ",
  "atk-s0501a0:983_1": "paribhuñjatīti? Aññepissa, brāhmaṇa, petā ñātisālohitā taṃ ṭhānaṃ upapannā honti,",
  "atk-s0501a0:983_2": "te taṃ dānaṃ paribhuñjantīti.",
  "atk-s0501a0:984_0": "“Sace pana, bho gotama, so ceva peto ñātisālohito taṃ ṭhānaṃ anupapanno hoti, aññepissa",
  "atk-s0501a0:984_1": "petā ñātisālohitā taṃ ṭhānaṃ anupapannā honti, ko taṃ dānaṃ paribhuñjatīti? Aṭṭhānaṃ",
  "atk-s0501a0:984_2": "kho etaṃ brāhmaṇa anavakāso, yaṃ taṃ ṭhānaṃ vivittaṃ assa iminā dīghena addhunā yadidaṃ",
  "atk-s0501a0:984_3": "petehi ñātisālohitehi. Apica brāhmaṇa dāyakopi anipphalo”ti.",
  "atk-s0501a0:985": "Chaṭṭhagāthāparaddhasattamagāthāvaṇṇanā",
  "atk-s0501a0:986": "6-7. Evaṃ bhagavā rañño māgadhassa pettivisayūpapannānaṃ pubbañātīnaṃ sampattiṃ nissāya thomento “ete te, mahārāja, ñātī imāya dānasampadāya attamanā evaṃ thomentī”ti dassento –",
  "atk-s0501a0:987": "“Ciraṃ jīvantu no ñātī, yesaṃ hetu labhāmase;",
  "atk-s0501a0:988": "Amhākañca katā pūjā, dāyakā ca anipphalā”ti. –",
  "atk-s0501a0:989_0": "Vatvā puna tesaṃ pettivisayūpapannānaṃ aññassa kasigorakkhādino sampattipaṭilābhakāraṇassa",
  "atk-s0501a0:989_1": "abhāvaṃ ito dinnena yāpanabhāvañca dassento “na hi tattha kasī atthī”ti chaṭṭhagāthāya",
  "atk-s0501a0:989_2": "pacchimaddhaṃ “vaṇijjā tādisī”ti imaṃ sattamagāthañca āha.",
  "atk-s0501a0:990_0": "Tatrāyaṃ atthavaṇṇanā – na hi, mahārāja, tattha pettivisaye kasi atthi, yaṃ nissāya",
  "atk-s0501a0:990_1": "te petā sampattiṃ paṭilabheyyuṃ. Gorakkhettha na vijjatīti na kevalaṃ kasi eva, gorakkhāpi",
  "atk-s0501a0:990_2": "ettha pettivisaye na vijjati, yaṃ nissāya te sampattiṃ paṭilabheyyuṃ. Vaṇijjā tādisī",
  "atk-s0501a0:990_3": "natthīti vāṇijjāpi tādisī natthi, yā tesaṃ sampattipaṭilābhahetu bhaveyya. Hiraññena",
  "atk-s0501a0:990_4": "kayākayanti hiraññena kayavikkayampi tattha tādisaṃ natthi, yaṃ tesaṃ sampattipaṭilābhahetu",
  "atk-s0501a0:990_5": "bhaveyya. Ito dinnena yāpenti, petā kālagatā tahinti kevalaṃ pana ito ñātīhi vā mittāmaccehi",
  "atk-s0501a0:990_6": "vā dinnena yāpenti, attabhāvaṃ gamenti. Petāti pettivisayūpapannā sattā. Kālagatāti",
  "atk-s0501a0:990_7": "attano maraṇakālena gatā, “kālakatā”ti vā pāṭho, katakālā katamaraṇāti attho. Tahinti tasmiṃ pettivisaye.",
  "atk-s0501a0:991": "Aṭṭhamanavamagāthādvayavaṇṇanā",
  "atk-s0501a0:992": "8-9. Evaṃ “ito dinnena yāpenti, petā kālagatā tahi”nti vatvā idāni upamāhi tamatthaṃ pakāsento “unname udakaṃ vuṭṭha”nti idaṃ gāthādvayamāha.",
  "atk-s0501a0:993_0": "Tassattho – yathā unnate thale ussāde bhūmibhāge meghehi abhivuṭṭhaṃ udakaṃ ninnaṃ",
  "atk-s0501a0:993_1": "pavattati, yo yo bhūmibhāgo ninno oṇato, taṃ taṃ pavattati gacchati pāpuṇāti, evameva",
  "atk-s0501a0:993_2": "ito dinnaṃ dānaṃ petānaṃ upakappati nibbattati, pātubhavatīti attho. Ninnamiva hi",
  "atk-s0501a0:993_3": "udakappavattiyā ṭhānaṃ petaloko dānupakappanāya. Yathāha – “idaṃ kho, brāhmaṇa, ṭhānaṃ,",
  "atk-s0501a0:993_4": "yattha ṭhitassa taṃ dānaṃ upakappatī”ti. Yathā ca kandarapadarasākhāpasākhakusobbhamahāsobbhasannipātehi",
  "atk-s0501a0:993_5": "vārivahā mahānajjo pūrā hutvā sāgaraṃ paripūrenti, evampi ito dinnadānaṃ pubbe vuttanayeneva",
  "atk-s0501a0:993_6": "petānaṃ upakappatīti.",
  "atk-s0501a0:994": "Dasamagāthāvaṇṇanā",
  "atk-s0501a0:995_0": "10. Evaṃ bhagavā “ito dinnena yāpenti, petā kālagatā tahi”nti imaṃ atthaṃ upamāhi",
  "atk-s0501a0:995_1": "pakāsetvā puna yasmā te petā “ito kiñci lacchāmā”ti āsābhibhūtā ñātigharaṃ āgantvāpi",
  "atk-s0501a0:995_2": "“idaṃ nāma no dethā”ti yācituṃ asamatthā, tasmā tesaṃ imāni anussaraṇavatthūni anussaranto",
  "atk-s0501a0:995_3": "kulaputto dakkhiṇaṃ dajjāti dassento “adāsi me”ti imaṃ gāthamāha.",
  "atk-s0501a0:996_0": "Tassattho – “idaṃ nāma me dhanaṃ vā dhaññaṃ vā adāsī”ti ca, “idaṃ nāma me kiccaṃ",
  "atk-s0501a0:996_1": "attanā uyyogamāpajjanto akāsī”ti ca, “amu me mātito vā pitito vā sambandhattā ñātī”ti",
  "atk-s0501a0:996_2": "ca sinehavasena tāṇasamatthatāya “mittā”ti ca, “asuko me saha paṃsukīḷako sakhā”ti",
  "atk-s0501a0:996_3": "ca evaṃ sabbamanussaranto petānaṃ dakkhiṇaṃ dajjā, dānaṃ niyyāteyyāti. Aparo pāṭho",
  "atk-s0501a0:996_4": "“petānaṃ dakkhiṇā dajjā”ti. Tassattho – dātabbāti dajjā. Kā sā? Petānaṃ dakkhiṇā,",
  "atk-s0501a0:996_5": "teneva “adāsi me”tiādinā nayena pubbe katamanussaraṃ anussaratāti vuttaṃ hoti. Karaṇavacanappasaṅge",
  "atk-s0501a0:996_6": "paccattavacanaṃ veditabbaṃ.",
  "atk-s0501a0:997": "Ekādasamagāthāvaṇṇanā",
  "atk-s0501a0:998": "11. Evaṃ bhagavā petānaṃ dakkhiṇāniyyātane kāraṇabhūtāni anussaraṇavatthūni dassento –",
  "atk-s0501a0:999": "“Adāsi me akāsi me, ñātimittā sakhā ca me;",
  "atk-s0501a0:1000": "Petānaṃ dakkhiṇaṃ dajjā, pubbe katamanussara”nti. –",
  "atk-s0501a0:1001_0": "Vatvā puna ye ñātimaraṇena ruṇṇasokādiparā eva hutvā tiṭṭhanti, na tesaṃ atthāya",
  "atk-s0501a0:1001_1": "kiñci denti, tesaṃ taṃ ruṇṇasokādi kevalaṃ attaparitāpanameva hoti, na petānaṃ kiñci",
  "atk-s0501a0:1001_2": "atthaṃ nipphādetīti dassento “na hi ruṇṇaṃ vā”ti imaṃ gāthamāha.",
  "atk-s0501a0:1002_0": "Tattha ruṇṇanti rodanā roditattaṃ assupātanaṃ, etena kāyaparissamaṃ dasseti. Sokoti",
  "atk-s0501a0:1002_1": "socanā socitattaṃ, etena cittaparissamaṃ dasseti. Yā caññāti yā ca ruṇṇasokehi aññā.",
  "atk-s0501a0:1002_2": "Paridevanāti ñātibyasanena phuṭṭhassa lālappanā, “kahaṃ ekaputtaka piya manāpā”ti",
  "atk-s0501a0:1002_3": "evamādinā nayena guṇasaṃvaṇṇanā, etena vacīparissamaṃ dasseti.",
  "atk-s0501a0:1003": "Dvādasamagāthāvaṇṇanā",
  "atk-s0501a0:1004_0": "12. Evaṃ bhagavā “ruṇṇaṃ vā soko vā yā caññā paridevanā, sabbampi taṃ petānaṃ atthāya",
  "atk-s0501a0:1004_1": "na hoti, kevalantu attānaṃ paritāpanamattameva, evaṃ tiṭṭhanti ñātayo”ti ruṇṇādīnaṃ",
  "atk-s0501a0:1004_2": "niratthakabhāvaṃ dassetvā puna māgadharājena yā dakkhiṇā dinnā, tassā sātthakabhāvaṃ",
  "atk-s0501a0:1004_3": "dassento “ayañca kho dakkhiṇā”ti imaṃ gāthamāha.",
  "atk-s0501a0:1005_0": "Tassattho – ayañca kho, mahārāja, dakkhiṇā tayā ajja attano ñātigaṇaṃ uddissa dinnā,",
  "atk-s0501a0:1005_1": "sā yasmā saṅgho anuttaraṃ puññakkhettaṃ lokassa, tasmā saṅghamhi suppatiṭṭhitā assa",
  "atk-s0501a0:1005_2": "petajanassa dīgharattaṃ hitāya upakappati sampajjati phalatīti vuttaṃ hoti. Upakappatīti",
  "atk-s0501a0:1005_3": "ca ṭhānaso upakappati, taṃkhaṇaṃyeva upakappati, na cirena. Yathā hi taṃkhaṇaññeva",
  "atk-s0501a0:1005_4": "paṭibhantaṃ “ṭhānasovetaṃ tathāgataṃ paṭibhātī”ti vuccati, evamidhāpi taṃkhaṇaṃyeva",
  "atk-s0501a0:1005_5": "upakappantā “ṭhānaso upakappatī”ti vuttā. Yaṃ vā taṃ “idaṃ kho, brāhmaṇa, ṭhānaṃ,",
  "atk-s0501a0:1005_6": "yattha ṭhitassa taṃ dānaṃ upakappatī”ti vuttaṃ, tattha khuppipāsikavantāsaparadattūpajīvinijjhāmataṇhikādibhedabhinne",
  "atk-s0501a0:1005_7": "ṭhāne upakappatīti vuttaṃ yathā kahāpaṇaṃ dento “kahāpaṇaso detī”ti loke vuccati.",
  "atk-s0501a0:1005_8": "Imasmiñca atthavikappe upakappatīti pātubhavati, nibbattatīti vuttaṃ hoti.",
  "atk-s0501a0:1006": "Terasamagāthāvaṇṇanā",
  "atk-s0501a0:1007": "13. Evaṃ bhagavā raññā dinnāya dakkhiṇāya sātthakabhāvaṃ dassento –",
  "atk-s0501a0:1008": "“Ayañca kho dakkhiṇā dinnā, saṅghamhi suppatiṭṭhitā;",
  "atk-s0501a0:1009": "Dīgharattaṃ hitāyassa, ṭhānaso upakappatī”ti. –",
  "atk-s0501a0:1010_0": "Vatvā puna yasmā imaṃ dakkhiṇaṃ dentena ñātīnaṃ ñātīhi kattabbakiccakaraṇavasena",
  "atk-s0501a0:1010_1": "ñātidhammo nidassito, bahujanassa pākaṭīkato, nidassanaṃ vā kato, tumhehipi ñātīnaṃ",
  "atk-s0501a0:1010_2": "evameva ñātīhi kattabbakiccakaraṇavasena ñātidhammo paripūretabbo, na niratthakehi",
  "atk-s0501a0:1010_3": "ruṇṇādīhi attā paritāpetabboti ca pete dibbasampattiṃ adhigamentena petānaṃ pūjā",
  "atk-s0501a0:1010_4": "katā uḷārā, buddhappamukhañca bhikkhusaṅghaṃ annapānādīhi santappentena bhikkhūnaṃ",
  "atk-s0501a0:1010_5": "balaṃ anupadinnaṃ, anukampādiguṇaparivārañca cāgacetanaṃ nibbattentena anappakaṃ",
  "atk-s0501a0:1010_6": "puññaṃ pasutaṃ, tasmā bhagavā imehi yathābhuccaguṇehi rājānaṃ sampahaṃsento –",
  "atk-s0501a0:1011": "“So ñātidhammo ca ayaṃ nidassito,",
  "atk-s0501a0:1012": "Petāna pūjā ca katā uḷārā;",
  "atk-s0501a0:1013": "Balañca bhikkhūnamanuppadinnaṃ,",
  "atk-s0501a0:1014": "Tumhehi puññaṃ pasutaṃ anappaka”nti. –",
  "atk-s0501a0:1015": "Imāya gāthāya desanaṃ pariyosāpeti.",
  "atk-s0501a0:1016_0": "Atha vā “so ñātidhammo ca ayaṃ nidassito”ti iminā gāthāpadena bhagavā rājānaṃ dhammiyā",
  "atk-s0501a0:1016_1": "kathāya sandasseti. Ñātidhammanidassanameva hi ettha sandassanaṃ petāna pūjā ca katā",
  "atk-s0501a0:1016_2": "uḷārāti iminā samādapeti. Uḷārāti pasaṃsanameva hi ettha punappunaṃ pūjākaraṇe samādapanaṃ.",
  "atk-s0501a0:1016_3": "Balañca bhikkhūnamanuppadinnanti iminā samuttejeti. Balānuppadānameva hi ettha evaṃ",
  "atk-s0501a0:1016_4": "dānaṃ, balānuppadānatāti tassa ussāhavaḍḍhanena samuttejanaṃ. Tumhehi puññaṃ pasutaṃ",
  "atk-s0501a0:1016_5": "anappakanti iminā sampahaṃseti. Puññappasutakittanameva hi ettha tassa yathābhuccaguṇasaṃvaṇṇanabhāvena",
  "atk-s0501a0:1016_6": "sampahaṃsanajananato sampahaṃsananti veditabbaṃ.",
  "atk-s0501a0:1017_0": "Desanāpariyosāne ca pettivisayūpapattiādīnavasaṃvaṇṇanena saṃviggānaṃ yoniso padahataṃ",
  "atk-s0501a0:1017_1": "caturāsītiyā pāṇasahassānaṃ dhammābhisamayo ahosi. Dutiyadivasepi bhagavā devamanussānaṃ",
  "atk-s0501a0:1017_2": "idameva tirokuṭṭaṃ desesi, evaṃ yāva sattamadivasā tādiso eva dhammābhisamayo ahosīti.",
  "atk-s0501a0:1018": "Paramatthajotikāya khuddakapāṭha-aṭṭhakathāya",
  "atk-s0501a0:1019": "Tirokuṭṭasuttavaṇṇanā niṭṭhitā.",
  "atk-s0501a0:1020": "8. Nidhikaṇḍasuttavaṇṇanā",
  "atk-s0501a0:1021": "Nikkhepakāraṇaṃ",
  "atk-s0501a0:1022": "Idāni yadidaṃ tirokuṭṭānantaraṃ “nidhiṃ nidheti puriso”tiādinā nidhikaṇḍaṃ nikkhittaṃ, tassa –",
  "atk-s0501a0:1023": "“Bhāsitvā nidhikaṇḍassa, idha nikkhepakāraṇaṃ;",
  "atk-s0501a0:1024": "Aṭṭhuppattiñca dīpetvā, karissāmatthavaṇṇanaṃ”.",
  "atk-s0501a0:1025_0": "Tattha idha nikkhepakāraṇaṃ tāvassa evaṃ veditabbaṃ. Idañhi nidhikaṇḍaṃ bhagavatā",
  "atk-s0501a0:1025_1": "iminā anukkamena avuttampi yasmā anumodanavasena vuttassa tirokuṭṭassa mithunabhūtaṃ,",
  "atk-s0501a0:1025_2": "tasmā idha nikkhittaṃ. Tirokuṭṭena vā puññavirahitānaṃ vipattiṃ dassetvā iminā katapuññānaṃ",
  "atk-s0501a0:1025_3": "sampattidassanatthampi idaṃ idha nikkhittanti veditabbaṃ. Idamassa idha nikkhepakāraṇaṃ.",
  "atk-s0501a0:1026": "Suttaṭṭhuppatti",
  "atk-s0501a0:1027_0": "Aṭṭhuppatti panassa – sāvatthiyaṃ kira aññataro kuṭumbiko aḍḍho mahaddhano mahābhogo.",
  "atk-s0501a0:1027_1": "So ca saddho hoti pasanno, vigatamalamaccherena cetasā agāraṃ ajjhāvasati. So ekasmiṃ",
  "atk-s0501a0:1027_2": "divase buddhappamukhassa bhikkhusaṅghassa dānaṃ deti. Tena ca samayena rājā dhanatthiko",
  "atk-s0501a0:1027_3": "hoti, so tassa santike purisaṃ pesesi “gaccha, bhaṇe, itthannāmaṃ kuṭumbikaṃ ānehī”ti.",
  "atk-s0501a0:1027_4": "So gantvā taṃ kuṭumbikaṃ āha “rājā taṃ gahapati āmantetī”ti. Kuṭumbiko saddhādiguṇasamannāgatena",
  "atk-s0501a0:1027_5": "cetasā buddhappamukhaṃ bhikkhusaṅghaṃ parivisanto āha “gaccha, bho purisa, pacchā",
  "atk-s0501a0:1027_6": "āgamissāmi, idāni tāvamhi nidhiṃ nidhento ṭhito”ti. Atha bhagavā bhuttāvī pavārito",
  "atk-s0501a0:1027_7": "tameva puññasampadaṃ paramatthato nidhīti dassetuṃ tassa kuṭumbikassa anumodanatthaṃ",
  "atk-s0501a0:1027_8": "“nidhiṃ nidheti puriso”ti imā gāthāyo abhāsi. Ayamassa aṭṭhuppatti.",
  "atk-s0501a0:1028": "Evamassa –",
  "atk-s0501a0:1029": "“Bhāsitvā nidhikaṇḍassa, idha nikkhepakāraṇaṃ;",
  "atk-s0501a0:1030": "Aṭṭhuppattiñca dīpetvā, karissāmatthavaṇṇanaṃ”.",
  "atk-s0501a0:1031": "Paṭhamagāthāvaṇṇanā",
  "atk-s0501a0:1032_0": "1. Tattha nidhiṃ nidheti purisoti nidhīyatīti nidhi, ṭhapīyati rakkhīyati gopīyatīti",
  "atk-s0501a0:1032_1": "attho. So catubbidho thāvaro, jaṅgamo, aṅgasamo, anugāmikoti. Tattha thāvaro nāma",
  "atk-s0501a0:1032_2": "bhūmigataṃ vā vehāsaṭṭhaṃ vā hiraññaṃ vā suvaṇṇaṃ vā khettaṃ vā vatthu vā, yaṃ vā",
  "atk-s0501a0:1032_3": "panaññampi evarūpaṃ iriyāpathavirahitaṃ, ayaṃ thāvaro nidhi. Jaṅgamo nāma dāsidāsaṃ",
  "atk-s0501a0:1032_4": "hatthigavassavaḷavaṃ ajeḷakaṃ kukkuṭasūkaraṃ yaṃ vā panaññampi evarūpaṃ iriyāpathapaṭisaṃyuttaṃ.",
  "atk-s0501a0:1032_5": "Ayaṃ jaṅgamo nidhi aṅgasamo nāma kammāyatanaṃ, sippāyatanaṃ, vijjāṭṭhānaṃ, bāhusaccaṃ,",
  "atk-s0501a0:1032_6": "yaṃ vā panaññampi evarūpaṃ sikkhitvā gahitaṃ aṅgapaccaṅgamiva attabhāvappaṭibaddhaṃ,",
  "atk-s0501a0:1032_7": "ayaṃ aṅgasamo nidhi. Anugāmiko nāma dānamayaṃ puññaṃ sīlamayaṃ bhāvanāmayaṃ dhammassavanamayaṃ",
  "atk-s0501a0:1032_8": "dhammadesanāmayaṃ, yaṃ vā panaññampi evarūpaṃ puññaṃ tattha tattha anugantvā viya",
  "atk-s0501a0:1032_9": "iṭṭhaphalamanuppadeti, ayaṃ anugāmiko nidhi. Imasmiṃ pana ṭhāne thāvaro adhippeto.",
  "atk-s0501a0:1033_0": "Nidhetīti ṭhapeti paṭisāmeti gopeti. Purisoti manusso. Kāmañca purisopi itthīpi paṇḍakopi",
  "atk-s0501a0:1033_1": "nidhiṃ nidheti, idha pana purisasīsena desanā katā, atthato pana tesampi idha samodhānaṃ",
  "atk-s0501a0:1033_2": "daṭṭhabbaṃ. Gambhīre odakantiketi ogāhetabbaṭṭhena gambhīraṃ, udakassa antikabhāvena",
  "atk-s0501a0:1033_3": "odakantikaṃ. Atthi gambhīraṃ na odakantikaṃ jaṅgale bhūmibhāge satikaporiso āvāṭo",
  "atk-s0501a0:1033_4": "viya, atthi odakantikaṃ na gambhīraṃ ninne pallale ekadvividatthiko āvāṭo viya, atthi",
  "atk-s0501a0:1033_5": "gambhīrañceva odakantikañca jaṅgale bhūmibhāge yāva idāni udakaṃ āgamissatīti, tāva",
  "atk-s0501a0:1033_6": "khato āvāṭo viya. Taṃ sandhāya idaṃ vuttaṃ “gambhīre odakantike”ti. Atthe kicce samuppanneti",
  "atk-s0501a0:1033_7": "atthā anapetanti atthaṃ, atthāvahaṃ hitāvahanti vuttaṃ hoti. Kātabbanti kiccaṃ, kiñcideva",
  "atk-s0501a0:1033_8": "karaṇīyanti vuttaṃ hoti. Uppannaṃ eva samuppannaṃ, kattabbabhāvena upaṭṭhitanti vuttaṃ",
  "atk-s0501a0:1033_9": "hoti. Tasmiṃ atthe kicce samuppanne. Atthāya me bhavissatīti nidhānappayojananidassanametaṃ.",
  "atk-s0501a0:1033_10": "Etadatthañhi so nidheti “atthāvahe kismiñcideva karaṇīye samuppanne atthāya me bhavissati,",
  "atk-s0501a0:1033_11": "tassa me kiccassa nipphattiyā bhavissatī”ti. Kiccanipphattiyeva hi tassa kicce samuppanne atthoti veditabbo.",
  "atk-s0501a0:1034": "Dutiyagāthāvaṇṇanā",
  "atk-s0501a0:1035": "Evaṃ nidhānappayojanaṃ dassento atthādhigamādhippāyaṃ dassetvā idāni anatthāpagamādhippāyaṃ dassetumāha –",
  "atk-s0501a0:1036": "2. “Rājato vā duruttassa, corato pīḷitassa vā.",
  "atk-s0501a0:1037": "Iṇassa vā pamokkhāya, dubbhikkhe āpadāsu vā”ti.",
  "atk-s0501a0:1038": "Tassattho “atthāya me bhavissatī”ti ca “iṇassa vā pamokkhāyā”ti ca ettha vuttehi dvīhi bhavissatipamokkhāya-padehi saddhiṃ yathāsambhavaṃ yojetvā veditabbo.",
  "atk-s0501a0:1039_0": "Tatthāyaṃ yojanā – na kevalaṃ atthāya me bhavissatīti eva puriso nidhiṃ nidheti,",
  "atk-s0501a0:1039_1": "kintu “ayaṃ coro”ti vā “pāradāriko”ti vā “suṅkaghātako”ti vā evamādinā nayena paccatthikehi",
  "atk-s0501a0:1039_2": "paccāmittehi duruttassa me sato rājato vā pamokkhāya bhavissati, sandhicchedādīhi",
  "atk-s0501a0:1039_3": "dhanaharaṇena vā, “ettakaṃ hiraññasuvaṇṇaṃ dehī”ti jīvaggāhena vā corehi me pīḷitassa",
  "atk-s0501a0:1039_4": "sato corato vā pamokkhāya bhavissati. Santi me iṇāyikā, te maṃ “iṇaṃ dehī”ti codessanti,",
  "atk-s0501a0:1039_5": "tehi me codiyamānassa iṇassa vā pamokkhāya bhavissati. Hoti so samayo, yaṃ dubbhikkhaṃ",
  "atk-s0501a0:1039_6": "hoti dussassaṃ dullabhapiṇḍaṃ, tattha na sukaraṃ appadhanena yāpetuṃ, tathāvidhe",
  "atk-s0501a0:1039_7": "āgate dubbhikkhe vā me bhavissati. Yathārūpā āpadā uppajjanti aggito vā udakato vā",
  "atk-s0501a0:1039_8": "appiyadāyādato vā, tathārūpāsu vā uppannāsu āpadāsu me bhavissatītipi puriso nidhiṃ nidhetīti.",
  "atk-s0501a0:1040": "Evaṃ atthādhigamādhippāyaṃ anatthāpagamādhippāyañcāti dvīhi gāthāhi duvidhaṃ nidhānappayojanaṃ dassetvā idāni tameva duvidhaṃ payojanaṃ nigamento āha –",
  "atk-s0501a0:1041": "“Etadatthāya lokasmiṃ, nidhi nāma nidhīyatī”ti.",
  "atk-s0501a0:1042_0": "Tassattho – yvāyaṃ “atthāya me bhavissatī”ti ca “rājato vā duruttassā”ti evamādīhi",
  "atk-s0501a0:1042_1": "ca atthādhigamo anatthāpagamo ca dassito. Etadatthāya etesaṃ nipphādanatthāya imasmiṃ",
  "atk-s0501a0:1042_2": "okāsaloke yo koci hiraññasuvaṇṇādibhedo nidhi nāma nidhīyati ṭhapīyati paṭisāmīyatīti.",
  "atk-s0501a0:1043": "Tatiyagāthāvaṇṇanā",
  "atk-s0501a0:1044": "Idāni yasmā evaṃ nihitopi so nidhi puññavataṃyeva adhippetatthasādhako hoti, na aññesaṃ, tasmā tamatthaṃ dīpento āha –",
  "atk-s0501a0:1045": "3. “Tāvassunihito santo, gambhīre odakantike.",
  "atk-s0501a0:1046": "Na sabbo sabbadā eva, tassa taṃ upakappatī”ti.",
  "atk-s0501a0:1047_0": "Tassattho – so nidhi tāva sunihito santo, tāva suṭṭhu nikhaṇitvā ṭhapito samānoti",
  "atk-s0501a0:1047_1": "vuttaṃ hoti. Kīva suṭṭhūti? Gambhīre odakantike, yāva gambhīre odakantike nihitoti",
  "atk-s0501a0:1047_2": "saṅkhaṃ gacchati, tāva suṭṭhūti vuttaṃ hoti. Na sabbo sabbadā eva, tassa taṃ upakappatīti",
  "atk-s0501a0:1047_3": "yena purisena nihito, tassa sabbopi sabbakālaṃ na upakappati na sampajjati, yathāvuttakiccakaraṇasamattho",
  "atk-s0501a0:1047_4": "na hotīti vuttaṃ hoti. Kintu kocideva kadācideva upakappati, neva vā upakappatīti.",
  "atk-s0501a0:1047_5": "Ettha ca nti padapūraṇamatte nipāto daṭṭhabbo “yathā taṃ appamattassa ātāpino”ti",
  "atk-s0501a0:1047_6": "evamādīsu viya. Liṅgabhedaṃ vā katvā “so”ti vattabbe “ta”nti vuttaṃ. Evaṃ hi vuccamāne",
  "atk-s0501a0:1047_7": "so attho sukhaṃ bujjhatīti.",
  "atk-s0501a0:1048": "Catutthapañcamagāthāvaṇṇanā",
  "atk-s0501a0:1049": "Evaṃ “na sabbo sabbadā eva, tassa taṃ upakappatī”ti vatvā idāni yehi kāraṇehi na upakappati, tāni dassento āha –",
  "atk-s0501a0:1050": "4. “Nidhi vā ṭhānā cavati, saññā vāssa vimuyhati.",
  "atk-s0501a0:1051": "Nāgā vā apanāmenti, yasmā vāpi haranti naṃ.",
  "atk-s0501a0:1052": "5. “Appiyā vāpi dāyādā, uddharanti apassato”ti.",
  "atk-s0501a0:1053_0": "Tassattho – yasmiṃ ṭhāne sunihito hoti nidhi, so vā nidhi tamhā ṭhānā cavati apeti",
  "atk-s0501a0:1053_1": "vigacchati, acetanopi samāno puññakkhayavasena aññaṃ ṭhānaṃ gacchati. Saññā vā assa",
  "atk-s0501a0:1053_2": "vimuyhati, yasmiṃ ṭhāne nihito nidhi, taṃ na jānāti, assa puññakkhayacoditā nāgā",
  "atk-s0501a0:1053_3": "vā taṃ nidhiṃ apanāmenti aññaṃ ṭhānaṃ gamenti. Yakkhā vāpi haranti yenicchakaṃ ādāya",
  "atk-s0501a0:1053_4": "gacchanti. Apassato vā assa appiyā vā dāyādā bhūmiṃ khaṇitvā taṃ nidhiṃ uddharanti.",
  "atk-s0501a0:1053_5": "Evamassa etehi ṭhānā cavanādīhi kāraṇehi so nidhi na upakappatīti.",
  "atk-s0501a0:1054": "Evaṃ ṭhānā cavanādīni lokasammatāni anupakappanakāraṇāni vatvā idāni yaṃ taṃ etesampi kāraṇānaṃ mūlabhūtaṃ ekaññeva puññakkhayasaññitaṃ kāraṇaṃ, taṃ dassento āha –",
  "atk-s0501a0:1055": "“Yadā puññakkhayo hoti, sabbametaṃ vinassatī”ti.",
  "atk-s0501a0:1056_0": "Tassattho – yasmiṃ samaye bhogasampattinipphādakassa puññassa khayo hoti, bhogapārijuññasaṃvattanikamapuññamokāsaṃ",
  "atk-s0501a0:1056_1": "katvā ṭhitaṃ hoti, atha yaṃ nidhiṃ nidhentena nihitaṃ hiraññasuvaṇṇādidhanajātaṃ,",
  "atk-s0501a0:1056_2": "sabbametaṃ vinassatīti.",
  "atk-s0501a0:1057": "Chaṭṭhagāthāvaṇṇanā",
  "atk-s0501a0:1058_0": "Evaṃ bhagavā tena tena adhippāyena nihitampi yathādhippāyaṃ anupakappantaṃ nānappakārehi",
  "atk-s0501a0:1058_1": "nassanadhammaṃ lokasammataṃ nidhiṃ vatvā idāni yaṃ puññasampadaṃ paramatthato nidhīti",
  "atk-s0501a0:1058_2": "dassetuṃ tassa kuṭumbikassa anumodanatthamidaṃ nidhikaṇḍamāraddhaṃ, taṃ dassento āha –",
  "atk-s0501a0:1059": "6. “Yassa dānena sīlena, saṃyamena damena ca.",
  "atk-s0501a0:1060": "Nidhī sunihito hoti, itthiyā purisassa vā”ti.",
  "atk-s0501a0:1061_0": "Tattha dānanti “dānañca dhammacariyā cā”ti ettha vuttanayeneva gahetabbaṃ. Sīlanti",
  "atk-s0501a0:1061_1": "kāyikavācasiko avītikkamo. Pañcaṅgadasaṅgapātimokkhasaṃvarādi vā sabbampi sīlaṃ idha",
  "atk-s0501a0:1061_2": "sīlanti adhippetaṃ. Saṃyamoti saṃyamanaṃ saṃyamo, cetaso nānārammaṇagatinivāraṇanti",
  "atk-s0501a0:1061_3": "vuttaṃ hoti, samādhissetaṃ adhivacanaṃ. Yena saṃyamena samannāgato “hatthasaṃyato,",
  "atk-s0501a0:1061_4": "pādasaṃyato, vācāsaṃyato, saṃyatuttamo”ti ettha saṃyatuttamoti vutto. Apare āhu “saṃyamanaṃ",
  "atk-s0501a0:1061_5": "saṃyamo, saṃvaraṇanti vuttaṃ hoti, indriyasaṃvarassetaṃ adhivacana”nti. Damoti damanaṃ,",
  "atk-s0501a0:1061_6": "kilesūpasamananti vuttaṃ hoti, paññāyetaṃ adhivacanaṃ. Paññā hi katthaci paññātveva",
  "atk-s0501a0:1061_7": "vuccati “sussūsā labhate pañña”nti evamādīsu. Katthaci dhammoti “saccaṃ dhammo dhiti",
  "atk-s0501a0:1061_8": "cāgo”ti evamādīsu. Katthaci damoti “yadi saccā damā cāgā, khantyā bhiyyo na vijjatī”tiādīsu.",
  "atk-s0501a0:1062_0": "Evaṃ dānādīni ñatvā idāni evaṃ imissā gāthāya sampiṇḍetvā attho veditabbo – yassa",
  "atk-s0501a0:1062_1": "itthiyā vā purisassa vā dānena sīlena saṃyamena damena cāti imehi catūhi dhammehi",
  "atk-s0501a0:1062_2": "yathā hiraññena suvaṇṇena muttāya maṇinā vā dhanamayo nidhi tesaṃ suvaṇṇādīnaṃ ekattha",
  "atk-s0501a0:1062_3": "pakkhipanena nidhīyati, evaṃ puññamayo nidhi tesaṃ dānādīnaṃ ekacittasantāne cetiyādimhi",
  "atk-s0501a0:1062_4": "vā vatthumhi suṭṭhu karaṇena sunihito hotīti.",
  "atk-s0501a0:1063": "Sattamagāthāvaṇṇanā",
  "atk-s0501a0:1064": "Evaṃ bhagavā “yassa dānenā”ti imāya gāthāya puññasampadāya paramatthato nidhibhāvaṃ dassetvā idāni yattha nihito, so nidhi sunihito hoti, taṃ vatthuṃ dassento āha –",
  "atk-s0501a0:1065": "7. “Cetiyamhi ca saṅghe vā, puggale atithīsu vā.",
  "atk-s0501a0:1066": "Mātari pitari cāpi, atho jeṭṭhamhi bhātarī”ti.",
  "atk-s0501a0:1067_0": "Tattha cayitabbanti cetiyaṃ, pūjetabbanti vuttaṃ hoti, citattā vā cetiyaṃ. Taṃ panetaṃ",
  "atk-s0501a0:1067_1": "cetiyaṃ tividhaṃ hoti paribhogacetiyaṃ, uddissakacetiyaṃ, dhātukacetiyanti. Tattha",
  "atk-s0501a0:1067_2": "bodhirukkho paribhogacetiyaṃ, buddhapaṭimā uddissakacetiyaṃ, dhātugabbhathūpā sadhātukā",
  "atk-s0501a0:1067_3": "dhātukacetiyaṃ. Saṅghoti buddhappamukhādīsu yo koci. Puggaloti gahaṭṭhapabbajitesu",
  "atk-s0501a0:1067_4": "yo koci. Natthi assa tithi, yamhi vā tamhi divase āgacchatīti atithi. Taṅkhaṇe āgatapāhunakassetaṃ",
  "atk-s0501a0:1067_5": "adhivacanaṃ. Sesaṃ vuttanayameva.",
  "atk-s0501a0:1068_0": "Evaṃ cetiyādīni ñatvā idāni evaṃ imissā gāthāya sampiṇḍetvā attho veditabbo – yo",
  "atk-s0501a0:1068_1": "so nidhi “sunihito hotī”ti vutto, so imesu vatthūsu sunihito hoti. Kasmā? Dīgharattaṃ",
  "atk-s0501a0:1068_2": "iṭṭhaphalānuppadānasamatthatāya. Tathā hi appakampi cetiyamhi datvā dīgharattaṃ iṭṭhaphalalābhino honti. Yathāha –",
  "atk-s0501a0:1069": "“Ekapupphaṃ yajitvāna, asītikappakoṭiyo;",
  "atk-s0501a0:1070": "Duggatiṃ nābhijānāmi, pupphadānassidaṃ phala”nti ca.",
  "atk-s0501a0:1071": "“Mattāsukhapariccāgā, passe ce vipulaṃ sukha”nti ca. ;",
  "atk-s0501a0:1072_0": "Evaṃ dakkhiṇāvisuddhivelāmasuttādīsu vuttanayena saṅghādivatthūsupi dānaphalavibhāgo",
  "atk-s0501a0:1072_1": "veditabbo. Yathā ca cetiyādīsu dānassa pavatti phalavibhūti ca dassitā, evaṃ yathāyogaṃ",
  "atk-s0501a0:1072_2": "sabbattha taṃ taṃ ārabhitvā cārittavārittavasena sīlassa, buddhānussativasena saṃyamassa,",
  "atk-s0501a0:1072_3": "tabbatthukavipassanāmanasikārapaccavekkhaṇavasena damassa ca pavatti tassa tassa",
  "atk-s0501a0:1072_4": "phalavibhūti ca veditabbā.",
  "atk-s0501a0:1073": "Aṭṭhamagāthāvaṇṇanā",
  "atk-s0501a0:1074_0": "Evaṃ bhagavā dānādīhi nidhīyamānassa puññamayanidhino cetiyādibhedaṃ vatthuṃ dassetvā",
  "atk-s0501a0:1074_1": "idāni etesu vatthūsu sunihitassa tassa nidhino gambhīre odakantike nihitanidhito",
  "atk-s0501a0:1074_2": "visesaṃ dassento āha –",
  "atk-s0501a0:1075": "8. “Eso nidhi sunihito, ajeyyo anugāmiko.",
  "atk-s0501a0:1076": "Pahāya gamanīyesu, etaṃ ādāya gacchatī”ti.",
  "atk-s0501a0:1077_0": "Tattha pubbapadena taṃ dānādīhi sunihitanidhiṃ niddisati “eso nidhi sunihito”ti.",
  "atk-s0501a0:1077_1": "Ajeyyoti parehi jetvā gahetuṃ na sakkā, acceyyotipi pāṭho, tassa accitabbo accanāraho",
  "atk-s0501a0:1077_2": "hitasukhatthikena upacitabboti attho. Etasmiñca pāṭhe eso nidhi acceyyoti sambandhitvā",
  "atk-s0501a0:1077_3": "puna “kasmā”ti anuyogaṃ dassetvā “yasmā sunihito anugāmiko”ti sambandhitabbaṃ. Itarathā",
  "atk-s0501a0:1077_4": "hi sunihitassa acceyyattaṃ vuttaṃ bhaveyya, na ca sunihito accanīyo. Accito eva hi",
  "atk-s0501a0:1077_5": "soti. Anugacchatīti anugāmiko, paralokaṃ gacchantampi tattha tattha phaladānena na vijahatīti attho.",
  "atk-s0501a0:1078_0": "Pahāya gamanīyesu etaṃ ādāya gacchatīti maraṇakāle paccupaṭṭhite sabbabhogesu pahāya",
  "atk-s0501a0:1078_1": "gamanīyesu etaṃ nidhiṃ ādāya paralokaṃ gacchatīti ayaṃ kira etassa attho. So pana",
  "atk-s0501a0:1078_2": "na yujjati. Kasmā? Bhogānaṃ agamanīyato. Pahātabbā eva hi te te bhogā, na gamanīyā,",
  "atk-s0501a0:1078_3": "gamanīyā pana te te gativisesā. Yato yadi esa attho siyā, pahāya bhoge gamanīyesu",
  "atk-s0501a0:1078_4": "gativisesesu iti vadeyya. Tasmā evamettha attho veditabbo – “nidhi vā ṭhānā cavatī”ti",
  "atk-s0501a0:1078_5": "evamādinā pakārena pahāya maccaṃ bhogesu gacchantesu etaṃ ādāya gacchatīti. Eso hi",
  "atk-s0501a0:1078_6": "anugāmikattā taṃ nappajahatīti.",
  "atk-s0501a0:1079_0": "Tattha siyā “gamanīyesūti ettha gantabbesūti attho, na gacchantesū”ti. Taṃ na ekaṃsato",
  "atk-s0501a0:1079_1": "gahetabbaṃ. Yathā hi “ariyā niyyānikā”ti ettha niyyantāti attho, na niyyātabbāti,",
  "atk-s0501a0:1079_2": "evamidhāpi gacchantesūti attho, na gantabbesūti.",
  "atk-s0501a0:1080_0": "Atha vā yasmā esa maraṇakāle kassaci dātukāmo bhoge āmasitumpi na labhati, tasmā",
  "atk-s0501a0:1080_1": "tena te bhogā pubbaṃ kāyena pahātabbā, pacchā vihatāsena cetasā gantabbā, atikkamitabbāti",
  "atk-s0501a0:1080_2": "vuttaṃ hoti. Tasmā pubbaṃ kāyena pahāya pacchā cetasā gamanīyesu bhogesūti evamettha",
  "atk-s0501a0:1080_3": "attho daṭṭhabbo. Purimasmiṃ atthe niddhāraṇe bhummavacanaṃ, pahāya gamanīyesu bhogesu",
  "atk-s0501a0:1080_4": "ekamevetaṃ puññanidhivibhavaṃ tato nīharitvā ādāya gacchatīti. Pacchime atthe bhāvenabhāvalakkhaṇe",
  "atk-s0501a0:1080_5": "bhummavacanaṃ. Bhogānañhi gamanīyabhāvena etassa nidhissa ādāya gamanīyabhāvo lakkhīyatīti.",
  "atk-s0501a0:1081": "Navamagāthāvaṇṇanā",
  "atk-s0501a0:1082_0": "Evaṃ bhagavā imassa puññanidhino gambhīre odakantike nihitanidhito visesaṃ dassetvā",
  "atk-s0501a0:1082_1": "puna attano bhaṇḍaguṇasaṃvaṇṇanena kayajanassa ussāhaṃ janento uḷārabhaṇḍavāṇijo",
  "atk-s0501a0:1082_2": "viya attanā desitapuññanidhiguṇasaṃvaṇṇanena tasmiṃ puññanidhimhi devamanussānaṃ",
  "atk-s0501a0:1082_3": "ussāhaṃ janento āha –",
  "atk-s0501a0:1083": "9. “Asādhāraṇamaññesaṃ, acorāharaṇo nidhi.",
  "atk-s0501a0:1084": "Kayirātha dhīro puññāni, yo nidhi anugāmiko”ti.",
  "atk-s0501a0:1085_0": "Tattha asādhāraṇamaññesanti asādhāraṇo aññesaṃ, makāro padasandhikaro “adukkhamasukhāya",
  "atk-s0501a0:1085_1": "vedanāya sampayuttā”tiādīsu viya. Na corehi āharaṇo acorāharaṇo, corehi ādātabbo",
  "atk-s0501a0:1085_2": "na hotīti attho. Nidhātabboti nidhi. Evaṃ dvīhi padehi puññanidhiguṇaṃ saṃvaṇṇetvā",
  "atk-s0501a0:1085_3": "tato dvīhi tattha ussāhaṃ janeti “kayirātha dhīro puññāni, yo nidhi anugāmiko”ti.",
  "atk-s0501a0:1085_4": "Tassattho – yasmā puññāni nāma asādhāraṇo aññesaṃ, acorāharaṇo ca nidhi hoti. Na",
  "atk-s0501a0:1085_5": "kevalañca asādhāraṇo acorāharaṇo ca nidhi, atha kho pana “eso nidhi sunihito, ajeyyo",
  "atk-s0501a0:1085_6": "anugāmiko”ti ettha vutto yo nidhi anugāmiko. So ca yasmā puññāniyeva, tasmā kayirātha",
  "atk-s0501a0:1085_7": "kareyya dhīro buddhisampanno dhitisampanno ca puggalo puññānīti.",
  "atk-s0501a0:1086": "Dasamagāthāvaṇṇanā",
  "atk-s0501a0:1087": "Evaṃ bhagavā guṇasaṃvaṇṇanena puññanidhimhi devamanussānaṃ ussāhaṃ janetvā idāni ye ussahitvā puññanidhikiriyāya sampādenti, tesaṃ so yaṃ phalaṃ deti, taṃ saṅkhepato dassento āha –",
  "atk-s0501a0:1088": "10.",
  "atk-s0501a0:1089": "“Esa devamanussānaṃ, sabbakāmadado nidhī”ti.",
  "atk-s0501a0:1090": "Idāni yasmā patthanāya paṭibandhitassa sabbakāmadadattaṃ, na vinā patthanaṃ hoti. Yathāha –",
  "atk-s0501a0:1091_0": "“Ākaṅkheyya ce gahapatayo dhammacārī samacārī ‘aho vatāhaṃ kāyassa bhedā paraṃ maraṇā",
  "atk-s0501a0:1091_1": "khattiyamahāsālānaṃ sahabyataṃ upapajjeyya’nti, ṭhānaṃ kho panetaṃ vijjati yaṃ so",
  "atk-s0501a0:1091_2": "kāyassa bhedā paraṃ maraṇā khattiyamahāsālānaṃ sahabyataṃ upapajjeyya. Taṃ kissa",
  "atk-s0501a0:1091_3": "hetu? Tathā hi so dhammacārī samacārī”.",
  "atk-s0501a0:1092": "Evaṃ “anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyya. Taṃ kissa hetu? Tathā hi so dhammacārī samacārī”ti.",
  "atk-s0501a0:1093": "Tathā cāha –",
  "atk-s0501a0:1094_0": "“Idha, bhikkhave, bhikkhu saddhāya samannāgato hoti, sīlena, sutena, cāgena, paññāya",
  "atk-s0501a0:1094_1": "samannāgato hoti, tassa evaṃ hoti ‘aho vatāhaṃ kāyassa bhedā paraṃ maraṇā khattiyamahāsālānaṃ",
  "atk-s0501a0:1094_2": "sahabyataṃ upapajjeyya’nti. So taṃ cittaṃ padahati, taṃ cittaṃ adhiṭṭhāti, taṃ cittaṃ",
  "atk-s0501a0:1094_3": "bhāveti. Tassa te saṅkhārā ca vihārā ca evaṃ bhāvitā evaṃ bahulīkatā tatrūpapattiyā",
  "atk-s0501a0:1094_4": "saṃvattantī”ti evamādi.",
  "atk-s0501a0:1095": "Tasmā taṃ tathā tathā ākaṅkhapariyāyaṃ cittapadahanādhiṭṭhānabhāvanāparikkhāraṃ patthanaṃ tassa sabbakāmadadatte hetuṃ dassento āha –",
  "atk-s0501a0:1096": "“Yaṃ yadevābhipatthenti, sabbametena labbhatī”ti.",
  "atk-s0501a0:1097": "Ekādasamagāthāvaṇṇanā",
  "atk-s0501a0:1098": "11. Idāni yaṃ taṃ sabbaṃ etena labbhati, taṃ odhiso odhiso dassento “suvaṇṇatā susaratā”ti evamādigāthāyo āha.",
  "atk-s0501a0:1099": "Tattha paṭhamagāthāya tāva suvaṇṇatā nāma sundaracchavivaṇṇatā kañcanasannibhattacatā, sāpi etena puññanidhinā labbhati. Yathāha –",
  "atk-s0501a0:1100_0": "“Yampi, bhikkhave, tathāgato purimaṃ jātiṃ…pe… pubbe manussabhūto samāno akkodhano",
  "atk-s0501a0:1100_1": "ahosi anupāyāsabahulo, bahumpi vutto samāno nābhisajji na kuppi na byāpajji na patitthīyi,",
  "atk-s0501a0:1100_2": "na kopañca dosañca appaccayañca pātvākāsi, dātā ca ahosi sukhumānaṃ mudukānaṃ attharaṇānaṃ",
  "atk-s0501a0:1100_3": "pāvuraṇānaṃ khomasukhumānaṃ kappāsika…pe… koseyya…pe… kambalasukhumānaṃ. So tassa",
  "atk-s0501a0:1100_4": "kammassa katattā upacitattā…pe… itthattaṃ āgato samāno imaṃ mahāpurisalakkhaṇaṃ paṭilabhati.",
  "atk-s0501a0:1100_5": "Suvaṇṇavaṇṇo hoti kañcanasannibhattaco”ti.",
  "atk-s0501a0:1101": "Susaratā nāma brahmassaratā karavīkabhāṇitā, sāpi etena labbhati. Yathāha –",
  "atk-s0501a0:1102_0": "“Yampi, bhikkhave, tathāgato purimaṃ jātiṃ…pe… pharusaṃ vācaṃ pahāya pharusāya vācāya",
  "atk-s0501a0:1102_1": "paṭivirato ahosi, yā sā vācā nelā kaṇṇasukhā…pe… tathārūpiṃ vācaṃ bhāsitā ahosi.",
  "atk-s0501a0:1102_2": "So tassa kammassa katattā upacitattā…pe… itthattaṃ āgato samāno imāni dve mahāpurisalakkhaṇāni",
  "atk-s0501a0:1102_3": "paṭilabhati. Pahutajivho ca hoti brahmassaro ca karavīkabhāṇī”ti.",
  "atk-s0501a0:1103": "Susaṇṭhānāti suṭṭhu saṇṭhānatā, samacitavaṭṭitayuttaṭṭhānesu aṅgapaccaṅgānaṃ samacitavaṭṭitabhāvena sannivesoti vuttaṃ hoti. Sāpi etena labbhati. Yathāha –",
  "atk-s0501a0:1104_0": "“Yampi, bhikkhave, tathāgato purimaṃ jātiṃ…pe… pubbe manussabhūto samāno bahujanassa",
  "atk-s0501a0:1104_1": "atthakāmo ahosi hitakāmo phāsukāmo yogakkhemakāmo ‘kinti me saddhāya vaḍḍheyyuṃ,",
  "atk-s0501a0:1104_2": "sīlena sutena cāgena paññāya dhanadhaññena khettavatthunā dvipadacatuppadehi puttadārehi",
  "atk-s0501a0:1104_3": "dāsakammakaraporisehi ñātīhi mittehi bandhavehi vaḍḍheyyu’nti, so tassa kammassa…pe…",
  "atk-s0501a0:1104_4": "samāno imāni tīṇi mahāpurisalakkhaṇāni paṭilabhati, sīhapubbaḍḍhakāyo ca hoti citantaraṃso",
  "atk-s0501a0:1104_5": "ca samavaṭṭakkhandho cā”ti evamādi.",
  "atk-s0501a0:1105": "Iminā nayena ito paresampi iminā puññanidhinā paṭilābhasādhakāni suttapadāni tato tato ānetvā vattabbāni. Ativitthārabhayena tu saṃkhittaṃ, idāni avasesapadānaṃ vaṇṇanaṃ karissāmi.",
  "atk-s0501a0:1106_0": "Surūpatāti ettha sakalasarīraṃ rūpanti veditabbaṃ “ākāso parivārito rūpaṃtveva saṅkhaṃ",
  "atk-s0501a0:1106_1": "gacchatī”tiādīsu viya, tassa rūpassa sundaratā surūpatā nātidīghatā nātirassatā nātikisatā",
  "atk-s0501a0:1106_2": "nātithūlatā nātikāḷatā naccodātatāti vuttaṃ hoti. Ādhipaccanti adhipatibhāvo, khattiyamahāsālādibhāvena",
  "atk-s0501a0:1106_3": "sāmikabhāvoti attho. Parivāroti agārikānaṃ sajanaparijanasampatti, anagārikānaṃ parisasampatti,",
  "atk-s0501a0:1106_4": "ādhipaccañca parivāro ca ādhipaccaparivāro. Ettha ca suvaṇṇatādīhi sarīrasampatti,",
  "atk-s0501a0:1106_5": "ādhipaccena bhogasampatti, parivārena sajanaparijanasampatti vuttāti veditabbā. Sabbametena",
  "atk-s0501a0:1106_6": "labbhatīti yaṃ taṃ “yaṃ yadevābhipatthenti, sabbametena labbhatī”ti vuttaṃ, tattha",
  "atk-s0501a0:1106_7": "idampi tāva paṭhamaṃ odhiso vuttasuvaṇṇatādi sabbametena labbhatīti veditabbanti dasseti.",
  "atk-s0501a0:1107": "Dvādasamagāthāvaṇṇanā",
  "atk-s0501a0:1108": "12. Evamimāya gāthāya puññānubhāvena labhitabbaṃ rajjasampattito oraṃ devamanussasampattiṃ dassetvā idāni tadubhayarajjasampattiṃ dassento “padesarajja”nti imaṃ gāthamāha.",
  "atk-s0501a0:1109_0": "Tattha padesarajjanti ekadīpampi sakalaṃ apāpuṇitvā pathaviyā ekamekasmiṃ padese",
  "atk-s0501a0:1109_1": "rajjaṃ. Issarabhāvo issariyaṃ, iminā dīpacakkavattirajjaṃ dasseti. Cakkavattisukhaṃ",
  "atk-s0501a0:1109_2": "piyanti iṭṭhaṃ kantaṃ manāpaṃ cakkavattisukhaṃ. Iminā cāturantacakkavattirajjaṃ dasseti.",
  "atk-s0501a0:1109_3": "Devesu rajjaṃ devarajjaṃ, etena mandhātādīnampi manussānaṃ devarajjaṃ dassitaṃ hoti.",
  "atk-s0501a0:1109_4": "Api dibbesūti iminā ye te divi bhavattā “dibbā”ti vuccanti, tesu dibbesu kāyesu uppannānampi",
  "atk-s0501a0:1109_5": "devarajjaṃ dasseti. Sabbametena labbhatīti yaṃ taṃ “yaṃ yadevābhipatthenti, sabbametena",
  "atk-s0501a0:1109_6": "labbhatī”ti vuttaṃ, tattha idampi dutiyaṃ odhiso padesarajjādi sabbametena labbhatīti",
  "atk-s0501a0:1109_7": "veditabbanti dasseti.",
  "atk-s0501a0:1110": "Terasamagāthāvaṇṇanā",
  "atk-s0501a0:1111_0": "13. Evamimāya gāthāya puññānubhāvena labhitabbaṃ devamanussarajjasampattiṃ dassetvā",
  "atk-s0501a0:1111_1": "idāni dvīhi gāthāhi vuttaṃ sampattiṃ samāsato purakkhatvā nibbānasampattiṃ dassento",
  "atk-s0501a0:1111_2": "“mānussikā ca sampattī”ti imaṃ gāthamāha.",
  "atk-s0501a0:1112_0": "Tassāyaṃ padavaṇṇanā – manussānaṃ ayanti mānussī, mānussī eva mānussikā. Sampajjanaṃ",
  "atk-s0501a0:1112_1": "sampatti. Devānaṃ loko devaloko. Tasmiṃ devaloke. Yāti anavasesapariyādānaṃ, ramanti",
  "atk-s0501a0:1112_2": "etāya ajjhattaṃ uppannāya bahiddhā vā upakaraṇabhūtāyāti rati, sukhassa sukhavatthuno",
  "atk-s0501a0:1112_3": "cetaṃ adhivacanaṃ. Yāti aniyatavacanaṃ casaddo pubbasampattiyā saha sampiṇḍanattho.",
  "atk-s0501a0:1112_4": "Nibbānaṃyeva nibbānasampatti.",
  "atk-s0501a0:1113_0": "Ayaṃ pana atthavaṇṇanā – yā esā “suvaṇṇatā”tiādīhi padehi mānussikā ca sampatti devaloke",
  "atk-s0501a0:1113_1": "ca yā rati vuttā, sā ca sabbā, yā cāyamaparā saddhānusāribhāvādivasena pattabbā nibbānasampatti,",
  "atk-s0501a0:1113_2": "sā cāti idaṃ tatiyampi odhiso sabbametena labbhatīti.",
  "atk-s0501a0:1114_0": "Atha vā yā pubbe suvaṇṇatādīhi avuttā “sūrā satimanto idha brahmacariyavāso”ti evamādinā",
  "atk-s0501a0:1114_1": "nayena niddiṭṭhā paññāveyyattiyādibhedā ca mānussikā sampatti, aparā devaloke ca",
  "atk-s0501a0:1114_2": "yā jhānādirati, yā ca yathāvuttappakārā nibbānasampatti cāti idampi tatiyaṃ odhiso",
  "atk-s0501a0:1114_3": "sabbametena labbhatīti. Evampettha atthavaṇṇanā veditabbā.",
  "atk-s0501a0:1115": "Cuddasamagāthāvaṇṇanā",
  "atk-s0501a0:1116_0": "14. Evamimāya gāthāya puññānubhāvena labhitabbaṃ saddhānusārībhāvādivasena pattabbaṃ",
  "atk-s0501a0:1116_1": "nibbānasampattimpi dassetvā idāni tevijjaubhatobhāgavimuttabhāvavasenapi pattabbaṃ",
  "atk-s0501a0:1116_2": "tameva tassa upāyañca dassento “mittasampadamāgammā”ti imaṃ gāthamāha.",
  "atk-s0501a0:1117_0": "Tassāyaṃ padavaṇṇanā – sampajjati etāya guṇavibhūtiṃ pāpuṇātīti sampadā, mitto eva",
  "atk-s0501a0:1117_1": "sampadā mittasampadā, taṃ mittasampadaṃ. Āgammāti nissāya. Yonisoti upāyena. Payuñjatoti",
  "atk-s0501a0:1117_2": "yogānuṭṭhānaṃ karoto. Vijānāti etāyāti vijjā, vimuccati etāya, sayaṃ vā vimuccatīti",
  "atk-s0501a0:1117_3": "vimutti, vijjā ca vimutti ca vijjāvimuttiyo, vijjāvimuttīsu vasībhāvo vijjāvimuttivasībhāvo.",
  "atk-s0501a0:1118_0": "Ayaṃ pana atthavaṇṇanā – yvāyaṃ mittasampadamāgamma satthāraṃ vā aññataraṃ vā garuṭṭhāniyaṃ",
  "atk-s0501a0:1118_1": "sabrahmacāriṃ nissāya tato ovādañca anusāsaniñca gahetvā yathānusiṭṭhaṃ paṭipattiyā",
  "atk-s0501a0:1118_2": "yoniso payuñjato pubbenivāsādīsu tīsu vijjāsu “tattha katamā vimutti? Cittassa ca",
  "atk-s0501a0:1118_3": "adhimutti nibbānañcā”ti evaṃ āgatāya aṭṭhasamāpattinibbānabhedāya vimuttiyā ca tathā",
  "atk-s0501a0:1118_4": "tathā adandhāyitattena vasībhāvo, idampi catutthaṃ odhiso sabbametena labbhatīti.",
  "atk-s0501a0:1119": "Pannarasamagāthāvaṇṇanā",
  "atk-s0501a0:1120_0": "15. Evamimāya gāthāya pubbe kathitavijjāvimuttivasībhāvabhāgiyapuññānubhāvena labhitabbaṃ",
  "atk-s0501a0:1120_1": "tevijjaubhatobhāgavimuttabhāvavasenapi pattabbaṃ nibbānasampattiṃ dassetvā idāni",
  "atk-s0501a0:1120_2": "yasmā vijjāvimuttivasībhāvappattā tevijjā ubhatobhāgavimuttāpi sabbe paṭisambhidādiguṇavibhūtiṃ",
  "atk-s0501a0:1120_3": "labhanti, imāya puññasampadāya ca tassā guṇavibhūtiyā padaṭṭhānavasena tathā tathā",
  "atk-s0501a0:1120_4": "sāpi labbhati, tasmā tampi dassento “paṭisambhidā vimokkhā cā”ti imaṃ gāthamāha.",
  "atk-s0501a0:1121_0": "“Yato sammā katena yā cāyaṃ dhammatthaniruttipaṭibhānesu pabhedagatā paññā paṭisambhidā”ti",
  "atk-s0501a0:1121_1": "vuccati, ye cime “rūpī rūpāni passatī”tiādinā nayena aṭṭha vimokkhā, yā cāyaṃ bhagavato",
  "atk-s0501a0:1121_2": "sāvakehi pattabbā sāvakasampattisādhikā sāvakapāramī, yā ca sayambhubhāvasādhikā",
  "atk-s0501a0:1121_3": "paccekabodhi, yā ca sabbasattuttamabhāvasādhikā buddhabhūmi, idampi pañcamaṃ odhiso",
  "atk-s0501a0:1121_4": "sabbametena labbhatīti veditabbaṃ.",
  "atk-s0501a0:1122": "Soḷasamagāthāvaṇṇanā",
  "atk-s0501a0:1123_0": "16. Evaṃ bhagavā yaṃ taṃ “yaṃ yadevābhipatthenti, sabbametena labbhatī”ti vuttaṃ,",
  "atk-s0501a0:1123_1": "taṃ imāhi pañcahi gāthāhi odhiso odhiso dassetvā idāni sabbamevidaṃ sabbakāmadadanidhisaññitaṃ",
  "atk-s0501a0:1123_2": "puññasampadaṃ pasaṃsanto “evaṃ mahatthikā esā”ti imāya gāthāya desanaṃ niṭṭhapesi.",
  "atk-s0501a0:1124_0": "Tassāyaṃ padavaṇṇanā – evanti atītatthanidassanaṃ. Mahanto attho assāti mahatthikā,",
  "atk-s0501a0:1124_1": "mahato atthāya saṃvattatīti vuttaṃ hoti, mahiddhikātipi pāṭho. Esāti uddesavacanaṃ,",
  "atk-s0501a0:1124_2": "tena “yassa dānena sīlenā”ti ito pabhuti yāva “kayirātha dhīro puññānī”ti vuttaṃ",
  "atk-s0501a0:1124_3": "puññasampadaṃ uddisati. Yadidanti abhimukhakaraṇatthe nipāto, tena esāti uddiṭṭhaṃ",
  "atk-s0501a0:1124_4": "niddisituṃ yā esāti abhimukhaṃ karoti. Puññānaṃ sampadā puññasampadā. Tasmāti kāraṇavacanaṃ.",
  "atk-s0501a0:1124_5": "Dhīrāti dhitimanto. Pasaṃsantīti vaṇṇayanti. Paṇḍitāti paññāsampannā. Katapuññatanti katapuññabhāvaṃ.",
  "atk-s0501a0:1125_0": "Ayaṃ pana atthavaṇṇanā – iti bhagavā suvaṇṇatādiṃ buddhabhūmipariyosānaṃ puññasampadānubhāvena",
  "atk-s0501a0:1125_1": "adhigantabbamatthaṃ vaṇṇayitvā idāni tamevatthaṃ sampiṇḍetvā dassento tenevatthena",
  "atk-s0501a0:1125_2": "yathāvuttappakārāya puññasampadāya mahatthikattaṃ thunanto āha – evaṃ mahato atthassa",
  "atk-s0501a0:1125_3": "āvahanena mahatthikā esā, yadidaṃ mayā “yassa dānena sīlenā”tiādinā nayena desitā",
  "atk-s0501a0:1125_4": "puññasampadā, tasmā mādisā sattānaṃ hitasukhāvahāya dhammadesanāya akilāsutāya yathābhūtaguṇena",
  "atk-s0501a0:1125_5": "ca dhīrā paṇḍitā “asādhāraṇamaññesaṃ, acorāharaṇo nidhī”tiādīhi idha vuttehi ca,",
  "atk-s0501a0:1125_6": "avuttehi ca “mā, bhikkhave, puññānaṃ bhāyittha, sukhassetaṃ, bhikkhave, adhivacanaṃ,",
  "atk-s0501a0:1125_7": "yadidaṃ puññānī”tiādīhi vacanehi anekākāravokāraṃ katapuññataṃ pasaṃsanti, na pakkhapātenāti.",
  "atk-s0501a0:1126_0": "Desanāpariyosāne so upāsako bahujanena saddhiṃ sotāpattiphale patiṭṭhāsi, rañño ca",
  "atk-s0501a0:1126_1": "pasenadikosalassa santikaṃ gantvā etamatthaṃ ārocesi, rājā ativiya tuṭṭho hutvā “sādhu,",
  "atk-s0501a0:1126_2": "gahapati, sādhu kho tvaṃ, gahapati, mādisehipi anāharaṇīyaṃ nidhiṃ nidhesī”ti saṃrādhetvā",
  "atk-s0501a0:1126_3": "mahatiṃ pūjamakāsīti.",
  "atk-s0501a0:1127": "Paramatthajotikāya khuddakapāṭha-aṭṭhakathāya",
  "atk-s0501a0:1128": "Nidhikaṇḍasuttavaṇṇanā niṭṭhitā.",
  "atk-s0501a0:1129": "9. Mettasuttavaṇṇanā",
  "atk-s0501a0:1130": "Nikkhepappayojanaṃ",
  "atk-s0501a0:1131": "Idāni nidhikaṇḍānantaraṃ nikkhittassa mettasuttassa vaṇṇanākkamo anuppatto. Tassa idha nikkhepappayojanaṃ vatvā tato paraṃ –",
  "atk-s0501a0:1132": "“Yena vuttaṃ yadā yattha, yasmā cetesa dīpanā;",
  "atk-s0501a0:1133": "Nidānaṃ sodhayitvāssa, karissāmatthavaṇṇanaṃ”.",
  "atk-s0501a0:1134_0": "Tattha yasmā nidhikaṇḍena dānasīlādipuññasampadā vuttā, sā ca sattesu mettāya katāya",
  "atk-s0501a0:1134_1": "mahapphalā hoti yāva buddhabhūmiṃ pāpetuṃ samatthā, tasmā tassā puññasampadāya upakāradassanatthaṃ,",
  "atk-s0501a0:1134_2": "yasmā vā saraṇehi sāsane otaritvā sikkhāpadehi sīle patiṭṭhitānaṃ dvattiṃsākārena",
  "atk-s0501a0:1134_3": "rāgappahānasamatthaṃ, kumārapañhena mohappahānasamatthañca kammaṭṭhānaṃ dassetvā,",
  "atk-s0501a0:1134_4": "maṅgalasuttena tassa pavattiyā maṅgalabhāvo attarakkhā ca, ratanasuttena tassānurūpā",
  "atk-s0501a0:1134_5": "pararakkhā, tirokuṭṭena rattanasutte vuttabhūtesu ekaccabhūtadassanaṃ vuttappakārāya",
  "atk-s0501a0:1134_6": "puññasampattiyā pamajjantānaṃ vipatti ca, nidhikaṇḍena tirokuṭṭe vuttavipattipaṭipakkhabhūtā",
  "atk-s0501a0:1134_7": "sampatti ca dassitā, dosappahānasamatthaṃ pana kammaṭṭhānaṃ adassitameva, tasmā taṃ",
  "atk-s0501a0:1134_8": "dosappahānasamatthaṃ kammaṭṭhānaṃ dassetuṃ idaṃ mettasuttaṃ idha nikkhittaṃ. Evañhi",
  "atk-s0501a0:1134_9": "suparipūro hoti khuddakapāṭhoti idamassa idha nikkhepappayojanaṃ.",
  "atk-s0501a0:1135": "Nidānasodhanaṃ",
  "atk-s0501a0:1136": "Idāni yāyaṃ –",
  "atk-s0501a0:1137": "“Yena vuttaṃ yadā yattha, yasmā cetesa dīpanā;",
  "atk-s0501a0:1138": "Nidānaṃ sodhayitvāssa, karissāmatthavaṇṇana”nti. –",
  "atk-s0501a0:1139_0": "Mātikā nikkhittā, tattha idaṃ mettasuttaṃ bhagavatāva vuttaṃ, na sāvakādīhi, tañca",
  "atk-s0501a0:1139_1": "pana yadā himavantapassato devatāhi ubbāḷhā bhikkhū bhagavato santikaṃ āgatā, tadā",
  "atk-s0501a0:1139_2": "sāvatthiyaṃ tesaṃ bhikkhūnaṃ parittatthāya kammaṭṭhānatthāya ca vuttanti evaṃ tāva",
  "atk-s0501a0:1139_3": "saṅkhepato etesaṃ padānaṃ dīpanā nidānasodhanā veditabbā.",
  "atk-s0501a0:1140_0": "Vitthārato pana evaṃ veditabbā – ekaṃ samayaṃ bhagavā sāvatthiyaṃ viharati upakaṭṭhāya",
  "atk-s0501a0:1140_1": "vassūpanāyikāya, tena kho pana samayena sambahulā nānāverajjakā bhikkhū bhagavato",
  "atk-s0501a0:1140_2": "santike kammaṭṭhānaṃ gahetvā tattha tattha vassaṃ upagantukāmā bhagavantaṃ upasaṅkamanti.",
  "atk-s0501a0:1140_3": "Tatra sudaṃ bhagavā rāgacaritānaṃ saviññāṇakaaviññāṇakavasena ekādasavidhaṃ asubhakammaṭṭhānaṃ,",
  "atk-s0501a0:1140_4": "dosacaritānaṃ catubbidhaṃ mettādikammaṭṭhānaṃ, mohacaritānaṃ maraṇassatikammaṭṭhānādīni,",
  "atk-s0501a0:1140_5": "vitakkacaritānaṃ ānāpānassatipathavīkasiṇādīni, saddhācaritānaṃ buddhānussatikammaṭṭhānādīni,",
  "atk-s0501a0:1140_6": "buddhicaritānaṃ catudhātuvavatthānādīnīti iminā nayena caturāsītisahassappabhedacaritānukūlāni",
  "atk-s0501a0:1140_7": "kammaṭṭhānāni katheti.",
  "atk-s0501a0:1141_0": "Atha kho pañcamattāni bhikkhusatāni bhagavato santike kammaṭṭhānaṃ uggahetvā sappāyasenāsanañca",
  "atk-s0501a0:1141_1": "gocaragāmañca pariyesamānāni anupubbena gantvā paccante himavantena saddhiṃ ekābaddhaṃ",
  "atk-s0501a0:1141_2": "nīlakācamaṇisannibhasilātalaṃ sītalaghanacchāyanīlavanasaṇḍamaṇḍitaṃ muttājālarajatapaṭṭasadisavālukākiṇṇabhūmibhāgaṃ",
  "atk-s0501a0:1141_3": "sucisātasītalajalāsayaparivāritaṃ pabbatamaddasaṃsu. Atha te bhikkhū tatthekarattiṃ",
  "atk-s0501a0:1141_4": "vasitvā pabhātāya rattiyā sarīraparikammaṃ katvā tassa avidūre aññataraṃ gāmaṃ piṇḍāya",
  "atk-s0501a0:1141_5": "pavisiṃsu. Gāmo ghananivesanasanniviṭṭhakulasahassayutto, manussā cettha saddhā pasannā",
  "atk-s0501a0:1141_6": "te paccante pabbajitadassanassa dullabhatāya bhikkhū disvā eva pītisomanassajātā",
  "atk-s0501a0:1141_7": "hutvā te bhikkhū bhojetvā “idheva, bhante, temāsaṃ vasathā”ti yācitvā pañca padhānakuṭisatāni",
  "atk-s0501a0:1141_8": "kāretvā tattha mañcapīṭhapānīyaparibhojanīyaghaṭādīni sabbūpakaraṇāni paṭiyādesuṃ.",
  "atk-s0501a0:1142_0": "Bhikkhū dutiyadivase aññaṃ gāmaṃ piṇḍāya pavisiṃsu. Tatthapi manussā tatheva upaṭṭhahitvā",
  "atk-s0501a0:1142_1": "vassāvāsaṃ yāciṃsu. Bhikkhū “asati antarāye”ti adhivāsetvā taṃ vanasaṇḍaṃ pavisitvā",
  "atk-s0501a0:1142_2": "sabbarattindivaṃ āraddhavīriyā yāmaghaṇḍikaṃ koṭṭetvā yonisomanasikārabahulā viharantā",
  "atk-s0501a0:1142_3": "rukkhamūlāni upagantvā nisīdiṃsu. Sīlavantānaṃ bhikkhūnaṃ tejena vihatatejā rukkhadevatā",
  "atk-s0501a0:1142_4": "attano attano vimānā oruyha dārake gahetvā ito cito vicaranti. Seyyathāpi nāma rājūhi",
  "atk-s0501a0:1142_5": "vā rājamahāmattehi vā gāmakāvāsaṃ gatehi gāmavāsīnaṃ gharesu okāse gahite gharamanussakā",
  "atk-s0501a0:1142_6": "gharā nikkhamitvā aññatra vasantā “kadā nu gamissantī”ti dūratova olokenti, evameva",
  "atk-s0501a0:1142_7": "devatā attano attano vimānāni chaḍḍetvā ito cito ca vicarantiyo dūratova olokenti",
  "atk-s0501a0:1142_8": "“kadā nu bhadantā gamissantī”ti. Tato evaṃ samacintesuṃ “paṭhamavassūpagatā bhikkhū",
  "atk-s0501a0:1142_9": "avassaṃ temāsaṃ vasissanti, mayaṃ pana tāva ciraṃ dārake gahetvā okkamma vasituṃ",
  "atk-s0501a0:1142_10": "na sakkoma, handa mayaṃ bhikkhūnaṃ bhayānakaṃ ārammaṇaṃ dassemā”ti. Tā rattiṃ bhikkhūnaṃ",
  "atk-s0501a0:1142_11": "samaṇadhammakaraṇavelāya bhiṃsanakāni yakkharūpāni nimminitvā purato purato tiṭṭhanti,",
  "atk-s0501a0:1142_12": "bheravasaddañca karonti. Bhikkhūnaṃ tāni rūpāni disvā tañca saddaṃ sutvā hadayaṃ",
  "atk-s0501a0:1142_13": "phandi, dubbaṇṇā ca ahesuṃ uppaṇḍuppaṇḍukajātā. Tena te bhikkhū cittaṃ ekaggaṃ kātuṃ",
  "atk-s0501a0:1142_14": "nāsakkhiṃsu, tesaṃ anekaggacittānaṃ bhayena ca punappunaṃ saṃviggānaṃ sati sammussi,",
  "atk-s0501a0:1142_15": "tato tesaṃ muṭṭhasatīnaṃ duggandhāni ārammaṇāni payojesuṃ, tesaṃ tena duggandhena",
  "atk-s0501a0:1142_16": "nimmathiyamānamiva matthaluṅgaṃ ahosi, gāḷhā sīsavedanā uppajjiṃsu, na ca taṃ pavattiṃ",
  "atk-s0501a0:1142_17": "aññamaññassa ārocesuṃ.",
  "atk-s0501a0:1143_0": "Athekadivasaṃ saṅghattherassa upaṭṭhānakāle sabbesu sannipatitesu saṅghatthero pucchi",
  "atk-s0501a0:1143_1": "“tumhākaṃ, āvuso, imaṃ vanasaṇḍaṃ paviṭṭhānaṃ katipāhaṃ ativiya parisuddho chavivaṇṇo",
  "atk-s0501a0:1143_2": "ahosi pariyodāto, vippasannāni ca indriyāni, etarahi panattha kisā dubbaṇṇā uppaṇḍuppaṇḍukajātā,",
  "atk-s0501a0:1143_3": "kiṃ vo idha asappāya”nti. Tato eko bhikkhu āha – “ahaṃ, bhante, rattiṃ īdisañca īdisañca",
  "atk-s0501a0:1143_4": "bheravārammaṇaṃ passāmi ca suṇāmi ca, īdisañca gandhaṃ ghāyāmi, tena me cittaṃ na",
  "atk-s0501a0:1143_5": "samādhiyatī”ti, eteneva upāyena sabbeva te taṃ pavattiṃ ārocesuṃ. Saṅghatthero āha",
  "atk-s0501a0:1143_6": "– “bhagavatā, āvuso, dve vassūpanāyikā paññattā, amhākañca idaṃ senāsanaṃ asappāyaṃ,",
  "atk-s0501a0:1143_7": "āyāmāvuso, bhagavato santikaṃ gantvā aññaṃ sappāyasenāsanaṃ pucchāmā”ti. “Sādhu,",
  "atk-s0501a0:1143_8": "bhante”ti te bhikkhū therassa paṭissuṇitvā sabbeva senāsanaṃ saṃsāmetvā pattacīvaramādāya",
  "atk-s0501a0:1143_9": "anupalittattā kulesu kañci anāmantetvā eva yena sāvatthi tena cārikaṃ pakkamiṃsu.",
  "atk-s0501a0:1143_10": "Anupubbena sāvatthiṃ gantvā bhagavato santikaṃ āgamiṃsu.",
  "atk-s0501a0:1144_0": "Bhagavā te bhikkhū disvā etadavoca – “na, bhikkhave, antovassaṃ cārikā caritabbāti",
  "atk-s0501a0:1144_1": "mayā sikkhāpadaṃ paññattaṃ, kissa tumhe cārikaṃ carathā”ti. Te bhagavato sabbamārocesuṃ.",
  "atk-s0501a0:1144_2": "Bhagavā āvajjento sakalajambudīpe antamaso catupādapīṭhakaṭṭhānamattampi tesaṃ sappāyasenāsanaṃ",
  "atk-s0501a0:1144_3": "nāddasa. Atha te bhikkhū āha – “na, bhikkhave, tumhākaṃ aññaṃ sappāyasenāsanaṃ atthi,",
  "atk-s0501a0:1144_4": "tattheva tumhe viharantā āsavakkhayaṃ pāpuṇissatha, gacchatha, bhikkhave, tameva",
  "atk-s0501a0:1144_5": "senāsanaṃ upanissāya viharatha, sace pana devatāhi abhayaṃ icchatha, imaṃ parittaṃ",
  "atk-s0501a0:1144_6": "uggaṇhatha. Etañhi vo parittañca kammaṭṭhānañca bhavissatī”ti idaṃ suttamabhāsi.",
  "atk-s0501a0:1145_0": "Apare panāhu – “gacchatha, bhikkhave, tameva senāsanaṃ upanissāya viharathā”ti idañca",
  "atk-s0501a0:1145_1": "vatvā bhagavā āha – “apica kho āraññakena pariharaṇaṃ ñātabbaṃ. Seyyathidaṃ – sāyaṃ",
  "atk-s0501a0:1145_2": "pātaṃ karaṇavasena dve mettā dve parittā dve asubhā dve maraṇassatī aṭṭhamahāsaṃvegavatthusamāvajjanañca,",
  "atk-s0501a0:1145_3": "aṭṭha mahāsaṃvegavatthūni nāma jātijarābyādhimaraṇaṃ cattāri apāyadukkhānīti, atha",
  "atk-s0501a0:1145_4": "vā jātijarābyādhimaraṇāni cattāri, apāyadukkhaṃ pañcamaṃ, atīte vaṭṭamūlakaṃ dukkhaṃ,",
  "atk-s0501a0:1145_5": "anāgate vaṭṭamūlakaṃ dukkhaṃ, paccuppanne āhārapariyeṭṭhimūlakaṃ dukkha”nti. Evaṃ",
  "atk-s0501a0:1145_6": "bhagavā pariharaṇaṃ ācikkhitvā tesaṃ bhikkhūnaṃ mettatthañca parittatthañca vipassanāpādakajjhānatthañca",
  "atk-s0501a0:1145_7": "idaṃ suttamabhāsīti. Evaṃ vitthāratopi “yena vuttaṃ yadā yattha, yasmā ce”ti etesaṃ",
  "atk-s0501a0:1145_8": "padānaṃ dīpanā nidānasodhanā veditabbā.",
  "atk-s0501a0:1146": "Ettāvatā ca yā sā “yena vuttaṃ yadā yattha, yasmā cetesa dīpanā. Nidānaṃ sodhayitvā”ti mātikā ṭhapitā, sā sabbākārena vitthāritā hoti.",
  "atk-s0501a0:1147": "Paṭhamagāthāvaṇṇanā",
  "atk-s0501a0:1148_0": "1. Idāni “assa karissāmatthavaṇṇana”nti vuttattā evaṃ katanidānasodhanassa assa suttassa",
  "atk-s0501a0:1148_1": "atthavaṇṇanā ārabbhate. Tattha karaṇīyamatthakusalenāti imissā paṭhamagāthāya tāva",
  "atk-s0501a0:1148_2": "ayaṃ padavaṇṇanā – karaṇīyanti kātabbaṃ, karaṇārahanti attho. Atthoti paṭipadā, yaṃ",
  "atk-s0501a0:1148_3": "vā kiñci attano hitaṃ, taṃ sabbaṃ araṇīyato atthoti vuccati, araṇīyato nāma upagantabbato.",
  "atk-s0501a0:1148_4": "Atthe kusalena atthakusalena atthachekenāti vuttaṃ hoti. Yanti aniyamitapaccattaṃ.",
  "atk-s0501a0:1148_5": "Nti niyamitaupayogaṃ, ubhayampi vā yaṃ tanti paccattavacanaṃ. Santaṃ padanti upayogavacanaṃ,",
  "atk-s0501a0:1148_6": "tattha lakkhaṇato santaṃ, pattabbato padaṃ, nibbānassetaṃ adhivacanaṃ. Abhisameccāti",
  "atk-s0501a0:1148_7": "abhisamāgantvā. Sakkotīti sakko, samattho paṭibaloti vuttaṃ hoti. Ujūti ajjavayutto.",
  "atk-s0501a0:1148_8": "Suṭṭhu ujūti suhuju. Sukhaṃ vaco tasminti suvaco. Assāti bhaveyya. Mudūti maddavayutto.",
  "atk-s0501a0:1148_9": "Na atimānīti anatimāni.",
  "atk-s0501a0:1149_0": "Ayaṃ panettha atthavaṇṇanā – karaṇīyamatthakusalena, yantaṃ santaṃ padaṃ abhisameccāti",
  "atk-s0501a0:1149_1": "ettha tāva atthi karaṇīyaṃ, atthi akaraṇīyaṃ. Tattha saṅkhepato sikkhattayaṃ karaṇīyaṃ.",
  "atk-s0501a0:1149_2": "Sīlavipatti, diṭṭhivipatti, ācāravipatti, ājīvavipattīti evamādi akaraṇīyaṃ. Tathā",
  "atk-s0501a0:1149_3": "atthi atthakusalo, atthi anatthakusalo. Tattha yo imasmiṃ sāsane pabbajitvā na attānaṃ",
  "atk-s0501a0:1149_4": "sammā payojeti, khaṇḍasīlo hoti, ekavīsatividhaṃ anesanaṃ nissāya jīvikaṃ kappeti.",
  "atk-s0501a0:1149_5": "Seyyathidaṃ – veḷudānaṃ pattadānaṃ pupphadānaṃ phaladānaṃ dantakaṭṭhadānaṃ mukhodakadānaṃ",
  "atk-s0501a0:1149_6": "sinānadānaṃ cuṇṇadānaṃ mattikādānaṃ cāṭukamyataṃ muggasūpyataṃ pāribhaṭayataṃ jaṅghapesanikaṃ",
  "atk-s0501a0:1149_7": "vejjakammaṃ dūtakammaṃ pahiṇagamanaṃ piṇḍapaṭipiṇḍaṃ dānānuppadānaṃ vatthuvijjaṃ",
  "atk-s0501a0:1149_8": "nakkhattavijjaṃ aṅgavijjanti. Chabbidhe ca agocare carati. Seyyathidaṃ – vesiyāgocare",
  "atk-s0501a0:1149_9": "vidhavathullakumārikapaṇḍakabhikkhunīpānāgāragocareti. Saṃsaṭṭho ca viharati rājūhi",
  "atk-s0501a0:1149_10": "rājamahāmattehi titthiyehi titthiyasāvakehi ananulomikena gihisaṃsaggena, yāni vā",
  "atk-s0501a0:1149_11": "pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni",
  "atk-s0501a0:1149_12": "ahitaaphāsukayogakkhemakāmāni bhikkhūnaṃ…pe… upāsikānaṃ, tathārūpāni kulāni sevati",
  "atk-s0501a0:1149_13": "bhajati payirupāsati. Ayaṃ anatthakusalo.",
  "atk-s0501a0:1150_0": "Yo pana imasmiṃ sāsane pabbajitvā attānaṃ sammā payojeti, anesanaṃ pahāya catupārisuddhisīle",
  "atk-s0501a0:1150_1": "patiṭṭhātukāmo saddhāsīsena pātimokkhasaṃvaraṃ satisīsena indriyasaṃvaraṃ vīriyasīsena",
  "atk-s0501a0:1150_2": "ājīvapārisuddhiṃ, paññāsīsena paccayapaṭisevanaṃ pūreti. Ayaṃ atthakusalo.",
  "atk-s0501a0:1151_0": "Yo vā sattāpattikkhandhasodhanavasena pātimokkhasaṃvaraṃ, chadvāre ghaṭṭitārammaṇesu",
  "atk-s0501a0:1151_1": "abhijjhādīnaṃ anuppattivasena indrisaṃvaraṃ, anesanaparivajjanavasena viññuppasatthabuddhabuddhasāvakavaṇṇitapaccayapaṭisevanena",
  "atk-s0501a0:1151_2": "ca ājīvapārisuddhiṃ, yathāvuttapaccavekkhaṇavasena paccayapaṭisevanaṃ, catuiriyāpathaparivattane",
  "atk-s0501a0:1151_3": "sātthakatādipaccavekkhaṇavasena sampajaññañca sodheti. Ayampi atthakusalo.",
  "atk-s0501a0:1152_0": "Yo vā yathā ūsodakaṃ paṭicca saṃkiliṭṭhaṃ vatthaṃ pariyodāpayati, chārikaṃ paṭicca",
  "atk-s0501a0:1152_1": "ādāso, ukkāmukhaṃ paṭicca jātarūpaṃ, tathā ñāṇaṃ paṭicca sīlaṃ vodāyatīti ñatvā ñāṇodakena",
  "atk-s0501a0:1152_2": "dhovanto sīlaṃ pariyodāpeti. Yathā ca kikī sakuṇikā aṇḍaṃ, camarī migo vāladhiṃ,",
  "atk-s0501a0:1152_3": "ekaputtikā nārī piyaṃ ekaputtakaṃ, ekanayano puriso taṃ ekanayanañca rakkhati, tathā",
  "atk-s0501a0:1152_4": "ativiya appamatto attano sīlakkhandhaṃ rakkhati, sāyaṃ pātaṃ paccavekkhamāno aṇumattampi",
  "atk-s0501a0:1152_5": "vajjaṃ na passati. Ayampi atthakusalo.",
  "atk-s0501a0:1153_0": "Yo vā pana avippaṭisārakare sīle patiṭṭhāya kilesavikkhambhanapaṭipadaṃ paggaṇhāti,",
  "atk-s0501a0:1153_1": "taṃ paggaṇhitvā kasiṇaparikammaṃ karoti, kasiṇaparikammaṃ katvā samāpattiyo nibbatteti. Ayampi atthakusalo.",
  "atk-s0501a0:1154_0": "Yo vā pana samāpattito vuṭṭhāya saṅkhāre sammasitvā arahattaṃ pāpuṇāti, ayaṃ atthakusalānaṃ",
  "atk-s0501a0:1154_1": "aggo. Tattha ye ime yāva avippaṭisārakare sīle patiṭṭhānena yāva vā kilesavikkhambhanapaṭipadāyapaggahaṇena",
  "atk-s0501a0:1154_2": "vaṇṇitā atthakusalā, te imasmiṃ atthe atthakusalāti adhippetā. Tathā vidhā ca te",
  "atk-s0501a0:1154_3": "bhikkhū. Tena bhagavā te bhikkhū sandhāya ekapuggalādhiṭṭhānāya desanāya “karaṇīyamatthakusalenā”ti āha.",
  "atk-s0501a0:1155_0": "Tato “kiṃ karaṇīya”nti tesaṃ sañjātakaṅkhānaṃ āha “yantaṃ santaṃ padaṃ abhisameccā”ti.",
  "atk-s0501a0:1155_1": "Ayamettha adhippāyo – taṃ buddhānubuddhehi vaṇṇitaṃ santaṃ nibbānapadaṃ paṭivedhavasena",
  "atk-s0501a0:1155_2": "abhisamecca viharitukāmena yaṃ karaṇīyanti. Ettha ca yanti imassa gāthāpadassa ādito",
  "atk-s0501a0:1155_3": "vuttameva karaṇīyanti adhikārato anuvattati, taṃ santaṃ padaṃ abhisameccāti. Ayaṃ",
  "atk-s0501a0:1155_4": "pana yasmā sāvasesapāṭho attho, tasmā viharitukāmenāti vuttanti veditabbaṃ.",
  "atk-s0501a0:1156_0": "Atha vā santaṃ padaṃ abhisameccāti anussavādivasena lokiyapaññāya nibbānapadaṃ “santa”nti",
  "atk-s0501a0:1156_1": "ñatvā taṃ adhigantukāmena yantaṃ karaṇīyanti adhikārato anuvattati, taṃ karaṇīyamatthakusalenāti",
  "atk-s0501a0:1156_2": "evampettha adhippāyo veditabbo. Atha vā “karaṇīyamatthakusalenā”ti vutte “ki”nti",
  "atk-s0501a0:1156_3": "cintentānaṃ āha “yantaṃ santaṃ padaṃ abhisameccā”ti. Tassevaṃ adhippāyo veditabbo",
  "atk-s0501a0:1156_4": "– lokiyapaññāya santaṃ padaṃ abhisamecca yaṃ karaṇīyaṃ kātabbaṃ, taṃ karaṇīyaṃ, karaṇārahameva tanti vuttaṃ hoti.",
  "atk-s0501a0:1157_0": "Kiṃ pana tanti? Kimaññaṃ siyā aññatra tadadhigamupāyato, kāmañcetaṃ karaṇārahaṭṭhena",
  "atk-s0501a0:1157_1": "sikkhattayadīpakena ādipadeneva vuttaṃ. Tathā hi tassa atthavaṇṇanāyaṃ avocumhā “atthi",
  "atk-s0501a0:1157_2": "karaṇīyaṃ, atthi akaraṇīyaṃ. Tattha saṅkhepato sikkhattayaṃ karaṇīya”nti. Atisaṅkhepena",
  "atk-s0501a0:1157_3": "desitattā pana tesaṃ bhikkhūnaṃ kehici viññātaṃ, kehici na viññātaṃ. Tato yehi na",
  "atk-s0501a0:1157_4": "viññātaṃ, tesaṃ viññāpanatthaṃ yaṃ visesato āraññakena bhikkhunā kātabbaṃ, taṃ vitthārento",
  "atk-s0501a0:1157_5": "“sakko ujū ca suhujū ca, suvaco cassa mudu anatimānī”ti imaṃ tāva upaḍḍhagāthamāha.",
  "atk-s0501a0:1158_0": "Kiṃ vuttaṃ hoti? Santaṃ padaṃ abhisamecca viharitukāmo, lokiyapaññāya vā taṃ abhisamecca",
  "atk-s0501a0:1158_1": "tadadhigamāya paṭipajjamāno āraññako bhikkhu dutiyacatutthapadhāniyaṅgasamannāgamena",
  "atk-s0501a0:1158_2": "kāye ca jīvite ca anapekkho hutvā saccappaṭivedhāya paṭipajjituṃ sakko assa, tathā",
  "atk-s0501a0:1158_3": "kasiṇaparikammavattasamādānādīsu attano pattacīvarappaṭisaṅkharaṇādīsu ca yāni tāni",
  "atk-s0501a0:1158_4": "sabrahmacārīnaṃ uccāvacāni kiṃ karaṇīyāni, tesu aññesu ca evarūpesu sakko assa dakkho",
  "atk-s0501a0:1158_5": "analaso samattho. Sakko hontopi ca tatiyapadhāniyaṅgasamannāgamena uju assa. Uju",
  "atk-s0501a0:1158_6": "hontopi ca sakiṃ ujubhāvena daharakāle vā ujubhāvena santosaṃ anāpajjitvā yāvajīvaṃ",
  "atk-s0501a0:1158_7": "punappunaṃ asithilakaraṇena suṭṭhutaraṃ uju assa. Asaṭhatāya vā uju, amāyāvitāya",
  "atk-s0501a0:1158_8": "suhuju. Kāyavacīvaṅkappahānena vā uju, manovaṅkappahānena suhuju. Asantaguṇassa vā",
  "atk-s0501a0:1158_9": "anāvikaraṇena uju, asantaguṇena uppannassa lābhassa anadhivāsanena suhuju. Evaṃ ārammaṇalakkhaṇūpanijjhānehi",
  "atk-s0501a0:1158_10": "purimadvayatatiyasikkhāhi payogāsayasuddhīhi ca uju ca suhuju ca assa.",
  "atk-s0501a0:1159_0": "Na kevalañca uju ca suhuju ca, apica pana suvaco ca assa. Yo hi puggalo “idaṃ na",
  "atk-s0501a0:1159_1": "kattabba”nti vutto “kiṃ te diṭṭhaṃ, kiṃ te sutaṃ, ko me sutvā vadasi, kiṃ upajjhāyo",
  "atk-s0501a0:1159_2": "ācariyo sandiṭṭho sambhatto vā”ti vadeti, tuṇhībhāvena vā taṃ viheseti, sampaṭicchitvā",
  "atk-s0501a0:1159_3": "vā na tathā karoti, so visesādhigamassa dūre hoti. Yo pana ovadiyamāno “sādhu, bhante",
  "atk-s0501a0:1159_4": "suṭṭhu vuttaṃ, attano vajjaṃ nāma duddasaṃ hoti, punapi maṃ evarūpaṃ disvā vadeyyātha",
  "atk-s0501a0:1159_5": "anukampaṃ upādāya, cirassaṃ me tumhākaṃ santikā ovādo laddho”ti vadati, yathānusiṭṭhañca",
  "atk-s0501a0:1159_6": "paṭipajjati, so visesādhigamassa avidūre hoti. Tasmā evaṃ parassa vacanaṃ sampaṭicchitvā",
  "atk-s0501a0:1159_7": "karonto suvaco ca assa.",
  "atk-s0501a0:1160_0": "Yathā ca suvaco, evaṃ mudu assa. Mudūti gahaṭṭhehi dūtagamanapahiṇagamanādīsu niyujjamāno",
  "atk-s0501a0:1160_1": "tattha mudubhāvaṃ akatvā thaddho hutvā vattapaṭipattiyaṃ sakalabrahmacariye ca mudu",
  "atk-s0501a0:1160_2": "assa suparikammakatasuvaṇṇaṃ viya tattha tattha viniyogakkhamo. Atha vā mudūti abhākuṭiko",
  "atk-s0501a0:1160_3": "uttānamukho sukhasambhāso paṭisanthāravutti sutitthaṃ viya sukhāvagāho assa. Na kevalañca",
  "atk-s0501a0:1160_4": "mudu, apica pana anatimānī assa, jātigottādīhi atimānavatthūhi pare nātimaññeyya,",
  "atk-s0501a0:1160_5": "sāriputtatthero viya caṇḍālakumārakasamena cetasā vihareyyāti.",
  "atk-s0501a0:1161": "Dutiyagāthāvaṇṇanā",
  "atk-s0501a0:1162_0": "2. Evaṃ bhagavā santaṃ padaṃ abhisamecca viharitukāmassa tadadhigamāya vā paṭipajjamānassa",
  "atk-s0501a0:1162_1": "visesato āraññakassa bhikkhuno ekaccaṃ karaṇīyaṃ vatvā puna tatuttaripi vattukāmo",
  "atk-s0501a0:1162_2": "“santussako cā”ti dutiyagāthamāha.",
  "atk-s0501a0:1163_0": "Tattha “santuṭṭhī ca kataññutā”ti ettha vuttappabhedena dvādasavidhena santosena",
  "atk-s0501a0:1163_1": "santussatīti santussako. Atha vā tussatīti tussako, sakena tussako, santena tussako,",
  "atk-s0501a0:1163_2": "samena tussakoti santussako. Tattha sakaṃ nāma “piṇḍiyālopabhojanaṃ nissāyā”ti evaṃ",
  "atk-s0501a0:1163_3": "upasampadamaṇḍale uddiṭṭhaṃ attanā ca sampaṭicchitaṃ catupaccayajātaṃ, tena sundarena",
  "atk-s0501a0:1163_4": "vā asundarena vā sakkaccaṃ vā asakkaccaṃ vā dinnena paṭiggahaṇakāle paribhogakāle",
  "atk-s0501a0:1163_5": "ca vikāraṃ adassetvā yāpento “sakena tussako”ti vuccati. Santaṃ nāma yaṃ laddhaṃ",
  "atk-s0501a0:1163_6": "hoti attano ‘vijjamānaṃ, tena santeneva tussanto tato paraṃ na patthento atricchataṃ",
  "atk-s0501a0:1163_7": "pajahanto “santena tussako”ti vuccati. Samaṃ nāma iṭṭhāniṭṭhesu anunayapaṭighappahānaṃ,",
  "atk-s0501a0:1163_8": "tena samena sabbārammaṇesu tussanto “samena tussako”ti vuccati.",
  "atk-s0501a0:1164_0": "Sukhena bharīyatīti subharo, suposoti vuttaṃ hoti. Yo hi bhikkhu manussehi sālimaṃsodanādīnaṃ",
  "atk-s0501a0:1164_1": "patte pūretvā dinnepi dummukhabhāvaṃ anattamanabhāvameva ca dasseti, tesaṃ vā sammukhāva",
  "atk-s0501a0:1164_2": "taṃ piṇḍapātaṃ “kiṃ tumhehi dinna”nti apasādento sāmaṇeragahaṭṭhādīnaṃ deti, esa",
  "atk-s0501a0:1164_3": "dubbharo. Etaṃ disvā manussā dūratova parivajjenti “dubbharo bhikkhu na sakkā posetu”nti.",
  "atk-s0501a0:1164_4": "Yo pana yaṃ kiñci lūkhaṃ vā paṇītaṃ vā appaṃ vā bahuṃ vā labhitvā attamano vippasannamukho",
  "atk-s0501a0:1164_5": "hutvā yāpeti, esa subharo. Etaṃ disvā manussā ativiya vissatthā honti, “amhākaṃ bhadanto",
  "atk-s0501a0:1164_6": "subharo, thokathokenāpi tussati, mayameva naṃ posessāmā”ti paṭiññaṃ katvā posenti.",
  "atk-s0501a0:1164_7": "Evarūpo idha subharoti adhippeto.",
  "atk-s0501a0:1165_0": "Appaṃ kiccamassāti appakicco, na kammārāmatābhassārāmatāsaṅgaṇikārāmatādianekakiccabyāvaṭo,",
  "atk-s0501a0:1165_1": "atha vā sakalavihāre navakammasaṅghaparibhogasāmaṇeraārāmikavosāsanādikiccavirahito,",
  "atk-s0501a0:1165_2": "attano kesanakhacchedanapattacīvarakammādiṃ katvā samaṇadhammakiccaparo hotīti vuttaṃ hoti.",
  "atk-s0501a0:1166_0": "Sallahukā vutti assāti sallahukavutti. Yathā ekacco bahubhaṇḍo bhikkhu disāpakkamanakāle",
  "atk-s0501a0:1166_1": "bahuṃ pattacīvarapaccattharaṇatelaguḷādiṃ mahājanena sīsabhārakaṭibhārādīhi ubbahāpetvā",
  "atk-s0501a0:1166_2": "pakkamati, evaṃ ahutvā yo appaparikkhāro hoti, pattacīvarādiaṭṭhasamaṇaparikkhāramattameva",
  "atk-s0501a0:1166_3": "pariharati, disāpakkamanakāle pakkhī sakuṇo viya samādāyeva pakkamati, evarūpo idha",
  "atk-s0501a0:1166_4": "sallahukavuttīti adhippeto. Santāni indriyāni assāti santindriyo, iṭṭhārammaṇādīsu",
  "atk-s0501a0:1166_5": "rāgādivasena anuddhatindriyoti vuttaṃ hoti. Nipakoti viññū vibhāvī paññavā, sīlānurakkhaṇapaññāya",
  "atk-s0501a0:1166_6": "cīvarādivicāraṇapaññāya āvāsādisattasappāyaparijānanapaññāya ca samannāgatoti adhippāyo.",
  "atk-s0501a0:1167": "Na pagabbhoti appagabbho, aṭṭhaṭṭhānena kāyapāgabbhiyena catuṭṭhānena vacīpāgabbhiyena anekena ṭhānena manopāgabbhiyena ca virahitoti attho.",
  "atk-s0501a0:1168_0": "Aṭṭhaṭṭhānaṃ kāyapāgabbhiyaṃ nāma saṅghagaṇapuggalabhojanasālājantāgharanhānatitthabhikkhācāramaggaantaragharappavesanesu",
  "atk-s0501a0:1168_1": "kāyena appatirūpakaraṇaṃ. Seyyathidaṃ – idhekacco saṅghamajjhe pallatthikāya vā nisīdati",
  "atk-s0501a0:1168_2": "pāde pādamodahitvā vāti evamādi. Tathā gaṇamajjhe catuparisasannipāte, tathā vuḍḍhatare",
  "atk-s0501a0:1168_3": "puggale. Bhojanasālāyaṃ pana vuḍḍhānaṃ āsanaṃ na deti, navānaṃ āsanaṃ paṭibāhati.",
  "atk-s0501a0:1168_4": "Tathā jantāghare, vuḍḍhe cettha anāpucchā aggijālanādīni karoti. Nhānatitthe ca yadidaṃ",
  "atk-s0501a0:1168_5": "“daharo vuḍḍhoti pamāṇaṃ akatvā āgatapaṭipāṭiyā nhāyitabba”nti vuttaṃ, tampi anādiyanto",
  "atk-s0501a0:1168_6": "pacchā āgantvā udakaṃ otaritvā vuḍḍhe ca nave ca bādheti. Bhikkhācāramagge pana aggāsanaaggodakaaggapiṇḍatthaṃ",
  "atk-s0501a0:1168_7": "vuḍḍhānaṃ purato purato yāti, bāhāya bāhaṃ paharanto. Antaragharappavesane vuḍḍhānaṃ",
  "atk-s0501a0:1168_8": "paṭhamataraṃ pavisati, daharehi kāyakīḷanaṃ karotīti evamādi.",
  "atk-s0501a0:1169_0": "Catuṭṭhānaṃ vacīpāgabbhiyaṃ nāma saṅghagaṇapuggalaantaragharesu appatirūpavācānicchāraṇaṃ.",
  "atk-s0501a0:1169_1": "Seyyathidaṃ – idhekacco saṅghamajjhe anāpucchā dhammaṃ bhāsati, tathā pubbe vuttappakāre",
  "atk-s0501a0:1169_2": "gaṇe vuḍḍhatare puggale ca, tattha manussehi pañhaṃ puṭṭho vuḍḍhataraṃ anāpucchā",
  "atk-s0501a0:1169_3": "vissajjeti, antaraghare pana “itthannāme kiṃ atthi, kiṃ yāgu udāhu khādanīyaṃ vā",
  "atk-s0501a0:1169_4": "bhojanīyaṃ vā, kiṃ me dassasi, kiṃ ajja khādissāmi, kiṃ bhuñjissāmi, kiṃ pivissāmī”ti evamādiṃ bhāsati.",
  "atk-s0501a0:1170": "Anekaṭṭhānaṃ manopāgabbhiyaṃ nāma tesu tesu ṭhānesu kāyavācāhi ajjhācāraṃ anāpajjitvāpi manasā eva kāmavitakkādinānappakāraṃ appatirūpavitakkanaṃ.",
  "atk-s0501a0:1171_0": "Kulesvananugiddhoti yāni tāni kulāni upasaṅkamati, tesu paccayataṇhāya vā ananulomikagihisaṃsaggavasena",
  "atk-s0501a0:1171_1": "vā ananugiddho, na sahasokī, na sahanandī, na sukhitesu sukhito, na dukkhitesu dukkhito,",
  "atk-s0501a0:1171_2": "na uppannesu kiccakaraṇīyesu attanā vā uyyogamāpajjitāti vuttaṃ hoti. Imissāya ca",
  "atk-s0501a0:1171_3": "gāthāya yaṃ “suvaco cassā”ti ettha vuttaṃ assāti vacanaṃ, taṃ sabbapadehi saddhiṃ",
  "atk-s0501a0:1171_4": "santussako ca assa, subharo ca assāti evaṃ yojetabbaṃ.",
  "atk-s0501a0:1172": "Tatiyagāthāvaṇṇanā",
  "atk-s0501a0:1173_0": "3. Evaṃ bhagavā santaṃ padaṃ abhisamecca viharitukāmassa tadadhigamāya vā paṭipajjitukāmassa",
  "atk-s0501a0:1173_1": "visesato āraññakassa bhikkhuno taduttaripi karaṇīyaṃ ācikkhitvā idāni akaraṇīyampi",
  "atk-s0501a0:1173_2": "ācikkhitukāmo “na ca khuddamācare kiñci, yena viññū pare upavadeyyu”nti imaṃ upaḍḍhagāthamāha.",
  "atk-s0501a0:1174_0": "Tassattho – evamimaṃ karaṇīyaṃ karonto yaṃ taṃ kāyavacīmanoduccaritaṃ khuddaṃ lāmakanti",
  "atk-s0501a0:1174_1": "vuccati, taṃ na ca khuddaṃ samācare, asamācaranto ca na kevalaṃ oḷārikaṃ, kintu kiñci",
  "atk-s0501a0:1174_2": "na samācare, appamattakampi aṇumattakampi na samācareti vuttaṃ hoti.",
  "atk-s0501a0:1175_0": "Tato tassa samācāre sandiṭṭhikamevādīnavaṃ dasseti “yena viññū pare upavadeyyu”nti.",
  "atk-s0501a0:1175_1": "Ettha ca yasmā aviññū pare appamāṇaṃ. Te hi anavajjaṃ vā sāvajjaṃ karonti, appasāvajjaṃ",
  "atk-s0501a0:1175_2": "vā mahāsāvajjaṃ. Viññū eva pana pamāṇaṃ. Te hi anuvicca pariyogāhetvā avaṇṇārahassa",
  "atk-s0501a0:1175_3": "avaṇṇaṃ bhāsanti, vaṇṇārahassa vaṇṇaṃ bhāsanti. Tasmā “viññū pare”ti vuttaṃ.",
  "atk-s0501a0:1176_0": "Evaṃ bhagavā imāhi aḍḍhateyyāhi gāthāhi santaṃ padaṃ abhisamecca viharitukāmassa",
  "atk-s0501a0:1176_1": "tadadhigamāya vā paṭipajjitukāmassa visesato āraññakassa, āraññakasīsena ca sabbesampi",
  "atk-s0501a0:1176_2": "kammaṭṭhānaṃ gahetvā viharitukāmānaṃ karaṇīyākaraṇīyabhedaṃ kammaṭṭhānūpacāraṃ vatvā",
  "atk-s0501a0:1176_3": "idāni tesaṃ bhikkhūnaṃ tassa devatābhayassa paṭighātāya parittatthaṃ vipassanāpādakajjhānavasena",
  "atk-s0501a0:1176_4": "kammaṭṭhānatthañca “sukhinova khemino hontū”tiādinā nayena mettakathaṃ kathetumāraddho.",
  "atk-s0501a0:1177_0": "Tattha sukhinoti sukhasampannā. Kheminoti khemavanto, abhayā nirupaddavāti vuttaṃ",
  "atk-s0501a0:1177_1": "hoti. Sabbeti anavasesā. Sattāti pāṇino. Sukhitattāti sukhitacittā. Ettha ca kāyikena",
  "atk-s0501a0:1177_2": "sukhena sukhino, mānasena sukhitattā, tadubhayenāpi sabbabhayupaddavavigamena vā",
  "atk-s0501a0:1177_3": "kheminoti veditabbo. Kasmā pana evaṃ vuttaṃ? Mettābhāvanākāradassanatthaṃ. Evañhi",
  "atk-s0501a0:1177_4": "mettā bhāvetabbā “sabbe sattā sukhino hontū”ti vā, “khemino hontū”ti vā, “sukhitattā hontū”ti vā.",
  "atk-s0501a0:1178": "Catutthagāthāvaṇṇanā",
  "atk-s0501a0:1179_0": "4. Evaṃ yāva upacārato appanākoṭi, tāva saṅkhepena mettābhāvanaṃ dassetvā idāni vitthāratopi",
  "atk-s0501a0:1179_1": "taṃ dassetuṃ “ye kecī”ti gāthādvayamāha. Atha vā yasmā puthuttārammaṇe paricitaṃ",
  "atk-s0501a0:1179_2": "cittaṃ na ādikeneva ekatte saṇṭhāti ārammaṇappabhedaṃ pana anugantvā anugantvā kamena",
  "atk-s0501a0:1179_3": "saṇṭhāti, tasmā tassa tasathāvarādidukatikappabhede ārammaṇe anugantvā anugantvā",
  "atk-s0501a0:1179_4": "saṇṭhānatthampi “ye kecī”ti gāthādvayamāha. Atha vā yasmā yassa yaṃ ārammaṇaṃ vibhūtaṃ",
  "atk-s0501a0:1179_5": "hoti, tassa tattha cittaṃ sukhaṃ tiṭṭhati, tasmā tesaṃ bhikkhūnaṃ yassa yaṃ vibhūtaṃ",
  "atk-s0501a0:1179_6": "ārammaṇaṃ, tassa tattha cittaṃ saṇṭhāpetukāmo tasathāvarādidukatikārammaṇabhedadīpakaṃ",
  "atk-s0501a0:1179_7": "“ye kecī”ti imaṃ gāthādvayamāha.",
  "atk-s0501a0:1180_0": "Ettha hi tasathāvaradukaṃ diṭṭhādiṭṭhadukaṃ dūrasantikadukaṃ bhūtasambhavesidukanti",
  "atk-s0501a0:1180_1": "cattāro duke, dīghādīhi ca chahi padehi majjhimapadassa tīsu aṇukapadassa ca dvīsu",
  "atk-s0501a0:1180_2": "tikesu atthasambhavato dīgharassamajjhimatikaṃ mahantāṇukamajjhimatikaṃ thūlāṇukamajjhimatikanti",
  "atk-s0501a0:1180_3": "tayo tike ca dīpeti. Tattha ye kecīti anavasesavacanaṃ. Pāṇā eva bhūtā pāṇabhūtā.",
  "atk-s0501a0:1180_4": "Atha vā pāṇantīti pāṇā, etena assāsapassāsappaṭibaddhe pañcavokārasatte gaṇhāti.",
  "atk-s0501a0:1180_5": "Bhavantīti bhūtā, etena ekavokāracatuvokārasatte gaṇhāti. Atthīti santi saṃvijjanti.",
  "atk-s0501a0:1181": "Evaṃ “ye keci pāṇabhūtatthī”ti iminā vacanena dukatikehi saṅgahetabbe sabbasatte ekato dassetvā idāni sabbepi te tasā vā thāvarā va navasesāti iminā dukena saṅgahetvā dasseti.",
  "atk-s0501a0:1182_0": "Tattha tasantīti tasā, sataṇhānaṃ sabhayānañcetaṃ adhivacanaṃ. Tiṭṭhantīti thāvarā,",
  "atk-s0501a0:1182_1": "pahīnataṇhābhayānaṃ arahataṃ etaṃ adhivacanaṃ. Natthi tesaṃ avasesanti anavasesā,",
  "atk-s0501a0:1182_2": "sabbepīti vuttaṃ hoti. Yañca dutiyagāthāya ante vuttaṃ, taṃ sabbadukatikehi sambandhitabbaṃ",
  "atk-s0501a0:1182_3": "“ye keci pāṇabhūtatthi tasā vā thāvarā vā anavasesā, imepi sabbe sattā bhavantu sukhitattā.",
  "atk-s0501a0:1182_4": "Evaṃ yāva bhūtā vā sambhavesī vā, imepi sabbe sattā bhavantu sukhitattā”ti.",
  "atk-s0501a0:1183_0": "Idāni dīgharassamajjhimāditikattayadīpakesu dīghā vātiādīsu chasu padesu dīghāti",
  "atk-s0501a0:1183_1": "dīghattabhāvā nāgamacchagodhādayo. Anekabyāmasatappamāṇāpi hi mahāsamudde nāgānaṃ",
  "atk-s0501a0:1183_2": "attabhāvā anekayojanappamāṇā ca macchagodhādīnaṃ attabhāvā honti. Mahantāti mahantattabhāvā",
  "atk-s0501a0:1183_3": "jale macchakacchapādayo, thale hatthināgādayo, amanussesu dānavādayo. Āha ca “rāhuggaṃ",
  "atk-s0501a0:1183_4": "attabhāvīna”nti. Tassa hi attabhāvo ubbedhena cattāri yojanasahassāni aṭṭha ca yojanasatāni,",
  "atk-s0501a0:1183_5": "bāhū dvādasayojanasataparimāṇā, paññāsayojanaṃ bhamukantaraṃ, tathā aṅgulantarikā,",
  "atk-s0501a0:1183_6": "hatthatalāni dve yojanasatānīti. Majjhimāti assagoṇamahiṃsasūkarādīnaṃ attabhāvā.",
  "atk-s0501a0:1183_7": "Rassakāti tāsu tāsu jātīsu vāmanādayo dīghamajjhimehi omakappamāṇā sattā. Aṇukāti",
  "atk-s0501a0:1183_8": "maṃsacakkhussa agocarā dibbacakkhuvisayā udakādīsu nibbattā sukhumattabhāvā sattā",
  "atk-s0501a0:1183_9": "ūkādayo vā. Apica ye tāsu tāsu jātīsu mahantamajjhimehi thūlamajjhimehi ca omakappamāṇā",
  "atk-s0501a0:1183_10": "sattā, te aṇukāti veditabbā. Thūlāti parimaṇḍalattabhāvā sippikasambukādayo sattā.",
  "atk-s0501a0:1184": "Pañcamagāthāvaṇṇanā",
  "atk-s0501a0:1185": "5. Evaṃ tīhi tikehi anavasesato satte dassetvā idāni “diṭṭhā vā ye va adiṭṭhā”tiādīhi tīhi dukehipi te saṅgahetvā dasseti.",
  "atk-s0501a0:1186_0": "Tattha diṭṭhāti ye attano cakkhussa āpāthamāgatavasena diṭṭhapubbā. Adiṭṭhāti ye",
  "atk-s0501a0:1186_1": "parasamuddaparaselaparacakkavāḷādīsu ṭhitā. “Ye vā dūre vasanti avidūre”ti iminā",
  "atk-s0501a0:1186_2": "pana dukena attano attabhāvassa dūre ca avidūre ca vasante satte dasseti, te apadadvipadavasena",
  "atk-s0501a0:1186_3": "veditabbā. Attano hi kāye vasantā sattā avidūre, bahikāye vasantā sattā dūre. Tathā",
  "atk-s0501a0:1186_4": "antoupacāre vasantā avidūre, bahiupacāre vasantā dūre. Attano vihāre gāme janapade",
  "atk-s0501a0:1186_5": "dīpe cakkavāḷe vasantā avidūre, paracakkavāḷe vasantā dūre vasantīti vuccanti.",
  "atk-s0501a0:1187_0": "Bhūtāti jātā abhinibbattā. Ye bhūtā eva, na puna bhavissantīti saṅkhyaṃ gacchanti,",
  "atk-s0501a0:1187_1": "tesaṃ khīṇāsavānaṃ etaṃ adhivacanaṃ. Sambhavamesantīti sambhavesī. Appahīnabhavasaṃyojanattā",
  "atk-s0501a0:1187_2": "āyatimpi sambhavaṃ esantānaṃ sekhaputhujjanānametaṃ adhivacanaṃ. Atha vā catūsu yonīsu",
  "atk-s0501a0:1187_3": "aṇḍajajalābujā sattā yāva aṇḍakosaṃ vatthikosañca na bhindanti, tāva sambhavesī nāma,",
  "atk-s0501a0:1187_4": "aṇḍakosaṃ vatthikosañca bhinditvā bahi nikkhantā bhūtā nāma. Saṃsedajā opapātikā",
  "atk-s0501a0:1187_5": "ca paṭhamacittakkhaṇe sambhavesī nāma, dutiyacittakkhaṇato pabhuti bhūtā nāma. Yena",
  "atk-s0501a0:1187_6": "vā iriyāpathena jāyanti, yāva tato aññaṃ na pāpuṇanti, tāva sambhavesī nāma, tato paraṃ bhūtāti.",
  "atk-s0501a0:1188": "Chaṭṭhagāthāvaṇṇanā",
  "atk-s0501a0:1189_0": "6. Evaṃ bhagavā “sukhino vā”tiādīhi aḍḍhateyyāhi gāthāhi nānappakārato tesaṃ bhikkhūnaṃ",
  "atk-s0501a0:1189_1": "hitasukhāgamapatthanāvasena sattesu mettābhāvanaṃ dassetvā idāni ahitadukkhānāgamapatthanāvasenāpi",
  "atk-s0501a0:1189_2": "taṃ dassento āha “na paro paraṃ nikubbethā”ti. Esa porāṇo pāṭho, idāni pana “paraṃ",
  "atk-s0501a0:1189_3": "hī”tipi paṭhanti, ayaṃ na sobhano.",
  "atk-s0501a0:1190_0": "Tattha paroti parajano. Paranti parajanaṃ. Na nikubbethāti na vañceyya. Nātimaññethāti",
  "atk-s0501a0:1190_1": "na atikkamitvā maññeyya. Katthacīti katthaci okāse, gāme vā gāmakhette vā ñātimajjhe",
  "atk-s0501a0:1190_2": "vā pūgamajjhe vātiādi. Nanti etaṃ. Kañcīti yaṃ kañci khattiyaṃ vā brāhmaṇaṃ vā gahaṭṭhaṃ",
  "atk-s0501a0:1190_3": "vā pabbajitaṃ vā sukhitaṃ vā dukkhitaṃ vātiādi. Byārosanā paṭighasaññāti kāyavacīvikārehi",
  "atk-s0501a0:1190_4": "byārosanāya ca manovikārena paṭighasaññāya ca. “Byārosanāya paṭighasaññāyā”ti hi",
  "atk-s0501a0:1190_5": "vattabbe “byārosanā paṭighasaññā”ti vuccati, yathā “sammadaññāya vimuttā”ti vattabbe",
  "atk-s0501a0:1190_6": "“sammadaññā vimuttā”ti, yathā ca “anupubbasikkhāya anupubbakiriyāya anupubbapaṭipadāyā”ti",
  "atk-s0501a0:1190_7": "vattabbe “anupubbasikkhā anupubbakiriyā anupubbapaṭipadā”ti. Nāññamaññassa dukkhamiccheyyāti",
  "atk-s0501a0:1190_8": "aññamaññassa dukkhaṃ na iccheyya. Kiṃ vuttaṃ hoti? Na kevalaṃ “sukhino vā khemino",
  "atk-s0501a0:1190_9": "vā hontū”tiādimanasikāravaseneva mettaṃ bhāveyya, kintu “ahovata yo koci parapuggalo",
  "atk-s0501a0:1190_10": "yaṃ kañci parapuggalaṃ vañcanādīhi nikatīhi na nikubbetha, jātiādīhi ca navahi mānavatthūhi",
  "atk-s0501a0:1190_11": "katthaci padese kañci parapuggalaṃ nātimaññeyya, aññamaññassa ca byārosanāya vā paṭighasaññāya",
  "atk-s0501a0:1190_12": "vā dukkhaṃ na iccheyyā”ti evampi manasikaronto bhāveyyāti.",
  "atk-s0501a0:1191": "Sattamagāthāvaṇṇanā",
  "atk-s0501a0:1192": "7. Evaṃ ahitadukkhānāgamapatthanāvasena atthato mettābhāvanaṃ dassetvā idāni tameva upamāya dassento āha “mātā yathā niyaṃputta”nti.",
  "atk-s0501a0:1193_0": "Tassattho – yathā mātā niyaṃ puttaṃ attani jātaṃ orasaṃ puttaṃ, tañca ekaputtameva",
  "atk-s0501a0:1193_1": "āyusā anurakkhe, tassa dukkhāgamappaṭibāhanatthaṃ attano āyumpi cajitvā taṃ anurakkhe,",
  "atk-s0501a0:1193_2": "evampi sabbabhūtesu idaṃ mettākhyaṃ mānasaṃ bhāvaye, punappunaṃ janaye vaḍḍhaye,",
  "atk-s0501a0:1193_3": "tañca aparimāṇasattārammaṇavasena ekasmiṃ vā satte anavasesapharaṇavasena aparimāṇaṃ bhāvayeti.",
  "atk-s0501a0:1194": "Aṭṭhamagāthāvaṇṇanā",
  "atk-s0501a0:1195": "8. Evaṃ sabbākārena mettābhāvanaṃ dassetvā idāni tasseva vaḍḍhanaṃ dassento āha “mettañca sabbalokasmī”ti.",
  "atk-s0501a0:1196_0": "Tattha mijjati tāyati cāti mitto, hitajjhāsayatāya siniyhati, ahitāgamato rakkhati",
  "atk-s0501a0:1196_1": "cāti attho. Mittassa bhāvo mettaṃ. Sabbalokasmīti anavasese sattaloke. Manasi bhavanti",
  "atk-s0501a0:1196_2": "mānasaṃ. Tañhi cittasampayuttattā evaṃ vuttaṃ. Bhāvayeti vaḍḍhaye. Na assa parimāṇanti",
  "atk-s0501a0:1196_3": "aparimāṇaṃ, appamāṇasattārammaṇatāya evaṃ vuttaṃ. Uddhanti upari, tena arūpabhavaṃ",
  "atk-s0501a0:1196_4": "gaṇhāti. Adhoti heṭṭhā, tena kāmabhavaṃ gaṇhāti. Tiriyanti vemajjhaṃ, tena rūpabhavaṃ",
  "atk-s0501a0:1196_5": "gaṇhāti. Asambādhanti sambādhavirahitaṃ, bhinnasīmanti vuttaṃ hoti. Sīmā nāma paccatthiko",
  "atk-s0501a0:1196_6": "vuccati, tasmimpi pavattanti attho. Averanti veravirahitaṃ, antarantarāpi veracetanāpātubhāvavirahitanti",
  "atk-s0501a0:1196_7": "attho. Asapattanti vigatapaccatthikaṃ. Mettāvihārī hi puggalo manussānaṃ piyo hoti,",
  "atk-s0501a0:1196_8": "amanussānaṃ piyo hoti, nāssa koci paccatthiko hoti, tenassa taṃ mānasaṃ vigatapaccatthikattā",
  "atk-s0501a0:1196_9": "asapattanti vuccati. Pariyāyavacanañhi etaṃ, yadidaṃ paccatthiko sapattoti. Ayaṃ",
  "atk-s0501a0:1196_10": "anupadato atthavaṇṇanā.",
  "atk-s0501a0:1197_0": "Ayaṃ panettha adhippetatthadīpanā – yadidaṃ “evampi sabbabhūtesu mānasaṃ bhāvaye",
  "atk-s0501a0:1197_1": "aparimāṇa”nti vuttaṃ, tañcetaṃ aparimāṇaṃ mettaṃ mānasaṃ sabbalokasmiṃ bhāvaye vaḍḍhaye,",
  "atk-s0501a0:1197_2": "vuḍḍhiṃ virūḷhiṃ vepullaṃ gamaye pāpaye. Kathaṃ? Uddhaṃ adho ca tiriyañca, uddhaṃ",
  "atk-s0501a0:1197_3": "yāva bhavaggā, adho yāva avīcito, tiriyaṃ yāva avasesadisā. Uddhaṃ vā āruppaṃ, adho",
  "atk-s0501a0:1197_4": "kāmadhātuṃ, tiriyaṃ rūpadhātuṃ anavasesaṃ pharanto. Evaṃ bhāventopi ca taṃ yathā",
  "atk-s0501a0:1197_5": "asambādhaṃ averaṃ asapattañca hoti, tathā sambādhaverasapattānaṃ abhāvaṃ karonto",
  "atk-s0501a0:1197_6": "bhāvaye. Yaṃ vā taṃ bhāvanāsampadaṃ pattaṃ sabbattha okāsalokavasena asambādhaṃ,",
  "atk-s0501a0:1197_7": "attano paresu āghātappaṭivinayanena averaṃ, attani ca paresaṃ āghātavinayanena asapattaṃ",
  "atk-s0501a0:1197_8": "hoti. Taṃ asambādhamaveramasapattaṃ aparimāṇaṃ mettaṃ mānasaṃ uddhaṃ adho tiriyañcāti",
  "atk-s0501a0:1197_9": "tividhaparicchede sabbalokasmiṃ bhāvaye vaḍḍhayeti.",
  "atk-s0501a0:1198": "Navamagāthāvaṇṇanā",
  "atk-s0501a0:1199": "9. Evaṃ mettābhāvanāya vaḍḍhanaṃ dassetvā idāni taṃ bhāvanamanuyuttassa viharato iriyāpathaniyamābhāvaṃ dassento āha “tiṭṭhaṃ caraṃ…pe… adhiṭṭheyyā”ti.",
  "atk-s0501a0:1200_0": "Tassattho – evametaṃ mettaṃ mānasaṃ bhāvento so “nisīdati pallaṅkaṃ ābhujitvā ujuṃ",
  "atk-s0501a0:1200_1": "kāyaṃ paṇidhāyā”tiādīsu viya iriyāpathaniyamaṃ akatvā yathāsukhaṃ aññataraññatarairiyāpathabādhanavinodanaṃ",
  "atk-s0501a0:1200_2": "karonto tiṭṭhaṃ vā caraṃ vā nisinno vā sayāno vā yāvatā vigatamiddho assa, atha etaṃ",
  "atk-s0501a0:1200_3": "mettājhānasatiṃ adhiṭṭheyya.",
  "atk-s0501a0:1201_0": "Atha vā evaṃ mettābhāvanāya vaḍḍhanaṃ dassetvā idāni vasībhāvaṃ dassento āha “tiṭṭhaṃ",
  "atk-s0501a0:1201_1": "cara”nti. Vasippatto hi tiṭṭhaṃ vā caraṃ vā nisinno vā sayāno vā yāvatā iriyāpathena",
  "atk-s0501a0:1201_2": "etaṃ mettājhānasatiṃ adhiṭṭhātukāmo hoti, atha vā tiṭṭhaṃ vā caraṃ vā…pe… sayāno",
  "atk-s0501a0:1201_3": "vāti na tassa ṭhānādīni antarāyakarāni honti, apica kho yāvatā etaṃ mettājhānasatiṃ",
  "atk-s0501a0:1201_4": "adhiṭṭhātukāmo hoti, tāvatā vigatamiddho hutvā adhiṭṭhāti, natthi tassa tattha dandhāyitattaṃ.",
  "atk-s0501a0:1201_5": "Tenāha “tiṭṭhaṃ caraṃ nisinno va, sayāno yāvatāssa vitamiddho. Etaṃ satiṃ adhiṭṭheyyā”ti.",
  "atk-s0501a0:1202_0": "Tassāyamadhippāyo – yaṃ taṃ “mettañca sabbalokasmi, mānasaṃ bhāvaye”ti vuttaṃ, taṃ",
  "atk-s0501a0:1202_1": "yathā bhāveyya, yathā ṭhānādīsu yāvatā iriyāpathena ṭhānādīni vā anādiyitvā yāvatā",
  "atk-s0501a0:1202_2": "etaṃ mettājhānasatiṃ adhiṭṭhātukāmo assa, tāvatā vigatamiddhova hutvā etaṃ satiṃ adhiṭṭheyyāti.",
  "atk-s0501a0:1203": "Evaṃ mettābhāvanāya vasībhāvaṃ dassento “etaṃ satiṃ adhiṭṭheyyā”ti tasmiṃ mettāvihāre niyojetvā idāni taṃ vihāraṃ thunanto āha “brahmametaṃ vihāramidhamāhū”ti.",
  "atk-s0501a0:1204_0": "Tassattho – yvāyaṃ “sukhino vā khemino vā hontū”tiādi katvā yāva “etaṃ satiṃ adhiṭṭheyyā”ti",
  "atk-s0501a0:1204_1": "vaṇṇito mettāvihāro. Etaṃ catūsu dibbabrahmaariyairiyāpathavihāresu niddosattā attanopi",
  "atk-s0501a0:1204_2": "paresampi atthakarattā ca idha ariyassa dhammavinaye brahmavihāramāhu seṭṭhavihāramāhūti,",
  "atk-s0501a0:1204_3": "yato satataṃ samitaṃ abbokiṇṇaṃ tiṭṭhaṃ caraṃ nisinno vā sayāno vā yāvatāssa vigatamiddho,",
  "atk-s0501a0:1204_4": "etaṃ satiṃ adhiṭṭheyyāti.",
  "atk-s0501a0:1205": "Dasamagāthāvaṇṇanā",
  "atk-s0501a0:1206_0": "10. Evaṃ bhagavā tesaṃ bhikkhūnaṃ nānappakārato mettābhāvanaṃ dassetvā idāni yasmā",
  "atk-s0501a0:1206_1": "mettā sattārammaṇattā attadiṭṭhiyā āsannā hoti, tasmā diṭṭhigahananisedhanamukhena",
  "atk-s0501a0:1206_2": "tesaṃ bhikkhūnaṃ tadeva mettājhānaṃ pādakaṃ katvā ariyabhūmippattiṃ dassento “diṭṭhiñca",
  "atk-s0501a0:1206_3": "anupaggammā”ti imāya gāthāya desanaṃ samāpesi.",
  "atk-s0501a0:1207_0": "Tassattho – yvāyaṃ “brahmametaṃ vihāramidhamāhū”ti saṃvaṇṇito mettājhānavihāro, tato",
  "atk-s0501a0:1207_1": "vuṭṭhāya ye tattha vitakkavicārādayo dhammā, te tesañca vatthādianusārena rūpadhamme",
  "atk-s0501a0:1207_2": "pariggahetvā iminā nāmarūpaparicchedena “suddhasaṅkhārapuñjoyaṃ, nayidha sattūpalabbhatī”ti",
  "atk-s0501a0:1207_3": "evaṃ diṭṭhiñca anupaggamma anupubbena lokuttarasīlena sīlavā hutvā lokuttarasīlasampayutteneva",
  "atk-s0501a0:1207_4": "sotāpattimaggasammādiṭṭhisaññitena dassanena sampanno, tato paraṃ yopāyaṃ vatthukāmesu",
  "atk-s0501a0:1207_5": "gedho kilesakāmo appahīno hoti, tampi sakadāgāmianāgāmimaggehi tanubhāvena anavasesappahānena",
  "atk-s0501a0:1207_6": "ca kāmesu gedhaṃ vineyya vinayitvā vūpasametvā na hi jātu gabbhaseyyaṃ puna reti",
  "atk-s0501a0:1207_7": "ekaṃseneva puna gabbhaseyyaṃ na eti. Suddhāvāsesu nibbattitvā tattheva arahattaṃ",
  "atk-s0501a0:1207_8": "pāpuṇitvā parinibbātīti.",
  "atk-s0501a0:1208_0": "Evaṃ bhagavā desanaṃ samāpetvā te bhikkhū āha – “gacchatha, bhikkhave, tasmiṃyeva",
  "atk-s0501a0:1208_1": "vanasaṇḍe viharatha, imañca suttaṃ māsassa aṭṭhasu dhammassavanadivasesu ghaṇḍiṃ",
  "atk-s0501a0:1208_2": "ākoṭetvā ussāretha, dhammakathaṃ karotha sākacchatha anumodatha, idameva kammaṭṭhānaṃ",
  "atk-s0501a0:1208_3": "āsevatha bhāvetha bahulīkarotha, tepi vo amanussā taṃ bheravārammaṇaṃ na dassessanti,",
  "atk-s0501a0:1208_4": "aññadatthu atthakāmā hitakāmā bhavissantī”ti. Te “sādhū”ti bhagavato paṭissuṇitvā",
  "atk-s0501a0:1208_5": "uṭṭhāyāsanā bhagavantaṃ abhivādetvā padakkhiṇaṃ katvā tattha gantvā tathā akaṃsu.",
  "atk-s0501a0:1208_6": "Devatāyo ca “bhadantā amhākaṃ atthakāmā hitakāmā”ti pītisomanassajātā hutvā sayameva",
  "atk-s0501a0:1208_7": "senāsanaṃ sammajjanti, uṇhodakaṃ paṭiyādenti, piṭṭhiparikammaṃ pādaparikammaṃ karonti,",
  "atk-s0501a0:1208_8": "ārakkhaṃ saṃvidahanti. Tepi bhikkhū tameva mettaṃ bhāvetvā tameva ca pādakaṃ katvā",
  "atk-s0501a0:1208_9": "vipassanaṃ ārabhitvā sabbe tasmiṃyeva antotemāse aggaphalaṃ arahattaṃ pāpuṇitvā mahāpavāraṇāya",
  "atk-s0501a0:1208_10": "visuddhipavāraṇaṃ pavāresunti.",
  "atk-s0501a0:1209": "Evampi atthakusalena tathāgatena,",
  "atk-s0501a0:1210": "Dhammissarena kathitaṃ karaṇīyamatthaṃ;",
  "atk-s0501a0:1211": "Katvānubhuyya paramaṃ hadayassa santiṃ,",
  "atk-s0501a0:1212": "Santaṃ padaṃ abhisamenti samattapaññā.",
  "atk-s0501a0:1213": "Tasmā hi taṃ amatamabbhutamariyakantaṃ,",
  "atk-s0501a0:1214": "Santaṃ padaṃ abhisamecca viharitukāmo;",
  "atk-s0501a0:1215": "Viññū jano vimalasīlasamādhipaññā-",
  "atk-s0501a0:1216": "Bhedaṃ kareyya satataṃ karaṇīyamatthanti.",
  "atk-s0501a0:1217": "Paramatthajotikāya khuddakapāṭha-aṭṭhakathāya",
  "atk-s0501a0:1218": "Mettasuttavaṇṇanā niṭṭhitā.",
  "atk-s0501a0:1219": "Nigamanakathā",
  "atk-s0501a0:1220": "Ettāvatā ca yaṃ vuttaṃ –",
  "atk-s0501a0:1221": "“Uttamaṃ vandaneyyānaṃ, vanditvā ratanattayaṃ;",
  "atk-s0501a0:1222": "Khuddakānaṃ karissāmi, kesañci atthavaṇṇana”nti.",
  "atk-s0501a0:1223_0": "Tattha saraṇasikkhāpadadvattiṃsākārakumārapañhamaṅgalasuttaratanasuttatirokuṭṭanidhikaṇḍamettasuttavasena",
  "atk-s0501a0:1223_1": "navappabhedassa khuddakapāṭhassa tāva atthavaṇṇanā katā hoti. Tenetaṃ vuccati –",
  "atk-s0501a0:1224": "“Imaṃ khuddakapāṭhassa, karontenatthavaṇṇanaṃ;",
  "atk-s0501a0:1225": "Saddhammaṭṭhitikāmena, yaṃ pattaṃ kusalaṃ mayā.",
  "atk-s0501a0:1226": "Tassānubhāvato khippaṃ, dhamme ariyappavedite;",
  "atk-s0501a0:1227": "Vuddhiṃ virūḷhiṃ vepullaṃ, pāpuṇātu ayaṃ jano”ti.",
  "atk-s0501a0:1228_0": "Paramavisuddhasaddhābuddhivīriyaguṇappaṭimaṇḍitena sīlācārajjavamaddavādiguṇasamudayasamuditena",
  "atk-s0501a0:1228_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattidhammappabhede",
  "atk-s0501a0:1228_2": "sāṭṭhakathe satthusāsane appaṭihatañāṇappabhāvena chamahāveyyākaraṇenachamahāveyyākaraṇena",
  "atk-s0501a0:1228_3": "karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0501a0:1228_4": "vādīvarena mahākavinā chaḷabhiññāpaṭisambhidādippabhedaguṇappaṭimaṇḍite uttarimanussadhamme",
  "atk-s0501a0:1228_5": "suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena",
  "atk-s0501a0:1228_6": "vipulavisuddhabuddhinā buddhaghosoti garūhi gahitanāmadheyyena therena katā ayaṃ",
  "atk-s0501a0:1228_7": "paramatthajotikā nāma khuddakapāṭhavaṇṇanā –",
  "atk-s0501a0:1229": "Tāva tiṭṭhatu lokasmiṃ, lokanittharaṇesinaṃ;",
  "atk-s0501a0:1230": "Dassentī kulaputtānaṃ, nayaṃ sīlādisuddhiyā.",
  "atk-s0501a0:1231": "Yāva buddhoti nāmampi, suddhacittassa tādino;",
  "atk-s0501a0:1232": "Lokamhi lokajeṭṭhassa, pavattati mahesinoti.",
  "atk-s0501a0:1233": "Paramatthajotikāya khuddaka-aṭṭhakathāya",
  "atk-s0501a0:1234": "Khuddakapāṭhavaṇṇanā niṭṭhitā."
}