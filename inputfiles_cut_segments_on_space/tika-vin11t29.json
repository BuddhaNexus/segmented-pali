{
  "tika-vin11t29:0": "Senāsanakkhandhakakathāvaṇṇanā",
  "tika-vin11t29:1_0": "2827.Āsandikoti caturassapīṭhaṁ. Atikkantapamāṇoti heṭṭhā aṭaniyā vaḍḍhakihatthato",
  "tika-vin11t29:1_1": "uccatarappamāṇapādako. Ekapassato dīgho pana uccapādako na vaṭṭati. Yathāha – ‘‘uccakampi",
  "tika-vin11t29:1_2": "āsandikanti vacanato ekatobhāgena dīghapīṭhameva hi aṭṭhaṅgulādhikapādakaṁ na vaṭṭati,",
  "tika-vin11t29:1_3": "caturassaāsandiko pana pamāṇātikkantopi vaṭṭatī’’ti (cūḷava. aṭṭha. 297).",
  "tika-vin11t29:2_0": "Tathāti iminā ‘‘atikkantapamāṇo’’ti idaṁ paccāmasati. Pañcaṅgapīṭhanti cattāro pādā,",
  "tika-vin11t29:2_1": "apassenanti imehi pañcaṅgehi yuttapīṭhaṁ. Sattaṅganti tīsu disāsu apassaye yojetvā",
  "tika-vin11t29:2_2": "kataṁ. Tañhi catūhi pādehi, tīhi apassehi ca yuttattā ‘‘sattaṅgapīṭha’’nti vuttaṁ.",
  "tika-vin11t29:2_3": "Esa nayo mañcepi. Yathāha – ‘‘sattaṅgo nāma tīsu disāsu apassayaṁ katvā katamañco,",
  "tika-vin11t29:2_4": "ayampi pamāṇātikkanto vaṭṭatī’’ti (cūḷava. aṭṭha. 297).",
  "tika-vin11t29:3_0": "2828.Tūlonaddhāti upari tūlaṁ pakkhipitvā baddhā. Ghareyevāti gihīnaṁ geheyeva nisīdituṁ",
  "tika-vin11t29:3_1": "vaṭṭatīti sambandho. ‘‘Nisīditu’’nti imināva sayanaṁ paṭikkhittaṁ. Sīsapādūpadhānanti",
  "tika-vin11t29:3_2": "sīsūpadhānañceva pādūpadhānañca. Ca-saddo pi-saddatthe so ‘‘agilānassā’’ti ettha",
  "tika-vin11t29:3_3": "ānetvā sambandhitabbo, tena agilānassāpi tāva vaṭṭati, pageva gilānassāti dīpeti.",
  "tika-vin11t29:4_0": "2829. Na kevalaṁ gilānassa sīsapādūpadhānameva vaṭṭati, atha kho idampīti dassetumāha",
  "tika-vin11t29:4_1": "‘‘santharitvā’’tiādi. Upadhānāni santharitvāti bahū upadhānāni attharitvā. Tattha",
  "tika-vin11t29:4_2": "cāti tasmiṁ upadhānasanthare. Paccattharaṇakaṁ datvāti upari paccattharaṇakaṁ attharitvā.",
  "tika-vin11t29:5_0": "2830.Tiriyanti vitthārato. Muṭṭhiratananti pākatikamuṭṭhikaratanaṁ. Taṁ pana vaḍḍhakīnaṁ",
  "tika-vin11t29:5_1": "vidatthimattaṁ. Mitanti pākaṭitaṁ pamāṇayuttaṁ hotīti yojanā. Katthaci potthakesu",
  "tika-vin11t29:5_2": "‘‘mata’’nti pāṭho dissati, so na gahetabbo. Dīghatoti bimbohanassa dīghato. Diyaḍḍhanti",
  "tika-vin11t29:5_3": "diyaḍḍhahatthaṁ vā dvihatthaṁ vā hotīti kurundiyaṁ vuttanti sambandho. Idameva hi",
  "tika-vin11t29:5_4": "‘‘sīsappamāṇabimbohana’’nti adhippetaṁ. Yathāha –",
  "tika-vin11t29:6_0": "‘‘Sīsappamāṇaṁ nāma yassa vitthārato tīsu kaṇṇesu dvinnaṁ kaṇṇānaṁ antaraṁ miniyamānaṁ",
  "tika-vin11t29:6_1": "vidatthi ceva caturaṅgulañca hoti, majjhaṭṭhānaṁ muṭṭhiratanaṁ hoti. Dīghato pana",
  "tika-vin11t29:6_2": "diyaḍḍharatanaṁ vā dviratanaṁ vāti kurundiyaṁ vuttaṁ. Ayaṁ sīsappamāṇassa ukkaṭṭhaparicchedo,",
  "tika-vin11t29:6_3": "ito uddhaṁ na vaṭṭati, heṭṭhā pana vaṭṭatī’’ti (cūḷava. aṭṭha. 297).",
  "tika-vin11t29:7_0": "2831.Coḷanti pilotikā. Paṇṇanti rukkhalatānaṁ paṇṇaṁ. Uṇṇāti eḷakādīnaṁ lomaṁ. Tiṇanti",
  "tika-vin11t29:7_1": "dabbatiṇādi yaṁ kiñci tiṇaṁ. Vākanti kadaliakkamakacivākādikaṁ. Etehi pañcahi pūritā",
  "tika-vin11t29:7_2": "bhisiyo tūlānaṁ gaṇanāvasā hetugabbhānaṁ etesaṁ pañcannaṁ gabbhānaṁ gaṇanāvasena",
  "tika-vin11t29:7_3": "pañca bhāsitāti yojanā.",
  "tika-vin11t29:8_0": "2832. Bimbohanagabbhaṁ dassetumāha ‘‘bhisī’’tiādi. Pañcevāti yathāvuttacoḷādipañceva.",
  "tika-vin11t29:8_1": "Tathā tūlāni tīṇipīti ‘‘anujānāmi, bhikkhave, tīṇi tūlāni rukkhatūlaṁ latātūlaṁ poṭakitūla’’nti",
  "tika-vin11t29:8_2": "(cūḷava. 297) anuññātāni tīṇipi tūlāni. Ettha ca rukkhatūlaṁ nāma simbalirukkhādīnaṁ",
  "tika-vin11t29:8_3": "yesaṁ kesañci rukkhānaṁ tūlaṁ. Latātūlaṁ nāma khīravalliādīnaṁ yāsaṁ kāsañci vallīnaṁ",
  "tika-vin11t29:8_4": "tūlaṁ. Poṭakitūlaṁ nāma poṭakitiṇādīnaṁ yesaṁ kesañci tiṇajātikānaṁ antamaso ucchunaḷādīnampi",
  "tika-vin11t29:8_5": "tūlaṁ. Lomāni migapakkhīnanti sīhādicatuppadānaṁ, morādipakkhīnaṁ lomāni. Imeti bhisigabbhādayo",
  "tika-vin11t29:8_6": "ime dasa bimbohanassa gabbhāti sambandho.",
  "tika-vin11t29:9_0": "2833. Evaṁ kappiyaṁ bhisibimbohanagabbhaṁ dassetvā idāni akappiyaṁ dassetumāha ‘‘manussaloma’’ntiādi.",
  "tika-vin11t29:9_1": "Lomesu manussalomañca pupphesu bakulapiyaṅgupupphādikaṁ sabbaṁ pupphañca paṇṇesu",
  "tika-vin11t29:9_2": "ca suddhaṁ kevalaṁ tamālapattañca na vaṭṭatīti yojanā. ‘‘Suddha’’nti iminā tamālapattaṁ",
  "tika-vin11t29:9_3": "sesagabbhehi missaṁ vaṭṭatīti byatirekato dīpeti.",
  "tika-vin11t29:10": "2834.Masūraketi cammachavibhisibimbohane.",
  "tika-vin11t29:11": "2835. ‘‘Suddha’’nti iminā byatirekato dassitamevatthaṁ sarūpato vibhāvetumāha ‘‘missa’’ntiādi.",
  "tika-vin11t29:12": "2836.Tiracchānagatassa vāti antamaso gaṇḍuppādassāpi. Kārentassāti cittakammakaṭṭhakammādivasena kārāpentassa vā karontassa vā.",
  "tika-vin11t29:13_0": "2837.Jātakanti apaṇṇakajātakādijātakañca. Vatthunti vimānavatthuādikaṁ pasādajanakaṁ",
  "tika-vin11t29:13_1": "vā petavatthuādikaṁ saṁvegajanakaṁ vā vatthuṁ. Vā-saddena aṭṭhakathāgataṁ idha dassitapakaraṇaṁ",
  "tika-vin11t29:13_2": "saṅgaṇhāti. Parehi vāti ettha vā-saddo avadhāraṇe, tena parehi kārāpetumeva vaṭṭati,",
  "tika-vin11t29:13_3": "na sayaṁ kātunti dīpeti. Sayaṁ kātumpīti ettha api-saddo pageva kārāpetunti dīpeti.",
  "tika-vin11t29:14": "2838.Yo pana bhikkhu dvīhi vassehi vā ekena vā vassena yassa bhikkhuno vuḍḍhataro vā hoti daharataro vā, so tena bhikkhunā samānāsaniko nāma hotīti yojanā.",
  "tika-vin11t29:15_0": "2839.‘‘Sattavassena pañcavasso’’ti idaṁ dvīhi vassehi vuḍḍhanavakānaṁ samānāsanikatte",
  "tika-vin11t29:15_1": "udāharaṇaṁ. ‘‘Chavassena pañcavasso’’ti idaṁ ekavassena vuḍḍhanavakānaṁ samānāsanikatte udāharaṇaṁ.",
  "tika-vin11t29:16_0": "2840. Yaṁ tiṇṇaṁ nisīdituṁ pahoti, taṁ heṭṭhā dīghāsanaṁ nāmāti yojanā. ‘‘Samānāsanikā",
  "tika-vin11t29:16_1": "mañce nisīditvā mañcaṁ bhindiṁsu, pīṭhe nisīditvā pīṭhaṁ bhindiṁsū’’ti (cūḷava. 320)",
  "tika-vin11t29:16_2": "āropite vatthumhi ‘‘anujānāmi, bhikkhave, duvaggassa mañcaṁ duvaggassa pīṭha’’nti",
  "tika-vin11t29:16_3": "(cūḷava. 320) anuññātattā ‘‘dve’’ti samānāsanike dve sandhāya vuttaṁ.",
  "tika-vin11t29:17_0": "2841. Ubhatobyañjanaṁ , itthiṁ, paṇḍakaṁ ṭhapetvā sabbehipi gahaṭṭhehi, pabbajitehi",
  "tika-vin11t29:17_1": "vā purisehi saha dīghāsane nisīdituṁ anuññātanti yojanā. Potthakesu pana katthaci",
  "tika-vin11t29:17_2": "‘‘sabbesa’’nti sāmivacananto pāṭho dissati, tato ‘‘sabbehipī’’ti karaṇavacanantova",
  "tika-vin11t29:17_3": "pāṭho yuttataro. Karaṇavacanappasaṅge vā sāmivacananiddesoti veditabbaṁ. Yathāha",
  "tika-vin11t29:17_4": "‘‘yaṁ tiṇṇaṁ pahoti, taṁ saṁhārimaṁ vā hotu asaṁhārimaṁ vā, tathārūpe api phalakakhaṇḍe",
  "tika-vin11t29:17_5": "anupasampannenāpi saddhiṁ nisīdituṁ vaṭṭatī’’ti (cūḷava. aṭṭha. 320).",
  "tika-vin11t29:18_0": "2842.Purimikoti ñattidutiyāya kammavācāya sammatena ‘‘na chandāgatiṁ gaccheyya…pe…",
  "tika-vin11t29:18_1": "gahitāgahitañca jāneyyā’’ti (cūḷava. 317) vuttehi pañcahi aṅgehi samannāgatena bhikkhunā",
  "tika-vin11t29:18_2": "purimavassūpanāyikadivase ‘‘anujānāmi, bhikkhave, paṭhamaṁ bhikkhū gaṇetuṁ, paṭhamaṁ",
  "tika-vin11t29:18_3": "bhikkhū gaṇetvā seyyā gaṇetuṁ, seyyā gaṇetvā seyyaggena gāhetu’’ntiādinā (cūḷava.",
  "tika-vin11t29:18_4": "318) nayena anuññātaniyāmeneva senāsanaggāhāpanaṁ purimiko nāma senāsanaggāho. Evameva",
  "tika-vin11t29:18_5": "pacchimikāya vassūpanāyikadivase senāsanaggāhāpanaṁ pacchimiko nāma. Evameva mahāpavāraṇādivasassa",
  "tika-vin11t29:18_6": "anantaradivase ‘‘bhante, antarāmuttakaṁ senāsanaṁ gaṇhathā’’ti vatvā vuḍḍhapaṭipāṭiyā",
  "tika-vin11t29:18_7": "senāsanaggāhāpanaṁ antarāmuttako nāma. Pakāsito ‘‘aparajjugatāya āsāḷhiyāpurimiko",
  "tika-vin11t29:18_8": "gāhāpetabbo, māsagatāya āsāḷhiyā pacchimiko gāhetabbo, aparajjugatāya pavāraṇāya",
  "tika-vin11t29:18_9": "āyatiṁ vassāvāsatthāya antarāmuttako gāhetabbo’’ti (cūḷava. 318) vutto.",
  "tika-vin11t29:19_0": "2843. Vuttamevatthaṁ niyametvā dassetumāha ‘‘pubbāruṇā’’tiādi. Idha pāṭipadā nāma",
  "tika-vin11t29:19_1": "dve vassūpanāyikadivasā ceva mahāpavāraṇāya anantaradivaso ca. Imesaṁ tiṇṇaṁ pāṭipadadivasānaṁ",
  "tika-vin11t29:19_2": "aruṇo pubbāruṇo nāma. Te divase atikkamma dutiyatithipaṭibaddho aruṇo punāruṇo nāma.",
  "tika-vin11t29:19_3": "Idanti ubhayāruṇānantaraṁ. Senāsanagāhakassāti ettha sakatthe ka-paccayo, senāsanaggāhassāti",
  "tika-vin11t29:19_4": "attho. Yathāha – ‘‘idañhi senāsanaggāhassa khetta’’nti. Vassūpagate vassūpagame kātabbe",
  "tika-vin11t29:19_5": "sati, sādhetabbapayojane bhummaṁ. Vassūpagateti vā nimittatthe bhummaṁ. Purimikāya,",
  "tika-vin11t29:19_6": "hi pacchimikāya ca vassūpagamanassa taṁ tadahu senāsanaggāho nimittaṁ, antarāmuttako",
  "tika-vin11t29:19_7": "pana āgamino vassūpagamanassāti evaṁ tividhopi senāsanaggāho vassūpagamanassa nimittaṁ hoti.",
  "tika-vin11t29:20_0": "2844. Pāṭipadadivasassa aruṇe uggateyeva senāsane pana gāhite añño bhikkhu āgantvā",
  "tika-vin11t29:20_1": "sace senāsanapaññāpakaṁ senāsanaṁ yācati, so bhikkhu senāsanapaññāpakena ‘‘senāsanaṁ",
  "tika-vin11t29:20_2": "gāhita’’nti vattabboti yojanā.",
  "tika-vin11t29:21_0": "2845. Vassāvāsassa idaṁ vassāvāsikaṁ, vassaṁvutthānaṁ dātabbacīvaraṁ, gāthābandhavasena",
  "tika-vin11t29:21_1": "‘‘vassavāsika’’nti rassattaṁ. Saṅghikaṁ apaloketvā gahitaṁ vassāvāsikaṁ cīvaraṁ sace",
  "tika-vin11t29:21_2": "tatrajaṁ tatruppādaṁ hoti, antovasse vibbhantopi labhateti yojanā. ‘‘Tatrajaṁ sace’’ti",
  "tika-vin11t29:21_3": "iminā cassa dāyakānaṁ vassāvāsikapaccayavasena gāhitaṁ pana na labhatīti dīpeti.",
  "tika-vin11t29:21_4": "Yathāha – ‘‘paccayavasena gāhitaṁ pana na labhatīti vadantī’’ti (cūḷava. aṭṭha. 318).",
  "tika-vin11t29:22_0": "2846-8. Sace vutthavasso yo bhikkhu āvāsikahatthato kiñci ticīvarādikaṁ kappiyabhaṇḍaṁ",
  "tika-vin11t29:22_1": "attano gahetvā ‘‘asukasmiṁ kule mayhaṁ gahitaṁ vassāvāsikacīvaraṁ gaṇha’’ iti evaṁ",
  "tika-vin11t29:22_2": "vatvā tassa āvāsikassa datvā disaṁ gacchati pakkamati, so tattha gataṭṭhāne sace",
  "tika-vin11t29:22_3": "uppabbajati gihī hoti, tassa disaṁgatassa sampattaṁ taṁ vassāvāsikaṁ tena tathā dinnampi",
  "tika-vin11t29:22_4": "āvāsiko bhikkhu gahetuṁ na labhati, tassa pāpitaṁ vassāvāsikacīvaraṁ saṅghikaṁyeva",
  "tika-vin11t29:22_5": "siyāti yojanā. Yathāha – ‘‘idha, bhikkhave, vassaṁvuttho bhikkhu vibbhamati, saṅghasseveta’’nti.",
  "tika-vin11t29:23": "2849. Tasmiṁ kule dāyake manusse sammukhā ce paṭicchāpeti, tassa disaṁgamissa sampattaṁ vassāvāsikacīvaraṁ āvāsiko labhatīti yojanā.",
  "tika-vin11t29:24_0": "2850. Tattha ārāmo nāma pupphārāmo vā phalārāmo vā. Vihāro nāma yaṁ kiñci pāsādādisenāsanaṁ.",
  "tika-vin11t29:24_1": "Vatthūni duvidhassapīti ārāmavatthu, vihāravatthūti duvidhassa vatthūni ca. Ārāmavatthu",
  "tika-vin11t29:24_2": "nāma tesaṁyeva ārāmānaṁ atthāya paricchinditvā ṭhapitokāso, tesu vā ārāmesu vinaṭṭhesu",
  "tika-vin11t29:24_3": "tesaṁ porāṇakabhūmibhāgo. Vihāravatthu nāma tassa patiṭṭhānokāso. Bhisi nāma uṇṇabhisiādīnaṁ",
  "tika-vin11t29:24_4": "pañcannaṁ aññatarā. Bimbohanaṁ nāma vuttappakārānaṁ bimbohanānaṁ aññataraṁ. Mañcaṁ",
  "tika-vin11t29:24_5": "nāma masārako bundikābaddho, kuḷīrapādako, āhaccapādakoti imesaṁ pubbe vuttānaṁ catunnaṁ",
  "tika-vin11t29:24_6": "mañcānaṁ aññataraṁ. Pīṭhaṁ nāma masārakādīnaṁyeva catunnaṁ pīṭhānaṁ aññataraṁ.",
  "tika-vin11t29:25_0": "2851.Lohakumbhī nāma kāḷalohena vā tambalohena vā yena kenaci lohena katā kumbhī.",
  "tika-vin11t29:25_1": "Kaṭāho pākaṭova. ‘‘Bhāṇaka’’nti alañjaro vuccati. Alañjaroti ca bahuudakagaṇhanikā",
  "tika-vin11t29:25_2": "mahācāṭi, jalaṁ gaṇhituṁ alanti alañjaro. ‘‘Vaṭṭacāṭi viya hutvā thokaṁ dīghamukho",
  "tika-vin11t29:25_3": "majjhe paricchedaṁ dassetvā kato’’ti gaṇṭhipade vuttaṁ. Vārakoti ghaṭo. Ku vuccati",
  "tika-vin11t29:25_4": "pathavī, tassā dālanato vidāraṇato ‘‘kudālo’’ti ayomayaupakaraṇaviseso vuccati.",
  "tika-vin11t29:26_0": "2852.Valliveḷuādīsu veḷūti mahāveṇu. Tiṇanti gehacchādanaṁ tiṇaṁ. Paṇṇaṁ tālapaṇṇādikaṁ.",
  "tika-vin11t29:26_1": "Muñjanti muñjatiṇaṁ. Pabbajanti pabbajatiṇaṁ, mattikā pakatimattikā vā gerukādipañcavaṇṇā",
  "tika-vin11t29:26_2": "vā mattikā. Āha ca aṭṭhakathācariyo.",
  "tika-vin11t29:27_0": "2853.Dveti paṭhamadutiyagarubhaṇḍāni. Dvīhi saṅgahitāni ‘‘āromo, ārāmavatthu, idaṁ",
  "tika-vin11t29:27_1": "paṭhamaṁ. Vihāro, vihāravatthu, idaṁ dutiya’’nti (cūḷava. 321-322) vuttattā. Catusaṅgahanti",
  "tika-vin11t29:27_2": "catūhi bhisiādīhi saṅgaho yassāti viggaho. Navakoṭṭhāsanti lohakumbhiādayo nava koṭṭhāsā",
  "tika-vin11t29:27_3": "assāti viggaho. Aṭṭhadhā valliādīhi aṭṭhahi pakārehi.",
  "tika-vin11t29:28_0": "2854.Itīti nidassanatthe. Evaṁ vuttanayena pañcahi rāsīhi niddiṭṭhānaṁ garubhaṇḍagaṇanānaṁ",
  "tika-vin11t29:28_1": "piṇḍavasena pañcavīsatividhaṁ garubhaṇḍaṁ pañcanimmalalocano nātho pakāsayīti yojanā.",
  "tika-vin11t29:28_2": "Pañca nimmalāni locanāni yassāti viggaho, maṁsadibbadhammabuddhasamantacakkhuvasena",
  "tika-vin11t29:28_3": "pañcavidhavippasannalocanoti attho.",
  "tika-vin11t29:29_0": "2855.Vissajjentoti issaravatāya parassa vissajjento. Vibhājentoti vassaggena pāpetvā",
  "tika-vin11t29:29_1": "vibhājento. Idañhi sabbampi garubhaṇḍaṁ senāsanakkhandhake (cūḷava. 321) ‘‘avissajjiyaṁ.",
  "tika-vin11t29:29_2": "Kiṭāgirivatthumhi (cūḷava. 322) avebhaṅgiya’’nti ca vuttaṁ. Ubhayattha āgatavohārabhedadassanamukhena",
  "tika-vin11t29:29_3": "tattha vippaṭipajjantassa āpattiṁ dassento āha ‘‘bhikkhu thullaccayaṁ phuse’’ti. Parivāre pana –",
  "tika-vin11t29:30": "Avissajjiyaṁ avebhaṅgiyaṁ, pañca vuttā mahesinā;",
  "tika-vin11t29:31": "Vissajjentassa paribhuñjantassa anāpatti;",
  "tika-vin11t29:32": "Pañhā mesā kusalehi cintitāti. (pari. 479) –",
  "tika-vin11t29:33": "Āgataṁ. Tasmā mūlacchejjavasena avissajjiyaṁ, avebhaṅgiyañca, parivattanavasena pana vissajjentassa, paribhuñjantassa ca anāpattīti evamettha adhippāyo.",
  "tika-vin11t29:34": "2856.Bhikkhunā puggalena vā saṅghena vā gaṇena vā garubhaṇḍaṁ tu vissajjitaṁ avissaṭṭhameva hoti, vibhattañca avibhājitameva hotīti yojanā.",
  "tika-vin11t29:35_0": "2857.Ettha etesu pañcasu garubhaṇḍesu purimesu tīsu agarubhaṇḍakaṁ kiñci na ca atthīti",
  "tika-vin11t29:35_1": "yojanā. Catutthe pana garubhaṇḍe aṭṭhakathāya ‘‘lohakumbhī, lohabhāṇakaṁ, lohakaṭāhanti",
  "tika-vin11t29:35_2": "imāni tīṇi mahantāni vā hontu khuddakāni vā, antamaso pasatamattaudakagaṇhanakānipi",
  "tika-vin11t29:35_3": "garubhaṇḍāniyevā’’ti vuttanayaṁ dassetumāha ‘‘lohakumbhī’’tiādi.",
  "tika-vin11t29:36_0": "2858. Idaṁ tividhanti sambandho. Pādagaṇhanakoti ettha pādo nāma magadhanāḷiyā pañcanāḷimattagaṇhanako",
  "tika-vin11t29:36_1": "bhājanaviseso. Bhājanānaṁ pamāṇaṁ karontā sīhaḷadīpe yebhuyyena teneva pādena minanti.",
  "tika-vin11t29:36_2": "Tasmā aṭṭhakathāyaṁ ‘‘sīhaḷadīpe pādagaṇhanako bhājetabbo’’ti (cūḷava. aṭṭha. 321)",
  "tika-vin11t29:36_3": "vuttaṁ. Lohavārakoti kāḷalohatambalohavaṭṭalohakaṁsalohānaṁ yena kenaci kato. Bhājiyoti bhājetabbo.",
  "tika-vin11t29:37_0": "2859.Tato uddhanti tato pādagaṇhanakavārakato uddhaṁ adhikaṁ gaṇhanako. Evaṁ pāḷiāgatānaṁ",
  "tika-vin11t29:37_1": "vinicchayaṁ dassetvā aṭṭhakathāgatānaṁ (cūḷava. aṭṭha. 321) dassetumāha ‘‘bhiṅgārādīnī’’tiādi.",
  "tika-vin11t29:37_2": "Bhiṅgāro nāma ukkhittahatthisoṇḍākārena katajalaniggamakaṇṇiko uccagīvo mahāmukhaudakabhājanaviseso.",
  "tika-vin11t29:37_3": "Ādi-saddena aṭṭhakathāgatāni ‘‘paṭiggahauḷuṅkadabbikaṭacchupātitaṭṭakasarakasamuggaaṅgārakapalladhūmakaṭacchuādīni",
  "tika-vin11t29:37_4": "khuddakāni vā mahantāni vā’’ti (cūḷava. aṭṭha. 321) vuttāni saṅgaṇhāti. Sabbānīti",
  "tika-vin11t29:37_5": "khuddakāni vā mahantāni vā.",
  "tika-vin11t29:38_0": "2860. Tambathālakā ayathālakā bhājetabbāti yojanā. Ca-saddena aṭṭhakathāyaṁ vuttaṁ",
  "tika-vin11t29:38_1": "‘‘ṭhapetvā pana bhājanavikatiṁ aññasmimpi kappiyalohabhaṇḍe añjanī añjanisalākā kaṇṇamalaharaṇī",
  "tika-vin11t29:38_2": "sūci paṇṇasūci khuddako pipphalako khuddakaṁ ārakaṇṭakaṁ kuñcikā tāḷaṁ kattarayaṭṭhivedhako",
  "tika-vin11t29:38_3": "natthudānaṁ bhindivālo lohakūṭo lohakuṭṭi lohaguḷo lohapiṇḍi lohaaraṇī cakkalikaṁ",
  "tika-vin11t29:38_4": "aññampi vippakataṁ lohabhaṇḍaṁ bhājiya’’nti (cūḷava. aṭṭha. 321) vacanaṁ saṅgaṇhāti.",
  "tika-vin11t29:38_5": "Dhūmanettanti dhūmanāḷikā. Ādi-saddena ‘‘phāladīparukkhadīpakapallakaolambakadīpakaitthipurisatiracchānagatarūpakāni",
  "tika-vin11t29:38_6": "pana aññāni vā bhitticchadanakavāṭādīsu upanetabbāni antamaso lohakhilakaṁ upādāya",
  "tika-vin11t29:38_7": "sabbāni lohabhaṇḍāni garubhaṇḍāniyeva hontī’’ti (cūḷava. aṭṭha. 321) vuttaṁ saṅgaṇhāti.",
  "tika-vin11t29:39_0": "2861.Attanā paṭiladdhanti ettha pi-saddo luttaniddiṭṭho, attanā paṭiladdhampīti attho.",
  "tika-vin11t29:39_1": "Bhikkhunā attanā paṭiladdhampi taṁ lohabhaṇḍaṁ kiñcipi puggalikaparibhogena na bhuñjitabbanti yojanā.",
  "tika-vin11t29:40": "2862. Kaṁsavaṭṭalohānaṁ vikārabhūtāni tambamayabhājanānipi puggalikaparibhogena sabbaso paribhuñjituṁ na vaṭṭantīti yojanā.",
  "tika-vin11t29:41_0": "2863.Eseva nayoti ‘‘na puggalikabhogenā’’tiādinā dassitanayo. Saṅghikesu vā gihīnaṁ",
  "tika-vin11t29:41_1": "santakesu vā yathāvuttabhaṇḍesu paribhogapaccayā doso na atthīti yojanā. ‘‘Kaṁsalohādibhājanaṁ",
  "tika-vin11t29:41_2": "saṅghassa dinnampi pārihāriyaṁ na vaṭṭati, gihivikatanīhāreneva paribhuñjitabba’’nti",
  "tika-vin11t29:41_3": "(cūḷava. aṭṭha. 321) mahāpaccariyaṁ vuttaṁ. Ettha ca pārihāriyaṁ na vaṭṭati attano",
  "tika-vin11t29:41_4": "santakaṁ viya gahetvā paribhuñjituṁ na vaṭṭatīti. ‘‘Gihivikatanīhārenevaparibhuñjitabba’’nti",
  "tika-vin11t29:41_5": "iminā sace ārāmikādayo paṭisāmetvā paṭidenti, paribhuñjituṁ vaṭṭatīti dasseti.",
  "tika-vin11t29:42_0": "2864.Khīrapāsāṇanti mudukā pāṇajāti. Vuttañhi mātikāṭṭhakathāgaṇṭhipade ‘‘khīrapāsāṇo",
  "tika-vin11t29:42_1": "nāma muduko pāsāṇo’’ti. Garukanti garubhaṇḍaṁ. Taṭṭakādikanti ādi-saddena sarakādīnaṁ",
  "tika-vin11t29:42_2": "saṅgaho. Ghaṭakoti khīrapāsāṇamayoyeva vārako. ‘‘Pādagaṇhanato uddha’’nti iminā pādagaṇhanako",
  "tika-vin11t29:42_3": "agarubhaṇḍanti dīpeti.",
  "tika-vin11t29:43_0": "2865. ‘‘Suvaṇṇarajatahārakūṭajātiphalikabhājanāni gihivikatānipi na vaṭṭanti, pageva",
  "tika-vin11t29:43_1": "saṅghikaparibhogena vā puggalikaparibhogena vā’’ti (cūḷava. aṭṭha. 321) aṭṭhakathāyaṁ",
  "tika-vin11t29:43_2": "vuttanayaṁ dassetumāha ‘‘siṅgī’’tiādi. Siṅgīti suvaṇṇaṁ. Sajjhu rajataṁ. Hārakūṭaṁ",
  "tika-vin11t29:43_3": "nāma suvaṇṇavaṇṇaṁ lohajātaṁ. Phalikena ubbhavaṁ jātaṁ, phalikamayaṁ bhājananti attho.",
  "tika-vin11t29:43_4": "Gihīnaṁ santakānipīti api-saddena gihivikataparibhogenāpi tāva na vaṭṭanti, pageva",
  "tika-vin11t29:43_5": "saṅghikaparibhogena vā puggalikaparibhogena vāti dīpeti. Senāsanaparibhoge pana āmāsampi",
  "tika-vin11t29:43_6": "anāmāsampi sabbaṁ vaṭṭati.",
  "tika-vin11t29:44_0": "2866.Khuddāti yāya vāsiyā ṭhapetvā dantakaṭṭhacchedanaṁ vā ucchutacchanaṁ vā aññaṁ",
  "tika-vin11t29:44_1": "mahākammaṁ kātuṁ na sakkā, evarūpā khuddakā vāsi bhājanīyā. Mahattarīti yathāvuttappamāṇāya",
  "tika-vin11t29:44_2": "vāsiyā mahantatarā yena kenaci ākārena katavāsi garubhaṇḍaṁ. Vejjānaṁ sirāvedhanakampi",
  "tika-vin11t29:44_3": "ca pharasu tathā garubhaṇḍanti yojanā.",
  "tika-vin11t29:45_0": "2867.Kuṭhārīti ettha pharasusadisova vinicchayo. Yā pana āvudhasaṅkhepena katā, ayaṁ",
  "tika-vin11t29:45_1": "anāmāsā. Kudālo antamaso caturaṅgulamattopi. Sikharanti dhanurajjuto nāmetvā dāruādīnaṁ",
  "tika-vin11t29:45_2": "vijjhanakakaṇṭako. Tenevāti nikhādaneneva.",
  "tika-vin11t29:46_0": "2868. Nikhādanassa bhedavantatāya taṁ vibhajitvā dassetumāha ‘‘caturassamukhaṁ doṇimukha’’nti.",
  "tika-vin11t29:46_1": "Doṇimukhanti doṇi viya ubhayapassena nāmitamukhaṁ. Vaṅkanti aggato nāmetvā katanikhādanaṁ.",
  "tika-vin11t29:46_2": "Pi-saddena ujukaṁ saṅgaṇhāti. Tattha cāti tasmiṁ nikhādane. Sadaṇḍaṁ khuddakañca",
  "tika-vin11t29:46_3": "nikhādanaṁ sabbaṁ garubhaṇḍanti yojanā. ‘‘Sadaṇḍaṁ khuddaka’’nti iminā visesanadvayena",
  "tika-vin11t29:46_4": "adaṇḍaṁ phalamattaṁ sipāṭikāya ṭhapetvā pariharaṇayoggaṁ sammajjanidaṇḍavedhanakaṁ",
  "tika-vin11t29:46_5": "nikhādanaṁ agarubhaṇḍaṁ, tato mahantaṁ nikhādanaṁ adaṇḍampi garubhaṇḍanti dīpeti.",
  "tika-vin11t29:46_6": "Yehi manussehi vihāre vāsiādīni dinnāni ca honti, te ce ghare daḍḍhe vā corehi vā",
  "tika-vin11t29:46_7": "vilutte ‘‘detha no, bhante, upakaraṇe puna pākatike karissāmā’’ti vadanti, dātabbā.",
  "tika-vin11t29:46_8": "Sace āharanti, na vāretabbā, anāharantāpi na codetabbā.",
  "tika-vin11t29:47_0": "2869. ‘‘Kammārataṭṭakāracundakāranaḷakāramaṇikārapattabandhakānaṁ adhikaraṇimuṭṭhikasaṇḍāsatulādīni",
  "tika-vin11t29:47_1": "sabbāni lohamayaupakaraṇāni saṅghe dinnakālato paṭṭhāya garubhaṇḍāni. Tipukoṭṭakasuvaṇṇakāracammakāraupakaraṇesupi",
  "tika-vin11t29:47_2": "eseva nayo. Ayaṁ pana viseso – tipukoṭṭakaupakaraṇesupi tipucchedanasatthakaṁ, suvaṇṇakāraupakaraṇesu",
  "tika-vin11t29:47_3": "suvaṇṇacchedanasatthakaṁ, cammakāraupakaraṇesu kataparikammacammachindanakaṁ khuddakasatthanti",
  "tika-vin11t29:47_4": "imāni bhājanīyabhaṇḍānī’’ti (cūḷava. aṭṭha. 321) aṭṭhakathāgataṁ vinicchayekadesaṁ",
  "tika-vin11t29:47_5": "dassetumāha ‘‘muṭṭhika’’ntiādi . Tulādikanti ettha ādi-saddena kattariādiupakaraṇaṁ saṅgaṇhāti.",
  "tika-vin11t29:48_0": "2870. ‘‘Nahāpitatunnakārānaṁ upakaraṇesupi ṭhapetvā mahākattariṁ, mahāsaṇḍāsaṁ, mahāpipphalakañca",
  "tika-vin11t29:48_1": "sabbaṁ bhājanīyaṁ. Mahākattariādīni garubhaṇḍānī’’ti (cūḷava. aṭṭha. 321) aṭṭhakathāgataṁ",
  "tika-vin11t29:48_2": "vinicchayaṁ dassetumāha ‘‘nhāpitakassā’’tiādi. Nhāpitakassa upakaraṇesu saṇḍāso,",
  "tika-vin11t29:48_3": "mahattarī kattarī ca tunnakārānañca upakaraṇesu mahattarī kattarī ca mahāpipphalakañca",
  "tika-vin11t29:48_4": "garubhaṇḍakanti yojanā.",
  "tika-vin11t29:49_0": "2871. Ettāvatā catutthagarubhaṇḍe vinicchayaṁ dassetvā idāni pañcamagarubhaṇḍe vinicchayaṁ",
  "tika-vin11t29:49_1": "dassetumāha ‘‘vallī’’tiādi. Vettalatādikā valli dullabhaṭṭhāne saṅghassa dinnā vā",
  "tika-vin11t29:49_2": "tattha saṅghassa bhūmiyaṁ jātā, rakkhitā gopitā vā aḍḍhabāhuppamāṇā garubhaṇḍaṁ hotīti",
  "tika-vin11t29:49_3": "yojanā. ‘‘Aḍḍhabāhūti kapparato paṭṭhāya yāva aṁsakūṭa’’nti gaṇṭhipade vuttaṁ. ‘‘Aḍḍhabāhu",
  "tika-vin11t29:49_4": "nāma vidatthicaturaṅgula’’ntipi vadanti. Sace sā valli saṅghakamme, cetiyakamme ca",
  "tika-vin11t29:49_5": "kate atirekā hoti, puggalikakammepi upanetuṁ vaṭṭati. Arakkhitā pana garubhaṇḍameva na hoti.",
  "tika-vin11t29:50_0": "2872.Aṭṭhakathāyaṁ ‘‘suttamakacivākanāḷikerahīracammamayā rajjukā vā yottāni vā vāke",
  "tika-vin11t29:50_1": "ca nāḷikerahīre ca vaṭṭetvā katā ekavaṭṭā vā dvivaṭṭā vā saṅghassa dinnakālato paṭṭhāya",
  "tika-vin11t29:50_2": "garubhaṇḍaṁ. Suttaṁ pana avaṭṭetvā dinnaṁ, makacivākanāḷikerahīrā ca bhājanīyā’’ti",
  "tika-vin11t29:50_3": "(cūḷava. aṭṭha. 321) āgatavinicchayaṁ dassetumāha ‘‘suttavākādinibbattā’’tiādi. Vākādīti",
  "tika-vin11t29:50_4": "ādi-saddena makacivākanāḷikerahīracammānaṁ gahaṇaṁ. Nātidīghā rajjukā. Atidīghaṁ yottakaṁ.",
  "tika-vin11t29:51": "2873. Nāḷikerassa hīre vā makacivāke vā vaṭṭetvā katā ekavaṭṭāpi garubhaṇḍakanti yojanā. Yehi panetāni rajjukayottādīni dinnāni honti, te attano karaṇīyena harantā na vāretabbā.",
  "tika-vin11t29:52_0": "2874. Vaḍḍhakiaṅgulena aṭṭhaṅgulāyato sūcidaṇḍamatto pariṇāhato sīhaḷadīpe lekhakānaṁ",
  "tika-vin11t29:52_1": "lekhanisūcidaṇḍamatto saṅghassa dinno vā tatthajātako vā rakkhito gopito veḷu garubhaṇḍaṁ",
  "tika-vin11t29:52_2": "siyāti yojanā. ‘‘Yaṁ majjhimapurisassa kaniṭṭhaṅguliyā aggappamāṇaṁ, idaṁ sīhaḷadīpe",
  "tika-vin11t29:52_3": "lekhakānaṁ lekhanisūciyā pamāṇa’’nti vadanti. So ca saṅghakamme ca cetiyakamme ca",
  "tika-vin11t29:52_4": "kate atireko puggalikakamme dātuṁ vaṭṭati.",
  "tika-vin11t29:53_0": "2875. Daṇḍo ca salākā ca daṇḍasalākā, chattassa daṇḍasalākāti viggaho. Chattadaṇḍo",
  "tika-vin11t29:53_1": "nāma chattapiṇḍi. Chattasalākāti chattapañjarasalākā. Daṇḍoti upāhanadaṇḍako. ‘‘Daṇḍo’’ti",
  "tika-vin11t29:53_2": "sāmaññena vuttepi aṭṭhakathāgatesu sarūpena idhāvutto upāhanadaṇḍoyeva sāmaññavacanena",
  "tika-vin11t29:53_3": "pārisesato gahetabboti. Daḍḍhagehamanussā gaṇhitvā gacchantā na vāretabbā.",
  "tika-vin11t29:54_0": "2876.Muñjādīsu gehacchadanārahesu tiṇesu yaṁ kiñci muṭṭhimattaṁ tiṇaṁ vā gehacchadanārahaṁ",
  "tika-vin11t29:54_1": "tālapaṇṇādi ekampi saṅghassa dinnaṁ vā tattha saṅghikabhūmiyaṁ jātaṁ vā garubhaṇḍaṁ",
  "tika-vin11t29:54_2": "siyāti yojetabbā. Tattha muṭṭhimattaṁ nāma karaḷamattaṁ. Idañca karaḷaṁ katvā chādentānaṁ",
  "tika-vin11t29:54_3": "chadanakaraḷavasena gahetabbaṁ. Tālapaṇṇādīti ādi-saddena nāḷikerapaṇṇādigehacchadanapaṇṇānaṁ",
  "tika-vin11t29:54_4": "gahaṇaṁ. Tampi muñjādi saṅghakamme ca cetiyakamme ca kate atirekaṁ puggalikakamme",
  "tika-vin11t29:54_5": "dātuṁ vaṭṭati. Daḍḍhagehamanussā gahetvā gacchanti, na vāretabbāti.",
  "tika-vin11t29:55_0": "2877-8.Aṭṭhaṅgulappamāṇoti dīghato aṭṭhaṅgulamatto. Keci ‘‘puthulato’’ti vadanti.",
  "tika-vin11t29:55_1": "Rittapotthakoti lekhāhi suññapotthako, na likhitapotthakoti vuttaṁ hoti. ‘‘Aṭṭhaṅgulappamāṇo’’ti",
  "tika-vin11t29:55_2": "iminā aṭṭhaṅgulato ūnappamāṇo bhājiyo, ‘‘rittapotthako’’ti iminā aṭṭhaṅgulato atirekappamāṇopi",
  "tika-vin11t29:55_3": "likhitapotthako bhājiyoti dasseti.",
  "tika-vin11t29:56_0": "‘‘Mattikā pakatimattikā vā hotu pañcavaṇṇā vā sudhā vā sajjurasakaṅguṭṭhasilesādīsu",
  "tika-vin11t29:56_1": "vā yaṁ kiñci dullabhaṭṭhāne ānetvā vā dinnaṁ tatthajātakaṁ vā rakkhitagopitaṁ tālaphalapakkamattaṁ",
  "tika-vin11t29:56_2": "garubhaṇḍaṁ hotī’’ti (cūḷava. aṭṭha. 321) aṭṭhakathāgatavinicchayaṁ dassetumāha ‘‘mattikā’’tiādi.",
  "tika-vin11t29:56_3": "Pākatikā vā setagerukādipañcavaṇṇā vāpi mattikāti yojanā. Sileso nāma kabiṭṭhādisileso.",
  "tika-vin11t29:56_4": "Ādi-saddena sajjurasakaṅguṭṭhādīnaṁ gahaṇaṁ. Tālapakkapamāṇanti ekaṭṭhitālaphalapamāṇāpi.",
  "tika-vin11t29:56_5": "Tampi mattikādi saṅghakamme, cetiyakamme ca niṭṭhite atirekaṁ puggalikakamme dātuṁ vaṭṭati.",
  "tika-vin11t29:57": "2879-80. ‘‘Veḷuādika’’nti padacchedo. Rakkhitaṁ gopitaṁ vāpi gaṇhatā samakaṁ vā atirekaṁ vā thāvaraṁ antamaso taṁagghanakaṁ vālikameva vā datvā gahetabbanti yojanā.",
  "tika-vin11t29:58_0": "Aṭṭhakathāyaṁ pana ‘‘rakkhitagopitaṁ veḷuṁ gaṇhantena samakaṁ vā atirekaṁ vā thāvaraṁ",
  "tika-vin11t29:58_1": "antamaso taṁagghanakavālikāyapi phātikammaṁ katvā gahetabbo. Phātikammaṁ akatvā gaṇhantena",
  "tika-vin11t29:58_2": "tattheva vaḷañjetabbo, gamanakāle saṅghike āvāse ṭhapetvā gantabbaṁ. Asatiyā gahetvā",
  "tika-vin11t29:58_3": "gatena pana pahiṇitvā dātabbo. Desantaragatena sampattavihāre saṅghikāvāse ṭhapetabbo’’ti",
  "tika-vin11t29:58_4": "(cūḷava. aṭṭha. 321) veḷumhiyeva ayaṁ vinicchayo vutto, idha pana ‘‘valliveḷādikaṁ",
  "tika-vin11t29:58_5": "kiñcī’’ti valliādīnampi sāmaññena vuttattā taṁ upalakkhaṇamattaṁ valliādīsupi yathārahaṁ",
  "tika-vin11t29:58_6": "labbhatīti veditabbaṁ.",
  "tika-vin11t29:59": "2881.Añjananti silāmayo. Evaṁ haritālamanosilāpi.",
  "tika-vin11t29:60_0": "2882. Dārubhaṇḍe ayaṁ vinicchayo – pariṇāhato yathāvutta sūcidaṇḍappamāṇako aṭṭhaṅguladīgho",
  "tika-vin11t29:60_1": "yo koci dārubhaṇḍako dārudullabhaṭṭhāne saṅghassa dinno vā tatthajātako vā rakkhitagopito",
  "tika-vin11t29:60_2": "garubhaṇḍaṁ hotīti yojanā.",
  "tika-vin11t29:61_0": "2883. Evaṁ kurundaṭṭhakathāya āgatavinicchayaṁ dassetvā mahāaṭṭhakathāya (cūḷava.",
  "tika-vin11t29:61_1": "aṭṭha. 321) āgataṁ dassetumāha ‘‘mahāaṭṭhakathāya’’ntiādi. Tattha āsandikasattaṅgā",
  "tika-vin11t29:61_2": "vuttalakkhaṇāva. ‘‘Bhaddapīṭha’’nti vettamayaṁ pīṭhaṁ vuccati. Pīṭhikāti pilotikābaddhapīṭhameva.",
  "tika-vin11t29:62_0": "2884.Eḷakapādapīṭhaṁ nāma dārupaṭṭikāya upari pāde ṭhapetvā bhojanapallaṅkaṁ viya",
  "tika-vin11t29:62_1": "katapīṭhaṁ vuccati. ‘‘Āmalakavaṭṭakapīṭha’’nti etassa ‘‘āmaṇḍakavaṭṭaka’’nti pariyāyo,",
  "tika-vin11t29:62_2": "tasmā ubhayenāpi āmalakākārena yojitaṁ bahupādakapīṭhaṁ vuccati. Kesuci potthakesu",
  "tika-vin11t29:62_3": "‘‘tathāmaṇḍakapīṭhaka’’nti pāṭho. Gāthābandhavasena maṇḍaka-saddapayogo. Kocchaṁ",
  "tika-vin11t29:62_4": "bhūtagāmavagge catutthasikkhāpade vuttasarūpaṁ. Palālapīṭhanti nipajjanatthāya katā",
  "tika-vin11t29:62_5": "palālabhisi, iminā kadalipattādimayapīṭhampi upalakkhaṇato dassitaṁ. Yathāha – ‘‘palālapīṭhena",
  "tika-vin11t29:62_6": "cettha kadalipattādipīṭhānipi saṅgahitānī’’ti (cūḷava. aṭṭha. 321). Dhovanephalakanti",
  "tika-vin11t29:62_7": "cīvaradhovanaphalakaṁ, dhovanādisaddānaṁ viyettha vibhattialopo. Imesu tāva yaṁ kiñci",
  "tika-vin11t29:62_8": "khuddakaṁ vā hotu mahantaṁ vā, saṅghassa dinnaṁ garubhaṇḍaṁ hoti. Byagghacammaonaddhampi",
  "tika-vin11t29:62_9": "vāḷarūpaparikkhittaṁ ratanaparisibbitaṁ kocchaṁ garubhaṇḍameva.",
  "tika-vin11t29:63_0": "2885.Bhaṇḍikāti daṇḍakaṭṭhacchedanabhaṇḍikā. Muggaroti daṇḍamuggaro. Daṇḍamuggaro",
  "tika-vin11t29:63_1": "nāma yena rajitacīvaraṁ pothenti. Vatthaghaṭṭanamuggaroti cīvaraghaṭṭanamuggaro,",
  "tika-vin11t29:63_2": "yena anuvātādiṁ ghaṭṭenti. Ambaṇanti phalakehi pokkharaṇisadisaṁ katapānīyabhājanaṁ.",
  "tika-vin11t29:63_3": "Mañjūsā nāma doṇipeḷā. Nāvā poto. Rajanadoṇikā nāma yattha cīvaraṁ rajanti, pakkarajanaṁ vā ākiranti.",
  "tika-vin11t29:64_0": "2886.Uḷuṅkoti nāḷikeraphalakaṭāhādimayo uḷuṅko. Ubhayaṁ pidhānasamako samuggo. ‘‘Khuddako",
  "tika-vin11t29:64_1": "parividhano karaṇḍa’’nti vadanti. Karaṇḍo ca pādagaṇhanakato atirekappamāṇo idha",
  "tika-vin11t29:64_2": "adhippeto. Kaṭacchūti dabbi. Ādi-saddena pānīyasarāvapānīyasaṅkhādīnaṁ gahaṇaṁ.",
  "tika-vin11t29:65_0": "2887.Gehasambhāranti gehopakaraṇaṁ. Thambhatulāsopānaphalakādi dārumayaṁ, pāsāṇamayampi",
  "tika-vin11t29:65_1": "imināva gahitaṁ. Kappiyacammanti ‘‘eḷakājamigāna’’ntiādinā (vi. vi. 2650) heṭṭhā",
  "tika-vin11t29:65_2": "dassitaṁ kappiyacammaṁ. Tabbipariyāyaṁ akappiyaṁ. Abhājiyaṁ garubhaṇḍattā. Bhūmattharaṇaṁ",
  "tika-vin11t29:65_3": "katvā paribhuñjituṁ vaṭṭati.",
  "tika-vin11t29:66_0": "2888.Aṭṭhakathāyaṁ ‘‘eḷakacammaṁ pana paccattharaṇagatikameva hoti, tampi garubhaṇḍamevā’’ti",
  "tika-vin11t29:66_1": "(cūḷava. aṭṭha. 321) vuttattā āha ‘‘eḷacammaṁ garuṁ vutta’’nti. Kurundiyaṁ pana ‘‘sabbaṁ",
  "tika-vin11t29:66_2": "mañcappamāṇaṁ cammaṁ garubhaṇḍa’’nti (cūḷava. aṭṭha. 321) vuttaṁ. Ettha ca ‘‘paccattharaṇagatikamevā’’ti",
  "tika-vin11t29:66_3": "iminā mañcapīṭhepi attharituṁ vaṭṭatīti dīpeti. ‘‘Pāvārādipaccattharaṇampi garubhaṇḍa’’nti",
  "tika-vin11t29:66_4": "eke, ‘‘no’’ti apare, vīmaṁsitvā gahetabbaṁ. Mañcappamāṇanti ca pamāṇayuttaṁ mañcaṁ.",
  "tika-vin11t29:66_5": "Pamāṇayuttamañco nāma yassa dīghaso nava vidatthiyo tiriyañca tadupaḍḍhaṁ. Uddhaṁ",
  "tika-vin11t29:66_6": "mukhamassāti udukkhalaṁ. Ādi-saddena musalaṁ, suppaṁ, nisadaṁ, nisadapoto, pāsāṇadoṇi,",
  "tika-vin11t29:66_7": "pāsāṇakaṭāhañca saṅgahitaṁ. Pesakārādīti ādi-saddena cammakārādīnaṁ gahaṇaṁ. Turivemādi",
  "tika-vin11t29:66_8": "pesakārabhaṇḍañca bhastādi cammakārabhaṇḍañca kasibhaṇḍañca yuganaṅgalādi saṅghikaṁ",
  "tika-vin11t29:66_9": "saṅghasantakaṁ garubhaṇḍanti yojanā.",
  "tika-vin11t29:67_0": "2889.‘‘Tathevā’’ti iminā ‘‘saṅghika’’nti idaṁ paccāmasati. Ādhārakoti pattādhāro.",
  "tika-vin11t29:67_1": "Tālavaṇṭanti tālavaṇṭehi kataṁ. Veḷudantavilīvehi vā morapiñchehi vā cammavikatīhi",
  "tika-vin11t29:67_2": "vā katampi taṁsadisaṁ ‘‘tālavaṇṭa’’nteva vuccati. Vaṭṭavidhūpanānaṁ tālavaṇṭeyeva",
  "tika-vin11t29:67_3": "antogadhattā ‘‘bījanī’’ti caturassavidhūpanañca ketakapārohakuntālapaṇṇādimayadantamayavisāṇamayadaṇḍakamakasabījanī",
  "tika-vin11t29:67_4": "ca vuccati. Pacchi pākaṭāyeva. Pacchito khuddako tālapaṇṇādimayo bhājanaviseso caṅkoṭakaṁ.",
  "tika-vin11t29:67_5": "Sabbā sammajjanīti nāḷikerahīrādīhi baddhā yaṭṭhisammajjanī, muṭṭhisammajjanīti duvidhā",
  "tika-vin11t29:67_6": "pariveṇaṅgaṇādisammajjanī ca tatheva duvidhā khajjūrināḷikerapaṇṇādīhi baddhā gehasammajjanī",
  "tika-vin11t29:67_7": "cāti sabbāpi sammajjanī garubhaṇḍaṁ hoti.",
  "tika-vin11t29:68": "2890.Cakkayuttakayānanti hatthavaṭṭakasakaṭādiyuttayānañca.",
  "tika-vin11t29:69_0": "2891.Chattanti paṇṇakilañjasetacchattavasena tividhaṁ chattaṁ. Muṭṭhipaṇṇanti tālapaṇṇaṁ",
  "tika-vin11t29:69_1": "sandhāya vuttaṁ. Visāṇabhājanañca tumbabhājanañcāti viggaho, ekadesasarūpekaseso,",
  "tika-vin11t29:69_2": "gāthābandhavasena niggahitāgamo ca. Visāṇamayaṁ, bhājanaṁ tumbamayaṁ bhājanañcāti",
  "tika-vin11t29:69_3": "attho. Idha ‘‘pādagaṇhanakato atirittappamāṇa’’nti seso. Araṇī araṇisahitaṁ. Ādi-saddena",
  "tika-vin11t29:69_4": "āmalakatumbaṁ anuññātavāsiyā daṇḍañca saṅgaṇhāti. Lahu agarubhaṇḍaṁ, bhājanīyanti",
  "tika-vin11t29:69_5": "attho. Pādagaṇhanakato atirittappamāṇaṁ garubhaṇḍaṁ.",
  "tika-vin11t29:70_0": "2892.Visāṇanti govisāṇādi yaṁ kiñci visāṇaṁ. Atacchitaṁ yathāgatameva bhājanīyaṁ.",
  "tika-vin11t29:70_1": "Aniṭṭhitaṁ mañcapādādi yaṁ kiñci bhājanīyanti yojanā. Yathāha – ‘‘mañcapādo mañcaaṭanī",
  "tika-vin11t29:70_2": "pīṭhapādo pīṭhaaṭanī vāsipharasuādīnaṁ daṇḍoti etesu yaṁ kiñci vippakatatacchanakammaṁ",
  "tika-vin11t29:70_3": "aniṭṭhitameva bhājanīyaṁ, tacchitamaṭṭhaṁ pana garubhaṇḍaṁ hotī’’ti (cūḷava. aṭṭha. 321).",
  "tika-vin11t29:71_0": "2893.Niṭṭhito tacchito vāpīti tacchitaniṭṭhitopi. Vidhoti kāyabandhane anuññātavidho.",
  "tika-vin11t29:71_1": "Hiṅgukaraṇḍakoti hiṅgumayo vā tadādhāro vā karaṇḍako. Añjanīti añjananāḷikā ca añjanakaraṇḍako",
  "tika-vin11t29:71_2": "ca. Salākāyoti añjanisalākā. Udapuñchanīti hatthidantavisāṇādimayā udakapuñchanī.",
  "tika-vin11t29:71_3": "Idaṁ sabbaṁ bhājanīyameva.",
  "tika-vin11t29:72_0": "2894.Paribhogārahanti manussānaṁ upabhogaparibhogayoggaṁ. Kulālabhaṇḍanti ghaṭapiṭharādikumbhakārabhaṇḍampi.",
  "tika-vin11t29:72_1": "Pattaṅgārakaṭāhanti pattakaṭāhaṁ, aṅgārakaṭāhañca. Dhūmadānaṁ nāḷikā. Kapallikāti dīpakapallikā.",
  "tika-vin11t29:73_0": "2895.Thupikāti pāsādādithupikā. Dīparukkhoti padīpādhāro. Cayanacchadaniṭṭhakāti",
  "tika-vin11t29:73_1": "pākāracetiyādīnaṁ cayaniṭṭhakā ca gehādīnaṁ chadaniṭṭhakā ca. Sabbampīti yathāvuttaṁ",
  "tika-vin11t29:73_2": "sabbampi anavasesaṁ parikkhāraṁ.",
  "tika-vin11t29:74_0": "2896.Kañcanakoti sarako. Ghaṭakoti pādagaṇhanakato anatirittappamāṇo ghaṭako. ‘‘Yathā",
  "tika-vin11t29:74_1": "ca mattikābhaṇḍe, evaṁ lohabhaṇḍepi kuṇḍikā bhājanīyakoṭṭhāsameva bhajatī’’ti (cūḷava.",
  "tika-vin11t29:74_2": "aṭṭha. 321) aṭṭhakathānayaṁ saṅgahetumāha ‘‘lohabhaṇḍepi kuṇḍikāpi ca bhājiyā’’ti.",
  "tika-vin11t29:75_0": "2897.Garu nāma pacchimaṁ garubhaṇḍattayaṁ. Thāvaraṁ nāma purimadvayaṁ. Saṅghassāti",
  "tika-vin11t29:75_1": "saṅghena. Parivattetvāti puggalikādīhi tādisehi tehi parivattetvā. Tatrāyaṁ parivattananayo",
  "tika-vin11t29:75_2": "(cūḷava. aṭṭha. 321) – saṅghassa nāḷikerārāmo dūre hoti, kappiyakārakā taṁ bahutaraṁ",
  "tika-vin11t29:75_3": "khādanti, tato sakaṭavetanaṁ datvā appameva āharanti, aññesaṁ pana tassa ārāmassa",
  "tika-vin11t29:75_4": "avidūragāmavāsīnaṁ manussānaṁ vihārassa samīpe ārāmo hoti, te saṅghaṁ upasaṅkamitvā",
  "tika-vin11t29:75_5": "sakena ārāmena taṁ ārāmaṁ yācanti, saṅghena ‘‘ruccati saṅghassā’’ti apaloketvā sampaṭicchitabbo.",
  "tika-vin11t29:75_6": "Sacepi bhikkhūnaṁ rukkhasahassaṁ hoti, manussānaṁ pañcasatāni, ‘‘nanu tumhākaṁ ārāmo",
  "tika-vin11t29:75_7": "khuddako’’ti na vattabbaṁ. Kiñcāpi hi ayaṁ khuddako, atha kho itarato bahutaraṁ āyaṁ",
  "tika-vin11t29:75_8": "deti. Sacepi samakameva deti, evampi icchiticchitakkhaṇe paribhuñjituṁ sakkāti gahetabbameva.",
  "tika-vin11t29:76_0": "Sace pana manussānaṁ bahutarā rukkhā honti, ‘‘nanu tumhākaṁ bahutarā rukkhā’’ti vattabbaṁ.",
  "tika-vin11t29:76_1": "Sace ‘‘atirekaṁ amhākaṁ puññaṁ hotu, saṅghassa demā’’ti vadanti, jānāpetvā sampaṭicchituṁ",
  "tika-vin11t29:76_2": "vaṭṭati. Bhikkhūnaṁ rukkhā phaladhārino, manussānaṁ rukkhā na tāva phalaṁ gaṇhanti.",
  "tika-vin11t29:76_3": "Kiñcāpi na gaṇhanti, na cirasseva gaṇhissantīti sampaṭicchitabbameva. Manussānaṁ",
  "tika-vin11t29:76_4": "rukkhā phaladhārino, bhikkhūnaṁ na tāva phalaṁ gaṇhanti. ‘‘Nanu tumhākaṁ rukkhā phaladhārino’’ti",
  "tika-vin11t29:76_5": "vattabbaṁ. Sace ‘‘gaṇhatha, bhante, amhākaṁ puññaṁ bhavissatī’’ti vadanti, jānāpetvā",
  "tika-vin11t29:76_6": "sampaṭicchituṁ vaṭṭati. Evaṁ ārāmena ārāmo parivattetabbo. Eteneva nayena ārāmavatthupi",
  "tika-vin11t29:76_7": "vihāropi vihāravatthupi ārāmena parivattetabbaṁ. Ārāmavatthunā ca mahantena vā khuddakena",
  "tika-vin11t29:76_8": "vā ārāmaārāmavatthuvihāravihāravatthūni.",
  "tika-vin11t29:77_0": "Kathaṁ vihārena vihāro parivattetabbo? Saṅghassa antogāme gehaṁ hoti, manussānaṁ",
  "tika-vin11t29:77_1": "vihāramajjhe pāsādo, ubhopi agghena samakā, sace manussā tena pāsādena taṁ gehaṁ",
  "tika-vin11t29:77_2": "yācanti, sampaṭicchituṁ vaṭṭati. Bhikkhūnaṁ ce mahagghataraṁ gehaṁ hoti, ‘‘mahagghataraṁ",
  "tika-vin11t29:77_3": "amhākaṁ geha’’nti vutte ca ‘‘kiñcāpi mahagghataraṁ, pabbajitānaṁ pana asāruppaṁ,",
  "tika-vin11t29:77_4": "na sakkā tattha pabbajitehi vasituṁ, idaṁ pana sāruppaṁ, gaṇhathā’’ti vadanti, evampi",
  "tika-vin11t29:77_5": "sampaṭicchituṁ vaṭṭati. Sace pana manussānaṁ mahagghaṁ hoti, ‘‘nanu tumhākaṁ gehaṁ",
  "tika-vin11t29:77_6": "mahaggha’’nti vattabbaṁ. ‘‘Hotu, bhante, amhākaṁ puññaṁ bhavissati, gaṇhathā’’ti",
  "tika-vin11t29:77_7": "vutte pana sampaṭicchituṁ vaṭṭati. Evaṁ vihārena vihāro parivattetabbo. Eteneva nayena",
  "tika-vin11t29:77_8": "vihāravatthupi ārāmopi ārāmavatthupi vihārena parivattetabbaṁ. Vihāravatthunā ca",
  "tika-vin11t29:77_9": "mahagghena vā appagghena vā vihāravihāravatthuārāmaārāmavatthūni. Evaṁ tāva thāvarena",
  "tika-vin11t29:77_10": "thāvaraparivattanaṁ veditabbaṁ.",
  "tika-vin11t29:78_0": "Garubhaṇḍena garubhaṇḍaparivattane pana mañcapīṭhaṁ mahantaṁ vā hotu khuddakaṁ vā,",
  "tika-vin11t29:78_1": "antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa",
  "tika-vin11t29:78_2": "dinnakālato paṭṭhāya garubhaṇḍaṁ hoti. Sacepi rājarājamahāmattādayo ekappahāreneva",
  "tika-vin11t29:78_3": "mañcasataṁ vā mañcasahassaṁ vā denti, sabbe kappiyamañcā sampaṭicchitabbā, sampaṭicchitvā",
  "tika-vin11t29:78_4": "vuḍḍhapaṭipāṭiyā ‘‘saṅghikaparibhogena paribhuñjathā’’ti dātabbā, puggalikavasena",
  "tika-vin11t29:78_5": "na dātabbā. Atirekamañce bhaṇḍāgārādīsu paññapetvā pattacīvaraṁ nikkhipitumpi vaṭṭati.",
  "tika-vin11t29:79_0": "Bahisīmāya ‘‘saṅghassa demā’’ti dinnamañco saṅghattherassa vasanaṭṭhāne dātabbo.",
  "tika-vin11t29:79_1": "Tattha ce bahū mañcā honti, mañcena kammaṁ natthi, yassa vasanaṭṭhāne kammaṁ atthi,",
  "tika-vin11t29:79_2": "tattha ‘‘saṅghikaparibhogena paribhuñjathā’’ti dātabbo. Mahagghena satagghanakena,",
  "tika-vin11t29:79_3": "sahassagghanakena vā mañcena aññaṁ mañcasataṁ labhati, parivattetvā gahetabbaṁ. Na",
  "tika-vin11t29:79_4": "kevalaṁ mañcena mañcoyeva, ārāmaārāmavatthuvihāravihāravatthupīṭhabhisibimbohanānipi",
  "tika-vin11t29:79_5": "parivattetuṁ vaṭṭanti. Esa nayo pīṭhabhisibimbohanesupi etesu hi kappiyākappiyaṁ",
  "tika-vin11t29:79_6": "vuttanayameva. Tattha akappiyaṁ na paribhuñjitabbaṁ, kappiyaṁ saṅghikaparibhogena",
  "tika-vin11t29:79_7": "paribhuñjitabbaṁ. Akappiyaṁ vā mahagghaṁ kappiyaṁ vā parivattetvā vuttavatthūni gahetabbāni,",
  "tika-vin11t29:79_8": "agarubhaṇḍupagaṁ pana bhisibimbohanaṁ nāma natthīti.",
  "tika-vin11t29:80_0": "2898. Bhikkhu adhotena pādena, allapādena vā senāsanaṁ nakkameti sambandho. Sayanti",
  "tika-vin11t29:80_1": "ettha, āsanti cāti sayanāsanaṁ, parikammakatabhūmattharaṇādi. Allapādena vāti yena",
  "tika-vin11t29:80_2": "akkantaṭṭhāne udakaṁ paññāyati, evarūpena tintapādena. Yathāha – ‘‘allehi pādehīti",
  "tika-vin11t29:80_3": "yehi akkantaṭṭhāne udakaṁ paññāyati, evarūpehi pādehi paribhaṇḍakatabhūmi vā senāsanaṁ",
  "tika-vin11t29:80_4": "vā na akkamitabbaṁ. Sace pana udakasinehamattameva paññāyati, na udakaṁ, vaṭṭatī’’ti",
  "tika-vin11t29:80_5": "(cūḷava. aṭṭha. 324). Saupāhanoti ettha ‘‘dhotapādaka’’nti vattabbaṁ. Pāde paṭimukkāhi",
  "tika-vin11t29:80_6": "upāhanāhi saupāhano bhikkhu dhotapādakaṁ dhotapādehi akkamitabbaṭṭhānaṁ tatheva na akkameti yojanā.",
  "tika-vin11t29:81_0": "2899.Parikammakatāyāti sudhādiparikammakatāya. Niṭṭhubhantassāti kheḷaṁ pātentassa.",
  "tika-vin11t29:81_1": "Parikammakataṁ bhittinti setabhittiṁ vā cittakammakataṁ vā bhittiṁ. Na kevalañca",
  "tika-vin11t29:81_2": "bhittimeva, dvārampi vātapānampi apassenaphalakampi pāsāṇatthambhampi rukkhatthambhampi",
  "tika-vin11t29:81_3": "cīvarena vā kenaci vā appaṭicchādetvā apassayituṁ na labhatiyeva. ‘‘Dvāravātapānādayo",
  "tika-vin11t29:81_4": "pana aparikammakatāpi apaṭicchādetvā na apassayitabbā’’ti gaṇṭhipade vuttaṁ.",
  "tika-vin11t29:82": "2901. Niddāyato tassa koci sarīrāvayavo paccattharaṇe saṅkuṭite sahasā yadi mañcaṁ phusati, dukkaṭanti yojanā.",
  "tika-vin11t29:83": "2902.Lomesu mañcaṁ phusantesu. Hatthapādānaṁ talena akkamituṁ vaṭṭatīti yojanā. Mañcapīṭhaṁ nīharantassa kāye paṭihaññati, anāpatti.",
  "tika-vin11t29:84_0": "‘‘Dāyakehi ‘kāyena phusitvā yathāsukhaṁ paribhuñjathā’ti dinnasenāsanaṁ, mañcapīṭhādiñca",
  "tika-vin11t29:84_1": "dāyakena vuttaniyāmena paribhuñjantassa doso natthī’’ti mātikaṭṭhakathāya sīhaḷagaṇṭhipade",
  "tika-vin11t29:84_2": "vuttattā tathā paribhuñjantassa anāpatti. ‘‘Imaṁ mañcapīṭhādiṁ saṅghassa dammī’’ti",
  "tika-vin11t29:84_3": "vutte garubhaṇḍaṁ hoti, na bhājetabbaṁ saṅghassa parāmaṭṭhattā. ‘‘Imaṁ mañcapīṭhādiṁ",
  "tika-vin11t29:84_4": "bhadantānaṁ vassaggena gaṇhituṁ dammī’’ti vutte satipi garubhaṇḍabhāve kappiyavatthuṁ",
  "tika-vin11t29:84_5": "bhājetvā gaṇhituṁ vaṭṭati, akappiyabhaṇḍameva bhājetvā gahetuṁ na labbhati. ‘‘Imaṁ",
  "tika-vin11t29:84_6": "mañcapīṭhaṁ vassaggena gahetuṁ saṅghassa dammī’’ti vutte vassaggena bhājetvā gahetabbaṁ",
  "tika-vin11t29:84_7": "vassaggena bhājanaṁ paṭhamaṁ vatvā pacchā saṅghassa parāmaṭṭhattā. ‘‘Saṅghassa imaṁ",
  "tika-vin11t29:84_8": "mañcapīṭhaṁ vassaggena gaṇhituṁ dammī’’ti vutte pana garubhaṇḍaṁ hoti paṭhamaṁ saṅghassa",
  "tika-vin11t29:84_9": "parāmaṭṭhattāti ayampi viseso mātikaṭṭhakathā gaṇṭhipadeyeva vutto.",
  "tika-vin11t29:85_0": "2903-4. Uddesabhattavinicchayekadesaṁ dassetumāha ‘‘sahassagghanako’’tiādi. Sahassagghanako",
  "tika-vin11t29:85_1": "sacīvaro piṇḍapāto avassikaṁ bhikkhuṁ patto, tasmiṁ vihāre ca ‘‘evarūpo piṇḍapāto",
  "tika-vin11t29:85_2": "avassikaṁ bhikkhuṁ patto’’ti likhitvā ṭhapitopi ca hoti, tato saṭṭhivassānamaccaye",
  "tika-vin11t29:85_3": "tādiso sahassagghanako sacīvaro koci piṇḍapāto sace uppanno hoti, taṁ piṇḍapātaṁ",
  "tika-vin11t29:85_4": "budho vinicchayakusalo bhikkhu avassikaṭṭhitikāya adatvā saṭṭhivassikaṭṭhitikāya dadeyyāti yojanā.",
  "tika-vin11t29:86_0": "2905.Uddesabhattaṁ bhuñjitvāti upasampannakāle attano vassaggena pattaṁ uddesabhattaṁ",
  "tika-vin11t29:86_1": "paribhuñjitvā. Jāto ce sāmaṇerakoti sikkhāpaccakkhānādivasena sace sāmaṇero jāto.",
  "tika-vin11t29:86_2": "Tanti upasampannakāle gahitaṁ tadeva uddesabhattaṁ. Sāmaṇerassa pāḷiyāti sāmaṇerapaṭipāṭiyā",
  "tika-vin11t29:86_3": "attano pattaṁ pacchā gahetuṁ labhati.",
  "tika-vin11t29:87_0": "2906.Yo sāmaṇero sampuṇṇavīsativasso ‘‘sve uddesaṁ labhissatī’’ti vattabbo, ajja",
  "tika-vin11t29:87_1": "so upasampanno hoti, ṭhitikā atītā siyāti yojanā, sve pāpetabbā sāmaṇeraṭṭhitikā",
  "tika-vin11t29:87_2": "ajja upasampannattā atikkantā hotīti attho, taṁ bhattaṁ na labhatīti vuttaṁ hoti.",
  "tika-vin11t29:88_0": "2907. Uddesabhattānantaraṁ salākabhattaṁ dassetumāha ‘‘sace panā’’tiādi. Sace salākā",
  "tika-vin11t29:88_1": "laddhā, taṁdine bhattaṁ na laddhaṁ, punadine tassa bhattaṁ gahetabbaṁ, na saṁsayo",
  "tika-vin11t29:88_2": "‘‘gahetabbaṁ nu kho, na gahetabba’’nti evaṁ saṁsayo na kātabboti yojanā.",
  "tika-vin11t29:89": "2908. Uttari uttaraṁ atirekaṁ bhaṅgaṁ byañjanaṁ etassāti uttaribhaṅgaṁ, tassa, atirekabyañjanassāti attho. Ekacarassāti ekacārikassa. Salākāyeva salākikā.",
  "tika-vin11t29:90": "2909. Uttaribhaṅgameva uttaribhaṅgakaṁ.",
  "tika-vin11t29:91": "2910.Yena yena hīti gāhitasalākena yena yena bhikkhunā. Yaṁ yanti bhattabyañjanesu yaṁ yaṁ bhattaṁ vā yaṁ yaṁ byañjanaṁ vā.",
  "tika-vin11t29:92": "2911.Saṅghuddesādikanti saṅghabhattauddesabhattādikaṁ. Ādi-saddena nimantanaṁ, salākaṁ, pakkhikaṁ, uposathikaṁ, pāṭipadikanti pañca bhattāni gahitāni.",
  "tika-vin11t29:93_0": "Tattha sabbasaṅghassa dinnaṁ saṅghabhattaṁ nāma. ‘‘Saṅghato ettake bhikkhū uddisitvā",
  "tika-vin11t29:93_1": "dethā’’tiādinā vatvā dinnaṁ uddesabhattaṁ. ‘‘Saṅghato ettakānaṁ bhikkhūnaṁ bhattaṁ",
  "tika-vin11t29:93_2": "gaṇhathā’’tiādinā vatvā dinnaṁ nimantanaṁ nāma. Attano attano nāmena salākagāhakānaṁ",
  "tika-vin11t29:93_3": "bhikkhūnaṁ dinnaṁ salākabhattaṁ nāma. Cātuddasiyaṁ dinnaṁ pakkhikaṁ. Uposathe dinnaṁ",
  "tika-vin11t29:93_4": "uposathikaṁ. Pāṭipade dinnaṁ pāṭipadikaṁ. Taṁtaṁnāmena dinnameva tathā tathā voharīyati.",
  "tika-vin11t29:93_5": "Etesaṁ pana vitthārakathā ‘‘abhilakkhitesū’’tiādinā (cūḷava. aṭṭha. 325 pakkhikabhattādikathā)",
  "tika-vin11t29:93_6": "aṭṭhakathāyaṁ vuttanayena veditabbā. Āgantukādīti ettha ādi-saddena gamikabhattaṁ,",
  "tika-vin11t29:93_7": "gilānabhattaṁ, gilānupaṭṭhākabhattanti tīṇi gahitāni. Āgantukānaṁ dinnaṁ bhattaṁ",
  "tika-vin11t29:93_8": "āgantukabhattaṁ. Eseva nayo sesesu.",
  "tika-vin11t29:94_0": "2912.Vihāranti vihārabhattaṁ uttarapadalopena, vihāre tatruppādabhattassetaṁ adhivacanaṁ.",
  "tika-vin11t29:94_1": "Vārabhattanti dubbhikkhasamaye ‘‘vārena bhikkhū jaggissāmā’’ti dhuragehato paṭṭhāya",
  "tika-vin11t29:94_2": "dinnaṁ. Niccanti niccabhattaṁ uttarapadalopena, tañca tathā vatvāva dinnaṁ. Kuṭibhattaṁ",
  "tika-vin11t29:94_3": "nāma saṅghassa āvāsaṁ katvā ‘‘amhākaṁ senāsanavāsino amhākaṁ bhattaṁ gaṇhantū’’ti",
  "tika-vin11t29:94_4": "dinnaṁ. Pannarasavidhaṁ sabbameva bhattaṁ idha imasmiṁ senāsanakkhandhake uddiṭṭhaṁ",
  "tika-vin11t29:94_5": "kathitaṁ. Etesaṁ vitthāravinicchayo atthikehi samantapāsādikāya gahetabbo.",
  "tika-vin11t29:95": "2913. Paccayabhājane micchāpaṭipattiyā mahādīnavattā appamatteneva paṭipajjitabbanti paccayabhājanakaṁ anusāsanto āha ‘‘pāḷi’’ntiādi.",
  "tika-vin11t29:96": "Senāsanakkhandhakakathāvaṇṇanā."
}