{
  "atk-abh02a0:0": " Namo tassa bhagavato arahato sammāsambuddhassa",
  "atk-abh02a0:1": "Abhidhammapiṭake",
  "atk-abh02a0:2": "Sammohavinodanī nāma",
  "atk-abh02a0:3": "Vibhaṅga-aṭṭhakathā",
  "atk-abh02a0:4": "1. Khandhavibhaṅgo",
  "atk-abh02a0:5": "1. Suttantabhājanīyavaṇṇanā",
  "atk-abh02a0:6": "Catusaccadaso nātho, catudhā dhammasaṅgaṇiṁ;",
  "atk-abh02a0:7": "Pakāsayitvā sambuddho, tasseva samanantaraṁ.",
  "atk-abh02a0:8": "Upeto buddhadhammehi, aṭṭhārasahi nāyako;",
  "atk-abh02a0:9": "Aṭṭhārasannaṁ khandhādi-vibhaṅgānaṁ vasena yaṁ.",
  "atk-abh02a0:10": "Vibhaṅgaṁ desayī satthā, tassa saṁvaṇṇanākkamo;",
  "atk-abh02a0:11": "Idāni yasmā sampatto, tasmā tassatthavaṇṇanaṁ.",
  "atk-abh02a0:12": "Karissāmi vigāhetvā, porāṇaṭṭhakathānayaṁ;",
  "atk-abh02a0:13": "Saddhamme gāravaṁ katvā, taṁ suṇātha samāhitāti.",
  "atk-abh02a0:14_0": "1.Pañcakkhandhā – rūpakkhandho…pe… viññāṇakkhandhoti idaṁ vibhaṅgappakaraṇassa ādibhūte",
  "atk-abh02a0:14_1": "khandhavibhaṅge suttantabhājanīyaṁ nāma. Tattha pañcāti gaṇanaparicchedo. Tena na",
  "atk-abh02a0:14_2": "tato heṭṭhā na uddhanti dasseti. Khandhāti paricchinnadhammanidassanaṁ. Tatrāyaṁ",
  "atk-abh02a0:14_3": "khandha-saddo sambahulesu ṭhānesu dissati – rāsimhi, guṇe, paṇṇattiyaṁ, ruḷhiyanti.",
  "atk-abh02a0:14_4": "‘‘Seyyathāpi, bhikkhave, mahāsamudde na sukaraṁ udakassa pamāṇaṁ gahetuṁ – ettakāni",
  "atk-abh02a0:14_5": "udakāḷhakānīti vā ettakāni udakāḷhakasatānīti vā ettakāni udakāḷhakasahassānīti vā",
  "atk-abh02a0:14_6": "ettakāni udakāḷhakasatasahassānīti vā, atha kho asaṅkhyeyyo appameyyo mahāudakakkhandhotveva",
  "atk-abh02a0:14_7": "saṅkhyaṁ gacchatī’’tiādīsu (a. ni. 4.51; 6.37) hi rāsito khandho nāma. Nahi parittakaṁ",
  "atk-abh02a0:14_8": "udakaṁ udakakkhandhoti vuccati, bahukameva vuccati. Tathā na parittako rajo rajakkhandho,",
  "atk-abh02a0:14_9": "na appamattakā gāvo gavakkhandho, na appamattakaṁ balaṁ balakkhandho, na appamattakaṁ",
  "atk-abh02a0:14_10": "puññaṁ puññakkhandhoti vuccati. Bahukameva hi rajo rajakkhandho, bahukāva gavādayo",
  "atk-abh02a0:14_11": "gavakkhandho, balakkhandho, puññakkhandhoti vuccanti. ‘‘Sīlakkhandho samādhikkhandho’’tiādīsu",
  "atk-abh02a0:14_12": "(dī. ni. 3.355) pana guṇato khandho nāma. ‘‘Addasā kho bhagavā mahantaṁ dārukkhandhaṁ",
  "atk-abh02a0:14_13": "gaṅgāya nadiyā sotena vuyhamāna’’nti (saṁ. ni. 4.241). Ettha paṇṇattito khandho nāma.",
  "atk-abh02a0:14_14": "‘‘Yaṁ cittaṁ mano mānasaṁ…pe… viññāṇaṁ viññāṇakkhandho’’tiādīsu (dha. sa. 63, 65)",
  "atk-abh02a0:14_15": "ruḷhito khandho nāma. Svāyamidha rāsito adhippeto. Ayañhi khandhaṭṭho nāma piṇḍaṭṭho",
  "atk-abh02a0:14_16": "pūgaṭṭho ghaṭaṭṭho rāsaṭṭho. Tasmā ‘rāsilakkhaṇā khandhā’ti veditabbā. Koṭṭhāsaṭṭhotipi",
  "atk-abh02a0:14_17": "vattuṁ vaṭṭati; lokasmiñhi iṇaṁ gahetvā codiyamānā ‘dvīhi khandhehi dassāma, tīhi",
  "atk-abh02a0:14_18": "khandhehi dassāmā’ti vadanti. Iti ‘koṭṭhāsalakkhaṇā khandhā’tipi vattuṁ vaṭṭati.",
  "atk-abh02a0:14_19": "Evamettha rūpakkhandhoti rūparāsi rūpakoṭṭhāso, vedanākkhandhoti vedanārāsi vedanākoṭṭhāsoti",
  "atk-abh02a0:14_20": "iminā nayena saññākkhandhādīnaṁ attho veditabbo.",
  "atk-abh02a0:15_0": "Ettāvatā sammāsambuddho yvāyaṁ ‘‘cattāro ca mahābhūtā catunnañca mahābhūtānaṁ upādāyarūpa’’nti",
  "atk-abh02a0:15_1": "atītānāgatapaccuppannādīsu ekādasasu okāsesu vibhatto ‘pañcavīsati rūpakoṭṭhāsā’ti",
  "atk-abh02a0:15_2": "ca ‘channavuti rūpakoṭṭhāsā’ti ca evaṁpabhedo rūparāsi, taṁ sabbaṁ paripiṇḍetvā rūpakkhandho",
  "atk-abh02a0:15_3": "nāmāti dassesi. Yo panāyaṁ ‘‘sukhā vedanā, dukkhā vedanā, adukkhamasukhā vedanā’’ti",
  "atk-abh02a0:15_4": "tesuyeva ekādasasu okāsesu vibhatto catubhūmikavedanārāsi, taṁ sabbaṁ paripiṇḍetvā",
  "atk-abh02a0:15_5": "vedanākkhandho nāmāti dassesi. Yo panāyaṁ ‘‘cakkhusamphassajā saññā…pe… manosamphassajā",
  "atk-abh02a0:15_6": "saññā’’ti tesuyeva ekādasasu okāsesu vibhatto catubhūmikasaññārāsi , taṁ sabbaṁ paripiṇḍetvā",
  "atk-abh02a0:15_7": "saññākkhandho nāmāti dassesi. Yo panāyaṁ ‘‘cakkhusamphassajā cetanā…pe… manosamphassajā",
  "atk-abh02a0:15_8": "cetanā’’ti tesuyeva ekādasasu okāsesu vibhatto catubhūmikacetanārāsi, taṁ sabbaṁ",
  "atk-abh02a0:15_9": "paripiṇḍetvā saṅkhārakkhandho nāmāti dassesi. Yo panāyaṁ ‘‘cakkhuviññāṇaṁ, sotaghānajivhākāyaviññāṇaṁ,",
  "atk-abh02a0:15_10": "manodhātu, manoviññāṇadhātū’’ti tesuyeva ekādasasu okāsesu vibhatto catubhūmikacittarāsi,",
  "atk-abh02a0:15_11": "taṁ sabbaṁ paripiṇḍetvā viññāṇakkhandho nāmāti dassesi.",
  "atk-abh02a0:16_0": "Apicettha sabbampi catusamuṭṭhānikaṁ rūpaṁ rūpakkhandho, kāmāvacaraaṭṭhakusalacittādīhi",
  "atk-abh02a0:16_1": "ekūnanavuticittehi sahajātā vedanā vedanākkhandho, saññā saññākkhandho, phassādayo",
  "atk-abh02a0:16_2": "dhammā saṅkhārakkhandho, ekūnanavuti cittāni viññāṇakkhandhoti. Evampi pañcasu khandhesu",
  "atk-abh02a0:16_3": "dhammaparicchedo veditabbo.",
  "atk-abh02a0:17": "1. Rūpakkhandhaniddeso",
  "atk-abh02a0:18_0": "2. Idāni te rūpakkhandhādayo vibhajitvā dassetuṁ tattha katamo rūpakkhandhotiādimāha.",
  "atk-abh02a0:18_1": "Tattha tatthāti tesu pañcasu khandhesu. Katamoti kathetukamyatāpucchā. Rūpakkhandhoti",
  "atk-abh02a0:18_2": "pucchitadhammanidassanaṁ. Idāni taṁ vibhajanto yaṁ kiñci rūpantiādimāha. Tattha yaṁ",
  "atk-abh02a0:18_3": "kiñcīti anavasesapariyādānaṁ. Rūpanti atippasaṅganiyamanaṁ. Evaṁ padadvayenāpi rūpassa",
  "atk-abh02a0:18_4": "anavasesapariggaho kato hoti.",
  "atk-abh02a0:19": "Tattha kenaṭṭhena rūpanti? Ruppanaṭṭhena rūpaṁ. Vuttañhetaṁ bhagavatā –",
  "atk-abh02a0:20_0": "‘‘Kiñca , bhikkhave, rūpaṁ vadetha? Ruppatīti kho, bhikkhave, tasmā rūpanti vuccati.",
  "atk-abh02a0:20_1": "Kena ruppati? Sītenapi ruppati, uṇhenapi ruppati, jighacchāyapi ruppati, pipāsāyapi",
  "atk-abh02a0:20_2": "ruppati, ḍaṁsamakasavātātapasarisapasamphassenapi ruppati. Ruppatīti kho, bhikkhave,",
  "atk-abh02a0:20_3": "tasmā rūpanti vuccatī’’ti (saṁ. ni. 3.79).",
  "atk-abh02a0:21_0": "Tattha kinti kāraṇapucchā; kena kāraṇena rūpaṁ vadetha, kena kāraṇena taṁ rūpaṁ nāmāti",
  "atk-abh02a0:21_1": "attho. Ruppatīti ettha itīti kāraṇuddeso. Yasmā ruppati tasmā rūpanti vuccatīti attho.",
  "atk-abh02a0:21_2": "Ruppatīti kuppati ghaṭṭīyati pīḷiyati bhijjatīti attho. Evaṁ iminā ettakena ṭhānena",
  "atk-abh02a0:21_3": "ruppanaṭṭhena rūpaṁ vuttaṁ. Ruppanalakkhaṇena rūpantipi vattuṁ vaṭṭati. Ruppanalakkhaṇañhetaṁ.",
  "atk-abh02a0:22_0": "Sītenapiruppatītiādīsu pana sītena tāva ruppanaṁ lokantarikaniraye pākaṭaṁ. Tiṇṇaṁ",
  "atk-abh02a0:22_1": "tiṇṇañhi cakkavāḷānaṁ antare ekeko lokantarikanirayo nāma hoti aṭṭhayojanasahassappamāṇo,",
  "atk-abh02a0:22_2": "yassa neva heṭṭhā pathavī atthi, na upari candimasūriyadīpamaṇiāloko, niccandhakāro.",
  "atk-abh02a0:22_3": "Tattha nibbattasattānaṁ tigāvuto attabhāvo hoti. Te vagguliyo viya pabbatapāde dīghaputhulehi",
  "atk-abh02a0:22_4": "nakhehi laggitvā avaṁsirā olambanti. Yadā saṁsappantā aññamaññassa hatthapāsagatā",
  "atk-abh02a0:22_5": "honti atha ‘bhakkho no laddho’ti maññamānā tattha byāvaṭā viparivattitvā lokasandhārake",
  "atk-abh02a0:22_6": "udake patanti, sītavāte paharantepi pakkamadhukaphalāni viya chijjitvā udake patanti.",
  "atk-abh02a0:22_7": "Patitamattāva accantakhārena sītodakena chinnacammanhārumaṁsaaṭṭhīhi bhijjamānehi",
  "atk-abh02a0:22_8": "tattatele patitapiṭṭhapiṇḍi viya paṭapaṭāyamānā vilīyanti. Evaṁ sītena ruppanaṁ lokantarikaniraye",
  "atk-abh02a0:22_9": "pākaṭaṁ. Mahiṁsakaraṭṭhādīsupi himapātasītalesu padesesu etaṁ pākaṭameva. Tattha",
  "atk-abh02a0:22_10": "hi sattā sītena bhinnacchinnasarīrā jīvitakkhayampi pāpuṇanti.",
  "atk-abh02a0:23": "Uṇhena ruppanaṁ avīcimahāniraye pākaṭaṁ. Tattha hi tattāya lohapathaviyā nipajjāpetvā pañcavidhabandhanādikaraṇakāle sattā mahādukkhaṁ anubhavanti.",
  "atk-abh02a0:24_0": "Jighacchāya ruppanaṁ pettivisaye ceva dubbhikkhakāle ca pākaṭaṁ. Pettivisayasmiñhi",
  "atk-abh02a0:24_1": "sattā dve tīṇi buddhantarāni kiñcideva āmisaṁ hatthena gahetvā mukhe pakkhipantā",
  "atk-abh02a0:24_2": "nāma na honti . Antoudaraṁ ādittasusirarukkho viya hoti. Dubbhikkhe kañjikamattampi",
  "atk-abh02a0:24_3": "alabhitvā maraṇappattānaṁ pamāṇaṁ nāma natthi.",
  "atk-abh02a0:25_0": "Pipāsāya ruppanaṁ kālakañjikādīsu pākaṭaṁ. Tattha hi sattā dve tīṇi buddhantarāni",
  "atk-abh02a0:25_1": "hadayatemanamattaṁ vā jivhātemanamattaṁ vā udakabinduṁ laddhuṁ na sakkonti. ‘Pānīyaṁ",
  "atk-abh02a0:25_2": "pivissāmā’ti nadiṁ gatānampi nadī vālikātalaṁ sampajjati. Mahāsamuddaṁ pakkhantānampi",
  "atk-abh02a0:25_3": "mahāsamuddo piṭṭhipāsāṇo hoti. Te sussantā balavadukkhapīḷitā vicaranti.",
  "atk-abh02a0:26_0": "Eko kira kālakañjikaasuro pipāsaṁ adhivāsetuṁ asakkonto yojanagambhīravitthāraṁ mahāgaṅgaṁ",
  "atk-abh02a0:26_1": "otari. Tassa gatagataṭṭhāne udakaṁ chijjati, dhūmo uggacchati, tatte piṭṭhipāsāṇe",
  "atk-abh02a0:26_2": "caṅkamanakālo viya hoti. Tassa udakasaddaṁ sutvā ito cito ca vicarantasseva ratti",
  "atk-abh02a0:26_3": "vibhāyi. Atha naṁ pātova bhikkhācāraṁ gacchantā tiṁsamattā piṇḍacārikabhikkhū disvā",
  "atk-abh02a0:26_4": "– ‘‘ko nāma tvaṁ, sappurisā’’ti pucchiṁsu. ‘‘Petohamasmi, bhante’’ti. ‘‘Kiṁ pariyesasī’’ti?",
  "atk-abh02a0:26_5": "‘‘Pānīyaṁ, bhante’’ti. ‘‘Ayaṁ gaṅgā paripuṇṇā, kiṁ tvaṁ na passasī’’ti? ‘‘Na upakappati,",
  "atk-abh02a0:26_6": "bhante’’ti. ‘‘Tena hi gaṅgāpiṭṭhe nipajja, mukhe te pānīyaṁ āsiñcissāmā’’ti. So vālikāpuḷine",
  "atk-abh02a0:26_7": "uttāno nipajji. Bhikkhū tiṁsamatte patte nīharitvā udakaṁ āharitvā āharitvā tassa",
  "atk-abh02a0:26_8": "mukhe āsiñciṁsu. Tesaṁ tathā karontānaṁyeva velā upakaṭṭhā jātā. Tato ‘‘bhikkhācārakālo",
  "atk-abh02a0:26_9": "amhākaṁ, sappurisa; kacci te assādamattā laddhā’’ti āhaṁsu. Peto ‘‘sace me, bhante,",
  "atk-abh02a0:26_10": "tiṁsamattānaṁ ayyānaṁ tiṁsamattehi pattehi āsittaudakato aḍḍhapasatamattampi paragalagataṁ,",
  "atk-abh02a0:26_11": "petattabhāvato mokkho mā hotū’’ti āha. Evaṁ pipāsāya ruppanaṁ pettivisaye pākaṭaṁ.",
  "atk-abh02a0:27_0": "Ḍaṁsādīhi ruppanaṁ ḍaṁsamakkhikādisambabahulesu padesesu pākaṭaṁ. Ettha ca ḍaṁsāti",
  "atk-abh02a0:27_1": "piṅgalamakkhikā, makasāti makasāva vātāti kucchivātapiṭṭhivātādivasena veditabbā.",
  "atk-abh02a0:27_2": "Sarīrasmiñhi vātarogo uppajjitvā hatthapādapiṭṭhiādīni bhindati, kāṇaṁ karoti, khujjaṁ",
  "atk-abh02a0:27_3": "karoti, pīṭhasappiṁ karoti. Ātapoti sūriyātapo. Tena ruppanaṁ marukantārādīsu pākaṭaṁ.",
  "atk-abh02a0:27_4": "Ekā kira itthī marukantāre rattiṁ satthato ohīnā divā sūriye uggacchante vālikāya",
  "atk-abh02a0:27_5": "tappamānāya pāde ṭhapetuṁ asakkontī sīsato pacchiṁ otāretvā akkami. Kamena pacchiyā",
  "atk-abh02a0:27_6": "uṇhābhitattāya ṭhātuṁ asakkontī tassā upari sāṭakaṁ ṭhapetvā akkami. Tasmimpi santatte",
  "atk-abh02a0:27_7": "aṅkena gahitaṁ puttakaṁ adhomukhaṁ nipajjāpetvā kandantaṁ kandantaṁ akkamitvā saddhiṁ",
  "atk-abh02a0:27_8": "tena tasmiṁyeva ṭhāne uṇhābhitattā kālamakāsi.",
  "atk-abh02a0:28": "Sarīsapāti ye keci dīghajātikā sarantā gacchanti. Tesaṁ samphassena ruppanaṁ āsīvisadaṭṭhādīnaṁ vasena veditabbaṁ.",
  "atk-abh02a0:29_0": "Idāni ‘yaṁ kiñci rūpa’nti padena saṁgahitaṁ pañcavīsatikoṭṭhāsachannavutikoṭṭhāsappabhedaṁ",
  "atk-abh02a0:29_1": "sabbampi rūpaṁ atītādikoṭṭhāsesu pakkhipitvā dassetuṁ atītānāgatapaccuppannanti āha.",
  "atk-abh02a0:29_2": "Tato paraṁ tadeva ajjhattadukādīsu catūsu dukesu pakkhipitvā dassetuṁ ajjhattaṁ vā",
  "atk-abh02a0:29_3": "bahiddhā vātiādi vuttaṁ. Tato paraṁ sabbampetaṁ ekādasasu padesesu pariyādiyitvā",
  "atk-abh02a0:29_4": "dassitaṁ rūpaṁ ekato piṇḍaṁ katvā dassetuṁ tadekajjhantiādi vuttaṁ.",
  "atk-abh02a0:30_0": "Tattha tadekajjhanti taṁ ekajjhaṁ; abhisaññūhitvāti abhisaṁharitvā; abhisaṅkhipitvāti",
  "atk-abh02a0:30_1": "saṅkhepaṁ katvā; idaṁ vuttaṁ hoti – sabbampetaṁ vuttappakāraṁ rūpaṁ ruppanalakkhaṇasaṅkhāte",
  "atk-abh02a0:30_2": "ekavidhabhāve paññāya rāsiṁ katvā rūpakkhandho nāmāti vuccatīti. Etena sabbampi rūpaṁ",
  "atk-abh02a0:30_3": "ruppanalakkhaṇe rāsibhāvūpagamanena rūpakkhandhoti dassitaṁ hoti. Na hi rūpato añño",
  "atk-abh02a0:30_4": "rūpakkhandho nāma atthi. Yathā ca rūpaṁ, evaṁ vedanādayopi vedayitalakkhaṇādīsu rāsibhāvūpagamanena.",
  "atk-abh02a0:30_5": "Na hi vedanādīhi aññe vedanākkhandhādayo nāma atthi.",
  "atk-abh02a0:31_0": "3. Idāni ekekasmiṁ okāse pakkhittaṁ rūpaṁ visuṁ visuṁ bhājetvā dassento tattha katamaṁ",
  "atk-abh02a0:31_1": "rūpaṁ atītantiādimāha. Tattha tatthāti ekādasasu okāsesu pakkhipitvā ṭhapitamātikāya",
  "atk-abh02a0:31_2": "bhummaṁ. Idaṁ vuttaṁ hoti – atītānāgatapaccuppannantiādinā nayena ṭhapitāya mātikāya",
  "atk-abh02a0:31_3": "yaṁ atītaṁ rūpanti vuttaṁ, taṁ katamanti? Iminā upāyena sabbapucchāsu attho veditabbo.",
  "atk-abh02a0:31_4": "Atītaṁ niruddhantiādīni padāni nikkhepakaṇḍassa atītattikabhājanīyavaṇṇanāyaṁ (dha.",
  "atk-abh02a0:31_5": "sa. aṭṭha. 1044) vuttāneva. Cattāro ca mahābhūtāti idaṁ atītanti vuttarūpassa sabhāvadassanaṁ.",
  "atk-abh02a0:31_6": "Yathā cettha evaṁ sabbattha attho veditabbo. Iminā idaṁ dasseti – atītarūpampi bhūtāni",
  "atk-abh02a0:31_7": "ceva bhūtāni upādāya nibbattarūpañca, anāgatampi…pe… dūrasantikampi . Na hi bhūtehi",
  "atk-abh02a0:31_8": "ceva bhūtāni upādāya pavattarūpato ca aññaṁ rūpaṁ nāma atthīti.",
  "atk-abh02a0:32_0": "Aparo nayo – atītaṁsena saṅgahitanti atītakoṭṭhāseneva saṅgahitaṁ, ettheva gaṇanaṁ",
  "atk-abh02a0:32_1": "gataṁ. Kinti? Cattāro ca mahābhūtā catunnañca mahābhūtānaṁ upādāyarūpanti. Evaṁ sabbattha",
  "atk-abh02a0:32_2": "attho veditabbo. Anāgatapaccuppannaniddesapadānipi heṭṭhā vuttatthāneva.",
  "atk-abh02a0:33_0": "Idaṁ pana atītānāgatapaccuppannaṁ nāma suttantapariyāyato abhidhammaniddesatoti duvidhaṁ.",
  "atk-abh02a0:33_1": "Taṁ suttantapariyāye bhavena paricchinnaṁ. Paṭisandhito hi paṭṭhāya atītabhavesu",
  "atk-abh02a0:33_2": "nibbattaṁ rūpaṁ, anantarabhave vā nibbattaṁ hotu kappakoṭisatasahassamatthake vā,",
  "atk-abh02a0:33_3": "sabbaṁ atītameva nāma. Cutito paṭṭhāya anāgatabhavesu nibbattanakarūpaṁ, anantarabhave",
  "atk-abh02a0:33_4": "vā nibbattaṁ hotu kappakoṭisatasahassamatthake vā, sabbaṁ anāgatameva nāma. Cutipaṭisandhianantare",
  "atk-abh02a0:33_5": "pavattarūpaṁ paccuppannaṁ nāma. Abhidhammaniddese pana khaṇena paricchinnaṁ. Tayo",
  "atk-abh02a0:33_6": "hi rūpassa khaṇā – uppādo, ṭhiti, bhaṅgoti. Ime tayo khaṇe patvā niruddhaṁ rūpaṁ,",
  "atk-abh02a0:33_7": "samanantaraniruddhaṁ vā hotu atīte kappakoṭisatasahassamatthake vā, sabbaṁ atītameva",
  "atk-abh02a0:33_8": "nāma. Tayo khaṇe asampattaṁ rūpaṁ, ekacittakkhaṇamattena vā asampattaṁ hotu anāgate",
  "atk-abh02a0:33_9": "kappakoṭisatasahassamatthake vā, sabbaṁ anāgatameva nāma. Ime tayo khaṇe sampattaṁ",
  "atk-abh02a0:33_10": "rūpaṁ pana paccuppannaṁ nāma. Tattha kiñcāpi idaṁ suttantabhājanīyaṁ, evaṁ santepi",
  "atk-abh02a0:33_11": "abhidhammaniddeseneva atītānāgatapaccuppannarūpaṁ niddiṭṭhanti veditabbaṁ.",
  "atk-abh02a0:34_0": "Aparo nayo – idañhi rūpaṁ addhāsantatisamayakhaṇavasena catudhā atītaṁ nāma hoti.",
  "atk-abh02a0:34_1": "Tathā anāgatapaccuppannaṁ. Addhāvasena tāva ekassa ekasmiṁ bhave paṭisandhito pubbe",
  "atk-abh02a0:34_2": "atītaṁ, cutito uddhaṁ anāgataṁ, ubhinnamantare paccuppannaṁ. Santativasena sabhāgaekautusamuṭṭhānaṁ",
  "atk-abh02a0:34_3": "ekāhārasamuṭṭhānañca pubbāpariyavasena pavattamānampi paccuppannaṁ. Tato pubbe visabhāgautuāhārasamuṭṭhānaṁ",
  "atk-abh02a0:34_4": "atītaṁ, pacchā anāgataṁ. Cittajaṁ ekavīthiekajavanaekasamāpattisamuṭṭhānaṁ paccuppannaṁ.",
  "atk-abh02a0:34_5": "Tato pubbe atītaṁ, pacchā anāgataṁ. Kammasamuṭṭhānassa pāṭiyekkaṁ santativasena atītādibhedo",
  "atk-abh02a0:34_6": "natthi. Tesaññeva pana utuāhāracittasamuṭṭhānānaṁ upatthambhakavasena tassa atītādibhedo",
  "atk-abh02a0:34_7": "veditabbo. Samayavasena ekamuhuttapubbaṇhasāyanharattidivādīsu samayesu santānavasena",
  "atk-abh02a0:34_8": "pavattamānaṁ taṁ taṁ samayaṁ paccuppannaṁ nāma. Tato pubbe atītaṁ, pacchā anāgataṁ.",
  "atk-abh02a0:34_9": "Khaṇavasena uppādādikkhaṇattayapariyāpannaṁ paccuppannaṁ nāma. Tato pubbe atītaṁ, pacchā anāgataṁ.",
  "atk-abh02a0:35_0": "Apica atikkahetupaccayakiccaṁ atītaṁ. Niṭṭhitahetukiccaṁ aniṭṭhitapaccayakiccaṁ paccuppannaṁ.",
  "atk-abh02a0:35_1": "Ubhayakiccamasampattaṁ anāgataṁ. Sakiccakkhaṇe vā paccuppannaṁ. Tato pubbe atītaṁ,",
  "atk-abh02a0:35_2": "pacchā anāgataṁ. Ettha ca khaṇādikathāva nippariyāyā, sesā sapariyāyā. Tāsu nippariyāyakathā",
  "atk-abh02a0:35_3": "idha adhippetā. Ajjhattadukassāpi niddesapadāni heṭṭhā ajjhattattikaniddese (dha.",
  "atk-abh02a0:35_4": "sa. aṭṭha. 1050) vuttatthāneva. Oḷārikādīni rūpakaṇḍavaṇṇanāyaṁ (dha. sa. aṭṭha. 674) vuttatthāneva.",
  "atk-abh02a0:36_0": "6. Hīnadukaniddese tesaṁ tesaṁ sattānanti bahūsu sattesu sāmivacanaṁ. Aparassāpi",
  "atk-abh02a0:36_1": "aparassāpīti hi vuccamāne divasampi kappasatasahassampi vadanto ettakameva vadeyya.",
  "atk-abh02a0:36_2": "Iti satthā dvīheva padehi anavasese satte pariyādiyanto ‘tesaṁ tesaṁ sattāna’nti",
  "atk-abh02a0:36_3": "āha. Ettakena hi sabbampi aparadīpanaṁ siddhaṁ hoti. Uññātanti avamataṁ. Avaññātanti",
  "atk-abh02a0:36_4": "vambhetvā ñātaṁ. Rūpantipi na viditaṁ. Hīḷitanti agahetabbaṭṭhena khittaṁ chaḍḍitaṁ,",
  "atk-abh02a0:36_5": "jigucchitantipi vadanti. Paribhūtanti kimetenāti vācāya paribhavitaṁ. Acittīkatanti",
  "atk-abh02a0:36_6": "na garukataṁ. Hīnanti lāmakaṁ. Hīnamatanti hīnanti mataṁ, lāmakaṁ katvā ñātaṁ. Hīnasammatanti",
  "atk-abh02a0:36_7": "hīnanti loke sammataṁ, hīnehi vā sammataṁ, gūthabhakkhehi gūtho viya. Aniṭṭhanti",
  "atk-abh02a0:36_8": "appiyaṁ, paṭilābhatthāya vā apariyesitaṁ. Sacepi naṁ koci pariyeseyya, pariyesatu.",
  "atk-abh02a0:36_9": "Etassa pana ārammaṇassa etadeva nāmaṁ. Akantanti akāmitaṁ, nissirikaṁ vā. Amanāpanti",
  "atk-abh02a0:36_10": "manasmiṁ na appitaṁ. Tādisañhi ārammaṇaṁ manasmiṁ na appīyati. Atha vā manaṁ appāyati",
  "atk-abh02a0:36_11": "vaḍḍhetīti manāpaṁ, na manāpaṁ amanāpaṁ.",
  "atk-abh02a0:37_0": "Aparo nayo – aniṭṭhaṁ sampattivirahato. Taṁ ekantena kammasamuṭṭhānesu akusalakammasamuṭṭhānaṁ.",
  "atk-abh02a0:37_1": "Akantaṁ sukhassa ahetubhāvato. Amanāpaṁ dukkhassa hetubhāvato. Rūpā saddāti idamassa",
  "atk-abh02a0:37_2": "sabhāvadīpanaṁ. Imasmiñhi pade akusalakammajavasena aniṭṭhā pañca kāmaguṇā vibhattā.",
  "atk-abh02a0:37_3": "Kusalakammajaṁ pana aniṭṭhaṁ nāma natthi, sabbaṁ iṭṭhameva.",
  "atk-abh02a0:38_0": "Paṇītapadaniddeso vuttapaṭipakkhanayena veditabbo. Imasmiṁ pana pade kusalakammajavasena",
  "atk-abh02a0:38_1": "iṭṭhā pañca kāmaguṇā vibhattā. Kusalakammajañhi aniṭṭhaṁ nāma natthi, sabbaṁ iṭṭhameva.",
  "atk-abh02a0:38_2": "Yathā ca kammajesu evaṁ utusamuṭṭhānādīsupi iṭṭhāniṭṭhatā atthi evāti imasmiṁ duke",
  "atk-abh02a0:38_3": "iṭṭhāniṭṭhārammaṇaṁ paṭivibhattanti veditabbaṁ. Ayaṁ tāva ācariyānaṁ samānatthakathā.",
  "atk-abh02a0:38_4": "Vitaṇḍavādī panāha – iṭṭhāniṭṭhaṁ nāma pāṭiyekkaṁ paṭivibhattaṁ natthi, tesaṁ tesaṁ",
  "atk-abh02a0:38_5": "rucivasena kathitaṁ.",
  "atk-abh02a0:39": "Yathāha –",
  "atk-abh02a0:40_0": "‘‘Manāpapariyantaṁ khvāhaṁ, mahārāja, pañcasu kāmaguṇesu agganti vadāmi. Teva, mahārāja,",
  "atk-abh02a0:40_1": "rūpā ekaccassa manāpā honti, ekaccassa amanāpā honti. Teva, mahārāja, saddā, gandhā,",
  "atk-abh02a0:40_2": "rasā, phoṭṭhabbā ekaccassa manāpā honti, ekaccassa amanāpā hontī’’ti (saṁ. ni. 1.123).",
  "atk-abh02a0:41_0": "Evaṁ yasmā teyeva rūpādayo eko assādeti abhinandati, tattha lobhaṁ uppādeti. Eko",
  "atk-abh02a0:41_1": "kujjhati paṭihaññati, tattha dosaṁ uppādeti. Ekassa iṭṭhā honti kantā manāpā, ekassa",
  "atk-abh02a0:41_2": "aniṭṭhā akantā amanāpā. Eko cete ‘iṭṭhā kantā manāpā’ti dakkhiṇato gaṇhāti, eko ‘aniṭṭhā",
  "atk-abh02a0:41_3": "akantā amanāpā’ti vāmato. Tasmā iṭṭhāniṭṭhaṁ nāma pāṭiyekkaṁ paṭivibhattaṁ nāma natthi.",
  "atk-abh02a0:41_4": "Paccantavāsīnañhi gaṇḍuppādāpi iṭṭhā honti kantā manāpā, majjhimadesavāsīnaṁ atijegucchā.",
  "atk-abh02a0:41_5": "Tesañca moramaṁsādīni iṭṭhāni honti, itaresaṁ tāni atijegucchānīti.",
  "atk-abh02a0:42_0": "So vattabbo – ‘‘kiṁ pana tvaṁ iṭṭhāniṭṭhārammaṇaṁ pāṭiyekkaṁ paṭivibhattaṁ nāma natthīti",
  "atk-abh02a0:42_1": "vadesī’’ti? ‘‘Āma natthī’’ti vadāmi. Puna tatheva yāvatatiyaṁ patiṭṭhāpetvā pañho",
  "atk-abh02a0:42_2": "pucchitabbo – ‘‘nibbānaṁ nāma iṭṭhaṁ udāhu aniṭṭha’’nti? Jānamāno ‘‘iṭṭha’’nti vakkhati.",
  "atk-abh02a0:42_3": "Sacepi na vadeyya, mā vadatu. Nibbānaṁ pana ekantaiṭṭhameva. ‘‘Nanu eko nibbānassa",
  "atk-abh02a0:42_4": "vaṇṇe kathiyamāne kujjhitvā – ‘tvaṁ nibbānassa vaṇṇaṁ kathesi, kiṁ tattha annapānamālāgandhavilepanasayanacchādanasamiddhā",
  "atk-abh02a0:42_5": "pañca kāmaguṇā atthī’ti vatvā ‘natthī’ti vutte ‘alaṁ tava nibbānenā’ti nibbānassa",
  "atk-abh02a0:42_6": "vaṇṇe kathiyamāne kujjhitvā ubho kaṇṇe thaketīti iṭṭhetaṁ. Etassa pana vasena tava",
  "atk-abh02a0:42_7": "vāde nibbānaṁ aniṭṭhaṁ nāma hoti . Na panetaṁ evaṁ gahetabbaṁ. Eso hi viparītasaññāya",
  "atk-abh02a0:42_8": "katheti. Saññāvipallāsena ca tadeva ārammaṇaṁ ekassa iṭṭhaṁ hoti, ekassa aniṭṭhaṁ’’.",
  "atk-abh02a0:43_0": "Iṭṭhāniṭṭhārammaṇaṁ pana pāṭiyekkaṁ vibhattaṁ atthīti. Kassa vasena vibhattanti?",
  "atk-abh02a0:43_1": "Majjhimakasattassa. Idañhi na atiissarānaṁ mahāsammatamahāsudassanadhammāsokādīnaṁ",
  "atk-abh02a0:43_2": "vasena vibhattaṁ. Tesañhi dibbakappampi ārammaṇaṁ amanāpaṁ upaṭṭhāti. Na atiduggatānaṁ",
  "atk-abh02a0:43_3": "dullabhannapānānaṁ vasena vibhattaṁ. Tesañhi kaṇājakabhattasitthānipi pūtimaṁsarasopi",
  "atk-abh02a0:43_4": "atimadhuro amatasadiso ca hoti. Majjhimakānaṁ pana gaṇakamahāmattaseṭṭhikuṭumbikavāṇijādīnaṁ",
  "atk-abh02a0:43_5": "kālena iṭṭhaṁ kālena aniṭṭhaṁ labhamānānaṁ vasena vibhattaṁ. Evarūpā hi iṭṭhāniṭṭhaṁ",
  "atk-abh02a0:43_6": "paricchindituṁ sakkontīti.",
  "atk-abh02a0:44_0": "Tipiṭakacūḷanāgatthero panāha – ‘‘iṭṭhāniṭṭhaṁ nāma vipākavaseneva paricchinnaṁ,",
  "atk-abh02a0:44_1": "na javanavasena. Javanaṁ pana saññāvipallāsavasena iṭṭhasmiṁyeva rajjati, iṭṭhasmiṁyeva",
  "atk-abh02a0:44_2": "dussati; aniṭṭhasmiṁyeva rajjati, aniṭṭhasmiṁyeva dussatī’’ti. Vipākavaseneva panetaṁ",
  "atk-abh02a0:44_3": "ekantato paricchijjati. Na hi sakkā vipākacittaṁ vañcetuṁ. Sace ārammaṇaṁ iṭṭhaṁ",
  "atk-abh02a0:44_4": "hoti, kusalavipākaṁ uppajjati. Sace aniṭṭhaṁ, akusalavipākaṁ uppajjati. Kiñcāpi hi",
  "atk-abh02a0:44_5": "micchādiṭṭhikā buddhaṁ vā saṅghaṁ vā mahācetiyādīni vā uḷārāni ārammaṇāni disvā akkhīni",
  "atk-abh02a0:44_6": "pidahanti, domanassaṁ āpajjanti, dhammasaddaṁ sutvā kaṇṇe thakenti, cakkhuviññāṇasotaviññāṇāni",
  "atk-abh02a0:44_7": "pana nesaṁ kusalavipākāneva honti.",
  "atk-abh02a0:45_0": "Kiñcāpi gūthasūkarādayo gūthagandhaṁ ghāyitvā ‘khādituṁ labhissāmā’ti somanassajātā",
  "atk-abh02a0:45_1": "honti, gūthadassane pana tesaṁ cakkhuviññāṇaṁ, tassa gandhaghāyane ghānaviññāṇaṁ,",
  "atk-abh02a0:45_2": "rasasāyane jivhāviññāṇañca akusalavipākameva hoti. Bandhitvā varasayane sayāpitasūkaro",
  "atk-abh02a0:45_3": "ca kiñcāpi viravati, saññāvipallāsena panassa javanasmiṁyeva domanassaṁ uppajjati,",
  "atk-abh02a0:45_4": "kāyaviññāṇaṁ kusalavipākameva. Kasmā? Ārammaṇassa iṭṭhatāya.",
  "atk-abh02a0:46_0": "Apica dvāravasenāpi iṭṭhāniṭṭhatā veditabbā. Sukhasamphassañhi gūthakalalaṁ cakkhudvāraghānadvāresu",
  "atk-abh02a0:46_1": "aniṭṭhaṁ, kāyadvāre iṭṭhaṁ hoti. Cakkavattino maṇiratanena pothiyamānassa, suvaṇṇasūle",
  "atk-abh02a0:46_2": "uttāsitassa ca maṇiratanasuvaṇṇasūlāni cakkhudvāre iṭṭhāni honti, kāyadvāre aniṭṭhāni.",
  "atk-abh02a0:46_3": "Kasmā? Mahādukkhassa uppādanato. Evaṁ iṭṭhāniṭṭhaṁ ekantato vipākeneva paricchijjatīti veditabbaṁ.",
  "atk-abh02a0:47_0": "Taṁ taṁ vā panāti ettha na heṭṭhimanayo oloketabbo. Na hi bhagavā sammutimanāpaṁ",
  "atk-abh02a0:47_1": "bhindati, puggalamanāpaṁ pana bhindati. Tasmā taṁtaṁvāpanavaseneva upādāyupādāya",
  "atk-abh02a0:47_2": "hīnappaṇītatā veditabbā. Nerayikānañhi rūpaṁ koṭippattaṁ hīnaṁ nāma; taṁ upādāya",
  "atk-abh02a0:47_3": "tiracchānesu nāgasupaṇṇānaṁ rūpaṁ paṇītaṁ nāma. Tesaṁ rūpaṁ hīnaṁ; taṁ upādāya petānaṁ",
  "atk-abh02a0:47_4": "rūpaṁ paṇītaṁ nāma. Tesampi hīnaṁ; taṁ upādāya jānapadānaṁ rūpaṁ paṇītaṁ nāma. Tesampi",
  "atk-abh02a0:47_5": "hīnaṁ; taṁ upādāya gāmabhojakānaṁ rūpaṁ paṇītaṁ nāma. Tesampi hīnaṁ; taṁ upādāya",
  "atk-abh02a0:47_6": "janapadasāmikānaṁ rūpaṁ paṇītaṁ nāma. Tesampi hīnaṁ; taṁ upādāya padesarājūnaṁ rūpaṁ",
  "atk-abh02a0:47_7": "paṇītaṁ nāma. Tesampi hīnaṁ; taṁ upādāya cakkavattirañño rūpaṁ paṇītaṁ nāma. Tassāpi",
  "atk-abh02a0:47_8": "hīnaṁ; taṁ upādāya bhummadevānaṁ rūpaṁ paṇītaṁ nāma. Tesampi hīnaṁ; taṁ upādāya cātumahārājikānaṁ",
  "atk-abh02a0:47_9": "devānaṁ rūpaṁ paṇītaṁ nāma. Tesampi hīnaṁ; taṁ upādāya tāvatiṁsānaṁ devānaṁ rūpaṁ",
  "atk-abh02a0:47_10": "paṇītaṁ nāma…pe… akaniṭṭhadevānaṁ pana rūpaṁ matthakappattaṁ paṇītaṁ nāma.",
  "atk-abh02a0:48_0": "7. Dūradukaniddese itthindriyādīni heṭṭhā vibhattāneva. Imasmiṁ pana duke duppariggahaṭṭhena",
  "atk-abh02a0:48_1": "lakkhaṇaduppaṭivijjhatāya sukhumarūpaṁ dūreti kathitaṁ. Sukhapariggahaṭṭhena lakkhaṇasuppaṭivijjhatāya",
  "atk-abh02a0:48_2": "oḷārikarūpaṁ santiketi. Kabaḷīkārāhārapariyosāne ca niyyātanaṭṭhānepi ‘idaṁ vuccati",
  "atk-abh02a0:48_3": "rūpaṁ dūre’ti na nīyyātitaṁ. Kasmā? Duvidhañhi dūre nāma – lakkhaṇato ca okāsato",
  "atk-abh02a0:48_4": "cāti. Tattha lakkhaṇato dūreti na kathitaṁ, taṁ okāsato kathetabbaṁ. Tasmā dūreti",
  "atk-abh02a0:48_5": "akathitaṁ. Oḷārikarūpaṁ okāsato dūreti dassetuṁ aniyyātetvāva yaṁ vā panaññampītiādimāha.",
  "atk-abh02a0:48_6": "Santikapadaniddesepi eseva nayo. Tattha anāsanneti na āsanne, anupakaṭṭheti nissaṭe,",
  "atk-abh02a0:48_7": "dūreti dūramhi, asantiketi na santike. Idaṁ vuccati rūpaṁ dūreti idaṁ paṇṇarasavidhaṁ",
  "atk-abh02a0:48_8": "sukhumarūpaṁ lakkhaṇato dūre, dasavidhaṁ pana oḷārikarūpaṁ yevāpanakavasena okāsato",
  "atk-abh02a0:48_9": "dūreti vuccati. Santikapadaniddeso uttānatthoyeva.",
  "atk-abh02a0:49_0": "Idaṁvuccati rūpaṁ santiketi idaṁ dasavidhaṁ oḷārikarūpaṁ lakkhaṇato santike, pañcadasavidhaṁ",
  "atk-abh02a0:49_1": "pana sukhumarūpaṁ yevāpanakavasena okāsato santiketi vuccati. Kittakato paṭṭhāya",
  "atk-abh02a0:49_2": "pana rūpaṁ okāsavasena santike nāma? Kittakato paṭṭhāya dūre nāmāti? Pakatikathāya",
  "atk-abh02a0:49_3": "kathentānaṁ dvādasahattho savanūpacāro nāma hoti. Tassa orato rūpaṁ santike, parato",
  "atk-abh02a0:49_4": "dūre. Tattha sukhumarūpaṁ dūre hontaṁ lakkhaṇatopi okāsatopi dūre hoti; santike hontaṁ",
  "atk-abh02a0:49_5": "pana okāsatova santike hoti, na lakkhaṇato. Oḷārikarūpaṁ santike hontaṁ lakkhaṇatopi",
  "atk-abh02a0:49_6": "okāsatopi santike hoti; dūre hontaṁ okāsatova dūre hoti, na lakkhaṇato.",
  "atk-abh02a0:50_0": "Taṁ taṁ vā panāti ettha na heṭṭhimanayo oloketabbo. Heṭṭhā hi bhindamāno gato. Idha",
  "atk-abh02a0:50_1": "pana na lakkhaṇato dūraṁ bhindati, okāsato dūrameva bhindati. Upādāyupādāya dūrasantikañhi",
  "atk-abh02a0:50_2": "ettha dassitaṁ. Attano hi rūpaṁ santike nāma; antokucchigatassāpi parassa dūre. Antokucchigatassa",
  "atk-abh02a0:50_3": "santike; bahiṭhitassa dūre. Ekamañce sayitassa santike; bahipamukhe ṭhitassa dūre.",
  "atk-abh02a0:50_4": "Antopariveṇe rūpaṁ santike; bahipariveṇe dūre. Antosaṅghārāme rūpaṁ santike; bahisaṅghārāme",
  "atk-abh02a0:50_5": "dūre. Antosīmāya rūpaṁ santike; bahisīmāya dūre. Antogāmakhette rūpaṁ santike; bahigāmakkhette",
  "atk-abh02a0:50_6": "dūre. Antojanapade rūpaṁ santike; bahijanapade dūre. Antorajjasīmāya rūpaṁ santike;",
  "atk-abh02a0:50_7": "bahirajjasīmāya dūre. Antosamudde rūpaṁ santike; bahisamudderūpaṁ dūre. Antocakkavāḷe",
  "atk-abh02a0:50_8": "rūpaṁ santike; bahicakkavāḷe dūreti.",
  "atk-abh02a0:51": "Ayaṁ rūpakkhandhaniddeso.",
  "atk-abh02a0:52": "2. Vedanākkhandhaniddeso",
  "atk-abh02a0:53_0": "8. Vedanākkhandhaniddesādīsu heṭṭhā vuttasadisaṁ pahāya apubbameva vaṇṇayissāma.",
  "atk-abh02a0:53_1": "Yā kāci vedanāti catubhūmikavedanaṁ pariyādiyati. Sukhā vedanātiādīni atītādivasena",
  "atk-abh02a0:53_2": "niddiṭṭhavedanaṁ sabhāvato dassetuṁ vuttāni. Tattha sukhā vedanā atthi kāyikā, atthi",
  "atk-abh02a0:53_3": "cetasikā . Tathā dukkhā vedanā. Adukkhamasukhā pana cakkhādayo pasādakāye sandhāya",
  "atk-abh02a0:53_4": "pariyāyena ‘atthi kāyikā, atthi cetasikā’. Tattha sabbāpi kāyikā kāmāvacarā. Tathā",
  "atk-abh02a0:53_5": "cetasikā dukkhā vedanā . Cetasikā sukhā pana tebhūmikā. Adukkhamasukhā catubhūmikā.",
  "atk-abh02a0:53_6": "Tassā sabbappakārāyapi santativasena, khaṇādivasena ca atītādibhāvo veditabbo.",
  "atk-abh02a0:54_0": "Tattha santativasena ekavīthiekajavanaekasamāpattipariyāpannā, ekavidhavisayasamāyogappavattā",
  "atk-abh02a0:54_1": "ca paccuppannā. Tato pubbe atītā, pacchā anāgatā. Khaṇādivasena khaṇattayapariyāpannā",
  "atk-abh02a0:54_2": "pubbantāparantamajjhagatā sakiccañca kurumānā vedanā paccuppannā. Tato pubbe atītā,",
  "atk-abh02a0:54_3": "pacchā anāgatā. Tattha khaṇādivasena atītādibhāvaṁ sandhāya ayaṁ niddeso katoti veditabbo.",
  "atk-abh02a0:55_0": "11. Oḷārikasukhumaniddese akusalā vedanātiādīni jātito oḷārikasukhumabhāvaṁ dassetuṁ",
  "atk-abh02a0:55_1": "vuttāni. Dukkhā vedanā oḷārikātiādīni sabhāvato. Asamāpannassa vedanātiādīni puggalato.",
  "atk-abh02a0:55_2": "Sāsavātiādīni lokiyalokuttarato oḷārikasukhumabhāvaṁ dassetuṁ vuttāni. Tattha akusalā",
  "atk-abh02a0:55_3": "tāva sadarathaṭṭhena dukkhavipākaṭṭhena ca oḷārikā. Kusalā niddarathaṭṭhena sukhavipākaṭṭhena",
  "atk-abh02a0:55_4": "ca sukhumā. Abyākatā nirussāhaṭṭhena avipākaṭṭhena ca sukhumā. Kusalākusalā saussāhaṭṭhena",
  "atk-abh02a0:55_5": "savipākaṭṭhena ca oḷārikā. Abyākatā vuttanayeneva sukhumā.",
  "atk-abh02a0:56_0": "Dukkhā asātaṭṭhena dukkhaṭṭhena ca oḷārikā. Sukhā sātaṭṭhena sukhaṭṭhena ca sukhumā.",
  "atk-abh02a0:56_1": "Adukkhamasukhā santaṭṭhena paṇītaṭṭhena ca sukhumā. Sukhadukkhā khobhanaṭṭhena pharaṇaṭṭhena",
  "atk-abh02a0:56_2": "ca oḷārikā. Sukhavedanāpi hi khobheti pharati. Tathā dukkhavedanāpi. Sukhañhi uppajjamānaṁ",
  "atk-abh02a0:56_3": "sakalasarīraṁ khobhentaṁ āluḷentaṁ abhisandayamānaṁ maddayamānaṁ chādayamānaṁ sītodakaghaṭena",
  "atk-abh02a0:56_4": "āsiñcayamānaṁ viya uppajjati. Dukkhaṁ uppajjamānaṁ tattaphālaṁ anto pavesantaṁ viya",
  "atk-abh02a0:56_5": "tiṇukkāya bahi jhāpayamānaṁ viya uppajjati. Adukkhamasukhā pana vuttanayeneva sukhumā.",
  "atk-abh02a0:56_6": "Asamāpannassa vedanā nānārammaṇe vikkhittabhāvato oḷārikā . Samāpannassa vedanā ekattanimitteyeva",
  "atk-abh02a0:56_7": "caratīti sukhumā. Sāsavā āsavuppattihetuto oḷārikā. Āsavacāro nāma ekantaoḷāriko.",
  "atk-abh02a0:56_8": "Anāsavā vuttavipariyāyena sukhumā.",
  "atk-abh02a0:57_0": "Tattha eko neva kusalattike kovido hoti, na vedanāttike. So ‘kusalattikaṁ rakkhāmī’ti",
  "atk-abh02a0:57_1": "vedanāttikaṁ bhindati; ‘vedanāttikaṁ rakkhāmī’ti kusalattikaṁ bhindati. Eko ‘tikaṁ",
  "atk-abh02a0:57_2": "rakkhāmī’ti bhūmantaraṁ bhindati. Eko na bhindati. Kathaṁ? ‘‘Sukhadukkhā vedanā oḷārikā,",
  "atk-abh02a0:57_3": "adukkhamasukhā vedanā sukhumā’’ti hi vedanāttike vuttaṁ. Taṁ eko paṭikkhipati – na",
  "atk-abh02a0:57_4": "sabbā adukkhamasukhā sukhumā. Sā hi kusalāpi atthi akusalāpi abyākatāpi. Tattha kusalākusalā",
  "atk-abh02a0:57_5": "oḷārikā, abyākatā sukhumā. Kasmā? Kusalattike pāḷiyaṁ āgatattāti. Evaṁ kusalattiko",
  "atk-abh02a0:57_6": "rakkhito hoti, vedanāttiko pana bhinno.",
  "atk-abh02a0:58_0": "Kusalākusalā vedanā oḷārikā, abyākatā vedanā sukhumā’’ti yaṁ pana kusalattike vuttaṁ,",
  "atk-abh02a0:58_1": "taṁ eko paṭikkhipati – na sabbā abyākatā sukhumā. Sā hi sukhāpi atthi dukkhāpi adukkhamasukhāpi.",
  "atk-abh02a0:58_2": "Tattha sukhadukkhā oḷārikā, adukkhamasukhā sukhumā. Kasmā? Vedanāttike pāḷiyaṁ āgatattāti.",
  "atk-abh02a0:58_3": "Evaṁ vedanāttiko rakkhito hoti, kusalattiko pana bhinno. Kusalattikassa pana āgataṭṭhāne",
  "atk-abh02a0:58_4": "vedanāttikaṁ anoloketvā vedanāttikassa āgataṭṭhāne kusalattikaṁ anoloketvā kusalādīnaṁ",
  "atk-abh02a0:58_5": "kusalattikalakkhaṇena, sukhādīnaṁ vedanāttikalakkhaṇena oḷārikasukhumataṁ kathento na bhindati nāma.",
  "atk-abh02a0:59_0": "Yampi ‘‘kusalākusalā vedanā oḷārikā, abyākatā vedanā sukhumā’’ti kusalattike vuttaṁ,",
  "atk-abh02a0:59_1": "tattheko ‘kusalā lokuttaravedanāpi samānā oḷārikā nāma, vipākā antamaso dvipañcaviññāṇasahajātāpi",
  "atk-abh02a0:59_2": "samānā sukhumā nāma hotī’ti vadati. So evarūpaṁ santaṁ paṇītaṁ lokuttaravedanaṁ oḷārikaṁ",
  "atk-abh02a0:59_3": "nāma karonto, dvipañcaviññāṇasampayuttaṁ ahetukaṁ hīnaṁ jaḷaṁ vedanaṁ sukhumaṁ nāma",
  "atk-abh02a0:59_4": "karonto ‘tikaṁ rakkhissāmī’ti bhūmantaraṁ bhindati nāma. Tattha tattha bhūmiyaṁ kusalaṁ",
  "atk-abh02a0:59_5": "pana taṁtaṁbhūmivipākeneva saddhiṁ yojetvā kathento na bhindati nāma. Tatrāyaṁ nayo",
  "atk-abh02a0:59_6": "– kāmāvacarakusalā hi oḷārikā; kāmāvacaravipākā sukhumā . Rūpāvacarārūpāvacaralokuttarakusalā",
  "atk-abh02a0:59_7": "oḷārikā; rūpāvacarārūpāvacaralokuttaravipākā sukhumāti. Iminā nīhārena kathento na bhindati nāma.",
  "atk-abh02a0:60_0": "Tipiṭakacūḷanāgatthero panāha – ‘‘akusale oḷārikasukhumatā nāma na uddharitabbā.",
  "atk-abh02a0:60_1": "Tañhi ekantaoḷārikameva. Lokuttarepi oḷārikasukhumatā na uddharitabbā. Tañhi ekantasukhuma’’nti",
  "atk-abh02a0:60_2": ". Imaṁ kathaṁ āharitvā tipiṭakacūḷābhayattherassa kathayiṁsu – evaṁ therena kathitanti.",
  "atk-abh02a0:60_3": "Tipiṭakacūḷābhayatthero āha – ‘‘sammāsambuddhena abhidhammaṁ patvā ekapadassāpi dvinnampi",
  "atk-abh02a0:60_4": "padānaṁ āgataṭṭhāne nayaṁ dātuṁ yuttaṭṭhāne nayo adinno nāma natthi, nayaṁ kātuṁ",
  "atk-abh02a0:60_5": "yuttaṭṭhāne nayo akato nāma natthi. Idha panekacco ‘ācariyo asmī’ti vicaranto akusale",
  "atk-abh02a0:60_6": "oḷārikasukhumataṁ uddharamāno kukkuccāyati. Sammāsambuddhena pana lokuttarepi oḷārikasukhumatā",
  "atk-abh02a0:60_7": "uddharitā’’ti. Evañca pana vatvā idaṁ suttaṁ āhari – ‘‘tatra, bhante, yāyaṁ paṭipadā",
  "atk-abh02a0:60_8": "dukkhā dandhābhiññā, ayaṁ, bhante, paṭipadā ubhayeneva hīnā akkhāyati – dukkhattā",
  "atk-abh02a0:60_9": "dandhattā cā’’ti (dī. ni. 3.152). Ettha hi catasso paṭipadā lokiyalokuttaramissakā kathitā.",
  "atk-abh02a0:61_0": "Taṁ taṁ vā panāti ettha na heṭṭhimanayo oloketabbo. Taṁtaṁvāpanavaseneva kathetabbaṁ.",
  "atk-abh02a0:61_1": "Duvidhā hi akusalā – lobhasahagatā dosasahagatā ca. Tattha dosasahagatā oḷārikā,",
  "atk-abh02a0:61_2": "lobhasahagatā sukhumā. Dosasahagatāpi duvidhā – niyatā aniyatā ca. Tattha niyatā",
  "atk-abh02a0:61_3": "oḷārikā, aniyatā sukhumā. Niyatāpi kappaṭṭhitikā oḷārikā, nokappaṭṭhitikā sukhumā.",
  "atk-abh02a0:61_4": "Kappaṭṭhitikāpi asaṅkhārikā oḷārikā, sasaṅkhārikā sukhumā. Lobhasahagatāpi dvidhā",
  "atk-abh02a0:61_5": "– diṭṭhisampayuttā diṭṭhivippayuttā ca. Tattha diṭṭhisampayuttā oḷārikā, diṭṭhivippayuttā",
  "atk-abh02a0:61_6": "sukhumā. Diṭṭhisampayuttāpi niyatā oḷārikā, aniyatā sukhumā. Sāpi asaṅkhārikā oḷārikā,",
  "atk-abh02a0:61_7": "sasaṅkhārikā sukhumā.",
  "atk-abh02a0:62_0": "Saṅkhepato akusalaṁ patvā yā vipākaṁ bahuṁ deti sā oḷārikā, yā appaṁ sā sukhumā.",
  "atk-abh02a0:62_1": "Kusalaṁ patvā pana appavipākā oḷārikā, bahuvipākā sukhumā. Catubbidhe kusale kāmāvacarakusalā",
  "atk-abh02a0:62_2": "oḷārikā, rūpāvacarakusalā sukhumā. Sāpi oḷārikā, arūpāvacarakusalā sukhumā . Sāpi",
  "atk-abh02a0:62_3": "oḷārikā, lokuttarakusalā sukhumā. Ayaṁ tāva bhūmīsu abhedato nayo.",
  "atk-abh02a0:63_0": "Bhedato pana kāmāvacarā dānasīlabhāvanāmayavasena tividhā. Tattha dānamayā oḷārikā,",
  "atk-abh02a0:63_1": "sīlamayā sukhumā. Sāpi oḷārikā, bhāvanāmayā sukhumā. Sāpi duhetukā tihetukāti duvidhā.",
  "atk-abh02a0:63_2": "Tattha duhetukā oḷārikā, tihetukā sukhumā. Tihetukāpi sasaṅkhārikaasaṅkhārikabhedato",
  "atk-abh02a0:63_3": "duvidhā. Tattha sasaṅkhārikā oḷārikā, asaṅkhārikā sukhumā. Rūpāvacare paṭhamajjhānakusalavedanā",
  "atk-abh02a0:63_4": "oḷārikā, dutiyajjhānakusalavedanā sukhumā…pe… catutthajjhānakusalavedanā sukhumā.",
  "atk-abh02a0:63_5": "Sāpi oḷārikā, ākāsānañcāyatanakusalavedanā sukhumā ākāsānañcāyatanakusalavedanā oḷārikā…pe….",
  "atk-abh02a0:63_6": "Nevasaññānāsaññāyatanakusalavedanā sukhumā. Sāpi oḷārikā, vipassanāsahajātā sukhumā.",
  "atk-abh02a0:63_7": "Sāpi oḷārikā, sotāpattimaggasahajātā sukhumā. Sāpi oḷārikā…pe… arahattamaggasahajātā sukhumā.",
  "atk-abh02a0:64": "Catubbidhe vipāke kāmāvacaravipākavedanā oḷārikā, rūpāvacaravipākavedanā sukhumā. Sāpi oḷārikā…pe… lokuttaravipākavedanā sukhumā. Evaṁ tāva abhedato.",
  "atk-abh02a0:65_0": "Bhedato pana kāmāvacaravipākā atthi ahetukā, atthi sahetukā. Sahetukāpi atthi duhetukā,",
  "atk-abh02a0:65_1": "atthi tihetukā. Tattha ahetukā oḷārikā, sahetukā sukhumā. Sāpi duhetukā oḷārikā,",
  "atk-abh02a0:65_2": "tihetukā sukhumā. Tatthāpi sasaṅkhārikā oḷārikā, asaṅkhārikā sukhumā. Paṭhamajjhānavipākā",
  "atk-abh02a0:65_3": "oḷārikā, dutiyajjhānavipākā sukhumā…pe… catutthajjhānavipākā sukhumā. Sāpi oḷārikā,",
  "atk-abh02a0:65_4": "ākāsānañcāyatanavipākā sukhumā. Sāpi oḷārikā…pe… nevasaññānāsaññāyatanavipākā sukhumā.",
  "atk-abh02a0:65_5": "Sāpi oḷārikā, sotāpattiphalavedanā sukhumā. Sāpi oḷārikā, sakadāgāmi…pe… arahattaphalavedanā sukhumā.",
  "atk-abh02a0:66_0": "Tīsu kiriyāsu kāmāvacarakiriyavedanā oḷārikā, rūpāvacarakiriyavedanā sukhumā. Sāpi",
  "atk-abh02a0:66_1": "oḷārikā, arūpāvacarakiriyavedanā sukhumā. Evaṁ tāva abhedato. Bhedato pana ahetukādivasena",
  "atk-abh02a0:66_2": "bhinnāya kāmāvacarakiriyāya ahetukakiriyavedanā oḷārikā, sahetukā sukhumā. Sāpi duhetukā",
  "atk-abh02a0:66_3": "oḷārikā, tihetukā sukhumā. Tatthāpi sasaṅkhārikā oḷārikā, asaṅkhārikā sukhumā. Paṭhamajjhāne",
  "atk-abh02a0:66_4": "kiriyavedanā oḷārikā, dutiyajjhāne sukhumā. Sāpi oḷārikā, tatiye…pe… catutthe sukhumā.",
  "atk-abh02a0:66_5": "Sāpi oḷārikā, ākāsānañcāyatanakiriyavedanā sukhumā. Sāpi oḷārikā, viññāṇañcā…pe…",
  "atk-abh02a0:66_6": "nevasaññānāsaññāyatanakiriyavedanā sukhumā. Yā oḷārikā sā hīnā. Yā sukhumā sā paṇītā.",
  "atk-abh02a0:67_0": "13. Dūradukaniddese akusalavedanā visabhāgaṭṭhena visaṁsaṭṭhena ca kusalābyākatāhi",
  "atk-abh02a0:67_1": "dūre. Iminā nayena sabbapadesu dūratā veditabbā. Sacepi hi akusalādivedanāsamaṅgino",
  "atk-abh02a0:67_2": "dukkhādivedanāsamaṅgino ca tayo tayo janā ekamañce nisinnā honti, tesampi tā vedanā",
  "atk-abh02a0:67_3": "visabhāgaṭṭhena visaṁsaṭṭhena ca dūreyeva nāma. Samāpannavedanādisamaṅgīsupi eseva",
  "atk-abh02a0:67_4": "nayo. Akusalā pana akusalāya sabhāgaṭṭhena sarikkhaṭṭhena ca santike nāma. Iminā",
  "atk-abh02a0:67_5": "nayena sabbapadesu santikatā veditabbā. Sacepi hi akusalādivedanāsamaṅgīsu tīsu janesu",
  "atk-abh02a0:67_6": "eko kāmabhave, eko rūpabhave, eko arūpabhave, tesampi tā vedanā sabhāgaṭṭhena sarikkhaṭṭhena",
  "atk-abh02a0:67_7": "ca santikeyeva nāma. Kusalādivedanāsamaṅgīsupi eseva nayo.",
  "atk-abh02a0:68_0": "Taṁ taṁ vā panāti ettha heṭṭhimanayaṁ anoloketvā taṁ taṁ vāpanavaseneva kathetabbaṁ.",
  "atk-abh02a0:68_1": "Kathentena ca na dūrato santikaṁ uddharitabbaṁ, santikato pana dūraṁ uddharitabbaṁ.",
  "atk-abh02a0:68_2": "Duvidhā hi akusalā – lobhasahagatā dosasahagatā ca. Tattha lobhasahagatā lobhasahagatāya",
  "atk-abh02a0:68_3": "santike nāma, dosasahagatāya dūre nāma. Dosasahagatā dosasahagatāya santike nāma,",
  "atk-abh02a0:68_4": "lobhasahagatāya dūre nāma. Dosasahagatāpi niyatā niyatāya santike nāmāti. Evaṁ aniyatā.",
  "atk-abh02a0:68_5": "Kappaṭṭhitikaasaṅkhārikasasaṅkhārikabhedaṁ lobhasahagatādīsu ca diṭṭhisampayuttādibhedaṁ",
  "atk-abh02a0:68_6": "sabbaṁ oḷārikadukaniddese vitthāritavasena anugantvā ekekakoṭṭhāsavedanā taṁtaṁkoṭṭhāsavedanāya",
  "atk-abh02a0:68_7": "eva santike, itarā itarāya dūreti veditabbāti.",
  "atk-abh02a0:69": "Ayaṁ vedanākkhandhaniddeso.",
  "atk-abh02a0:70": "3. Saññākkhandhaniddeso",
  "atk-abh02a0:71_0": "14. Saññākkhandhaniddese yā kāci saññāti catubhūmikasaññaṁ pariyādiyati. Cakkhusamphassajā",
  "atk-abh02a0:71_1": "saññātiādīni atītādivasena niddiṭṭhasaññaṁ sabhāvato dassetuṁ vuttāni. Tattha cakkhusamphassato",
  "atk-abh02a0:71_2": "cakkhusamphassasmiṁ vā jātā cakkhusamphassajā nāma. Sesāsupi eseva nayo . Ettha ca",
  "atk-abh02a0:71_3": "purimā pañca cakkhupasādādivatthukāva. Manosamphassajā hadayavatthukāpi avatthukāpi.",
  "atk-abh02a0:71_4": "Sabbā catubhūmikasaññā.",
  "atk-abh02a0:72_0": "17. Oḷārikadukaniddese paṭighasamphassajāti sappaṭighe cakkhupasādādayo vatthuṁ katvā",
  "atk-abh02a0:72_1": "sappaṭighe rūpādayo ārabbha uppanno phasso paṭighasamphasso nāma. Tato tasmiṁ vā",
  "atk-abh02a0:72_2": "jātā paṭighasamphassajā nāma. Cakkhusamphassajā saññā…pe… kāyasamphassajā saññātipi",
  "atk-abh02a0:72_3": "tassāyeva vatthuto nāmaṁ. Rūpasaññā…pe… phoṭṭhabbasaññātipi tassāyeva ārammaṇato",
  "atk-abh02a0:72_4": "nāmaṁ. Idaṁ pana vatthārammaṇato nāmaṁ. Sappaṭighāni hi vatthūni nissāya, sappaṭighāni",
  "atk-abh02a0:72_5": "ca ārammaṇāni ārabbha uppattito esā paṭighasamphassajā saññāti vuttā. Manosamphassajātipi",
  "atk-abh02a0:72_6": "pariyāyena etissā nāmaṁ hotiyeva. Cakkhuviññāṇañhi mano nāma. Tena sahajāto phasso",
  "atk-abh02a0:72_7": "manosamphasso nāma. Tasmiṁ manosamphasse, tasmā vā manosamphassā jātāti manosamphassajā.",
  "atk-abh02a0:72_8": "Tathā sotaghānajivhākāyaviññāṇaṁ mano nāma. Tena sahajāto phasso manosamphasso nāma.",
  "atk-abh02a0:72_9": "Tasmiṁ manosamphasse, tasmā vā manosamphassā jātāti manosamphassajā.",
  "atk-abh02a0:73_0": "Adhivacanasamphassajā saññātipi pariyāyena etissā nāmaṁ hotiyeva. Tayo hi arūpino",
  "atk-abh02a0:73_1": "khandhā sayaṁ piṭṭhivaṭṭakā hutvā attanā sahajātāya saññāya adhivacanasamphassajā",
  "atk-abh02a0:73_2": "saññātipi nāmaṁ karonti. Nippariyāyena pana paṭighasamphassajā saññā nāma pañcadvārikasaññā",
  "atk-abh02a0:73_3": ", adhivacanasamphassajā saññā nāma manodvārikasaññā. Tattha pañcadvārikasaññā oloketvāpi",
  "atk-abh02a0:73_4": "jānituṁ sakkāti oḷārikā. Rajjitvā upanijjhāyantañhi ‘rajjitvā upanijjhāyatī’ti, kujjhitvā",
  "atk-abh02a0:73_5": "upanijjhāyantaṁ ‘kujjhitvā upanijjhāyatī’ti oloketvāva jānanti.",
  "atk-abh02a0:74_0": "Tatridaṁ vatthu – dve kira itthiyo nisīditvā suttaṁ kantanti. Dvīsu daharesu gāme",
  "atk-abh02a0:74_1": "carantesu eko purato gacchanto ekaṁ itthiṁ olokesi. Itarā taṁ pucchi ‘kasmā nu kho",
  "atk-abh02a0:74_2": "taṁ eso olokesī’ti? ‘Na eso bhikkhu maṁ visabhāgacittena olokesi, kaniṭṭhabhaginīsaññāya",
  "atk-abh02a0:74_3": "pana olokesī’ti. Tesupi gāme caritvā āsanasālāya nisinnesu itaro bhikkhu taṁ bhikkhuṁ",
  "atk-abh02a0:74_4": "pucchi – ‘tayā sā itthī olokitā’ti? ‘Āma olokitā’. ‘Kimatthāyā’ti? ‘Mayhaṁ bhaginīsarikkhattā",
  "atk-abh02a0:74_5": "taṁ olokesi’nti āha. Evaṁ pañcadvārikasaññā oloketvāpi jānituṁ sakkāti veditabbā.",
  "atk-abh02a0:74_6": "Sā panesā pasādavatthukā eva. Keci pana javanappavattāti dīpenti. Manodvārikasaññā",
  "atk-abh02a0:74_7": "pana ekamañce vā ekapīṭhe vā nisīditvāpi aññaṁ cintentaṁ vitakkentañca ‘kiṁ cintesi,",
  "atk-abh02a0:74_8": "kiṁ vitakkesī’ti pucchitvā tassa vacanavaseneva jānitabbato sukhumā. Sesaṁ vedanākkhandhasadisamevāti.",
  "atk-abh02a0:75": "Ayaṁ saññākkhandhaniddeso.",
  "atk-abh02a0:76": "4. Saṅkhārakkhandhaniddeso",
  "atk-abh02a0:77_0": "20. Saṅkhārakkhandhaniddese ye keci saṅkhārāti catubhūmikasaṅkhāre pariyādiyati.",
  "atk-abh02a0:77_1": "Cakkhusamphassajā cetanātiādīni atītādivasena niddiṭṭhasaṅkhāre sabhāvato dassetuṁ",
  "atk-abh02a0:77_2": "vuttāni. Cakkhusamphassajātiādīni vuttatthāneva. Cetanāti heṭṭhimakoṭiyā padhānasaṅkhāravasena",
  "atk-abh02a0:77_3": "vuttaṁ. Heṭṭhimakoṭiyā hi antamaso cakkhuviññāṇena saddhiṁ pāḷiyaṁ āgatā cattāro",
  "atk-abh02a0:77_4": "saṅkhārā uppajjanti. Tesu cetanā padhānā āyūhanaṭṭhena pākaṭattā. Tasmā ayameva gahitā.",
  "atk-abh02a0:77_5": "Taṁsampayuttasaṅkhārā pana tāya gahitāya gahitāva honti. Idhāpi purimā pañca cakkhupasādādivatthukāva.",
  "atk-abh02a0:77_6": "Manosamphassajā hadayavatthukāpi avatthukāpi. Sabbā catubhūmikacetanā. Sesaṁ vedanākkhandhasadisamevāti.",
  "atk-abh02a0:78": "Ayaṁ saṅkhārakkhandhaniddeso.",
  "atk-abh02a0:79": "5. Viññāṇakkhandhaniddeso",
  "atk-abh02a0:80_0": "26. Viññāṇakkhandhaniddese yaṁ kiñci viññāṇanti catubhūmakaviññāṇaṁ pariyādiyati.",
  "atk-abh02a0:80_1": "Cakkhuviññāṇantiādīni atītādivasena niddiṭṭhaviññāṇaṁ sabhāvato dassetuṁ vuttāni.",
  "atk-abh02a0:80_2": "Tattha cakkhuviññāṇādīni pañca cakkhupasādādivatthukāneva, manoviññāṇaṁ hadayavatthukampi",
  "atk-abh02a0:80_3": "avatthukampi. Sabbaṁ catubhūmakaviññāṇaṁ. Sesaṁ vedanākkhandhasadisamevāti.",
  "atk-abh02a0:81": "Ayaṁ viññāṇakkhandhaniddeso.",
  "atk-abh02a0:82": "Pakiṇṇakakathā",
  "atk-abh02a0:83_0": "Idāni pañcasupi khandhesu samuggamato, pubbāparato, addhānaparicchedato, ekuppādanānānirodhato,",
  "atk-abh02a0:83_1": "nānuppādaekanirodhato, ekuppādaekanirodhato, nānuppādanānānirodhato, atītānāgatapaccuppannato,",
  "atk-abh02a0:83_2": "ajjhattikabāhirato, oḷārikasukhumato, hīnapaṇītato, dūrasantikato, paccayato, samuṭṭhānato,",
  "atk-abh02a0:83_3": "parinipphannato, saṅkhatatoti soḷasahākārehi pakiṇṇakaṁ veditabbaṁ.",
  "atk-abh02a0:84_0": "Tattha duvidho samuggamo – gabbhaseyyakasamuggamo, opapātikasamuggamoti. Tattha gabbhaseyyakasamuggamo",
  "atk-abh02a0:84_1": "evaṁ veditabbo – gabbhaseyyakasattānañhi paṭisandhikkhaṇe pañcakkhandhā apacchāapure",
  "atk-abh02a0:84_2": "ekato pātubhavanti. Tasmiṁ khaṇe pātubhūtā kalalasaṅkhātā rūpasantati parittā hoti.",
  "atk-abh02a0:84_3": "Khuddakamakkhikāya ekavāyāmena pātabbamattāti vatvā puna ‘atibahuṁ etaṁ, saṇhasūciyā",
  "atk-abh02a0:84_4": "tele pakkhipitvā ukkhittāya paggharitvā agge ṭhitabindumatta’nti vuttaṁ. Tampi paṭikkhipitvā",
  "atk-abh02a0:84_5": "‘ekakese telato uddharitvā gahite tassa paggharitvā agge ṭhitabindumatta’nti vuttaṁ.",
  "atk-abh02a0:84_6": "Tampi paṭikkhipitvā ‘imasmiṁ janapade manussānaṁ kese aṭṭhadhā phālite tato ekakoṭṭhāsappamāṇo",
  "atk-abh02a0:84_7": "uttarakurukānaṁ keso; tassa pasannatilatelato uddhaṭassa agge ṭhitabindumatta’nti",
  "atk-abh02a0:84_8": "vuttaṁ. Tampi paṭikkhipitvā ‘etaṁ bahu, jātiuṇṇā nāma sukhumā; tassā ekaaṁsuno pasannatilatele",
  "atk-abh02a0:84_9": "pakkhipitvā uddhaṭassa paggharitvā agge ṭhitabindumatta’nti vuttaṁ. Taṁ panetaṁ acchaṁ",
  "atk-abh02a0:84_10": "hoti vippasannaṁ anāvilaṁ parisuddhaṁ pasannatilatelabindusamānavaṇṇaṁ . Vuttampi cetaṁ –",
  "atk-abh02a0:85": "Tilatelassa yathā bindu, sappimaṇḍo anāvilo;",
  "atk-abh02a0:86": "Evaṁ vaṇṇapaṭibhāgaṁ, kalalanti pavuccatīti.",
  "atk-abh02a0:87_0": "Evaṁ parittāya rūpasantatiyā tīṇi santatisīsāni honti – vatthudasakaṁ, kāyadasakaṁ,",
  "atk-abh02a0:87_1": "itthiyā itthindriyavasena purisassa purisindriyavasena bhāvadasakanti. Tattha vatthurūpaṁ,",
  "atk-abh02a0:87_2": "tassa nissayāni cattāri mahābhūtāni, taṁnissitā vaṇṇagandharasojā, jīvitanti – idaṁ",
  "atk-abh02a0:87_3": "vatthudasakaṁ nāma. Kāyapasādo, tassa nissayāni cattāri mahābhūtāni, tannissitā vaṇṇagandharasojā,",
  "atk-abh02a0:87_4": "jīvitanti – idaṁ kāyadasakaṁ nāma. Itthiyā itthibhāvo, purisassa purisabhāvo, tassa",
  "atk-abh02a0:87_5": "nissayāni cattāri mahābhūtāni, tannissitā vaṇṇagandharasojā, jīvitanti – idaṁ bhāvadasakaṁ nāma.",
  "atk-abh02a0:88_0": "Evaṁ gabbhaseyyakānaṁ paṭisandhiyaṁ ukkaṭṭhaparicchedena samatiṁsa kammajarūpāni",
  "atk-abh02a0:88_1": "rūpakkhandho nāma hoti. Paṭisandhicittena pana sahajātā vedanā vedanākkhandho, saññā",
  "atk-abh02a0:88_2": "saññākkhandho, saṅkhārā saṅkhārakkhandho, paṭisandhicittaṁ viññāṇakkhandhoti. Evaṁ",
  "atk-abh02a0:88_3": "gabbhaseyyakānaṁ paṭisandhikkhaṇe pañcakkhandhā paripuṇṇā honti. Sace pana napuṁsakapaṭisandhi",
  "atk-abh02a0:88_4": "hoti, bhāvadasakaṁ hāyati. Dvinnaṁ dasakānaṁ vasena samavīsati kammajarūpāni rūpakkhandho",
  "atk-abh02a0:88_5": "nāma hoti. Vedanākkhandhādayo vuttappakārā evāti. Evampi gabbhaseyyakānaṁ paṭisandhikkhaṇe",
  "atk-abh02a0:88_6": "pañcakkhandhā paripuṇṇā honti.",
  "atk-abh02a0:89_0": "Imasmiṁ ṭhāne tisamuṭṭhānikappaveṇī kathetabbā bhaveyya. Taṁ pana akathetvā ‘opapātikasamuggamo’",
  "atk-abh02a0:89_1": "nāma dassito. Opapātikānañhi paripuṇṇāyatanānaṁ paṭisandhikkhaṇe heṭṭhā vuttāni tīṇi,",
  "atk-abh02a0:89_2": "cakkhusotaghānajivhādasakāni cāti satta rūpasantatisīsāni pātubhavanti. Tattha cakkhudasakādīni",
  "atk-abh02a0:89_3": "kāyadasakasadisāneva. Napuṁsakassa pana bhāvadasakaṁ natthi. Evaṁ paripuṇṇāyatanānaṁ",
  "atk-abh02a0:89_4": "opapātikānaṁ samasattati ceva samasaṭṭhi ca kammajarūpāni rūpakkhandho nāma. Vedanākkhandhādayo",
  "atk-abh02a0:89_5": "vuttappakārā evāti. Evaṁ opapātikānaṁ paṭisandhikkhaṇe pañcakkhandhā paripuṇṇā honti.",
  "atk-abh02a0:89_6": "Ayaṁ ‘opapātikasamuggamo’ nāma. Evaṁ tāva pañcakkhandhā ‘samuggamato’ veditabbā.",
  "atk-abh02a0:90_0": "‘Pubbāparato’ti evaṁ pana gabbhaseyyakānaṁ apacchāapure uppannesu pañcasu khandhesu",
  "atk-abh02a0:90_1": "kiṁ rūpaṁ paṭhamaṁ rūpaṁ samuṭṭhāpeti udāhu arūpanti? Rūpaṁ rūpameva samuṭṭhāpeti,",
  "atk-abh02a0:90_2": "na arūpaṁ. Kasmā? Paṭisandhicittassa na rūpajanakattā. Sabbasattānañhi paṭisandhicittaṁ,",
  "atk-abh02a0:90_3": "khīṇāsavassa cuticittaṁ, dvipañcaviññāṇāni, cattāri arūppavipākānīti soḷasa cittāni",
  "atk-abh02a0:90_4": "rūpaṁ na samuṭṭhāpenti. Tattha paṭisandhicittaṁ tāva vatthuno dubbalatāya appatiṭṭhitatāya",
  "atk-abh02a0:90_5": "paccayavekallatāya āgantukatāya ca rūpaṁ na samuṭṭhāpeti. Tattha hi sahajātaṁ vatthu",
  "atk-abh02a0:90_6": "uppādakkhaṇe dubbalaṁ hotīti vatthuno dubbalatāya rūpaṁ na samuṭṭhāpeti. Yathā ca",
  "atk-abh02a0:90_7": "papāte patanto puriso aññassa nissayo bhavituṁ na sakkoti, evaṁ etampi kammavegakkhittattā",
  "atk-abh02a0:90_8": "papāte patamānaṁ viya appatiṭṭhitaṁ. Iti kammavegakkhittattā, appatiṭṭhitatāyapi",
  "atk-abh02a0:90_9": "rūpaṁ na samuṭṭhāpeti.",
  "atk-abh02a0:91_0": "Paṭisandhicittañca vatthunā saddhiṁ apacchāapure uppannaṁ. Tassa vatthu purejātaṁ",
  "atk-abh02a0:91_1": "hutvā paccayo bhavituṁ na sakkoti. Sace sakkuṇeyya, rūpaṁ samuṭṭhāpeyya. Yatrāpi",
  "atk-abh02a0:91_2": "vatthu purejātaṁ hutvā paccayo bhavituṁ sakkoti, paveṇī ghaṭiyati, tatrāpi cittaṁ",
  "atk-abh02a0:91_3": "aṅgato aparihīnaṁyeva rūpaṁ samuṭṭhāpeti. Yadi hi cittaṁ ṭhānakkhaṇe vā bhaṅgakkhaṇe",
  "atk-abh02a0:91_4": "vā rūpaṁ samuṭṭhāpeyya, paṭisandhicittampi rūpaṁ samuṭṭhāpeyya. Na pana cittaṁ tasmiṁ",
  "atk-abh02a0:91_5": "khaṇadvaye rūpaṁ samuṭṭhāpeti. Yathā pana ahicchattakamakulaṁ pathavito uṭṭhahantaṁ",
  "atk-abh02a0:91_6": "paṁsucuṇṇaṁ gahetvāva uṭṭhahati, evaṁ cittaṁ purejātaṁ vatthuṁ nissāya uppādakkhaṇe",
  "atk-abh02a0:91_7": "aṭṭha rūpāni gahetvāva uṭṭhahati. Paṭisandhikkhaṇe ca vatthu purejātaṁ hutvā paccayo",
  "atk-abh02a0:91_8": "bhavituṁ na sakkotīti paccayavekallatāyapi paṭisandhicittaṁ rūpaṁ na samuṭṭhāpeti.",
  "atk-abh02a0:92_0": "Yathā ca āgantukapuriso agatapubbaṁ padesaṁ gato aññesaṁ – ‘etha bho, antogāme vo",
  "atk-abh02a0:92_1": "annapānagandhamālādīni dassāmī’ti vattuṁ na sakkoti, attano avisayatāya appahutatāya,",
  "atk-abh02a0:92_2": "evameva paṭisandhicittaṁ āgantukanti attano āgantukatāyapi rūpaṁ na samuṭṭhāpeti.",
  "atk-abh02a0:92_3": "Apica samatiṁsa kammajarūpāni cittasamuṭṭhānarūpānaṁ ṭhānaṁ gahetvā ṭhitānītipi paṭisandhicittaṁ",
  "atk-abh02a0:92_4": "rūpaṁ na samuṭṭhāpeti.",
  "atk-abh02a0:93_0": "Khīṇāsavassa pana cuticittaṁ vaṭṭamūlassa vūpasantattā na samuṭṭhāpeti. Tassa hi",
  "atk-abh02a0:93_1": "sabbabhavesu vaṭṭamūlaṁ vūpasantaṁ abhabbuppattikaṁ punabbhave paveṇī nāma natthi.",
  "atk-abh02a0:93_2": "Sotāpannassa pana satta bhave ṭhapetvā aṭṭhameva vaṭṭamūlaṁ vūpasantaṁ. Tasmā tassa",
  "atk-abh02a0:93_3": "cuticittaṁ sattasu bhavesu rūpaṁ samuṭṭhāpeti , sakadāgāmino dvīsu, anāgāmino ekasmiṁ.",
  "atk-abh02a0:93_4": "Khīṇāsavassa sabbabhavesu vaṭṭamūlassa vūpasantattā neva samuṭṭhāpeti.",
  "atk-abh02a0:94_0": "Dvipañcaviññāṇesu pana jhānaṅgaṁ natthi, maggaṅgaṁ natthi, hetu natthīti cittaṅgaṁ",
  "atk-abh02a0:94_1": "dubbalaṁ hotīti cittaṅgadubbalatāya tāni rūpaṁ na samuṭṭhāpenti. Cattāri arūpavipākāni",
  "atk-abh02a0:94_2": "tasmiṁ bhave rūpassa natthitāya rūpaṁ na samuṭṭhāpenti. Na kevalañca tāneva, yāni",
  "atk-abh02a0:94_3": "aññānipi tasmiṁ bhave aṭṭha kāmāvacarakusalāni, dasa akusalāni, nava kiriyacittāni,",
  "atk-abh02a0:94_4": "cattāri āruppakusalāni, catasso āruppakiriyā, tīṇi maggacittāni, cattāri phalacittānīti",
  "atk-abh02a0:94_5": "dvecattālīsa cittāni uppajjanti, tānipi tattha rūpassa natthitāya eva rūpaṁ na samuṭṭhāpenti.",
  "atk-abh02a0:94_6": "Evaṁ paṭisandhicittaṁ rūpaṁ na samuṭṭhāpeti.",
  "atk-abh02a0:95_0": "Utu pana paṭhamaṁ rūpaṁ samuṭṭhāpeti. Ko esa utu nāmāti? Paṭisandhikkhaṇe uppannānaṁ",
  "atk-abh02a0:95_1": "samatiṁsakammajarūpānaṁ abbhantarā tejodhātu. Sā ṭhānaṁ patvā aṭṭha rūpāni samuṭṭhāpeti.",
  "atk-abh02a0:95_2": "Utu nāma cesa dandhanirodho; cittaṁ khippanirodhaṁ. Tasmiṁ dharanteyeva soḷasa cittāni",
  "atk-abh02a0:95_3": "uppajjitvā nirujjhanti. Tesu paṭisandhianantaraṁ paṭhamabhavaṅgacittaṁ uppādakkhaṇeyeva",
  "atk-abh02a0:95_4": "aṭṭha rūpāni samuṭṭhāpeti. Yadā pana saddassa uppattikālo bhavissati, tadā utucittāni",
  "atk-abh02a0:95_5": "saddanavakaṁ nāma samuṭṭhāpessanti. Kabaḷīkārāhāropi ṭhānaṁ patvā aṭṭha rūpāni samuṭṭhāpeti.",
  "atk-abh02a0:95_6": "Kuto panassa kabaḷīkārāhāroti? Mātito. Vuttampi cetaṁ –",
  "atk-abh02a0:96": "‘‘Yañcassa bhuñjatī mātā, annaṁ pānañca bhojanaṁ;",
  "atk-abh02a0:97": "Tena so tattha yāpeti, mātukucchigato naro’’ti. (saṁ. ni. 1.235);",
  "atk-abh02a0:98_0": "Evaṁ kucchigato dārako mātarā ajjhohaṭaannapānaojāya yāpeti. Sāva ṭhānappattā aṭṭha",
  "atk-abh02a0:98_1": "rūpāni samuṭṭhāpeti. Nanu ca sā ojā kharā? Vatthu sukhumaṁ? Kathaṁ tattha patiṭṭhātīti?",
  "atk-abh02a0:98_2": "Paṭhamaṁ tāva na patiṭṭhāti; ekassa vā dvinnaṁ vā sattāhānaṁ gatakāle patiṭṭhāti.",
  "atk-abh02a0:98_3": "Tato pana pure vā patiṭṭhātu pacchā vā; yadā mātarā ajjhohaṭaannapānaojā dārakassa",
  "atk-abh02a0:98_4": "sarīre patiṭṭhāti, tadā aṭṭha rūpāni samuṭṭhāpeti.",
  "atk-abh02a0:99_0": "Opapātikassāpi pakatipaṭiyattānaṁ khādanīyabhojanīyānaṁ atthiṭṭhāne nibbattassa tāni",
  "atk-abh02a0:99_1": "gahetvā ajjhoharato ṭhānappattā ojā rūpaṁ samuṭṭhāpeti. Eko annapānarahite araññe",
  "atk-abh02a0:99_2": "nibbattati, mahāchātako hoti, attanova jivhāya kheḷaṁ parivattetvā gilati. Tatrāpissa",
  "atk-abh02a0:99_3": "ṭhānappattā ojā rūpaṁ samuṭṭhāpeti.",
  "atk-abh02a0:100_0": "Evaṁ pañcavīsatiyā koṭṭhāsesu dveva rūpāni rūpaṁ samuṭṭhāpenti – tejodhātu ca kabaḷīkārāhāro",
  "atk-abh02a0:100_1": "ca. Arūpepi dveyeva dhammā rūpaṁ samuṭṭhāpenti – cittañceva kammacetanā ca. Tattha",
  "atk-abh02a0:100_2": "rūpaṁ uppādakkhaṇe ca bhaṅgakkhaṇe ca dubbalaṁ, ṭhānakkhaṇe balavanti ṭhānakkhaṇe",
  "atk-abh02a0:100_3": "rūpaṁ samuṭṭhāpeti. Cittaṁ ṭhānakkhaṇe ca bhaṅgakkhaṇe ca dubbalaṁ, uppādakkhaṇeyeva",
  "atk-abh02a0:100_4": "balavanti uppādakkhaṇeyeva rūpaṁ samuṭṭhāpeti. Kammacetanā niruddhāva paccayo hoti.",
  "atk-abh02a0:100_5": "Atīte kappakoṭisatasahassamatthakepi hi āyūhitaṁ kammaṁ etarahi paccayo hoti. Etarahi",
  "atk-abh02a0:100_6": "āyūhitaṁ anāgate kappakoṭisatasahassapariyosānepi paccayo hotīti. Evaṁ ‘pubbāparato’ veditabbā.",
  "atk-abh02a0:101_0": "‘Addhānaparicchedato’ti rūpaṁ kittakaṁ addhānaṁ tiṭṭhati? Arūpaṁ kittakanti? Rūpaṁ",
  "atk-abh02a0:101_1": "garupariṇāmaṁ dandhanirodhaṁ. Arūpaṁ lahupariṇāmaṁ khippanirodhaṁ. Rūpe dharanteyeva",
  "atk-abh02a0:101_2": "soḷasa cittāni uppajjitvā nirujjhanti. Taṁ pana sattarasamena cittena saddhiṁ nirujjhati.",
  "atk-abh02a0:101_3": "Yathā hi puriso ‘phalaṁ pātessāmī’ti muggarena rukkhasākhaṁ pahareyya, phalāni ca",
  "atk-abh02a0:101_4": "pattāni ca ekakkhaṇeyeva vaṇṭato mucceyyuṁ. Tattha phalāni attano bhārikatāya paṭhamataraṁ",
  "atk-abh02a0:101_5": "pathaviyaṁ patanti, pattāni lahukatāya pacchā. Evameva muggarappahārena pattānañca",
  "atk-abh02a0:101_6": "phalānañca ekakkhaṇe vaṇṭato muttakālo viya paṭisandhikkhaṇe rūpārūpadhammānaṁ ekakkhaṇe",
  "atk-abh02a0:101_7": "pātubhāvo; phalānaṁ bhārikatāya paṭhamataraṁ pathaviyaṁ patanaṁ viya rūpe dharanteyeva",
  "atk-abh02a0:101_8": "soḷasannaṁ cittānaṁ uppajjitvā nirujjhanaṁ; pattānaṁ lahukatāya pacchā pathaviyaṁ",
  "atk-abh02a0:101_9": "patanaṁ viya rūpassa sattarasamena cittena saha nirujjhanaṁ.",
  "atk-abh02a0:102_0": "Tattha kiñcāpi rūpaṁ dandhanirodhaṁ garupariṇāmaṁ, cittaṁ khippanirodhaṁ lahupariṇāmaṁ,",
  "atk-abh02a0:102_1": "rūpaṁ pana arūpaṁ arūpaṁ vā rūpaṁ ohāya pavattituṁ na sakkonti. Dvinnampi ekappamāṇāva",
  "atk-abh02a0:102_2": "pavatti. Tatrāyaṁ upamā – eko puriso lakuṇṭakapādo, eko dīghapādo. Tesu ekato maggaṁ",
  "atk-abh02a0:102_3": "gacchantesu yāva dīghapādo ekapadavāraṁ akkamati, tāva itaro pade padaṁ akkamitvā",
  "atk-abh02a0:102_4": "soḷasapadavārena gacchati. Dīghapādo lakuṇṭakapādassa soḷasa padavāre attano pādaṁ",
  "atk-abh02a0:102_5": "añchitvā ākaḍḍhitvā ekameva padavāraṁ karoti. Iti ekopi ekaṁ atikkamituṁ na sakkoti.",
  "atk-abh02a0:102_6": "Dvinnampi gamanaṁ ekappamāṇameva hoti. Evaṁsampadamidaṁ daṭṭhabbaṁ. Lakuṇṭakapādapuriso",
  "atk-abh02a0:102_7": "viya arūpaṁ; dīghapādapuriso viya rūpaṁ; dīghapādassa ekaṁ padavāraṁ akkamaṇakāle",
  "atk-abh02a0:102_8": "itarassa soḷasapadavāraakkamanaṁ viya rūpe dharanteyeva arūpadhammesu soḷasannaṁ",
  "atk-abh02a0:102_9": "cittānaṁ uppajjitvā nirujjhanaṁ; dvinnaṁ purisānaṁ lakuṇṭakapādapurisassa soḷasa",
  "atk-abh02a0:102_10": "padavāre itarassa attano pādaṁ añchitvā ākaḍḍhitvā ekapadavārakaraṇaṁ viya rūpassa",
  "atk-abh02a0:102_11": "sattarasamena cittena saddhiṁ nirujjhanaṁ; dvinnaṁ purisānaṁ aññamaññaṁ anohāya ekappamāṇeneva",
  "atk-abh02a0:102_12": "gamanaṁ viya arūpassa rūpaṁ rūpassa arūpaṁ anohāya ekappamāṇeneva pavattananti. Evaṁ",
  "atk-abh02a0:102_13": "‘addhānaparicchedato’ veditabbā.",
  "atk-abh02a0:103_0": "‘Ekuppādanānānirodhato’ti idaṁ pacchimakammajaṁ ṭhapetvā dīpetabbaṁ. Paṭhamañhi paṭisandhicittaṁ,",
  "atk-abh02a0:103_1": "dutiyaṁ bhavaṅgaṁ, tatiyaṁ bhavaṅgaṁ…pe… soḷasamaṁ bhavaṅgaṁ. Tesu ekekassa uppādaṭṭhitibhaṅgavasena",
  "atk-abh02a0:103_2": "tayo tayo khaṇā. Tattha ekekassa cittassa tīsu tīsu khaṇesu samatiṁsa samatiṁsa kammajarūpāni",
  "atk-abh02a0:103_3": "uppajjanti. Tesu paṭisandhicittassa uppādakkhaṇe samuṭṭhitaṁ kammajarūpaṁ sattarasamassa",
  "atk-abh02a0:103_4": "bhavaṅgacittassa uppādakkhaṇeyeva nirujjhati; ṭhitikkhaṇe samuṭṭhitaṁ ṭhitikkhaṇeyeva;",
  "atk-abh02a0:103_5": "bhaṅgakkhaṇe samuṭṭhitaṁ bhaṅgakkhaṇeyeva nirujjhati. Evaṁ dutiyabhavaṅgacittaṁ ādiṁ",
  "atk-abh02a0:103_6": "katvā attano attano sattarasamena cittena saddhiṁ yojetvā nayo netabbo. Iti soḷasa",
  "atk-abh02a0:103_7": "tikā aṭṭhacattālīsa honti. Ayaṁ aṭṭhacattālīsakammajarūpapaveṇī nāma. Sā panesā rattiñca",
  "atk-abh02a0:103_8": "divā ca khādantānampi bhuñjantānampi suttānampi pamattānampi nadīsoto viya ekantaṁ",
  "atk-abh02a0:103_9": "pavattati yevāti. Evaṁ ‘ekuppādanānānirodhato’ veditabbā.",
  "atk-abh02a0:104_0": "‘Nānuppādaekanirodhatā’ pacchimakammajena dīpetabbā. Tattha āyusaṁkhārapariyosāne",
  "atk-abh02a0:104_1": "soḷasannaṁ cittānaṁ vāre sati heṭṭhāsoḷasakaṁ uparisoḷasakanti dve ekato yojetabbāni.",
  "atk-abh02a0:104_2": "Heṭṭhāsoḷasakasmiñhi paṭhamacittassa uppādakkhaṇe samuṭṭhitaṁ samatiṁsakammajarūpaṁ",
  "atk-abh02a0:104_3": "uparisoḷasakasmiṁ paṭhamacittassa uppādakkhaṇeyeva nirujjhati; ṭhitikkhaṇe samuṭṭhitaṁ",
  "atk-abh02a0:104_4": "tassa ṭhitikkhaṇeyeva bhaṅgakkhaṇe samuṭṭhitaṁ tassa bhaṅgakkhaṇeyeva nirujjhati.",
  "atk-abh02a0:104_5": "Heṭṭhimasoḷasakasmiṁ pana dutiyacittassa…pe… soḷasamacittassa uppādakkhaṇe samuṭṭhitaṁ",
  "atk-abh02a0:104_6": "samatiṁsakammajarūpaṁ cuticittassa uppādakkhaṇeyeva nirujjhati; tassa ṭhitikkhaṇe",
  "atk-abh02a0:104_7": "samuṭṭhitaṁ cuticittassa ṭhitikkhaṇeyeva; bhaṅgakkhaṇe samuṭṭhitaṁ cuticittassa bhaṅgakkhaṇeyeva",
  "atk-abh02a0:104_8": "nirujjhati. Tato paṭṭhāya kammajarūpapaveṇī na pavattati. Yadi pavatteyya, sattā",
  "atk-abh02a0:104_9": "akkhayā avayā ajarā amarā nāma bhaveyyuṁ.",
  "atk-abh02a0:105_0": "Ettha pana yadetaṁ ‘sattarasamassa bhavaṅgacittassa uppādakkhaṇeyeva nirujjhatī’tiādinā",
  "atk-abh02a0:105_1": "nayena ‘ekassa cittassa uppādakkhaṇe uppannaṁ rūpaṁ aññassa uppādakkhaṇe nirujjhatī’ti",
  "atk-abh02a0:105_2": "aṭṭhakathāyaṁ āgatattā vuttaṁ, taṁ ‘‘yassa kāyasaṅkhāro nirujjhati, tassa cittasaṅkhāro",
  "atk-abh02a0:105_3": "nirujjhatī’’ti? ‘‘Āmantā’’ti (yama. 2.saṅkhārayamaka.79) imāya pāḷiyā virujjhati.",
  "atk-abh02a0:105_4": "Kathaṁ? Kāyasaṅkhāro hi cittasamuṭṭhāno assāsapassāsavāto. Cittasamuṭṭhānarūpañca",
  "atk-abh02a0:105_5": "cittassa uppādakkhaṇe uppajjitvā yāva aññāni soḷasa cittāni uppajjanti tāva tiṭṭhati.",
  "atk-abh02a0:105_6": "Tesaṁ soḷasannaṁ sabbapacchimena saddhiṁ nirujjhati. Iti yena cittena saddhiṁ uppajjati,",
  "atk-abh02a0:105_7": "tato paṭṭhāya sattarasamena saddhiṁ nirujjhati; na kassaci cittassa uppādakkhaṇe",
  "atk-abh02a0:105_8": "vā ṭhitikkhaṇe vā nirujjhati, nāpi ṭhitikkhaṇe vā bhaṅgakkhaṇe vā uppajjati. Esā",
  "atk-abh02a0:105_9": "cittasamuṭṭhānarūpassa dhammatāti niyamato cittasaṅkhārena saddhiṁ ekakkhaṇe nirujjhanato",
  "atk-abh02a0:105_10": "‘‘āmantā’’ti vuttaṁ.",
  "atk-abh02a0:106_0": "Yo cāyaṁ cittasamuṭṭhānassa khaṇaniyamo vutto kammādisamuṭṭhānassāpi ayameva khaṇaniyamo.",
  "atk-abh02a0:106_1": "Tasmā paṭisandhicittena sahuppannaṁ kammajarūpaṁ tato paṭṭhāya sattarasamena saddhiṁ",
  "atk-abh02a0:106_2": "nirujjhati. Paṭisandhicittassa ṭhitikkhaṇe uppannaṁ aṭṭhārasamassa uppādakkhaṇe nirujjhati.",
  "atk-abh02a0:106_3": "Paṭisandhicittassa bhaṅgakkhaṇe uppannaṁ aṭṭhārasamassa ṭhānakkhaṇe nirujjhatīti",
  "atk-abh02a0:106_4": "iminā nayenettha yojanā kātabbā. Tato paraṁ pana utusamuṭṭhānikapaveṇīyeva tiṭṭhati.",
  "atk-abh02a0:106_5": "‘Nīharitvā jhāpethā’ti vattabbaṁ hoti. Evaṁ ‘nānuppādaekanirodhato’ veditabbā.",
  "atk-abh02a0:107": "‘Ekuppādaekanirodhato’ti rūpaṁ pana rūpena saha ekuppādaṁ ekanirodhaṁ. Arūpaṁ arūpena saha ekuppādaṁ ekanirodhaṁ. Evaṁ ‘ekuppādaekanirodhato’ veditabbā.",
  "atk-abh02a0:108_0": "‘Nānuppādanānānirodhatā’ pana catusantatirūpena dīpetabbā. Imassa hi uddhaṁ pādatalā",
  "atk-abh02a0:108_1": "adho kesamatthakā tacapariyantassa sarīrassa tattha tattha catusantatirūpaṁ ghanapuñjabhāvena",
  "atk-abh02a0:108_2": "vattati. Evaṁ vattamānassāpissa na ekuppādāditā sallakkhetabbā. Yathā pana upacikarāji",
  "atk-abh02a0:108_3": "vā kipillikarāji vā olokiyamānā ekābaddhā viya hoti, na pana ekābaddhā. Aññissā hi",
  "atk-abh02a0:108_4": "sīsasantike aññissā sīsampi udarampi pādāpi, aññissā udarasantike aññissā sīsampi",
  "atk-abh02a0:108_5": "udarampi pādāpi, aññissā pādasantike aññissā sīsampi udarampi pādāpi honti. Evameva",
  "atk-abh02a0:108_6": "catusantatirūpānampi aññassa uppādakkhaṇe aññassa uppādopi hoti ṭhitipi bhaṅgopi,",
  "atk-abh02a0:108_7": "aññassa ṭhitikkhaṇe aññassa uppādopi hoti ṭhitipi bhaṅgopi, aññassa bhaṅgakkhaṇe",
  "atk-abh02a0:108_8": "aññassa uppādopi hoti ṭhitipi bhaṅgopi. Evamettha ‘nānuppādanānānirodhatā’ veditabbā.",
  "atk-abh02a0:109_0": "‘Atītādīni’ pana dūradukapariyosānāni pāḷiyaṁ āgatāneva. ‘Paccayasamuṭṭhānāni’pi",
  "atk-abh02a0:109_1": "‘‘kammajaṁ, kammapaccayaṁ, kammapaccayautusamuṭṭhāna’’ntiādinā (dha. sa. aṭṭha. 975)",
  "atk-abh02a0:109_2": "nayena heṭṭhā kathitāniyeva. Pañcapi pana khandhā parinipphannāva honti, no aparinipphannā;",
  "atk-abh02a0:109_3": "saṅkhatāva no asaṅkhatā; apica nipphannāpi hontiyeva. Sabhāvadhammesu hi nibbānamevekaṁ",
  "atk-abh02a0:109_4": "aparinipphannaṁ anipphannañca. Nirodhasamāpatti pana nāmapaññatti ca kathanti? Nirodhasamāpatti",
  "atk-abh02a0:109_5": "lokiyalokuttarāti vā saṅkhatāsaṅkhatāti vā parinipphannāparinipphannāti vā na vattabbā.",
  "atk-abh02a0:109_6": "Nipphannā pana hoti samāpajjantena samāpajjitabbato. Tathā nāmapaññatti. Sāpi hi",
  "atk-abh02a0:109_7": "lokiyādibhedaṁ na labhati; nipphannā pana hoti no anipphannā; nāmaggahaṇañhi gaṇhantova gaṇhātīti.",
  "atk-abh02a0:110": "Kamādivinicchayakathā",
  "atk-abh02a0:111": "Evaṁ pakiṇṇakato khandhe viditvā puna etesuyeva –",
  "atk-abh02a0:112": "Khandhesu ñāṇabhedatthaṁ, kamatotha visesato;",
  "atk-abh02a0:113": "Anūnādhikato ceva, upamāto tatheva ca.",
  "atk-abh02a0:114": "Daṭṭhabbato dvidhā evaṁ, passantassatthasiddhito;",
  "atk-abh02a0:115": "Vinicchayanayo sammā, viññātabbo vibhāvinā.",
  "atk-abh02a0:116": "Tattha ‘kamato’ti idha uppattikkamo, pahānakkamo, paṭipattikkamo, bhūmikkamo, desanākkamoti bahuvidho kamo.",
  "atk-abh02a0:117_0": "Tattha ‘‘paṭhamaṁ kalalaṁ hoti, kalalā hoti abbuda’’nti (saṁ. ni. 1.235) evamādi",
  "atk-abh02a0:117_1": "uppattikkamo. ‘‘Dassanena pahātabbā dhammā, bhāvanāya pahātabbā dhammā’’ti (dha.",
  "atk-abh02a0:117_2": "sa. tikamātikā 8) evamādi pahānakkamo. ‘‘Sīlavisuddhi, cittavisuddhī’’ti (ma. ni.",
  "atk-abh02a0:117_3": "1.259; paṭi. ma. 3.41) evamādi paṭipattikkamo. ‘‘Kāmāvacarā , rūpāvacarā’’ti evamādi",
  "atk-abh02a0:117_4": "bhūmikkamo. ‘‘Cattāro satipaṭṭhānā, cattāro sammappadhānā’’ti (dī. ni. 3.145) vā",
  "atk-abh02a0:117_5": "‘‘dānakathaṁ sīlakatha’’nti (ma. ni. 2.69; dī. ni. 1.298) vā evamādi desanākkamo.",
  "atk-abh02a0:117_6": "Tesu idha uppattikkamo tāva na yujjati, kalalādīnaṁ viya khandhānaṁ pubbāpariyavavatthānena",
  "atk-abh02a0:117_7": "anuppattito; na pahānakkamo kusalābyākatānaṁ appahātabbato; na paṭipattikkamo akusalānaṁ",
  "atk-abh02a0:117_8": "appaṭipajjanīyato; na bhūmikkamo vedanādīnaṁ catubhūmakapariyāpannattā.",
  "atk-abh02a0:118_0": "Desanākkamo pana yujjati. Abhedena hi yaṁ pañcasu khandhesu attaggāhapatitaṁ veneyyajanaṁ",
  "atk-abh02a0:118_1": "samūhaghanavinibbhogadassanena attaggāhato mocetukāmo bhagavā hitakāmo tassa janassa",
  "atk-abh02a0:118_2": "sukhaggahaṇatthaṁ cakkhuādīnampi visayabhūtaṁ oḷārikaṁ paṭhamaṁ rūpakkhandhaṁ desesi.",
  "atk-abh02a0:118_3": "Tato iṭṭhāniṭṭharūpasaṁveditaṁ vedanaṁ, yaṁ vedayati taṁ sañjānātīti evaṁ vedanāvisayassa",
  "atk-abh02a0:118_4": "ākāraggāhikaṁ saññaṁ, saññāvasena abhisaṅkhārake saṅkhāre, tesaṁ vedanādīnaṁ nissayaṁ",
  "atk-abh02a0:118_5": "adhipatibhūtañca viññāṇanti evaṁ tāva ‘kamato’ vinicchayanayo viññātabbo.",
  "atk-abh02a0:119": "‘Visesato’ti khandhānañca upādānakkhandhānañca visesato. Ko pana tesaṁ viseso? Khandhā tāva avisesato vuttā, upādānakkhandhā sāsavaupādānīyabhāvena visesetvā. Yathāha –",
  "atk-abh02a0:120_0": "‘‘Pañca, bhikkhave, khandhe desessāmi pañcupādānakkhandhe ca, taṁ suṇātha. Katame",
  "atk-abh02a0:120_1": "ca, bhikkhave, pañcakkhandhā? Yaṁ kiñci, bhikkhave, rūpaṁ atītānāgatapaccuppannaṁ…pe…",
  "atk-abh02a0:120_2": "santike vā – ayaṁ vuccati, rūpakkhandho. Yā kāci vedanā…pe… yā kāci saññā…pe… ye",
  "atk-abh02a0:120_3": "keci saṅkhārā…pe… yaṁ kiñci viññāṇaṁ …pe… santike vā – ayaṁ vuccati, viññāṇakkhandho.",
  "atk-abh02a0:120_4": "Ime vuccanti, bhikkhave, pañcakkhandhā. Katame ca, bhikkhave, pañcupādānakkhandhā?",
  "atk-abh02a0:120_5": "Yaṁ kiñci, bhikkhave, rūpaṁ…pe… santike vā sāsavaṁ upādāniyaṁ – ayaṁ vuccati, rūpūpādānakkhandho.",
  "atk-abh02a0:120_6": "Yā kāci vedanā…pe… yaṁ kiñci viññāṇaṁ…pe… santike vā sāsavaṁ upādāniyaṁ – ayaṁ vuccati,",
  "atk-abh02a0:120_7": "bhikkhave, viññāṇupādānakkhandho. Ime vuccanti, bhikkhave, pañcupādānakkhandhā’’ti (saṁ. ni. 3.48).",
  "atk-abh02a0:121_0": "Ettha ca yathā vedanādayo anāsavāpi sāsavāpi atthi, na evaṁ rūpaṁ. Yasmā panassa",
  "atk-abh02a0:121_1": "rāsaṭṭhena khandhabhāvo yujjati tasmā khandhesu vuttaṁ. Yasmā rāsaṭṭhena ca sāsavaṭṭhena",
  "atk-abh02a0:121_2": "ca upādānakkhandhabhāvo yujjati tasmā upādānakkhandhesu vuttaṁ. Vedanādayo pana anāsavāva",
  "atk-abh02a0:121_3": "khandhesu vuttā, sāsavā upādānakkhandhesu. ‘Upādānakkhandhā’ti ettha ca upādānagocarā",
  "atk-abh02a0:121_4": "khandhā upādānakkhandhāti evamattho daṭṭhabbo. Idha pana sabbepete ekajjhaṁ katvā",
  "atk-abh02a0:121_5": "khandhāti adhippetā.",
  "atk-abh02a0:122_0": "‘Anūnādhikato’ti kasmā pana bhagavatā pañceva khandhā vuttā anūnā anadhikāti? Sabbasaṅkhatasabhāgekasaṅgahato,",
  "atk-abh02a0:122_1": "attattaniyaggāhavatthussa etapparamato, aññesañca tadavarodhato. Anekappabhedesu",
  "atk-abh02a0:122_2": "hi saṅkhatadhammesu sabhāgavasena saṅgayhamānesu rūpaṁ rūpasabhāgasaṅgahavasena eko",
  "atk-abh02a0:122_3": "khandho hoti, vedanā vedanāsabhāgasaṅgahavasena eko khandho hoti. Esa nayo saññādīsupi.",
  "atk-abh02a0:122_4": "Tasmā sabbasaṅkhatasabhāgasaṅgahato pañceva vuttā. Etaparamañcetaṁ attattaniyaggāhavatthu",
  "atk-abh02a0:122_5": "yadidaṁ rūpādayo pañca. Vuttañhetaṁ – ‘‘rūpe kho, bhikkhave, sati rūpaṁ upādāya rūpaṁ",
  "atk-abh02a0:122_6": "abhinivissa evaṁ diṭṭhi uppajjati – ‘etaṁ mama, esohamasmi, eso me attā’ti (saṁ.",
  "atk-abh02a0:122_7": "ni. 3.207). Vedanāya… saññāya… saṅkhāresu…. Viññāṇe sati viññāṇaṁ upādāya viññāṇaṁ",
  "atk-abh02a0:122_8": "abhinivissa evaṁ diṭṭhi uppajjati – ‘etaṁ mama, esohamasmi, eso me attā’’’ti. Tasmā",
  "atk-abh02a0:122_9": "attattaniyaggāhavatthussa etaparamatopi pañceva vuttā. Yepi caññe sīlādayo pañca",
  "atk-abh02a0:122_10": "dhammakkhandhā vuttā, tepi saṅkhārakkhandhapariyāpannattā ettheva avarodhaṁ gacchanti.",
  "atk-abh02a0:122_11": "Tasmā aññesaṁ tadavarodhatopi pañceva vuttāti. Evaṁ ‘anūnādhikato’ vinicchayanayo viññātabbo.",
  "atk-abh02a0:123_0": "‘Upamāto’ti ettha hi gilānasālūpamo rūpupādānakkhandho gilānūpamassa viññāṇupādānakkhandhassa",
  "atk-abh02a0:123_1": "vatthudvārārammaṇavasena nivāsanaṭṭhānato, gelaññūpamo vedanupādānakkhandho ābādhakattā,",
  "atk-abh02a0:123_2": "gelaññasamuṭṭhānūpamo saññupādānakkhandho kāmasaññādivasena rāgādisampayuttavedanāsambhavā,",
  "atk-abh02a0:123_3": "asappāyasevanūpamo saṅkhārupādānakkhandho vedanāgelaññassa nidānattā. ‘‘Vedanaṁ vedanattāya",
  "atk-abh02a0:123_4": "saṅkhatamabhisaṅkharontī’’ti (saṁ. ni. 3.79) hi vuttaṁ. Tathā ‘‘akusalassa kammassa",
  "atk-abh02a0:123_5": "katattā upacitattā vipākaṁ kāyaviññāṇaṁ uppannaṁ hoti dukkhasahagata’’nti (dha. sa.",
  "atk-abh02a0:123_6": "556). Gilānūpamo viññāṇupādānakkhandho vedanāgelaññena aparimuttattā. Apica cārakakāraṇaaparādhakāraṇakārakaaparādhikūpamā",
  "atk-abh02a0:123_7": "ete bhājanabhojanabyañjanaparivesakabhuñjakūpamā cāti, evaṁ ‘upamāto’ vinicchayanayo viññātabbo.",
  "atk-abh02a0:124_0": "‘Daṭṭhabbato dvidhā’ti saṅkhepato vitthārato cāti evaṁ dvidhā daṭṭhabbato pettha",
  "atk-abh02a0:124_1": "vinicchayanayo viññātabbo. Saṅkhepato hi pañcupādānakkhandhā āsivisūpame (saṁ. ni.",
  "atk-abh02a0:124_2": "4.238) vuttanayena ukkhittāsikapaccatthikato, bhārasuttavasena (saṁ. ni. 3.22) bhārato,",
  "atk-abh02a0:124_3": "khajjanīyapariyāyavasena (saṁ. ni. 3.79) khādakato, yamakasuttavasena (saṁ. ni. 3.85)",
  "atk-abh02a0:124_4": "aniccadukkhānattasaṅkhatavadhakato daṭṭhabbā.",
  "atk-abh02a0:125": "Vitthārato panettha pheṇapiṇḍo viya rūpaṁ daṭṭhabbaṁ, udakapubbuḷo viya vedanā, marīcikā viya saññā, kadalikkhandho viya saṅkhārā, māyā viya viññāṇaṁ. Vuttañhetaṁ –",
  "atk-abh02a0:126": "‘‘Pheṇapiṇḍūpamaṁ rūpaṁ, vedanā pubbuḷūpamā;",
  "atk-abh02a0:127": "Marīcikūpamā saññā, saṅkhārā kadalūpamā;",
  "atk-abh02a0:128": "Māyūpamañca viññāṇaṁ, desitādiccabandhunā’’ti. (saṁ. ni. 3.95);",
  "atk-abh02a0:129_0": "Tattha rūpādīnaṁ pheṇapiṇḍādīhi evaṁ sadisatā veditabbā – yathā hi pheṇapiṇḍo nissārova",
  "atk-abh02a0:129_1": "evaṁ rūpampi niccasāradhuvasāraattasāravirahena nissārameva. Yathā ca so ‘iminā pattaṁ",
  "atk-abh02a0:129_2": "vā thālakaṁ vā karissāmī’ti gahetuṁ na sakkā, gahitopi tamatthaṁ na sādheti bhijjateva;",
  "atk-abh02a0:129_3": "evaṁ rūpampi ‘nicca’nti vā ‘dhuva’nti vā ‘aha’nti vā ‘mama’nti vā gahetuṁ na sakkā,",
  "atk-abh02a0:129_4": "gahitampi na tathā tiṭṭhati, aniccaṁ dukkhaṁ anattā asubhaññeva hotīti. Evaṁ ‘pheṇapiṇḍasadisameva’ hoti.",
  "atk-abh02a0:130_0": "Yathā vā pana pheṇapiṇḍo chiddāvachiddo anekasandhighaṭito bahūnnaṁ udakasappādīnaṁ",
  "atk-abh02a0:130_1": "pāṇānaṁ āvāso, evaṁ rūpampi chiddāvachiddaṁ anekasandhighaṭitaṁ. Kulavasena cettha",
  "atk-abh02a0:130_2": "asīti kimikulāni vasanti. Tadeva tesaṁ sūtigharampi vaccakuṭipi gilānasālāpi susānampi.",
  "atk-abh02a0:130_3": "Na te aññattha gantvā gabbhavuṭṭhānādīni karonti. Evampi pheṇapiṇḍasadisaṁ. Yathā",
  "atk-abh02a0:130_4": "ca pheṇapiṇḍo āditova badarapakkamatto hutvā anupubbena pabbatakūṭamattopi hoti,",
  "atk-abh02a0:130_5": "evaṁ rūpampi ādito kalalamattaṁ hutvā anupubbena byāmamattampi gomahiṁsahatthiādīnaṁ",
  "atk-abh02a0:130_6": "vasena pabbatakūṭamattampi hoti, macchakacchapādīnaṁ vasena anekayojanasatappamāṇampi.",
  "atk-abh02a0:130_7": "Evampi pheṇapiṇḍasadisaṁ. Yathā ca pheṇapiṇḍo uṭṭhitamattopi bhijjati, thokaṁ gantvāpi,",
  "atk-abh02a0:130_8": "samuddaṁ patvā pana avassameva bhijjati; evameva rūpampi kalalabhāvepi bhijjati,",
  "atk-abh02a0:130_9": "abbudādibhāve, antarā pana abhejjamānampi vassasatāyukānaṁ vassasataṁ patvā avassameva",
  "atk-abh02a0:130_10": "bhijjati, maraṇamukhe cuṇṇavicuṇṇaṁ hoti. Evampi pheṇapiṇḍasadisaṁ.",
  "atk-abh02a0:131_0": "Yathā pana pubbuḷo asāro, evaṁ vedanāpi. Yathā ca so abalo, agayhupago, na sakkā",
  "atk-abh02a0:131_1": "taṁ gahetvā phalakaṁ vā āsanaṁ vā kātuṁ, gahitaggahitopi bhijjateva; evaṁ vedanāpi",
  "atk-abh02a0:131_2": "abalā, agayhupagā, na sakkā ‘niccā’ti vā ‘dhuvā’ti vā gahetuṁ, gahitāpi na tathā",
  "atk-abh02a0:131_3": "tiṭṭhati. Evaṁ agayhupagatāyapi vedanā ‘pubbuḷasadisā’. Yathā pana tasmiṁ tasmiṁ",
  "atk-abh02a0:131_4": "udakabindumhi pubbuḷo uppajjati ceva nirujjhati ca, na ciraṭṭhitiko hoti; evaṁ vedanāpi",
  "atk-abh02a0:131_5": "uppajjati ceva nirujjhati ca, na ciraṭṭhitikā hoti, ekaccharakkhaṇe koṭisatasahassasaṅkhyā",
  "atk-abh02a0:131_6": "uppajjitvā nirujjhati. Yathā ca pubbuḷo udakatalaṁ, udakabinduṁ , udakajallakaṁ saṅkaḍḍhitvā",
  "atk-abh02a0:131_7": "puṭaṁ katvā gahaṇavātañcāti cattāri kāraṇāni paṭicca uppajjati; evaṁ vedanāpi vatthuṁ,",
  "atk-abh02a0:131_8": "ārammaṇaṁ, kilesajālaṁ, phassasaṅghaṭṭanañcāti cattāri kāraṇāni paṭicca uppajjati.",
  "atk-abh02a0:131_9": "Evampi vedanā pubbuḷasadisā.",
  "atk-abh02a0:132_0": "Saññāpi asārakaṭṭhena ‘marīcisadisā’. Tathā agayhupagaṭṭhena; na hi sakkā taṁ gahetvā",
  "atk-abh02a0:132_1": "pivituṁ vā nhāyituṁ vā bhājanaṁ vā pūretuṁ. Apica yathā marīci vipphandati, sañjātūmivego",
  "atk-abh02a0:132_2": "viya khāyati; evaṁ nīlasaññādibhedā saññāpi nīlādianubhavanatthāya phandati vipphandati.",
  "atk-abh02a0:132_3": "Yathā ca marīci mahājanaṁ vippalambheti , ‘paripuṇṇavāpī viya paripuṇṇanadī viya",
  "atk-abh02a0:132_4": "dissatī’ti vadāpeti; evaṁ saññāpi vippalambheti, ‘idaṁ nīlakaṁ subhaṁ sukhaṁ nicca’nti",
  "atk-abh02a0:132_5": "vadāpeti. Pītakādīsupi eseva nayo. Evaṁ vippalambhanenāpi marīcisadisā.",
  "atk-abh02a0:133_0": "Saṅkhārāpi asārakaṭṭhena ‘kadalikkhandhasadisā’. Tathā agayhupagaṭṭhena. Yatheva",
  "atk-abh02a0:133_1": "hi kadalikkhandhato kiñci gahetvā na sakkā gopānasīādīnamatthāya upanetuṁ, upanītampi",
  "atk-abh02a0:133_2": "na tathā hoti; evaṁ saṅkhārāpi na sakkā niccādivasena gahetuṁ, gahitāpi na tathā",
  "atk-abh02a0:133_3": "honti. Yathā ca kadalikkhandho bahuvaṭṭisamodhāno hoti, evaṁ saṅkhārakkhandhopi bahudhammasamodhāno.",
  "atk-abh02a0:133_4": "Yathā ca kadalikkhandho nānālakkhaṇo, aññoyeva hi bāhirāya pattavaṭṭiyā vaṇṇo, añño",
  "atk-abh02a0:133_5": "tato abbhantarabbhantarānaṁ; evameva saṅkhārakkhandhopi aññadeva phassassa lakkhaṇaṁ,",
  "atk-abh02a0:133_6": "aññaṁ cetanādīnaṁ. Samodhānetvā pana saṅkhārakkhandhotveva vuccatīti. Evampi saṅkhārakkhandho",
  "atk-abh02a0:133_7": "kadalikkhandhasadiso.",
  "atk-abh02a0:134_0": "Viññāṇampi asārakaṭṭhena ‘māyāsadisaṁ’. Tathā agayhupagaṭṭhena. Yathā ca māyā ittarā",
  "atk-abh02a0:134_1": "lahupaccupaṭṭhānā, evaṁ viññāṇaṁ. Tañhi tatopi ittaratarañceva lahupaccupaṭṭhānatarañca.",
  "atk-abh02a0:134_2": "Teneva hi cittena puriso āgato viya, gato viya, ṭhito viya, nisinno viya hoti. Aññadeva",
  "atk-abh02a0:134_3": "cāgamanakāle cittaṁ, aññaṁ gamanakālādīsu. Evampi viññāṇaṁ māyāsadisaṁ. Māyā ca mahājanaṁ",
  "atk-abh02a0:134_4": "vañceti, yaṁ kiñcideva ‘idaṁ suvaṇṇaṁ rajataṁ muttā’tipi gahāpeti. Viññāṇampi mahājanaṁ",
  "atk-abh02a0:134_5": "vañceti, teneva cittena āgacchantaṁ viya, gacchantaṁ viya, ṭhitaṁ viya, nisinnaṁ",
  "atk-abh02a0:134_6": "viya katvā gāhāpeti. Aññadeva ca āgamane cittaṁ, aññaṁ gamanādīsu. Evampi viññāṇaṁ",
  "atk-abh02a0:134_7": "māyāsadisaṁ. Visesato ca subhārammaṇampi oḷārikampi ajjhattikarūpaṁ asubhanti daṭṭhabbaṁ.",
  "atk-abh02a0:134_8": "Vedanā tīhi dukkhatāhi avinimuttato dukkhāti saññāsaṅkhārā avidheyyato anattāti viññāṇaṁ",
  "atk-abh02a0:134_9": "udayabbayadhammato aniccanti daṭṭhabbaṁ.",
  "atk-abh02a0:135_0": "‘Evaṁ passantassatthasiddhito’ti evañca saṅkhepavitthāravasena dvidhā passato yā",
  "atk-abh02a0:135_1": "atthasiddhi hoti, tatopi vinicchayanayo viññātabbo, seyyathidaṁ – saṅkhepato tāva",
  "atk-abh02a0:135_2": "pañcupādānakkhandhesu ukkhittāsikapaccatthikādibhāvena passanto khandhehi na vihaññati.",
  "atk-abh02a0:135_3": "Vitthārato pana rūpādīni pheṇapiṇḍādisadisabhāvena passanto na asāresu sāradassī",
  "atk-abh02a0:135_4": "hoti. Visesato ca ajjhattikarūpaṁ asubhato passanto kabaḷīkārāhāraṁ parijānāti ,",
  "atk-abh02a0:135_5": "asubhe subhanti vipallāsaṁ pajahati, kāmoghaṁ uttarati, kāmayogena visaṁyujjati,",
  "atk-abh02a0:135_6": "kāmāsavena anāsavo hoti, abhijjhākāyaganthaṁ bhindati, kāmupādānaṁ na upādiyati.",
  "atk-abh02a0:135_7": "Vedanaṁ dukkhato passanto phassāhāraṁ parijānāti, dukkhe sukhanti vipallāsaṁ pajahati,",
  "atk-abh02a0:135_8": "bhavoghaṁ uttarati, bhavayogena visaṁyujjati, bhavāsavena anāsavo hoti, byāpādakāyaganthaṁ",
  "atk-abh02a0:135_9": "bhindati, sīlabbatupādānaṁ na upādiyati. Saññaṁ saṅkhāre ca anattato passanto manosañcetanāhāraṁ",
  "atk-abh02a0:135_10": "parijānāti, anattani attāti vipallāsaṁ pajahati, diṭṭhoghaṁ uttarati, diṭṭhiyogena",
  "atk-abh02a0:135_11": "visaṁyujjati, diṭṭhāsavena anāsavo hoti, idaṁ saccābhinivesakāyaganthaṁ bhindati,",
  "atk-abh02a0:135_12": "attavādupādānaṁ na upādiyati. Viññāṇaṁ aniccato passanto viññāṇāhāraṁ parijānāti,",
  "atk-abh02a0:135_13": "anicce niccanti vipallāsaṁ pajahati, avijjoghaṁ uttarati, avijjāyogena visaṁyujjati,",
  "atk-abh02a0:135_14": "avijjāsavena anāsavo hoti, sīlabbataparāmāsakāyaganthaṁ bhindati, diṭṭhupādānaṁ na upādiyati.",
  "atk-abh02a0:136": "Evaṁ mahānisaṁsaṁ, vadhakādivasena dassanaṁ yasmā;",
  "atk-abh02a0:137": "Tasmā khandhe dhīro, vadhakādivasena passeyyāti.",
  "atk-abh02a0:138": "Suttantabhājanīyavaṇṇanā.",
  "atk-abh02a0:139": "2. Abhidhammabhājanīyavaṇṇanā",
  "atk-abh02a0:140": "32. Idāni abhidhammabhājanīyaṁ hoti. Tattha rūpakkhandhaniddeso heṭṭhā rūpakaṇḍe vitthāritanayeneva veditabbo.",
  "atk-abh02a0:141_0": "34. Vedanākkhandhaniddese ekavidhenāti ekakoṭṭhāsena. Phassasampayuttoti phassena",
  "atk-abh02a0:141_1": "sampayutto. Sabbāpi catubhūmikavedanā. Sahetukaduke sahetukā catubhūmikavedanā, ahetukā",
  "atk-abh02a0:141_2": "kāmāvacarāva. Iminā upāyena kusalapadādīhi vuttā vedanā jānitabbā. Apicāyaṁ vedanākkhandho",
  "atk-abh02a0:141_3": "ekavidhena phassasampayuttato dassito, duvidhena sahetukāhetukato, tividhena jātito",
  "atk-abh02a0:141_4": ", catubbidhena bhūmantarato, pañcavidhena indriyato. Tattha sukhindriyadukkhindriyāni",
  "atk-abh02a0:141_5": "kāyappasādavatthukāni kāmāvacarāneva. Somanassindriyaṁ chaṭṭhavatthukaṁ vā avatthukaṁ",
  "atk-abh02a0:141_6": "vā tebhūmakaṁ . Domanassindriyaṁ chaṭṭhavatthukaṁ kāmāvacaraṁ. Upekkhindriyaṁ cakkhādicatuppasādavatthukaṁ",
  "atk-abh02a0:141_7": "chaṭṭhavatthukaṁ avatthukañca catubhūmakaṁ. Chabbidhena vatthuto dassito. Tattha",
  "atk-abh02a0:141_8": "purimā pañca vedanā pañcappasādavatthukā kāmāvacarāva chaṭṭhā avatthukā vā savatthukā vā catubhūmikā.",
  "atk-abh02a0:142_0": "Sattavidhena tattha manosamphassajā bhedato dassitā, aṭṭhavidhena tattha kāyasamphassajā",
  "atk-abh02a0:142_1": "bhedato, navavidhena sattavidhabhede manoviññāṇadhātusamphassajā bhedato, dasavidhena",
  "atk-abh02a0:142_2": "aṭṭhavidhabhede manoviññāṇadhātusamphassajā bhedato. Etesu hi sattavidhabhede manosamphassajā",
  "atk-abh02a0:142_3": "manodhātusamphassajā, manoviññāṇadhātusamphassajāti dvidhā bhinnā. Aṭṭhavidhabhede",
  "atk-abh02a0:142_4": "tāya saddhiṁ kāyasamphassajāpi sukhā dukkhāti dvidhā bhinnā. Navavidhabhede sattavidhe",
  "atk-abh02a0:142_5": "vuttā manoviññāṇadhātusamphassajā kusalādivasena tidhā bhinnā. Dasavidhabhede aṭṭhavidhe",
  "atk-abh02a0:142_6": "vuttā manoviññāṇadhātusamphassajā kusalādivaseneva tidhā bhinnā.",
  "atk-abh02a0:143_0": "Kusalattiko cettha kevalaṁ pūraṇatthameva vutto. Sattavidhaaṭṭhavidhanavavidhabhedesu",
  "atk-abh02a0:143_1": "pana nayaṁ dātuṁ yuttaṭṭhāne nayo dinno. Abhidhammañhi patvā tathāgatena nayaṁ dātuṁ",
  "atk-abh02a0:143_2": "yuttaṭṭhāne nayo adinno nāma natthi. Ayaṁ tāva dukamūlake eko vāro.",
  "atk-abh02a0:144_0": "Satthā hi imasmiṁ abhidhammabhājanīye vedanākkhandhaṁ bhājento tike gahetvā dukesu",
  "atk-abh02a0:144_1": "pakkhipi, duke gahetvā tikesu pakkhipi, tike ca duke ca ubhatovaḍḍhananīhārena āhari;",
  "atk-abh02a0:144_2": "sattavidhena, catuvīsatividhena, tiṁsavidhena, bahuvidhenāti sabbathāpi bahuvidhena",
  "atk-abh02a0:144_3": "vedanākkhandhaṁ dassesi. Kasmā? Puggalajjhāsayena ceva desanāvilāsena ca. Dhammaṁ",
  "atk-abh02a0:144_4": "sotuṁ nisinnadevaparisāya hi ye devaputtā tike ādāya dukesu pakkhipitvā kathiyamānaṁ",
  "atk-abh02a0:144_5": "paṭivijjhituṁ sakkonti, tesaṁ sappāyavasena tathā katvā desesi. Ye itarehi ākārehi",
  "atk-abh02a0:144_6": "kathiyamānaṁ paṭivijjhituṁ sakkonti, tesaṁ tehākārehi desesīti. Ayamettha ‘puggalajjhāsayo’.",
  "atk-abh02a0:144_7": "Sammāsambuddho pana attano mahāvisayatāya tike vā dukesu pakkhipitvā, duke vā tikesu",
  "atk-abh02a0:144_8": "ubhatovaḍḍhanena vā, sattavidhādinayena vā, yathā yathā icchati tathā tathā desetuṁ",
  "atk-abh02a0:144_9": "sakkoti. Tasmāpi imehākārehi desesīti ayamassa ‘desanāvilāso’.",
  "atk-abh02a0:145_0": "Tattha tike ādāya dukesu pakkhipitvā desitavāro dukamūlako nāma. Duke ādāya tikesu",
  "atk-abh02a0:145_1": "pakkhipitvā desitavāro tikamūlako nāma. Tike ca duke ca ubhato vaḍḍhetvā desitavāro",
  "atk-abh02a0:145_2": "ubhatovaḍḍhitako nāma. Avasāne sattavidhenātiādivāro bahuvidhavāro nāmāti ime tāva cattāro mahāvārā.",
  "atk-abh02a0:146_0": "Tattha dukamūlake dukesu labbhamānena ekekena dukena saddhiṁ tikesu alabbhamāne vedanāttikapītittikasanidassanattike",
  "atk-abh02a0:146_1": "apanetvā, sese labbhamānake ekūnavīsati tike yojetvā, dutiyadukapaṭhamattikayojanavārādīni",
  "atk-abh02a0:146_2": "navavārasatāni paññāsañca vārā honti. Te sabbepi pāḷiyaṁ saṁkhipitvā tattha tattha",
  "atk-abh02a0:146_3": "dassetabbayuttakaṁ dassetvā vuttā. Asammuyhantena pana vitthārato veditabbā.",
  "atk-abh02a0:147_0": "Tikamūlakepi tikesu labbhamānena ekekena tikena saddhiṁ dukesu alabbhamāne paṭhamadukādayo",
  "atk-abh02a0:147_1": "duke apanetvā, sese labbhamānake sahetukadukādayo paññāsa duke yojetvā, paṭhamattikadutiyadukayojanavārādīni",
  "atk-abh02a0:147_2": "navavārasatāni paññāsañca vārā honti. Tepi sabbe pāḷiyaṁ saṅkhipitvā tattha tattha",
  "atk-abh02a0:147_3": "dassetabbayuttakaṁ dassetvā vuttā. Asammuyhantena pana vitthārato veditabbā.",
  "atk-abh02a0:148_0": "Ubhatovaḍḍhitake duvidhabhede dutiyadukaṁ tividhabhede ca paṭhamatikaṁ ādiṁ katvā",
  "atk-abh02a0:148_1": "labbhamānehi ekūnavīsatiyā dukehi labbhamāne ekūnavīsatitike yojetvā dutiyadukapaṭhamatikayojanavārādayo",
  "atk-abh02a0:148_2": "ekūnavīsativārā vuttā. Esa dukatikānaṁ vasena ubhatovaḍḍhitattā ubhatovaḍḍhitako",
  "atk-abh02a0:148_3": "nāma tatiyo mahāvāro.",
  "atk-abh02a0:149_0": "Bahuvidhavārassa sattavidhaniddese ādito paṭṭhāya labbhamānesu ekūnavīsatiyā tikesu",
  "atk-abh02a0:149_1": "ekekena saddhiṁ catasso bhūmiyo yojetvā ekūnavīsati sattavidhavārā vuttā. Catuvīsatividhaniddesepi",
  "atk-abh02a0:149_2": "tesaṁyeva tikānaṁ vasena ekūnavīsativārā vuttā. Tathā bahuvidhavāre cāti . Tiṁsavidhavāro",
  "atk-abh02a0:149_3": "ekoyevāti sabbepi aṭṭhapaññāsa vārā honti. Ayaṁ tāvettha vāraparicchedavasena pāḷivaṇṇanā.",
  "atk-abh02a0:150_0": "Idāni atthavaṇṇanā hoti. Tattha sattavidhaniddeso tāva uttānatthoyeva. Catuvīsatividhaniddese",
  "atk-abh02a0:150_1": "cakkhusamphassapaccayā vedanākkhandho atthi kusaloti kāmāvacaraaṭṭhakusalacittavasena",
  "atk-abh02a0:150_2": "veditabbo. Atthi akusaloti dvādasaakusalacittavasena veditabbo. Atthi abyākatoti",
  "atk-abh02a0:150_3": "tisso manodhātuyo, tisso ahetukamanoviññāṇadhātuyo, aṭṭha mahāvipākāni, dasa kāmāvacarakiriyāti",
  "atk-abh02a0:150_4": "catuvīsatiyā cittānaṁ vasena veditabbo.",
  "atk-abh02a0:151_0": "Tattha aṭṭha kusalāni dvādasa akusalāni ca javanavasena labbhanti. Kiriyamanodhātu",
  "atk-abh02a0:151_1": "āvajjanavasena labbhati. Dve vipākamanodhātuyo sampaṭicchanavasena, tisso vipākamanoviññāṇadhātuyo",
  "atk-abh02a0:151_2": "santīraṇatadārammaṇavasena, kiriyāhetukamanoviññāṇadhātu voṭṭhabbanavasena, aṭṭha",
  "atk-abh02a0:151_3": "mahāvipākacittāni tadārammaṇavasena, nava kiriyacittāni javanavasena labbhanti. Sotaghānajivhākāyadvāresupi eseva nayo.",
  "atk-abh02a0:152_0": "Manodvāre pana atthi kusaloti catubhūmakakusalavasena kathitaṁ, atthi akusaloti dvādasaakusalavasena.",
  "atk-abh02a0:152_1": "Atthi abyākatoti ekādasannaṁ kāmāvacaravipākānaṁ, dasannaṁ kiriyānaṁ , navannaṁ rūpāvacarārūpāvacarakiriyānaṁ,",
  "atk-abh02a0:152_2": "catunnaṁ sāmaññaphalānanti catuttiṁsacittuppādavasena kathitaṁ. Tattha catubhūmakakusalañceva",
  "atk-abh02a0:152_3": "akusalañca javanavasena labbhati. Kiriyato ahetukamanoviññāṇadhātu āvajjanavasena,",
  "atk-abh02a0:152_4": "ekādasa vipākacittāni tadārammaṇavasena, tebhūmakakiriyā ceva sāmaññaphalāni ca javanavaseneva",
  "atk-abh02a0:152_5": "labbhanti. Tāni sattavidhādīsu yattha katthaci ṭhatvā kathetuṁ vaṭṭanti. Tiṁsavidhe",
  "atk-abh02a0:152_6": "pana ṭhatvā dīpiyamānāni sukhadīpanāni hontīti tiṁsavidhasmiṁyeva ṭhatvā dīpayiṁsu.",
  "atk-abh02a0:153_0": "Etāni hi sabbānipi cittāni cakkhudvāre upanissayakoṭiyā, samatikkamavasena, bhāvanāvasenāti",
  "atk-abh02a0:153_1": "tīhākārehi labbhanti. Tathā sotadvāramanodvāresupi. Ghānajivhākāyadvāresu pana samatikkamavasena,",
  "atk-abh02a0:153_2": "bhāvanāvasenāti dvīhevākārehi labbhantīti veditabbāni. Kathaṁ? Idha bhikkhu vihāracārikaṁ",
  "atk-abh02a0:153_3": "caramāno kasiṇamaṇḍalaṁ disvā ‘kiṁ nāmeta’nti pucchitvā ‘kasiṇamaṇḍala’nti vutte",
  "atk-abh02a0:153_4": "puna ‘kiṁ iminā karontī’ti pucchati. Athassa ācikkhanti – ‘evaṁ bhāvetvā jhānāni",
  "atk-abh02a0:153_5": "uppādetvā, samāpattipadaṭṭhānaṁ vipassanaṁ vaḍḍhetvā, arahattaṁ pāpuṇantī’ti. Ajjhāsayasampanno",
  "atk-abh02a0:153_6": "kulaputto ‘bhāriyaṁ eta’nti asallakkhetvā ‘mayāpi esa guṇo nibbattetuṁ vaṭṭati, na",
  "atk-abh02a0:153_7": "kho pana sakkā esa nipajjitvā niddāyantena nibbattetuṁ, āditova vīriyaṁ kātuṁ sīlaṁ",
  "atk-abh02a0:153_8": "sodhetuṁ vaṭṭatī’ti cintetvā sīlaṁ sodheti. Tato sīle patiṭṭhāya dasa palibodhe upacchinditvā,",
  "atk-abh02a0:153_9": "ticīvaraparamena santosena santuṭṭho, ācariyupajjhāyānaṁ vattapaṭivattaṁ katvā, kammaṭṭhānaṁ",
  "atk-abh02a0:153_10": "uggaṇhitvā, kasiṇaparikammaṁ katvā, samāpattiyo uppādetvā, samāpattipadaṭṭhānaṁ vipassanaṁ",
  "atk-abh02a0:153_11": "vaḍḍhetvā, arahattaṁ pāpuṇāti. Tattha sabbāpi parikammavedanā kāmāvacarā, aṭṭhasamāpattivedanā",
  "atk-abh02a0:153_12": "rūpāvacarārūpāvacarā, maggaphalavedanā lokuttarāti evaṁ cakkhuviññāṇaṁ catubhūmikavedanānibbattiyā",
  "atk-abh02a0:153_13": "balavapaccayo hotīti catubhūmikavedanā cakkhusamphassapaccayā nāma jātā. Evaṁ tāva",
  "atk-abh02a0:153_14": "‘upanissayavasena’ labbhanti.",
  "atk-abh02a0:154_0": "Cakkhudvāre pana rūpe āpāthagate ‘iṭṭhe me ārammaṇe rāgo uppanno, aniṭṭhe paṭigho,",
  "atk-abh02a0:154_1": "asamapekkhanāya moho, vinibandhassa pana me māno uppanno, parāmaṭṭhassa diṭṭhi, vikkhepagatassa",
  "atk-abh02a0:154_2": "uddhaccaṁ, asanniṭṭhāgatassa vicikicchā, thāmagatassa anusayo uppanno’ti pariggahe",
  "atk-abh02a0:154_3": "ṭhito kulaputto attano kilesuppattiṁ ñatvā ‘ime me kilesā vaḍḍhamānā anayabyasanāya",
  "atk-abh02a0:154_4": "saṁvattissanti, handa ne niggaṇhāmī’ti cintetvā ‘na kho pana sakkā nipajjitvā niddāyantena",
  "atk-abh02a0:154_5": "kilese niggaṇhituṁ; āditova vīriyaṁ kātuṁ vaṭṭati sīlaṁ sodhetu’nti heṭṭhā vuttanayeneva",
  "atk-abh02a0:154_6": "paṭipajjitvā arahattaṁ pāpuṇāti. Tattha sabbāpi parikammavedanā kāmāvacarā, aṭṭhasamāpattivedanā",
  "atk-abh02a0:154_7": "rūpāvacarārūpāvacarā, maggaphalavedanā lokuttarāti evaṁ rūpārammaṇe uppannaṁ kilesaṁ",
  "atk-abh02a0:154_8": "samatikkamitvā gatāti catubhūmikavedanā cakkhusamphassapaccayā nāma jātā. Evaṁ ‘samatikkamavasena’ labbhanti.",
  "atk-abh02a0:155_0": "Cakkhudvāre pana rūpe āpāthagate eko evaṁ pariggahaṁ paṭṭhapeti – ‘idaṁ rūpaṁ kiṁ",
  "atk-abh02a0:155_1": "nissita’nti? Tato naṁ ‘bhūtanissita’nti ñatvā cattāri mahābhūtāni upādārūpañca rūpanti",
  "atk-abh02a0:155_2": "pariggaṇhāti, tadārammaṇe dhamme arūpanti pariggaṇhāti. Tato sappaccayaṁ nāmarūpaṁ",
  "atk-abh02a0:155_3": "parigaṇhitvā tīṇi lakkhaṇāni āropetvā vipassanāpaṭipāṭiyā saṅkhāre sammasitvā arahattaṁ",
  "atk-abh02a0:155_4": "pāpuṇāti. Tattha sabbāpi parikammavedanā kāmāvacarā, aṭṭhasamāpattivedanā rūpāvacarārūpāvacarā,",
  "atk-abh02a0:155_5": "maggaphalavedanā lokuttarāti evaṁ rūpārammaṇaṁ sammasitvā nibbattitāti ayaṁ vedanā",
  "atk-abh02a0:155_6": "cakkhusamphassapaccayā nāma jātā. Evaṁ ‘bhāvanāvasena’ labbhanti.",
  "atk-abh02a0:156_0": "Aparo bhikkhu suṇāti – ‘kasiṇaparikammaṁ kira katvā samāpattiyo uppādetvā samāpattipadaṭṭhānaṁ",
  "atk-abh02a0:156_1": "vipassanaṁ vaḍḍhetvā arahattaṁ pāpuṇantī’ti. Ajjhāsayasampanno kulaputto ‘bhāriyaṁ",
  "atk-abh02a0:156_2": "eta’nti asallakkhetvā ‘mayāpi esa guṇo nibbattetuṁ vaṭṭatī’ti purimanayeneva paṭipajjitvā",
  "atk-abh02a0:156_3": "arahattaṁ pāpuṇāti. Tattha sabbāpi parikammavedanā kāmāvacarā, aṭṭhasamāpattivedanā",
  "atk-abh02a0:156_4": "rūpāvacarārūpāvacarā, maggaphalavedanā lokuttarāti evaṁ sotaviññāṇaṁ catubhūmikavedanā",
  "atk-abh02a0:156_5": "nibbattiyā balavapaccayo hotīti catubhūmikavedanā sotasamphassapaccayā nāma jātā.",
  "atk-abh02a0:156_6": "Evaṁ tāva ‘upanissayavasena’ labbhanti.",
  "atk-abh02a0:157_0": "Sotadvāre pana sadde āpāthagateti sabbaṁ cakkhudvāre vuttanayeneva veditabbaṁ. Evaṁ",
  "atk-abh02a0:157_1": "saddārammaṇe uppannaṁ kilesaṁ samatikkamitvā gatāti catubhūmikavedanā sotasamphassapaccayā",
  "atk-abh02a0:157_2": "nāma jātā. Evaṁ ‘samatikkamavasena’ labbhanti.",
  "atk-abh02a0:158_0": "Sotadvāre pana sadde āpāthagate eko evaṁ pariggahaṁ paṭṭhapeti – ayaṁ saddo kiṁ nissitoti",
  "atk-abh02a0:158_1": "sabbaṁ cakkhudvāre vuttanayeneva veditabbaṁ. Evaṁ saddārammaṇaṁ sammasitvā nibbattitāti",
  "atk-abh02a0:158_2": "ayaṁ vedanā sotasamphassapaccayā nāma jātā. Evaṁ ‘bhāvanāvasena’ labbhanti.",
  "atk-abh02a0:159_0": "Ghānajivhākāyadvāresu pana gandhārammaṇādīsu āpāthagatesu ‘iṭṭhe me ārammaṇe rāgo",
  "atk-abh02a0:159_1": "uppanno’ti sabbaṁ cakkhudvāre vuttanayeneva veditabbaṁ. Evaṁ gandhārammaṇādīsu uppannaṁ",
  "atk-abh02a0:159_2": "kilesaṁ samatikkamitvā gatāti catubhūmikavedanā ghānajivhākāyasamphassapaccayā nāma",
  "atk-abh02a0:159_3": "jātā. Evaṁ tīsu dvāresu ‘samatikkamavasena’ labbhanti.",
  "atk-abh02a0:160_0": "Ghānadvārādīsu pana gandhādīsu āpāthagatesu eko evaṁ pariggahaṁ paṭṭhapeti – ‘ayaṁ",
  "atk-abh02a0:160_1": "gandho, ayaṁ raso, idaṁ phoṭṭhabbaṁ kiṁ nissita’nti sabbaṁ cakkhudvāre vuttanayeneva",
  "atk-abh02a0:160_2": "veditabbaṁ. Evaṁ gandhārammaṇādīni sammasitvā nibbattitāti ayaṁ vedanā ghānajivhākāyasamphassapaccayā",
  "atk-abh02a0:160_3": "nāma jātā. Evaṁ ‘bhāvanāvasena’ labbhanti.",
  "atk-abh02a0:161_0": "Manodvāre pana tīhipi ākārehi labbhanti. Ekacco hi jātiṁ bhayato passati, jaraṁ byādhiṁ",
  "atk-abh02a0:161_1": "maraṇaṁ bhayato passati, bhayato disvā ‘jātijarābyādhimaraṇehi muccituṁ vaṭṭati,",
  "atk-abh02a0:161_2": "na kho pana sakkā nipajjitvā niddāyantena jātiādīhi muccituṁ, āditova vīriyaṁ kātuṁ",
  "atk-abh02a0:161_3": "sīlaṁ sodhetuṁ vaṭṭatī’ti cintetvā cakkhudvāre vuttanayeneva paṭipajjitvā arahattaṁ",
  "atk-abh02a0:161_4": "pāpuṇāti. Tattha sabbāpi parikammavedanā kāmāvacarā, aṭṭhasamāpattivedanā rūpāvacarārūpāvacarā,",
  "atk-abh02a0:161_5": "maggaphalavedanā lokuttarāti evaṁ jātijarābyādhimaraṇaṁ catubhūmikavedanānibbattiyā",
  "atk-abh02a0:161_6": "balavapaccayo hotīti catubhūmikavedanā manosamphassapaccayā nāma jātā. Evaṁ tāva",
  "atk-abh02a0:161_7": "‘upanissayavasena’ labbhanti.",
  "atk-abh02a0:162_0": "Manodvāre pana dhammārammaṇe āpāthagateti sabbaṁ cakkhudvāre vuttanayeneva veditabbaṁ.",
  "atk-abh02a0:162_1": "Evaṁ dhammārammaṇe uppannaṁ kilesaṁ samatikkamitvā gatāti catubhūmikavedanā manosamphassapaccayā",
  "atk-abh02a0:162_2": "nāma jātā. Evaṁ ‘samatikkamavasena’ labbhanti.",
  "atk-abh02a0:163_0": "Manodvāre pana dhammārammaṇe āpāthagate eko evaṁ pariggahaṁ paṭṭhapeti – ‘etaṁ dhammārammaṇaṁ",
  "atk-abh02a0:163_1": "kiṁ nissita’nti? ‘Vatthunissita’nti. ‘Vatthu kiṁ nissita’nti? ‘Mahābhūtāni nissita’nti.",
  "atk-abh02a0:163_2": "So cattāri mahābhūtāni upādārūpañca rūpanti pariggaṇhāti, tadārammaṇe dhamme arūpanti",
  "atk-abh02a0:163_3": "pariggaṇhāti. Tato sappaccayaṁ nāmarūpaṁ pariggaṇhitvā tīṇi lakkhaṇāni āropetvā vipassanāpaṭipāṭiyā",
  "atk-abh02a0:163_4": "saṅkhāre sammasitvā arahattaṁ pāpuṇāti. Tattha sabbāpi parikammavedanā kāmāvacarā,",
  "atk-abh02a0:163_5": "aṭṭhasamāpattivedanā rūpāvacarārūpāvacarā, maggaphalavedanā lokuttarāti evaṁ dhammārammaṇaṁ",
  "atk-abh02a0:163_6": "sammasitvā nibbattitāti ayaṁ vedanā manosamphassapaccayā nāma jātā. Evaṁ ‘bhāvanāvasena’",
  "atk-abh02a0:163_7": "labbhanti. Yā panetā sabbesampi catuvīsatividhādīnaṁ vārānaṁ pariyosānesu cakkhusamphassajā",
  "atk-abh02a0:163_8": "vedanā…pe… manosamphassajā vedanāti cha cha vedanā vuttā, tā sampayuttapaccayavasena vuttāti.",
  "atk-abh02a0:164": "Ayaṁ vedanākkhandhaniddeso.",
  "atk-abh02a0:165_0": "Saññākkhandhādayopi iminā upāyena veditabbā. Kevalañhi saññākkhandhaniddese tikesu",
  "atk-abh02a0:165_1": "vedanāttikapītittikāpi labbhanti, dukesu ca sukhasahagatadukādayopi. Saṅkhārakkhandhaniddese",
  "atk-abh02a0:165_2": "phassassāpi saṅkhārakkhandhapariyāpannattā phassasampayuttoti avatvā cittasampayuttoti",
  "atk-abh02a0:165_3": "vuttaṁ. Dukesu cettha hetudukādayopi labbhanti. Tikā saññākkhandhasadisā eva . Viññāṇakkhandhaniddese",
  "atk-abh02a0:165_4": "cakkhusamphassajādibhāvaṁ avatvā cakkhuviññāṇantiādi vuttaṁ. Na hi sakkā viññāṇaṁ",
  "atk-abh02a0:165_5": "manosamphassajanti niddisituṁ. Sesamettha saññākkhandhe vuttasadisameva. Imesaṁ pana",
  "atk-abh02a0:165_6": "tiṇṇampi khandhānaṁ niddeseyeva vedanākkhandhaniddesato atirekatikadukā laddhā. Tesaṁ",
  "atk-abh02a0:165_7": "vasena vārappabhedo veditabboti.",
  "atk-abh02a0:166": "Abhidhammabhājanīyavaṇṇanā.",
  "atk-abh02a0:167": "3. Pañhāpucchakavaṇṇanā",
  "atk-abh02a0:168_0": "150. Idāni pañhāpucchakaṁ hoti. Tattha pañhāpucchane pañcannaṁ khandhānaṁ ‘‘katikusalā?",
  "atk-abh02a0:168_1": "Katiakusalā? Katiabyākatā’’tiādinā nayena yaṁ labbhati, yañca na labbhati, taṁ sabbaṁ",
  "atk-abh02a0:168_2": "pucchitvā vissajjane ‘‘rūpakkhandho abyākato’’tiādinā nayena yaṁ labbhati tadeva",
  "atk-abh02a0:168_3": "uddhaṭanti veditabbaṁ. Yattha yattha ca ‘eko khandho’ti vā ‘dve khandhā’ti vā paricchedaṁ",
  "atk-abh02a0:168_4": "akatvā ‘‘siyā uppannā, siyā anuppannā’’tiādinā nayena tanti ṭhapitā, tattha tattha",
  "atk-abh02a0:168_5": "pañcannampi khandhānaṁ gahaṇaṁ veditabbaṁ. Seso tesaṁ tesaṁ khandhānaṁ kusalādivibhāgo",
  "atk-abh02a0:168_6": "heṭṭhā dhammasaṅgahaṭṭhakathāyaṁ (dha. sa. aṭṭha. 985) vuttoyeva.",
  "atk-abh02a0:169_0": "Ārammaṇattikesu pana cattāro khandhā pañcapaṇṇāsa kāmāvacaradhamme ārabbha rajjantassa",
  "atk-abh02a0:169_1": "dussantassa muyhantassa saṁvarantassa sammasantassa paccavekkhantassa ca parittārammaṇā",
  "atk-abh02a0:169_2": "honti, sattavīsati rūpārūpāvacaradhamme ārabbha rajjantassa dussantassa muyhantassa",
  "atk-abh02a0:169_3": "saṁvarantassa pariggahaṁ paṭṭhapentassa mahaggatārammaṇā, maggaphalanibbānāni paccavekkhantassa",
  "atk-abh02a0:169_4": "appamāṇārammaṇā, paññattiṁ paccavekkhaṇakāle navattabbārammaṇāti.",
  "atk-abh02a0:170_0": "Teyeva sekkhāsekkhānaṁ maggapaccavekkhaṇakāle maggārammaṇā honti, maggakāle sahajātahetunā",
  "atk-abh02a0:170_1": "maggahetukā, maggaṁ garuṁ katvā paccavekkhaṇakāle ārammaṇādhipatinā maggādhipatino",
  "atk-abh02a0:170_2": ", vīriyajeṭṭhakaṁ vā vīmaṁsajeṭṭhakaṁ vā maggaṁ bhāventassa sahajātādhipatinā maggādhipatino,",
  "atk-abh02a0:170_3": "chandajeṭṭhakaṁ pana cittajeṭṭhakaṁ vā bhāventassa navattabbārammaṇā nāma honti.",
  "atk-abh02a0:171_0": "Atītāni pana khandhadhātuāyatanāni ārabbha rajjantassa dussantassa muyhantassa saṁvarantassa",
  "atk-abh02a0:171_1": "pariggahaṁ paṭṭhapentassa atītārammaṇā honti, anāgatāni ārabbha anāgatārammaṇā honti,",
  "atk-abh02a0:171_2": "paccuppannāni ārabbha paccuppannārammaṇā honti, paññattiṁ vā nibbānaṁ vā paccavekkhantassa",
  "atk-abh02a0:171_3": "navattabbārammaṇā honti.",
  "atk-abh02a0:172_0": "Tathā attano khandhadhātuāyatanāni ārabbha rajjantassa dussantassa muyhantassa saṁvarantassa",
  "atk-abh02a0:172_1": "pariggahaṁ paṭṭhapentassa ajjhattārammaṇā honti, paresaṁ khandhadhātuāyatanāni ārabbha",
  "atk-abh02a0:172_2": "evaṁ pavattentassa bahiddhārammaṇā, paṇṇattinibbānapaccavekkhaṇakālepi bahiddhārammaṇāyeva,",
  "atk-abh02a0:172_3": "kālena ajjhattaṁ kālena bahiddhā dhammesu evaṁ pavattentassa ajjhattabahiddhārammaṇā,",
  "atk-abh02a0:172_4": "ākiñcaññāyatanakāle navattabbārammaṇāti veditabbā.",
  "atk-abh02a0:173_0": "Iti bhagavā imaṁ khandhavibhaṅgaṁ suttantabhājanīyādivasena tayo parivaṭṭe nīharitvā",
  "atk-abh02a0:173_1": "bhājento dassesi. Tīsupi hi parivaṭṭesu ekova paricchedo. Rūpakkhandho hi sabbattha",
  "atk-abh02a0:173_2": "kāmāvacaroyeva. Cattāro khandhā catubhūmakā lokiyalokuttaramissakā kathitāti.",
  "atk-abh02a0:174": "Sammohavinodaniyā vibhaṅgaṭṭhakathāya",
  "atk-abh02a0:175": "Khandhavibhaṅgavaṇṇanā niṭṭhitā."
}