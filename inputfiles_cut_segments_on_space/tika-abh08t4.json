{
  "tika-abh08t4:0": "5. Pañcamo paricchedo",
  "tika-abh08t4:1": "Bhūmipuggalacittuppattiniddesavaṇṇanā",
  "tika-abh08t4:2": "182.",
  "tika-abh08t4:3": "Ito paraṁ pavakkhāmi, buddhivuddhikaraṁ nayaṁ;",
  "tika-abh08t4:4": "Cittānaṁ bhūmisuppattiṁ, puggalānaṁ vasena ca.",
  "tika-abh08t4:5_0": "Ahaṁ ito paraṁ buddhivuddhikaraṁ nayaṁ mativaddhikaraṁ nayaṁ pavakkhāmi desessāmi.",
  "tika-abh08t4:5_1": "Cittānaṁ bhūmisuppattiṁ puggalānaṁ vasena ca bhūmīsu cittānaṁ uppattiṁ, puggalānaṁ",
  "tika-abh08t4:5_2": "vasena bhūmīsu cittānaṁ uppattiñca pavakkhāmi.",
  "tika-abh08t4:6_0": "183.Devāceva manussā ca, tisso ca apāyabhūmiyo honti, gatiyo pañca tesaṁ devamanussatiracchānapetanirayagatīnaṁ",
  "tika-abh08t4:6_1": "vasena pañca gatiyo niddiṭṭhā satthunā dassitā bhagavatā. Tayo bhavā pana kāmarūpārūpabhavavasena",
  "tika-abh08t4:6_2": "tayo satthunā niddiṭṭhā dassitā.",
  "tika-abh08t4:7_0": "184-5.Bhūmiyo tattha tiṁseva, tāsu tiṁseva puggalā tattha tesu tīsu bhavesu tiṁsa",
  "tika-abh08t4:7_1": "eva bhūmiyo honti, tāsu bhūmīsu uppannā puggalā tiṁsa eva honti, etāsu bhūmīsu uppannā",
  "tika-abh08t4:7_2": "sabbe ca pana puggalā paṭisandhikacittānaṁ vasena ekūnavīsati honti. Paṭisandhi ca",
  "tika-abh08t4:7_3": "nāmesā esā paṭisandhi ca nāma duvidhā dvippakārā samudīritā satthunā kathitā.",
  "tika-abh08t4:8_0": "186. Acittakā paṭisandhi, sacittakā paṭisandhi ca iti duvidhā paṭisandhi hoti, asaññibrahmānaṁ",
  "tika-abh08t4:8_1": "paṭisandhi acittakā rūpapaṭisandhi hoti. Sesā rūpapaṭisandhito sesā sacittakā sacittakapaṭisandhi",
  "tika-abh08t4:8_2": "ñeyyā paṇḍitena jānitabbā. Sā pana sacittakā paṭisandhi ekūnavīsati hoti.",
  "tika-abh08t4:9_0": "187.Paṭisandhivaseneva sacittakapaṭisandhivasena eva vīsati puggalā honti. Idha imasmiṁ",
  "tika-abh08t4:9_1": "cittādhikāre cittādhikārattā acittakapaṭisandhi rūpapaṭisandhi na ca uddhaṭā na ca kathitā mayā.",
  "tika-abh08t4:10_0": "188.Ahetudvitihetūti, puggalā tividhā siyuṁ ahetukadvihetukatihetukā iti tividhā",
  "tika-abh08t4:10_1": "tippakārā puggalā siyuṁ bhaveyyuṁ. Ariyā pana puggalā aṭṭha iti evaṁ iminā mayā vuttappakārena",
  "tika-abh08t4:10_2": "sabbe puggalā ekādasa īritā kathitā bhagavatā.",
  "tika-abh08t4:11": "189.Bhūmīsu tiṁsabhūmīsu cittānaṁ uppattiṁ etesaṁ pana sabbesaṁ puggalānaṁ pabhedato bhūmīsu cittānaṁ uppattiñca gaṇhato gaṇhantassa mama vacanaṁ nibodhatha, tumhe jānātha suṇātha.",
  "tika-abh08t4:12": "190. Tīsu bhūmīsu kati cittāni jāyanti? Me mayhaṁ vada tāni cittāni tvaṁ kathehi, sabbāsu bhūmīsu cuddasa eva cittāni. Taṁ yathā –",
  "tika-abh08t4:13": "Voṭṭhabbaṁ kāmapuññañca, viyuttāni ca diṭṭhiyā;",
  "tika-abh08t4:14": "Uddhaccasahitañceva, honti sabbattha cuddasa.",
  "tika-abh08t4:15": "191.Sadā vīsati cittāni, kāmeyeva bhave siyuṁ vīsati cittāni kāmeyeva bhave sadā sabbasmiṁ kāle siyuṁ bhaveyyunti. Taṁ yathā –",
  "tika-abh08t4:16": "Kāme aṭṭha mahāpākā, domanassadvayampi ca;",
  "tika-abh08t4:17": "Tathā ghānādiviññāṇattayaṁ pākā apuññajā.",
  "tika-abh08t4:18_0": "Ghānādiviññāṇattayanti kusalavipākaghānādittayaṁ. Pākā apuññajā akusalato jātā ahetukā",
  "tika-abh08t4:18_1": "satta vipākā. Pañca rūpabhaveyeva pañca cittāni rūpabhaveyeva bhavanti. Cattāreva",
  "tika-abh08t4:18_2": "arūpisu cattāri cittāni arūpīsuyeva honti. Taṁ yathā –",
  "tika-abh08t4:19": "Rūpeva rūpapākā vāruppapākā arūpisu;",
  "tika-abh08t4:20": "Nava mahaggatā pākā, rūpārūpeva jāyare.",
  "tika-abh08t4:21": "192. Kāmarūpabhavesveva aṭṭhārasa cittāni bhavanti.",
  "tika-abh08t4:22": "Taṁ yathā –",
  "tika-abh08t4:23": "Puññarūpāni pañceva, puññajaṁ sampaṭicchanaṁ;",
  "tika-abh08t4:24": "Cakkhusotadvayaṁ puññapākaṁ santīraṇadvayaṁ.",
  "tika-abh08t4:25": "Puññapākaṁ hasituppādamanodhātukriyāpi ca;",
  "tika-abh08t4:26": "Aṭṭhārasādimaggena, pañca rūpakriyāpi ca;",
  "tika-abh08t4:27": "Kāmarūpabhavesveva, etāneva sadā siyuṁ.",
  "tika-abh08t4:28": "Dvecattālīsa cittāni, honti tīsu bhavesupi dvecattālīsa cittāni honti. Taṁ yathā –",
  "tika-abh08t4:29": "Paṭighadvayavajjitāni , apuññāni daseva ca;",
  "tika-abh08t4:30": "Mahāpuññāni aṭṭheva, voṭṭhabbanakriyāni ca.",
  "tika-abh08t4:31": "Puññāruppāni cattāri, āruppakiriyāni ca;",
  "tika-abh08t4:32": "Kaniṭṭhamaggavajjāni, satta lokuttarāni ca;",
  "tika-abh08t4:33": "Dvecattālīsa cittāni, honti tīsu bhavesupi.",
  "tika-abh08t4:34": "193.Ṭhapetvā pana sabbesaṁ, catassopāyabhūmiyo catasso apāyabhūmiyo ṭhapetvā vajjetvā apāyato sesānaṁ sabbesaṁ puggalānaṁ chabbīsabhūmīsu terasa eva cittāni honti. Taṁ yathā –",
  "tika-abh08t4:35": "Catutthārūpāvacaraṁ, anāgāmiphalādayo;",
  "tika-abh08t4:36": "Mahākriyā ca jāyanti, terasāpāyavajjitā.",
  "tika-abh08t4:37": "Anāgāmiphalādayoti ādi-saddena hi arahattaphalāni gahitāni.",
  "tika-abh08t4:38": "194.Aparāni catassopi, ṭhapetvāruppabhūmiyo catasso arūpabhūmiyo ṭhapetvā sesāsu chabbīsabhūmīsu aparāni cha cittāni jāyanti. Taṁ yathā –",
  "tika-abh08t4:39": "Manodhātukriyañceva , puññajaṁ sampaṭicchanaṁ;",
  "tika-abh08t4:40": "Cakkhusotadvayaṁ puññapākaṁ santīraṇadvayaṁ;",
  "tika-abh08t4:41": "Cheva cittāni jāyanti, tathā uparivajjite.",
  "tika-abh08t4:42": "195.Suddhāvāsikadevānaṁ, ṭhapetvā pañca bhūmiyo pañca bhūmiyo ṭhapetvā pañcavīsatibhūmīsu pañca cittāni jāyanti. Taṁ yathā –",
  "tika-abh08t4:43": "Diṭṭhiyā sampayuttānaṁ, vicikicchāyutaṁ tathā;",
  "tika-abh08t4:44": "Pañca sabbattha jāyanti, suddhāvāsavivajjite.",
  "tika-abh08t4:45": "196.",
  "tika-abh08t4:46": "Aparāniduve honti, pañcavīsatibhūmisu;",
  "tika-abh08t4:47": "Ṭhapetvā nevasaññañca, catassopāyabhūmiyo.",
  "tika-abh08t4:48": "Catassopāyabhūmiyo nevasaññānāsaññañca ṭhapetvāyeva pañcavīsatibhūmīsu aparāni duve cittāni honti. Taṁ yathā –",
  "tika-abh08t4:49": "Ṭhapetvā nevasaññañca, catassopāyabhūmiyo;",
  "tika-abh08t4:50": "Sesāsu tatiyāruppajavanaṁ jāyati dvayaṁ.",
  "tika-abh08t4:51": "197.Dvepi cittāni jāyanti, catuvīsatibhūmisu catassopāyabhūmiyo ākiñcaññañca nevasaññañca ṭhapetvā sesāsu catuvīsatibhūmīsu dvepi cittāni jāyanti. Taṁ yathā –",
  "tika-abh08t4:52": "Catutthatatiyāruppaṁ, ṭhapetvāpāyabhūmiyo;",
  "tika-abh08t4:53": "Sesāsu dutiyāruppa-javanaṁ jāyati dvayaṁ.",
  "tika-abh08t4:54": "198.Apāyabhūmiyo hitvā catasso apāyabhūmiyo tisso upari arūpabhūmiyo hitvā chaḍḍetvā sesāsu tevīsatibhūmīsu dveyeva pana cittāni honti. Taṁ yathā –",
  "tika-abh08t4:55": "Apāyabhūmiyo hitvā, tissocāruppabhūmiyo;",
  "tika-abh08t4:56": "Sesāsu paṭhamāruppaṁ, javanadvayaṁ jāyati.",
  "tika-abh08t4:57": "199.Arūpe ca apāye ca aṭṭha bhūmiyo ṭhapetvā sesāsu bāvīsatibhūmīsu ekādasavidhaṁ cittaṁ hoti. Taṁ yathā –",
  "tika-abh08t4:58": "Sabbaṁ rūpañca vipākaṁ, ṭhapetvā sitamānasaṁ;",
  "tika-abh08t4:59": "Ekādaseva jāyati, apāyārūpavajjite.",
  "tika-abh08t4:60": "200.Suddhāvāseapāye ca nava bhūmiyo ṭhapetvā sesāsu ekavīsāsu bhūmīsu niccampi cattāro eva mānasā honti. Taṁ yathā –",
  "tika-abh08t4:61": "Sotāpattiphalañceva, sakadāgāmiphalampi ca;",
  "tika-abh08t4:62": "Sakadāgāmimaggo ca, ṭhapetvāpāyasuddhake;",
  "tika-abh08t4:63": "Anāgāmimaggo ceva, ekavīsāsu honti hi.",
  "tika-abh08t4:64": "201.Ekaṁ sattarasasveva, cittaṁ jāyati bhūmisu suddhāvāsaapāyāruppabhūmiyo ṭhapetvā avasesāsu sattarasasu bhūmīsu ekaṁ cittaṁ jāyati. Taṁ yathā –",
  "tika-abh08t4:65": "Suddhāvāse apāye ca, ṭhapetvāruppabhūmiyo;",
  "tika-abh08t4:66": "Ādimaggo eko hoti, sattarasasu bhūmisu.",
  "tika-abh08t4:67": "202.",
  "tika-abh08t4:68": "Dvādaseva tu jāyante, ekādasasu bhūmisu;",
  "tika-abh08t4:69": "Ṭhapetvā pana sabbāpi, bhūmiyo hi mahaggatā. –",
  "tika-abh08t4:70": "Ekūnavīsatibhūmiyo ṭhapetvā sesāsu ekādasasu bhūmīsu dvādasa cittāni jāyanti. Taṁ yathā –",
  "tika-abh08t4:71": "Domanassadvayāpuññapākā satta ca puññajaṁ;",
  "tika-abh08t4:72": "Ghānādittayaṁ sesāsu, hitvā sabbā mahaggatā.",
  "tika-abh08t4:73": "203.Kāmāvacaradevānaṁ vasena ca manussānaṁ vasena ca sattasu kāmāvacarabhūmīsu aṭṭha cittāni sabbadā jāyanti. Taṁ yathā –",
  "tika-abh08t4:74": "Kāme devamanussānaṁ, mahāpākāni jāyare;",
  "tika-abh08t4:75": "Sadā sattasu etāni, hitvā tevīsa bhūmiyo.",
  "tika-abh08t4:76_0": "204.Pañcamajjhānapākeko, jāyate chasu bhūmisu eko pañcamajjhānavipāko vehapphalādīsu",
  "tika-abh08t4:76_1": "chasu bhūmīsu jāyati. Cattāri pana rūpavipākacittāni tīsu tīsu bhūmīsu jāyanti. Ayametthādhippāyo",
  "tika-abh08t4:76_2": "– eko paṭhamarūpavipāko brahmapārisajjabrahmapurohitamahābrahmānaṁ tīsu bhūmīsu jāyati,",
  "tika-abh08t4:76_3": "eko dutiyarūpavipāko, eko tatiyarūpavipāko ca parittābhāappamāṇābhāābhassarānaṁ tīsu",
  "tika-abh08t4:76_4": "bhūmīsu jāyati, eko catuttharūpavipāko parittasubhaappamāṇasubhasubhakiṇhānaṁ tīsu bhūmīsu jāyati.",
  "tika-abh08t4:77_0": "205.Cattāri pana cittāni, honti ekekabhūmisu arūpāvacaravipākānaṁ vasena cattāri",
  "tika-abh08t4:77_1": "pana cittāni ekekabhūmīsu ekekāsu bhūmīsu honti, iti evaṁ iminā mayā vuttappakārena",
  "tika-abh08t4:77_2": "sabbāsu bhūmīsu cittuppādaṁ paridīpaye paṇḍito katheyya.",
  "tika-abh08t4:78_0": "206-7.Kusalākusalā kāme kāme vīsati kusalākusalā, tesaṁ pākā ahetukā tesaṁ kusalākusalānaṁ",
  "tika-abh08t4:78_1": "ahetukā pañcadasa vipākā āvajjanadvayañca iti evaṁ iminā mayā vuttappakārena sattatiṁsa",
  "tika-abh08t4:78_2": "mānasā narakādīsu catūsu apāyesupi jāyare. Avasesāni dvipaññāsa cittāni kadācipi",
  "tika-abh08t4:78_3": "kismiñci kālepi nuppajjanti. Taṁ yathā –",
  "tika-abh08t4:79": "Pañcadasāni rūpe tu, arūpe dvādasīritā;",
  "tika-abh08t4:80": "Aṭṭha lokuttarāneva, kāmapākā sahetukā.",
  "tika-abh08t4:81": "Aṭṭha mahākriyā ceva, hasituppādamānasaṁ;",
  "tika-abh08t4:82": "Dvipaññāsāni cittāni, apāyesu na jāyare.",
  "tika-abh08t4:83": "208.Kāme devamanussānaṁ kāmāvacare devamanussānaṁ mahaggatā nava pākā neva jāyanti, asīti hadayā mānasā sadā jāyanti. Taṁ yathā –",
  "tika-abh08t4:84": "Dvādasākusalāneva, kusalānekavīsati;",
  "tika-abh08t4:85": "Sattavīsati pākā ca, mahaggatavivajjitā.",
  "tika-abh08t4:86": "Kāme devamanussānaṁ, kriyacittāni vīsati;",
  "tika-abh08t4:87": "Honti asīti cittāni, viññeyyāni vibhāvinā.",
  "tika-abh08t4:88_0": "209-12.Kāme kāmāvacare aṭṭha mahāvipākā domanassadvayampi ca tathā ghānādiviññāṇattayaṁ",
  "tika-abh08t4:88_1": "kusalavipākaṁ apuññajā satta pākā. Natthi āruppapākā ca, rūpāvacarabhūmiyaṁ arūpapākā",
  "tika-abh08t4:88_2": "ca cattāro rūpāvacarabhūmiyaṁ natthi. Ayametthādhippāyo – rūpāvacarabhūmiyaṁ aṭṭha",
  "tika-abh08t4:88_3": "mahāvipākā kāmasugatisattānaṁ dvinnaṁ vipākacittattā na honti, jhānena vikkhambhitattā",
  "tika-abh08t4:88_4": "domanassadvayampi natthi, ghānajivhākāyapasādavirahitattā kusalavipākaṁ ghānādittayaṁ",
  "tika-abh08t4:88_5": "natthi, aniṭṭhārammaṇānaṁ abhāvato satta akusalavipākā ca natthi, arūpapākā ca natthi.",
  "tika-abh08t4:88_6": "Kasmā? Arūpānaṁ vipākacittattā. Imehi saha cittehi imehi catuvīsaticittehi saha tayo",
  "tika-abh08t4:88_7": "maggā phaladvayaṁ sotāpattimaggo sakadāgāmimaggo anāgāmimaggo ca sotāpattiphalasakadāgāmiphalāni",
  "tika-abh08t4:88_8": "ca cattāro diṭṭhisaṁyuttā vicikicchāsaṁyuttampi ca cattāro heṭṭhimā pākā ca suddhāvāse",
  "tika-abh08t4:88_9": "na labbhare na labbhanti. Ayametthādhippāyo – puthujjanasotāpannasakadāgāmipuggalānaṁ",
  "tika-abh08t4:88_10": "asādhāraṇattā suddho ca āvāso, atha vā ghorātikkamaṭṭhitattā anāgāmipuggalā suddhā",
  "tika-abh08t4:88_11": "nāma, caturoghatiṇṇattā khīṇāsavā suddhā nāma, tesaṁ suddhānaṁ dvinnaṁ uttamasattānaṁ",
  "tika-abh08t4:88_12": "āvāsotipi suddhāvāso, tasmiṁ.",
  "tika-abh08t4:89_0": "Ayametthādhippāyo – suddhāvāse pana sotāpattimaggasotāpattiphalasakadāgāmimaggasakadāgāmiphalaanāgāmimaggā",
  "tika-abh08t4:89_1": "na vijjanti. Kasmāti ce? Anāgāmiphalaṭṭhānaṁyeva tasmiṁ uppajjanato cattāro diṭṭhisaṁyuttā",
  "tika-abh08t4:89_2": "ca vicikicchāyuttañca pañca akusalacittānaṁ sotāpannena vināsitattā, iti tasmā kāraṇā",
  "tika-abh08t4:89_3": "na jāyanti. Cattāro heṭṭhimavipākā heṭṭhimānaṁ rūpabrahmānaṁ vipākacittattā natthi.",
  "tika-abh08t4:89_4": "Sesāni ekapaññāsa cittāni suddhāvāse pana labbhanti. Taṁ yathā –",
  "tika-abh08t4:90": "Diṭṭhiyā vippayuttāni, uddhaccasahagataṁ tathā;",
  "tika-abh08t4:91": "Kāmapuññāni aṭṭha ca, rūpapuññāni pañca vā.",
  "tika-abh08t4:92": "Arūpakusalāneva, maggo khīṇāsavassa ca;",
  "tika-abh08t4:93": "Cakkhusotamanodhātu, puññajā tīraṇā duve.",
  "tika-abh08t4:94": "Pañcamajjhānapāko ca, anāgāmiphalādayo;",
  "tika-abh08t4:95": "Suddhāvāsesu labbhanti, kriyacittāni vīsati.",
  "tika-abh08t4:96": "Rūpāvacarikā sabbe sabbāni rūpāvacarāni pañcadasa cittāni, kāmadhātuyā sabbe tevīsati vipākā.",
  "tika-abh08t4:97_0": "213.Domanassādimaggo ca domanassadvayañca ādimaggo ca sotāpattimaggo ca, kriyā ca",
  "tika-abh08t4:97_1": "dve ahetukā pañcadvārāvajjanahasituppādāni kiriyāni cāti tecattālīsa cittāni arūpabhūmiyaṁ",
  "tika-abh08t4:97_2": "natthi. Pañca rūpāvacaravipākā rūpīnaṁ vipākacittattā natthi. Rūpajavanāni heṭṭhimajhānānaṁ",
  "tika-abh08t4:97_3": "virattattā natthi. Cakkhusotaviññāṇāni puññajāni pasādarahitattā natthi. Ghānādiviññāṇāni",
  "tika-abh08t4:97_4": "pakatiyāyeva natthi. Kusalavipākā manodhātu cakkhādiggahitapañcārammaṇattā arūpānaṁ",
  "tika-abh08t4:97_5": "dhammārammaṇattā natthi, asati cakkhādiviññāṇe sā ca puññajā manodhātu tāya ca asatiyā",
  "tika-abh08t4:97_6": "cakkhādiviññāṇampi natthiyeva. Kiriyāmanodhātupi pañcārammaṇattāyeva natthi, hasituppādopi",
  "tika-abh08t4:97_7": "rūpakāyābhāvā sitassābhāvā natthi, pubbeva diṭṭhasaccā ariyā rūpabhūmikā, tasmā ādimaggopi natthi.",
  "tika-abh08t4:98_0": "214.Evaṁ bhūmivaseneva, cittuppattiṁ vibhāvaye evaṁ iminā mayā vuttappakārena bhūmivasena",
  "tika-abh08t4:98_1": "cittuppattiṁ vibhāvaye dhīro katheyya. Tathā evaṁ ekādasannaṁ puggalānaṁ vasena cittuppattiṁ",
  "tika-abh08t4:98_2": "dhīro vibhāvaye katheyya.",
  "tika-abh08t4:99": "215.",
  "tika-abh08t4:100": "Kusalākusalā kāme,",
  "tika-abh08t4:101": "Tesaṁ pākā ahetukā;",
  "tika-abh08t4:102": "Āvajjanadvayañcāti,",
  "tika-abh08t4:103": "Sattatiṁseva mānasāti. –",
  "tika-abh08t4:104": "Ayaṁ vuttatthā.",
  "tika-abh08t4:105_0": "216. Evaṁ catūsvapāyabhūmīsu manussabhūmiyañcāti pañcabhūmīsu ahetukassa sattassa",
  "tika-abh08t4:105_1": "jāyante uppajjanti. Dvepaññāsāvasesāni, na jāyanti kadācipi avasesāni dvepaññāsa",
  "tika-abh08t4:105_2": "cittāni kadācipi na jāyanti na uppajjanti, tāni sarūpato vuttāneva.",
  "tika-abh08t4:106": "217.Ahetukassa sattassa uppajjantehi sattatiṁsacittehi saha duhetukā, catumahāvipākā cāti cattālīsa cittāni tathā ekakaṁ duhetukassa sattassa jāyanti.",
  "tika-abh08t4:107_0": "218-23.Sabbe mahaggatā ceva sabbe sattavīsatividhā mahaggatā ceva sabbepi ca anāsavā",
  "tika-abh08t4:107_1": "sabbe aṭṭha lokuttarā ceva cattāro tihetukavipākā ca kāme hasituppādo sahetukamahākiriyā",
  "tika-abh08t4:107_2": "cāti nava kriyāpi ceti cattālīsaṁ tathā aṭṭha ca duhetuno sattassa na jāyanti.",
  "tika-abh08t4:108_0": "Ayametthādhippāyo – duhetuno rūpārūpasamāpattiyā asamatthatāya sattavīsa mahaggatā",
  "tika-abh08t4:108_1": "na jāyanti, maggaphalaṁ adhigantuṁ asamatthatāya aṭṭha lokuttarā na jāyanti, tihetukavipākā",
  "tika-abh08t4:108_2": "tihetukānaṁ sattānaṁ vipākacittattā na jāyanti, nava kiriyāni khīṇāsavānaṁyeva uppajjamānattā",
  "tika-abh08t4:108_3": "na jāyantīti. Kāmāvacarasattassa, tihetupaṭisandhino puthujjanassa catupaññāsa mānasā",
  "tika-abh08t4:108_4": "jāyanti. Katamāni tāni? Duhetukassa vuttāni cattālīsa cittāni tathā ekañca kāmadhātuyaṁ",
  "tika-abh08t4:108_5": "cattāro ñāṇasampayuttavipākā rūpārūpesu nava puññāni cāti catupaññāsa mānasā jāyanti.",
  "tika-abh08t4:108_6": "Puthujjanassa tihetuno kāmasattassa pañcatiṁsa cittāni na jāyare na jāyanti. Taṁ yathā –",
  "tika-abh08t4:109": "Āvajjanadvayaṁ hitvā, aṭṭhārasa kriyāpi ca;",
  "tika-abh08t4:110": "Nava mahaggatā pākā, aṭṭha lokuttarāni ca.",
  "tika-abh08t4:111": "Kāmaputhujjanasseva, tihetupaṭisandhino;",
  "tika-abh08t4:112": "Pañcatiṁseva cittāni, na jāyanti kadācipi.",
  "tika-abh08t4:113": "Chadevesu manussesu cāti sattasu bhūmīsu jātassa sotāpannassa dehino sattassa paññāsa cittāni jāyanti. Iti vacanaṁ dhīro niddise katheyya. Taṁ yathā –",
  "tika-abh08t4:114": "Diṭṭhiyā vippayuttāni, domanassadvayampi ca;",
  "tika-abh08t4:115": "Uddhaccasahitañceva, kāmapuññāni aṭṭha ca.",
  "tika-abh08t4:116": "Nava mahaggatapuññāni, āvajjanadvayampi ca;",
  "tika-abh08t4:117": "Sabbe kāmavipākā ca, sotāpattiphalampi ca.",
  "tika-abh08t4:118": "Assa sotāpannassa navatiṁseva cittāni na uppajjanti. Iti vacanaṁ dhīro dīpaye deseyya. Taṁ yathā –",
  "tika-abh08t4:119": "Āvajjanadvayaṁ hitvā, aṭṭhārasa kriyāpi ca;",
  "tika-abh08t4:120": "Nava mahaggatā pākā, satta lokuttarāni ca.",
  "tika-abh08t4:121": "Diṭṭhiyā sampayuttāni, vicikicchāyutaṁ tathā;",
  "tika-abh08t4:122": "Navatiṁsa na jāyanti, sotāpannassa dehino.",
  "tika-abh08t4:123": "224. Paṭhamaṁ phalaṁ ṭhapetvā sotāpannassa puggalassa vuttāni cittāni attano sakadāgāmino phalena sakadāgāmiphalena saha sakadāgāmipuggalassa siyuṁ.",
  "tika-abh08t4:124_0": "225.Sotāpannassa vuttāni, ṭhapetvā paṭighadvayaṁ dutiyañca phalaṁ sakadāgāmiphalañca",
  "tika-abh08t4:124_1": "hitvā attano anāgāmiphalena saha sotāpannassa sattassa vuttāni yāni aṭṭhacattālīsa",
  "tika-abh08t4:124_2": "cittāni atthi, tāni anāgāmissa sattassa jāyanti. Iti vacanaṁ dhīro viniddise.",
  "tika-abh08t4:125_0": "226.Kati cittāni jāyanti, kāme arahato pana kāme sattasu kāmabhūmīsu jātassa arahato",
  "tika-abh08t4:125_1": "khīṇāsavassa kati cittāni jāyanti? Cattāri ca cattārīsañca cittāni kāme sattasu kāmabhūmīsu",
  "tika-abh08t4:125_2": "jātassa arahato siyuṁ bhaveyyuṁ. Taṁ yathā –",
  "tika-abh08t4:126": "Tevīsa kāmapākāni, kriyacittāni vīsati;",
  "tika-abh08t4:127": "Arahattaphaleneva, kāme arahato siyuṁ.",
  "tika-abh08t4:128": "227.Maggaṭṭhānaṁcatunnampi tesaṁ puggalānaṁ sakaṁ sakaṁ maggacittaṁ siyā bhaveyya. Ekacittakkhaṇā hi te hi saccaṁ taṁ mayā vuttaṁ vacanaṁ. Te maggā ekacittakkhaṇā.",
  "tika-abh08t4:129_0": "228.Puthujjanassa tīsveva, paṭhamajjhānabhūmisu tīsu eva paṭhamajjhānabhūmīsu jātassa",
  "tika-abh08t4:129_1": "puthujjanassa brahmuno pañcatiṁsa eva cittāni jāyanti. Iti vacanaṁ dhīro viniddise",
  "tika-abh08t4:129_2": "uccāreyya. Taṁ yathā –",
  "tika-abh08t4:130": "Domanassadvayaṁ hitvā, apuññāni daseva ca;",
  "tika-abh08t4:131": "Kāmapuññāni aṭṭheva, nava puññā mahaggatā.",
  "tika-abh08t4:132": "Cakkhusotadvayaṁ puññapākaṁ santīraṇadvayaṁ;",
  "tika-abh08t4:133": "Āvajjanadvayañceva, puññajaṁ sampaṭicchanaṁ;",
  "tika-abh08t4:134": "Paṭhamajjhānapāko ca, pañcatiṁseva jāyare.",
  "tika-abh08t4:135_0": "229-234.Ghānādīsu pasādesu pavattaṁ kusalavipākaṁ viññāṇattayaṁ satta apuññajā pākā",
  "tika-abh08t4:135_1": "aṭṭha mahāpākā tathā uparijhānabhūmīsu jātā pākā āruppā cattāro vipākāpi ca domanassadvayampi",
  "tika-abh08t4:135_2": "ca āvajjanadvayavajjā aṭṭhārasa kriyā ceva aṭṭha lokuttarāni ca etāni catupaññāsa",
  "tika-abh08t4:135_3": "cittāni paṭhamajjhānabhūmīsu tīsu nibbattassa puthujjanassa dehino sattassa na ca",
  "tika-abh08t4:135_4": "labbhare na labbhanti. Tāsu tīsu bhūmīsu nibbattassa puthujjanassa brahmuno vuttesu",
  "tika-abh08t4:135_5": "cittesu apuññapañcakaṁ hitvā tattha tīsu paṭhamajjhānabhūmīsu nibbattassa sotāpannassa",
  "tika-abh08t4:135_6": "brahmuno paṭhamaphalena saha ekatiṁsa cittāni jāyare jāyanti. Sakadāgāmino tattha",
  "tika-abh08t4:135_7": "tīsu paṭhamajjhānabhūmīsu jātassa sakadāgāmino brahmuno tesu cittesu paṭhamaṁ phalaṁ",
  "tika-abh08t4:135_8": "ṭhapetvā sakadāgāmiphalaṁ pakkhipitvā ekatiṁseva cittāni jāyare. Anāgāmissa tattheva",
  "tika-abh08t4:135_9": "tīsu paṭhamajjhānabhūmīsu eva jātassa anāgāmissa dutiyaṁ phalaṁ ṭhapetvā attano phalacittena",
  "tika-abh08t4:135_10": "saha ekatiṁseva cittāni jāyanti.",
  "tika-abh08t4:136": "235.",
  "tika-abh08t4:137": "Viññāṇaṁ cakkhusotānaṁ, puññajaṁ sampaṭicchanaṁ;",
  "tika-abh08t4:138": "Santīraṇadvayañceva, kriyacittāni vīsati.",
  "tika-abh08t4:139_0": "236-7. Arahattaphalaṁ paṭhamajjhānato sambhavo pāko sattavīsati cittāni arahantassa",
  "tika-abh08t4:139_1": "khīṇāsavassa jāyare. Puthujjanassa tīsveva tīsu eva dutiyajjhānabhūmīsu jātassa puthujjanassa",
  "tika-abh08t4:139_2": "brahmuno dutiyajjhānatatiyajjhānapākena saha chattiṁsa cittāni jāyanti. Taṁ yathā –",
  "tika-abh08t4:140": "Domanassadvayaṁ hitvā, apuññāni daseva ca;",
  "tika-abh08t4:141": "Kāmapuññāni aṭṭheva, nava puññamahaggatā.",
  "tika-abh08t4:142": "Cakkhusotadvayaṁ puññapākaṁ santīraṇadvayaṁ;",
  "tika-abh08t4:143": "Āvajjanadvayañceva, puññajaṁ sampaṭicchanaṁ.",
  "tika-abh08t4:144": "Dutiyajjhānapākena, tatiyajjhānapākato;",
  "tika-abh08t4:145": "Chattiṁseva ca cittāni, dutiyajjhānadehino.",
  "tika-abh08t4:146_0": "238-241.Puthujjanassa vuttesu, hitvā vāpuññapañcakaṁ attano phalena saha bāttiṁsa",
  "tika-abh08t4:146_1": "cittāni sotāpannassa jāyanti. Sotāpannassa vuttesu, ṭhapetvā paṭhamaṁ phalaṁ sotāpannassa",
  "tika-abh08t4:146_2": "vuttesu paṭhamaṁ phalaṁ ṭhapetvā attano phalacittena saha bāttiṁsa cittāni, sakadāgāmissa",
  "tika-abh08t4:146_3": "vuttesu dutiyaṁ phalaṁ ṭhapetvā anāgāmiphalena saha bāttiṁseva cittāni assa anāgāmino",
  "tika-abh08t4:146_4": "bhavanti. Arahantassa tīsveva, aṭṭhavīsati attano tīsu eva dutiyajjhānabhūmīsu jātassa",
  "tika-abh08t4:146_5": "arahato attano phalena dutiyajjhānatatiyajjhānapākato pākehi saha aṭṭhavīsati cittāni honti. Taṁ yathā –",
  "tika-abh08t4:147": "Viññāṇaṁ cakkhusotānaṁ, puññajaṁ sampaṭicchanaṁ;",
  "tika-abh08t4:148": "Santīraṇadvayañceva, kriyacittāni vīsati.",
  "tika-abh08t4:149": "Arahattaphalaṁ pāko, dutiyajjhānasambhavo;",
  "tika-abh08t4:150": "Tatiyajjhānapāko ca, aṭṭhavīsati mānasā.",
  "tika-abh08t4:151_0": "242-6.Parittakasubhādīnaṁ, devānaṁ tīsu bhūmīsu catutthajjhānavipākena saha pañcatiṁseva",
  "tika-abh08t4:151_1": "cittāni jāyanti. Sotāpannassa tattheka-tiṁsa cittāni jāyaretattha tāsu tīsu parittakasubhādīnaṁ",
  "tika-abh08t4:151_2": "bhūmīsu sotāpannassa ca ekatiṁsa cittāni jāyare. Yathā evaṁ sakadāgāmino ekatiṁsa",
  "tika-abh08t4:151_3": "cittāni jāyare. Tathā anāgāmino ekatiṁsa jāyare. Tattheva tāsu tīsu bhūmīsu eva jātassa",
  "tika-abh08t4:151_4": "khīṇāsavassa sattavīsati mānasā honti, tathā evaṁ vehapphale vehapphalabhūmiyaṁ jātānaṁ",
  "tika-abh08t4:151_5": "puthujjanasekkhānaṁ pañcannaṁ sabbesaṁ puggalānaṁ mānasā honti. Pañcasu suddhāvāsikabhūmīsu",
  "tika-abh08t4:151_6": "jātassa anāgāmino sattassa ekatiṁseva cittāni honti. Iti vacanaṁ dhīro paridīpaye",
  "tika-abh08t4:151_7": "deseyya. Tattheva tāsu suddhāvāsabhūmīsu eva jātassa arahato sattavīsati mānasā honti.",
  "tika-abh08t4:151_8": "Evaṁ iminā mayā vuttappakārena rūpīsu pañcadasasu rūpibhūmīsu jātānaṁ sabbesaṁ puggalānaṁ",
  "tika-abh08t4:151_9": "cittāni vibhāvinā dhīrena viññeyyāni jānitabbāni.",
  "tika-abh08t4:152": "247.Catuvīsati cittāni, paṭhamāruppabhūmiyaṁ paṭhamaāruppabhūmiyaṁ jātassa puthujjanassa catuvīsati cittāni jāyanti. Iti vacanaṁ dhīro viniddise. Taṁ yathā –",
  "tika-abh08t4:153": "Domanassadvayaṁ hitvā, apuññāni daseva ca;",
  "tika-abh08t4:154": "Kāmapuññāni aṭṭheva, āruppakusalāni ca;",
  "tika-abh08t4:155": "Paṭhamāruppapāko ca, kriyāvoṭṭhabbanampi ca.",
  "tika-abh08t4:156_0": "248-251.Sotāpannassa tattheva, ṭhapetvāpuññapañcakaṁtattha tissaṁ paṭhamāruppabhūmiyaṁ",
  "tika-abh08t4:156_1": "eva sotāpannassa puggalassa apuññapañcakaṁ hitvā attano phalena saha vīsati cittāni",
  "tika-abh08t4:156_2": "honti. Tathā tattha tissaṁ paṭhamāruppabhūmiyaṁ sakadāgāmino, anāgāminopi ca puggalassa",
  "tika-abh08t4:156_3": "pubbaṁ pubbaṁ phalaṁ vinā vajjetvā attano phalena saha vīsati cittāni jāyanti. Khīṇāsavassa",
  "tika-abh08t4:156_4": "tattheva tattha tissaṁ paṭhamāruppabhūmiyaṁ eva jātassa khīṇāsavassa dasa pañca mānasā",
  "tika-abh08t4:156_5": "ca jāyanti. Taṁ yathā –",
  "tika-abh08t4:157": "Mahākriyāni aṭṭheva, catvāruppakriyāni ca;",
  "tika-abh08t4:158": "Arahattaphalaṁ pāko, voṭṭhabbañcāpi mānasaṁ.",
  "tika-abh08t4:159": "Dutiyāruppabhūmiyaṁ jātassa puthujjanassa sattassa tevīsati cittāni honti. Taṁ yathā –",
  "tika-abh08t4:160": "Domanassadvayaṁ hitvā, apuññāni daseva ca;",
  "tika-abh08t4:161": "Kāmapuññāni aṭṭheva, puññārūpūparī tayo;",
  "tika-abh08t4:162": "Dutiyāruppapāko ca, voṭṭhabbañcāpi mānasaṁ.",
  "tika-abh08t4:163": "Iti evaṁ iminā pakārena vatvā kathetvā dhīro paṇḍito vibhāvaye deseyya. Ettha etissaṁ dutiyāruppabhūmiyaṁ jātānaṁ tiṇṇannaṁ sekkhānampi ekūnavīsati cittāni honti. Taṁ yathā –",
  "tika-abh08t4:164": "Diṭṭhiyā vippayuttāni, uddhaccasahitaṁ tathā;",
  "tika-abh08t4:165": "Kāmapuññāni aṭṭheva, puññārūpūparī tayo.",
  "tika-abh08t4:166": "Dutiyāruppapāko ca, voṭṭhabbañcāpi mānasaṁ;",
  "tika-abh08t4:167": "Sakasakaphaleneva, cittānekūnavīsati.",
  "tika-abh08t4:168": "252.Cuddaseva tu cittāni dutiyāruppabhūmiyaṁ jātassa khīṇāsavassa kiriyacittāni dvādasa eko pāko arahattaphalañcāti cuddaseva cittāni honti. Taṁ yathā –",
  "tika-abh08t4:169": "Mahākriyāni aṭṭheva, kriyārūpūparī tayo;",
  "tika-abh08t4:170": "Voṭṭhabbañca sako pāko, arahattaphalampi ca.",
  "tika-abh08t4:171": "253.Puthujjanassa sattassa, tatiyāruppabhūmiyaṁ tatiyaarūpabhūmiyaṁ jātassa puthujjanassa sattassa bāvīsati cittāni bhavanti. Iti vacanaṁ dhīro pakāsaye. Taṁ yathā –",
  "tika-abh08t4:172": "Domanassadvayaṁ hitvā, apuññāni daseva ca;",
  "tika-abh08t4:173": "Kāmapuññāni aṭṭheva, puññārūpūparī duve;",
  "tika-abh08t4:174": "Tatiyāruppapāko ca, voṭṭhabbañcāpi mānasaṁ.",
  "tika-abh08t4:175": "254-5.Aṭṭhāraseva cittāni, sotāpannassa puggalassa aṭṭhārasa eva cittāni jāyare. Taṁ yathā –",
  "tika-abh08t4:176": "Diṭṭhiyā vippayuttāni, uddhaccasahitaṁ tathā;",
  "tika-abh08t4:177": "Mahāpuññāni aṭṭheva, puññārūpūparī duve.",
  "tika-abh08t4:178": "Aṭṭhāraseva pākena, sotāpattiphalena ca;",
  "tika-abh08t4:179": "Voṭṭhabbañcāpi mānasaṁ, sotāpannassa jāyare.",
  "tika-abh08t4:180_0": "Sakadāgāmino paṭhamaṁ phalaṁ ṭhapetvā attano phalena tāni aṭṭhārasa cittāni honti.",
  "tika-abh08t4:180_1": "Sakadāgāmino vuttesu cittesu dutiyaṁ phalaṁ ṭhapetvā attano phalena saha aṭṭhārasa",
  "tika-abh08t4:180_2": "cittāni eva anāgāmissa jāyare.",
  "tika-abh08t4:181": "256.Teraseva ca cittāni, tatiyāruppabhūmiyaṁ tatiyaarūpabhūmiyaṁ jātassa khīṇāsavassa teraseva cittāni jāyanti. Iti vacanaṁ dhīro viniddise. Taṁ yathā –",
  "tika-abh08t4:182": "Mahākriyāni aṭṭheva, kriyārūpūparī duve;",
  "tika-abh08t4:183": "Arahattaphalaṁ pāko, voṭṭhabbañcāpi mānasaṁ.",
  "tika-abh08t4:184": "257.Ekavīsati cittāni, catutthāruppabhūmiyaṁ catutthaarūpabhūmiyaṁ jātassa puthujjanassa sattassa ekavīsati cittāni jāyanti. Iti idaṁ vacanaṁ dhīro viniddise. Taṁ yathā –",
  "tika-abh08t4:185": "Domanassadvayaṁ hitvā, apuññāni daseva ca;",
  "tika-abh08t4:186": "Kāmapuññāni aṭṭheva, voṭṭhabbañcāpi mānasaṁ;",
  "tika-abh08t4:187": "Catutthāruppapuññañca, sapākenekavīsati.",
  "tika-abh08t4:188": "258-260.Sotāpannassa sattassa, sattarasa cittāni dhīro pakāsaye. Taṁ yathā –",
  "tika-abh08t4:189": "Diṭṭhiyā vippayuttāni, uddhaccasahitaṁ tathā;",
  "tika-abh08t4:190": "Kāmapuññāni aṭṭheva, sotāpattiphalampi ca;",
  "tika-abh08t4:191": "Catutthāruppapuññañca, sapāko voṭṭhabbampi ca.",
  "tika-abh08t4:192_0": "Sakadāgāmino paṭhamaṁ phalaṁ ṭhapetvā tāni eva cittāni saphalena honti. Sakadāgāmino",
  "tika-abh08t4:192_1": "vuttesu cittesu dutiyaṁ phalaṁ ṭhapetvā attano phalena sattarasa mānasā anāgāmissa",
  "tika-abh08t4:192_2": "honti. Dvādaseva tu cittāni, catutthāruppabhūmiyaṁ jātassa arahantassa dvādasa eva",
  "tika-abh08t4:192_3": "cittāni jāyanti. Taṁ yathā –",
  "tika-abh08t4:193": "Mahākriyāni aṭṭheva, voṭṭhabbañcāpi mānasaṁ;",
  "tika-abh08t4:194": "Catutthañca kriyārūpaṁ, pāko arahato phalaṁ.",
  "tika-abh08t4:195": "Iti evaṁ iminā mayā vuttappakārena puggalānaṁ vasena bhūmīsu cittappavattiṁ vidū dhīro vibhāvaye.",
  "tika-abh08t4:196_0": "261-2.Heṭṭhimānaṁ arūpīnaṁ, brahmānaṁ uparūpari jātā arūpakusalā ceva kiriyāpi ca",
  "tika-abh08t4:196_1": "uppajjanti. Uddhaṁ uddhaṁ bhāge jātānaṁ arūpīnaṁ brahmānaṁ heṭṭhimā heṭṭhimā āruppā",
  "tika-abh08t4:196_2": "heṭṭhābhāge jātā arūpāvacarā pana neva jāyanti. Kasmā kāraṇāti? Kira mayā sutaṁ,",
  "tika-abh08t4:196_3": "heṭṭhimajhānesu diṭṭhādīnavato diṭṭhadosabhāvato neva jāyanti.",
  "tika-abh08t4:197_0": "263-5.Ṭhapetvā paṭhamaṁ maggaṁ sotāpattimaggaṁ ṭhapetvā kusalānuttarā tayo tayo anuttarā",
  "tika-abh08t4:197_1": "kusalā tayo maggā, kāmāvacarapuññāni aṭṭha, tathā dasa apuññāni cittāni, arūpapuññāni",
  "tika-abh08t4:197_2": "cattāri. Sabbe pākā anuttarā sabbāni lokuttaraphalāni, paṭhamāruppapāko ca nava kāmakiriyāpi",
  "tika-abh08t4:197_3": "ca, arūpāpi sabbā kiriyā, etāni pana tecattālīsa mānasā paṭhamāruppabhūmiyaṁ uppajjanti.",
  "tika-abh08t4:198_0": "266-7. Sabbo tevīsatikāmavipāko, sabbo pannarasavidho mahaggato rūpo cittuppādo,",
  "tika-abh08t4:198_1": "manodhātu kiriyāmanodhātu, domanassadvayampi ca ādimaggo ca tathā upari jātā tayo",
  "tika-abh08t4:198_2": "arūpapākā cāti chacattālīsa cittāni ettha etissaṁ paṭhamāruppabhūmiyaṁ natthi.",
  "tika-abh08t4:199_0": "268-9.Vuttesupana cittesu, paṭhamāruppabhūmiyaṁ vuttesu cittesu kusalapākakiriyāvasena",
  "tika-abh08t4:199_1": "paṭhamāruppattayaṁ ṭhapetvā attano pāko cāti cattālīsa cittāni dutiyāruppabhūmiyaṁ",
  "tika-abh08t4:199_2": "jāyanti. Evaṁ iminā mayā vuttappakārena sesadvaye paṭhamadutiyāruppato sesaākiñcaññāyatananevasaññānāsaññāyatanabhūmidvaye",
  "tika-abh08t4:199_3": "heṭṭhimaheṭṭhimaṁ kusalavipākakiriyāvasena heṭṭhābhāge jātaṁ arūpattayaṁ hitvā attano",
  "tika-abh08t4:199_4": "attano pākā evaṁ iminā mayā vuttappakārena paṇḍitena ñeyyā jānitabbā.",
  "tika-abh08t4:200_0": "270-3.Cattāro ca anāsavā, vipākā cattāri lokuttaraphalacittāni, sabbe sabbāni ca",
  "tika-abh08t4:200_1": "catūsu āruppabhūmīsu honti. Voṭṭhabbanena cittena saha kāme aṭṭha mahākiriyā, catasso",
  "tika-abh08t4:200_2": "arūpakiriyāpi cāti terasa eva kiriyā paṭhamāruppabhūmiyaṁ jātassa khīṇāsavassa jāyanti.",
  "tika-abh08t4:200_3": "Dutiyāruppabhūmiyaṁ jātassa khīṇāsavassa paṭhamāruppakiriyaṁ hitvā dvādasa eva kiriyā",
  "tika-abh08t4:200_4": "honti. Tatiyāruppabhūmiyaṁ jātassa khīṇāsavassa paṭhamadutiyāruppakiriyāni hitvā",
  "tika-abh08t4:200_5": "ekādasa kiriyā honti. Catutthāruppabhūmiyaṁ jātassa khīṇāsavassa paṭhamadutiyatatiyāruppakiriyāni",
  "tika-abh08t4:200_6": "hitvā daseva kiriyā ñeyyā jānitabbā.",
  "tika-abh08t4:201": "274.",
  "tika-abh08t4:202": "Arahato pana cittāni, honti ekūnavīsati;",
  "tika-abh08t4:203": "Arahattaṁ kriyā sabbā, ṭhapetvāvajjanadvayaṁ.",
  "tika-abh08t4:204_0": "Āvajjanadvayaṁ ṭhapetvā sabbā kiriyā, arahattaphalañcāti ekūnavīsati cittāni arahato",
  "tika-abh08t4:204_1": "pana honti. Āvajjanadvayaṁ kiñcāpi khīṇāsavassa honti, evampi aññesaṁ puthujjanasekkhānampi",
  "tika-abh08t4:204_2": "hontiyeva. Ekūnavīsati cittāni khīṇāsavassa eva honti, na aññesanti ñāpanatthaṁ ‘‘āvajjanadvayaṁ",
  "tika-abh08t4:204_3": "ṭhapetvā’’ti vuttaṁ.",
  "tika-abh08t4:205_0": "275-6.Catunnaṁphalaṭṭhānaṁ puggalānañca tihetukaputhujjane ca teraseva cittāni bhavanti.",
  "tika-abh08t4:205_1": "Iti vacanaṁ dhīro pakāsaye. Taṁ yathā – cattāro ñāṇasampayuttā mahāvipākāni, nava",
  "tika-abh08t4:205_2": "rūpārūpapākā ca ime teraseva cittāni bhavanti.",
  "tika-abh08t4:206_0": "277-9.Catunnaṁ phalaṭṭhānaṁ puggalānañca duhetukaputhujjane ca ñāṇaparihīnāni cattāri",
  "tika-abh08t4:206_1": "vipākāni eva jāyare. Puthujjanānaṁ tiṇṇampi, catunnaṁ ariyadehinaṁ ariyagatānaṁ sattannaṁ",
  "tika-abh08t4:206_2": "puggalānaṁ sattaraseva cittāni bhavanti. Taṁ yathā – duve pañcaviññāṇāni, manodhātuttayasantīraṇāni,",
  "tika-abh08t4:206_3": "voṭṭhabbanañca ime sattarasa eva honti.",
  "tika-abh08t4:207_0": "280-5.Heṭṭhā tiṇṇaṁ phalaṭṭhānaṁ, tihetukaputhujjane catunnaṁ puggalānaṁ mahaggatāni",
  "tika-abh08t4:207_1": "eva kusalāni honti. Tiṇṇaṁ puthujjanānañca, ādito tiṇṇaṁ ariyānaṁ heṭṭhā ariyānaṁ",
  "tika-abh08t4:207_2": "teraseva cittāni uppajjanti. Iti vacanaṁ dhīro niddise. Aṭṭheva kāmapuññāni, apuññato",
  "tika-abh08t4:207_3": "akusalavasena diṭṭhihīnā cattāro cittuppādāpi, uddhaccasampayuttañcāti terasa cittāni",
  "tika-abh08t4:207_4": "honti. Heṭṭhā dvinnaṁ phalaṭṭhānaṁ sotāpannasakadāgāmipuggalānaṁ sabbaputhujjane",
  "tika-abh08t4:207_5": "ahetukaduhetukatihetukaputhujjane domanassayuttaṁ dvayameva cittaṁ jāyate. Tiṇṇaṁ",
  "tika-abh08t4:207_6": "puthujjanānañca pañca eva jāyare. Taṁ yathā –",
  "tika-abh08t4:208": "Cattāri diṭṭhiyuttāni, vicikicchāyutampi ca;",
  "tika-abh08t4:209": "Maggaṭṭhānaṁ catunnampi, maggacittaṁ sakaṁ sakaṁ.",
  "tika-abh08t4:210": "Tesaṁ catunnaṁ maggaṭṭhānaṁ puggalānaṁ sakaṁ sakaṁ ekameva maggacittaṁ bhave bhaveyya. Iti evaṁ iminā mayā vuttappakārena dhīro paṇḍito vibhāvaye cittappavattiṁ pakāsaye.",
  "tika-abh08t4:211_0": "286-9.Mayā bhavesu cittānaṁ, puggalānaṁ vasena ca. Bhavesu sabbabhavesu cittānaṁ,",
  "tika-abh08t4:211_1": "puggalānaṁ vasena ca cittappavatti bhikkhūnaṁ ābhidhammikabhikkhūnaṁ pāṭavatthāya",
  "tika-abh08t4:211_2": "chekabhāvāya mayā pakāsitā. Evaṁ sabbamidaṁ cittaṁ, bhūmipuggalabhedato evaṁ iminā",
  "tika-abh08t4:211_3": "mayā vuttappakārena bhūmipuggalabhedato idaṁ sabbaṁ cittaṁ bahudhāpi ca bahuppakārampi",
  "tika-abh08t4:211_4": "ca hoti. Iti gahaṇaṁ vibhāvinā viññātabbaṁ. Sakkā vuttānusārena mayā vuttassa anusārena",
  "tika-abh08t4:211_5": "bhedo cittabhedo vibhāvinā ñātuṁ vijānituṁ sakkā. Ganthavitthārabhītena mayā idaṁ",
  "tika-abh08t4:211_6": "cittappavattidīpakavacanaṁ saṁkhittaṁ, pubbāparaṁ viloketvā, cintetvā ca punappunaṁ",
  "tika-abh08t4:211_7": "atthaṁ upaparikkhitvā vibhāvinā gahetabbaṁ.",
  "tika-abh08t4:212_0": "290.Imañcābhidhammāvatāraṁ susāraṁ, varaṁ sattamohandhakārappadīpaṁ imañca abhidhammāvatārappakaraṇaṁ",
  "tika-abh08t4:212_1": "susāraṁ sundarasārabhūtaṁ varaṁ sattaandhakārasadise mohe padīpaṁ pajjotappadīpaṁ",
  "tika-abh08t4:212_2": "yo naro sādhukaṁ cinteti vācetipi, taṁ naraṁ rāgadosā ciraṁ cirakālaṁ nopayanti na upagacchanti.",
  "tika-abh08t4:213": "Iti abhidhammāvatāraṭīkāya",
  "tika-abh08t4:214": "Bhūmipuggalacittuppattiniddesavaṇṇanā niṭṭhitā.",
  "tika-abh08t4:215": "Pañcamo paricchedo."
}