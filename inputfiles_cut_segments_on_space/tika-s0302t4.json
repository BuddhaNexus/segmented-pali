{
  "tika-s0302t4:0": "5. Kassapasaṁyuttaṁ",
  "tika-s0302t4:1": "1. Santuṭṭhasuttavaṇṇanā",
  "tika-s0302t4:2_0": "144.Santuṭṭhoti sakena uccāvacena paccayena samameva ca tussanako. Tenāha “itarītarenā”tiādi.",
  "tika-s0302t4:2_1": "Tattha duvidhaṁ itarītaraṁ – pākatikaṁ, ñāṇasañjanitañcāti. Tattha pākatikaṁ paṭikkhipitvā",
  "tika-s0302t4:2_2": "ñāṇasañjanitameva dassento “thūlasukhumā”tiādimāha. Itaraṁ vuccati hīnaṁ paṇītato",
  "tika-s0302t4:2_3": "aññattā. Tathā paṇītampi itaraṁ hīnato aññattā. Apekkhāsaddā hi itarītarāti. Iti",
  "tika-s0302t4:2_4": "yena kenaci hīnena vā paṇītena vā cīvarādipaccayena santussito tathāpavatto alobho",
  "tika-s0302t4:2_5": "itarītarapaccayasantoso, taṁsamaṅgitāya santuṭṭho. Yathālābhaṁ attano lābhānurūpaṁ",
  "tika-s0302t4:2_6": "santoso yathālābhasantoso. Sesapadadvayepi eseva nayo. Labbhatīti vā lābho, yo yo",
  "tika-s0302t4:2_7": "lābho yathālābho, tena santoso yathālābhasantoso. Balanti kāyabalaṁ. Sāruppanti bhikkhuno anucchavikatā.",
  "tika-s0302t4:3_0": "Yathāladdhato aññassa apatthanā nāma siyā appicchatāya pavattiākāroti tato vinivattitameva",
  "tika-s0302t4:3_1": "santosassa sarūpaṁ dassento “labhantopi na gaṇhātī”ti āha. Taṁ parivattetvāti pakatidubbalādīnaṁ",
  "tika-s0302t4:3_2": "garucīvaraṁ na phāsubhāvāvahaṁ sarīrabādhāvahañca hotīti payojanavasena, nātricchatādivasena",
  "tika-s0302t4:3_3": "parivattetvā. Lahukacīvaraparibhoge santosavirodhi na hotīti āha “lahukena yāpentopi",
  "tika-s0302t4:3_4": "santuṭṭhova hotī”ti. Mahagghacīvaraṁ bahūni vā cīvarāni labhitvā tāni vissajjetvā",
  "tika-s0302t4:3_5": "aññassa gahaṇaṁ yathāsāruppanaye ṭhitattā na santosavirodhīti āha “tesaṁ…pe… dhārentopi",
  "tika-s0302t4:3_6": "santuṭṭhova hotī”ti. Evaṁ sesapaccayesu yathābalayathāsāruppaniddesesu api-saddaggahaṇe",
  "tika-s0302t4:3_7": "adhippāyo veditabbo.",
  "tika-s0302t4:4": "Pakatīti vācāpakatiādikā. Avasesaniddāya abhibhūtattā paṭibujjhato sahasā pāpakā vitakkā pātubhavantīti.",
  "tika-s0302t4:5": "Muttaharītakanti gomuttaparibhāvitaṁ, pūtibhāvena vā chaḍḍitattā muttaharītakaṁ. Buddhādīhi vaṇṇitanti “pūtimuttabhesajjaṁ nissāya yā pabbajjā”tiādinā sammāsambuddhādīhi pasatthaṁ.",
  "tika-s0302t4:6_0": "Eko ekacco santuṭṭho hoti, santosassa vaṇṇaṁ na katheti seyyathāpi āyasmā bākulatthero.",
  "tika-s0302t4:6_1": "Na santuṭṭo hoti, santosassa vaṇṇaṁ katheti seyyathāpi thero upanando sakyaputto.",
  "tika-s0302t4:6_2": "Neva santuṭṭho hoti, na santosassa vaṇṇaṁ katheti seyyathāpi thero lāḷudāyī. Ayanti",
  "tika-s0302t4:6_3": "āyasmā mahākassapo. Anesananti ayoniso micchājīvavasena paccayapariyesanaṁ. Uttasatīti",
  "tika-s0302t4:6_4": "“kathaṁ nu kho labheyya”nti jātuttāsena uttasati. Tathā paritassati. Ayanti mahākassapatthero.",
  "tika-s0302t4:6_5": "Evaṁ yathāvuttaekaccabhikkhu viya na paritassati, alābhaparittāsena vighātappattiyā",
  "tika-s0302t4:6_6": "na parittāsaṁ āpajjati. Lobhoyeva ārammaṇena saddhiṁ ganthanaṭṭhena bajjhanaṭṭhena",
  "tika-s0302t4:6_7": "gedho lobhagedho. Mucchanti gedhaṁ momūhattabhāvaṁ. Ādīnavanti dosaṁ. Nissaraṇamevāti",
  "tika-s0302t4:6_8": "cīvare idamatthitādassanapubbakaṁ alaggabhāvasaṅkhātaniyyānameva pajānanto. Yathāladdhādīnanti",
  "tika-s0302t4:6_9": "yathāladdhapiṇḍapātādīnaṁ. Niddhāraṇe cetaṁ sāmivacanaṁ.",
  "tika-s0302t4:7_0": "Yathā mahākassapattheroti attanā vattabbaniyāmena vadati, bhagavatā pana vattabbaniyāmena",
  "tika-s0302t4:7_1": "“yathā kassapo bhikkhū”ti bhavitabbaṁ. Kassapena nidassanabhūtena. Kathanaṁ nāma",
  "tika-s0302t4:7_2": "bhāro “mutto moceyya”nti paṭiññānurūpattā. Paṭipattiṁ paripūraṁ katvā pūraṇaṁ bhāro",
  "tika-s0302t4:7_3": "satthu āṇāya sirasā sampaṭicchitabbato.",
  "tika-s0302t4:8": "Santuṭṭhasuttavaṇṇanā niṭṭhitā.",
  "tika-s0302t4:9": "2. Anottappīsuttavaṇṇanā",
  "tika-s0302t4:10_0": "145.Tena rahitoti tena sammāvāyāmena rahito. Nibbhayoti bhayarahito. Kusalānuppādanampi",
  "tika-s0302t4:10_1": "hi sāvajjameva aññāṇālasiyahetukattā. Sambujjhanatthāyāti ariyamaggehi sambujjhanāya.",
  "tika-s0302t4:10_2": "Yogehi khemaṁ tehi anupaddutattā.",
  "tika-s0302t4:11_0": "Manuññavatthunti manoramaṁ lobhuppattikāraṇaṁ. Yathā vā tathā vāti subhasukhādivasena.",
  "tika-s0302t4:11_1": "Teti lobhādayo. Anuppannāti veditabbā tathārūpe vatthārammaṇe tathā anuppannapubbattā.",
  "tika-s0302t4:11_2": "Aññathāti vuttanayeneva vatthārammaṇehi ayojetvā gayhamāne. Vatthumhīti upaṭṭhākādicīvarādivatthumhi.",
  "tika-s0302t4:11_3": "Ārammaṇeti manāpiyādibhede ārammaṇe. Tādisena paccayenāti ayonisomanasikārasativossaggādipaccayena.",
  "tika-s0302t4:11_4": "Imeti vuttanayena paccayalābhena pacchā uppajjamānā pāḷiyaṁ tathā vuttāti daṭṭhabbaṁ.",
  "tika-s0302t4:11_5": "Evaṁ uppajjamānatāya nappahīyanti nāma. Anuppādo hi paramatthato pahānaṁ kathitaṁ,",
  "tika-s0302t4:11_6": "tasmā tattha kathitanayeneva gahetabbanti adhippāyo.",
  "tika-s0302t4:12_0": "Appaṭiladdhāti anuppattiyā. Teti yathāvuttasīlādianavajjadhammā. Paṭiladdhāti adhigatā.",
  "tika-s0302t4:12_1": "“Sīlādidhammā”ti ettha yadi maggaphalānipi gahitāni, atha kasmā “parihānivasenā”ti",
  "tika-s0302t4:12_2": "vuttanti āha “ettha cā”tiādi. Imassa pana sammappadhānassāti catutthassa sammappadhānassa",
  "tika-s0302t4:12_3": "vasena. Ayaṁ desanāti “uppannā me kusalā dhammā nirujjhamānā anatthāya saṁvatteyyu”nti",
  "tika-s0302t4:12_4": "ayaṁ desanā katā. Dutiyamaggo vā…pe… saṁvatteyyāti idaṁ āyatiṁ sattasu attabhāvesu",
  "tika-s0302t4:12_5": "uppajjamānadukkhasaṅkhātaanatthuppattiṁ sandhāya vuttaṁ. “Ātāpī ottappī bhabbo sambodhāyā”tiādivacanato",
  "tika-s0302t4:12_6": "“ime cattāro sammappadhānā pubbabhāgavipassanāvasena kathitā”ti vuttaṁ.",
  "tika-s0302t4:13": "Anottappīsuttavaṇṇanā niṭṭhitā.",
  "tika-s0302t4:14": "3. Candūpamasuttavaṇṇanā",
  "tika-s0302t4:15_0": "146. Piyamanāpaniccanavakādiguṇehi cando upamā etesanti candūpamā. Santhavādīni padāni",
  "tika-s0302t4:15_1": "aññamaññavevacanāni. Pariyuṭṭhānaṁ puna citte kilesādhigamo. Sabbehipi padehi katthaci",
  "tika-s0302t4:15_2": "satte anurodharodhābhāvamāha. Attano pana sommabhāvena mahājanassa piyo manāpo. Yadatthamettha",
  "tika-s0302t4:15_3": "candūpamā āhaṭā, taṁ dassento “eva”ntiādimāha. Na kevalaṁ candūpamatāya ettako eva",
  "tika-s0302t4:15_4": "guṇo, atha kho aññepi santīti te dassetuṁ “apicā”tiādi vuttaṁ. Evamādīhīti ādi-saddena",
  "tika-s0302t4:15_5": "yathā. Cando lokānuggahena ajavīthiādikā nānāvīthiyo paṭipajjati, evaṁ bhikkhu taṁ",
  "tika-s0302t4:15_6": "taṁ disaṁ upagacchati kulānuddayāya. Yathā cando kaṇhapakkhato sukkapakkhaṁ upagacchanto",
  "tika-s0302t4:15_7": "kalāhi vaḍḍhamāno hutvā niccanavo hoti, evaṁ bhikkhu kaṇhapakkhaṁ pahāya sukkapakkhaṁ",
  "tika-s0302t4:15_8": "upagantvā guṇehi vaḍḍhamāno lokassa vā pāmojjapāsaṁsattho niccanavatāya candasamacitto",
  "tika-s0302t4:15_9": "adhunupasampanno viya ca niccanavo hutvā carati.",
  "tika-s0302t4:16_0": "Apakassitvāti kilesakāmavatthukāmehi vivecetvā. Taṁ nekkhammābhimukhaṁ kāyacittānaṁ",
  "tika-s0302t4:16_1": "ākaḍḍhanaṁ kāyato apanayanañca hotīti āha “ākaḍḍhitvā apanetvāti attho”ti. Catukkañcettha",
  "tika-s0302t4:16_2": "sambhavatīti taṁ dassetuṁ “yo hi bhikkhū”tiādi vuttaṁ.",
  "tika-s0302t4:17_0": "Niccanavayāti “niccanavakā”icceva vuttaṁ hoti. Ka-saddena hi padaṁ vaḍḍhitaṁ, ka-kārassa",
  "tika-s0302t4:17_1": "ca ya-kārādeso. Evaṁ vicariṁsūti kiñjakkhavasena pariggahābhāvena yathā ime, evaṁ",
  "tika-s0302t4:17_2": "vicariṁsu aññeti anukampamānā.",
  "tika-s0302t4:18_0": "Dvebhātikavatthūti dvebhātikattherapaṭibaddhaṁ vatthuṁ. Appatirūpakaraṇanti bhikkhūnaṁ",
  "tika-s0302t4:18_1": "asāruppakaraṇaṁ. Ādhāyitvāti āropanaṁ ṭhapetvā. Tathāti yathā saṅghamajjhe gaṇamajjhe",
  "tika-s0302t4:18_2": "ca, tathā vuḍḍhatare puggale appatirūpakaraṇaṁ. Evamādīti ādi-saddena antaragharappavesane",
  "tika-s0302t4:18_3": "aññattha ca yathāvuttato aññaṁ asāruppakiriyaṁ saṅgaṇhāti. Tatthevāti saṅghamajjhe",
  "tika-s0302t4:18_4": "gaṇamajjhe puggalassa ca vuḍḍhassa santike.",
  "tika-s0302t4:19": "Yathāvuttesu aññesu ca tesu ṭhānesu. Pāpicchatāpi manopāgabbhiyanti eteneva kodhūpanāhādīnaṁ samudācāro manopāgabbhiyanti dassitaṁ hoti.",
  "tika-s0302t4:20_0": "Ekato bhāriyanti piṭṭhipassato onataṁ. Vāyupatthambhanti cittasamuṭṭhānavāyunā upatthambhanaṁ.",
  "tika-s0302t4:20_1": "Anubbejetvā cittanti ānetvā sambandho. Cittassa hi tato anubbejanaṁ tadanunayanaṁ.",
  "tika-s0302t4:20_2": "Tenāha “sampiyāyamāno oloketī”ti. Vāyupatthambhakaṁ gāhāpetvāti kāyaṁ tathā upatthambhakaṁ katvā.",
  "tika-s0302t4:21": "Opammasaṁsandanaṁ suviññeyyameva. Kāmagiddhatāya hīnādhimuttiko, avisuddhasīlācāratāya micchāpaṭipanno.",
  "tika-s0302t4:22_0": "Aṅgulīhi nikkhantapabhā ākāsasañcalanena diguṇā hutvā ākāse vicariṁsūti āha “yamakavijjutaṁ",
  "tika-s0302t4:22_1": "cārayamāno viyā”ti. “Ākāse pāṇiṁ cālesī”ti padassa aññattha anāgatattā “asambhinnapada”nti",
  "tika-s0302t4:22_2": "vuttaṁ. Attamanoti pītisomanassehi gahitamano. Yañhi cittaṁ anavajjaṁ pītisomanassasahitaṁ,",
  "tika-s0302t4:22_3": "taṁ sasantakaṁ hitasukhāvahattā. Tenāha “sakamano”tiādi. Na domanassena…pe… gahitamano",
  "tika-s0302t4:22_4": "sakacittassa tabbiruddhattā. Purimanayenevāti “idāni yo hīnādhimuttiko”tiādinā pubbe vuttanayeneva.",
  "tika-s0302t4:23_0": "Pasannākāranti pasannehi kātabbakiriyaṁ. Taṁ sarūpato dasseti “cīvarādayo paccaye",
  "tika-s0302t4:23_1": "dadeyyu”nti. Tathabhāvāyāti yadatthaṁ bhagavatā dhammo desito, yadatthañca sāsane",
  "tika-s0302t4:23_2": "pabbajjā, tadatthāya. Rakkhaṇabhāvanti apāyabhayato ca rakkhaṇajjhāsayaṁ. Candopamādivasenāti",
  "tika-s0302t4:23_3": "ādi-saddena ākāse calitapāṇi viya katthaci alaggatāya parisuddhajjhāsayatā sattesu",
  "tika-s0302t4:23_4": "kāruññanti evamādīnaṁ saṅgaho.",
  "tika-s0302t4:24": "Candūpamasuttavaṇṇanā niṭṭhitā.",
  "tika-s0302t4:25": "4. Kulūpakasuttavaṇṇanā",
  "tika-s0302t4:26_0": "147. Kulāni upagacchatīti kulūpako. Sandīyatīti sabbaso dīyati, avakhaṇḍīyatīti attho.",
  "tika-s0302t4:26_1": "Sā pana avakhaṇḍiyanā dukkhāpanā aṭṭiyanā hotīti vuttaṁ “aṭṭīyatī”ti. Tenāha bhagavā",
  "tika-s0302t4:26_2": "“so tatonidānaṁ dukkhaṁ domanassaṁ paṭisaṁvedayatī”ti. Vuttanayānusārena heṭṭhā vuttanayassa anusaraṇena.",
  "tika-s0302t4:27": "Kulūpakasuttavaṇṇanā niṭṭhitā.",
  "tika-s0302t4:28": "5. Jiṇṇasuttavaṇṇanā",
  "tika-s0302t4:29_0": "148.Chinnabhinnaṭṭhāne chiddassa aputhulattā aggaḷaṁ adatvāva suttena saṁsibbanamattena",
  "tika-s0302t4:29_1": "aggaḷadānena ca chidde puthule. Nibbasanānīti ciranisevitavasanakiccāni, paribhogajiṇṇānīti",
  "tika-s0302t4:29_2": "attho. Tenāha “pubbe…pe… laddhanāmānī”ti, saññāpubbako vidhi aniccoti “gahapatānī”ti",
  "tika-s0302t4:29_3": "vuttaṁ yathā “vīriya”nti.",
  "tika-s0302t4:30_0": "Senāpatinti senāpatibhāvinaṁ, senāpaccārahanti attho. Attano kammenāti attanā kātabbakammena.",
  "tika-s0302t4:30_1": "Soti satthā. Tasminti mahākassapatthere karotīti sambandho. Na karotīti vuttamatthaṁ",
  "tika-s0302t4:30_2": "vivaranto “kasmā”tiādimāha. Yadi satthā dhutaṅgāni na vissajjāpetukāmo, atha kasmā",
  "tika-s0302t4:30_3": "“jiṇṇosi dāni tva”ntiādimavocāti āha “yathā panā”tiādi.",
  "tika-s0302t4:31_0": "Diṭṭhadhammasukhavihāranti imasmiṁyeva attabhāve phāsuvihāraṁ. Amānusikā savanaratīti",
  "tika-s0302t4:31_1": "atikkantamānusikāya araññasadduppattiyā araññehaṁ vasāmīti vivekavāsūpanissayādhīnasaddasavanapaccayā",
  "tika-s0302t4:31_2": "dhammarati uppajjati. Aparoti añño, dutiyoti attho. Tatthevāti tasmiṁyeva ekassa",
  "tika-s0302t4:31_3": "viharaṇaṭṭhāne viharaṇasamaye ca phāsu bhavati cittavivekasambhavato. Tenāha “ekassa ramato vane”ti.",
  "tika-s0302t4:32_0": "Tathāti yathā āraññikassa rati, tathā piṇḍapātikassa labbhati diṭṭhadhammasukhavihāro.",
  "tika-s0302t4:32_1": "Esa nayo sesesu. Apiṇḍapātikādhīno itarassa visesajotakoti tamevassa visesaṁ dassetuṁ",
  "tika-s0302t4:32_2": "“akālacārī”tiādi vuttaṁ.",
  "tika-s0302t4:33_0": "Amhākaṁ salākaṁ gahetvā bhattatthāya gehaṁ anāgacchantassa sattāhaṁ na pātetabbanti",
  "tika-s0302t4:33_1": "sāmikehi dinnattā sattāhaṁ salākaṁ na labhati, na katikavasena. Piṇḍacārikavatte",
  "tika-s0302t4:33_2": "avattanato “yassa cesā”tiādi vuttaṁ.",
  "tika-s0302t4:34_0": "Paṭhamataraṁ kātabbaṁ yaṁ, taṁ vattaṁ, itaraṁ paṭivattaṁ. Mahantaṁ vā vattaṁ, khuddakaṁ",
  "tika-s0302t4:34_1": "paṭivattaṁ. Keci “vattapaṭipatti”nti paṭhanti, vattassa karaṇanti attho. Uddharaṇa-atiharaṇa-vītiharaṇavossajjana-sannikkhepana-sannirumbhanānaṁ",
  "tika-s0302t4:34_2": "vasena cha koṭṭhāse. Garubhāvenāti thirabhāvena.",
  "tika-s0302t4:35_0": "“Amukasmiṁ senāsane vasantā bahuṁ vassavāsikaṁ labhantī”ti tathā na vassavāsikaṁ",
  "tika-s0302t4:35_1": "pariyesanto carati vassavāsikasseva aggahaṇato. Tasmā senāsanaphāsukaṁyeva cinteti.",
  "tika-s0302t4:35_2": "Tena bahuparikkhārabhāvena phāsuvihāro natthi parikkhārānaṁ rakkhaṇapaṭijagganādidukkhabahulatāya.",
  "tika-s0302t4:35_3": "Appicchādīnanti appicchasantuṭṭhādīnaṁyeva labbhati diṭṭhadhammasukhavihāro.",
  "tika-s0302t4:36": "Jiṇṇasuttavaṇṇanā niṭṭhitā.",
  "tika-s0302t4:37": "6. Ovādasuttavaṇṇanā",
  "tika-s0302t4:38_0": "149.Attano ṭhāneti sabrahmacārīnaṁ ovādakaviññāpakabhāvena attano mahāsāvakaṭṭhāne",
  "tika-s0302t4:38_1": "ṭhapanatthaṁ. Atha vā yasmā “ahaṁ dāni na ciraṁ ṭhassāmi, tathā sāriputtamoggallānā,",
  "tika-s0302t4:38_2": "ayaṁ pana vīsaṁvassatāyuko, ovadanto anusāsanto mamaccayena bhikkhūnaṁ mayā kātabbakiccaṁ",
  "tika-s0302t4:38_3": "karissatī”ti adhippāyena bhagavā imaṁ desanaṁ ārabhi. Tasmā attano ṭhāneti satthārā",
  "tika-s0302t4:38_4": "kātabbaovādadāyakaṭṭhāne. Tenāha “evaṁ panassā”tiādi. Yathāha bhagavā “ovada, kassapa…pe…",
  "tika-s0302t4:38_5": "tvaṁ vā”ti. Dukkhena vattabbā appadakkhiṇaggāhibhāvato. Dubbacabhāvakaraṇehīti kodhūpanāhādīhi.",
  "tika-s0302t4:38_6": "Anusāsaniyā padakkhiṇaggahaṇaṁ nāma anudhammacaraṇaṁ, chinnapaṭipatti katā vāmaggāho",
  "tika-s0302t4:38_7": "nāmāti āha “anusāsani”ntiādi. Atikkamma vadanteti aññamaññaṁ atikkamitvā atimaññitvā",
  "tika-s0302t4:38_8": "vadante. Bahuṁ bhāsissatīti dhammaṁ kathento ko vipulaṁ katvā kathessati. Asahitanti",
  "tika-s0302t4:38_9": "pubbenāparaṁ nasahitaṁ hetupamāvirahitaṁ. Amadhuranti na madhuraṁ na kaṇṇasukhaṁ",
  "tika-s0302t4:38_10": "na pemanīyaṁ. Lahuññeva uṭṭhāti appavattanena kūlaṭṭhānaṁ viya tassa kathanaṁ.",
  "tika-s0302t4:39": "Ovādasuttavaṇṇanā niṭṭhitā.",
  "tika-s0302t4:40": "7. Dutiyaovādasuttavaṇṇanā",
  "tika-s0302t4:41_0": "150.Okappanasaddhāti saddheyyavatthuṁ ogāhitvā “evameta”nti kappanasaddhā. Kusaladhammajānanapaññāti",
  "tika-s0302t4:41_1": "anavajjadhammānaṁ sabbaso jānanapaññā. Parihānanti sabbāhi sampattīhi parihānaṁ.",
  "tika-s0302t4:41_2": "Na hi kalyāṇamittarahitassa kāci sampatti nāma atthīti.",
  "tika-s0302t4:42": "Dutiyaovādasuttavaṇṇanā niṭṭhitā.",
  "tika-s0302t4:43": "8. Tatiyaovādasuttavaṇṇanā",
  "tika-s0302t4:44_0": "151.Pubbeti paṭhamabodhiyaṁ. Etarahīti tato pacchime kāle. Kāraṇapaṭṭhapaneti kāraṇārambhe.",
  "tika-s0302t4:44_1": "Tesu vuttaguṇayuttesu theresu. Tasminti tasmiṁ yathāvuttaguṇayutte puggale. Evaṁ",
  "tika-s0302t4:44_2": "sakkāre kayiramāneti “bhaddako vatāyaṁ bhikkhū”ti ādarajātehi bhikkhūhi sakkāre kayiramāne.",
  "tika-s0302t4:44_3": "Ime sabrahmacārī. “Ehi bhikkhū”ti taṁ bhikkhuṁ attano mukhābhimukhaṁ karontā vadanti.",
  "tika-s0302t4:44_4": "Yañhi tanti ettha tanti nipātamattaṁ upaddavoti vuccati anatthajananato. Patthayati",
  "tika-s0302t4:44_5": "bhajati bajjhatīti patthanā, abhisaṅgoti āha “abhipatthanāti adhimattapatthanā”ti.",
  "tika-s0302t4:45": "Tatiyaovādasuttavaṇṇanā niṭṭhitā.",
  "tika-s0302t4:46": "9. Jhānābhiññasuttavaṇṇanā",
  "tika-s0302t4:47_0": "152.Yāvadevāti iminā samānatthaṁ “yāvade”ti idaṁ padanti āha “yāvade ākaṅkhāmīti",
  "tika-s0302t4:47_1": "yāvadeva icchāmī”ti. Yadicchakaṁ jhānasamāpattīsu vasībhāvadassanatthaṁ tadetaṁ āraddhaṁ.",
  "tika-s0302t4:47_2": "Vitthāritameva, tasmā tattha vitthāritameva gahetabbanti adhippāyo. Āsavānaṁ khayāti",
  "tika-s0302t4:47_3": "āsavānaṁ khayahetu ariyamaggena sabbaso āsavānaṁ khepitattā. Apaccayabhūtanti ārammaṇapaccayabhāvena apaccayabhūtaṁ.",
  "tika-s0302t4:48": "Jhānābhiññasuttavaṇṇanā niṭṭhitā.",
  "tika-s0302t4:49": "10. Upassayasuttavaṇṇanā",
  "tika-s0302t4:50_0": "153. Lābhasakkārahetupi ekacce bhikkhū bhikkhunupassayaṁ gantvā bhikkhuniyo ovadanti,",
  "tika-s0302t4:50_1": "evamevaṁ ayaṁ pana thero na lābhasakkārahetu bhikkhunupassayagamanaṁ yācati, atha",
  "tika-s0302t4:50_2": "kasmāti āha “kammaṭṭhānatthikā”tiādi. Eso hi ānandatthero ussukkāpetvā paṭipattiguṇaṁ",
  "tika-s0302t4:50_3": "dassento yasmā tā bhikkhuniyo catusaccakammaṭṭhānikā, tasmā pañcannaṁ upādānakkhandhānaṁ",
  "tika-s0302t4:50_4": "udayabbayādipakāsaniyā dhammakathāya vipassanāpaṭipattisampadaṁ dassesi. Aniccādilakkhaṇāni",
  "tika-s0302t4:50_5": "ceva udayabbayādike ca sammā dassesi. Hatthena gahetvā viya paccakkhato dassesi.",
  "tika-s0302t4:50_6": "Samādapesīti tattha lakkhaṇārammaṇikavipassanaṁ samādapesi. Yathā vīthipaṭipanno",
  "tika-s0302t4:50_7": "hutvā pavattati, evaṁ gaṇhāpesi. Samuttejesīti vipassanāya āraddhāya saṅkhārānaṁ",
  "tika-s0302t4:50_8": "udayabbayādīsu upaṭṭhahantesu yathākālaṁ paggahasamupekkhaṇehi bojjhaṅgānaṁ anupavattanena",
  "tika-s0302t4:50_9": "bhāvanāmajjhimavīthiṁ pāpetvā yathā vipassanāñāṇaṁ suppasannaṁ hutvā vahati, evaṁ",
  "tika-s0302t4:50_10": "indriyānaṁ visadabhāvakaraṇena vipassanācittaṁ sammā uttejesi, nibbānavasena vā samādapesi.",
  "tika-s0302t4:50_11": "Sampahaṁsesīti tathā pavattiyamānāya vipassanāya samappavattabhāvanāvasena upari",
  "tika-s0302t4:50_12": "laddhabbabhāvanāvasena cittaṁ sampahaṁsesi, laddhassādavasena suṭṭhu tosesi. Evamettha attho veditabbo.",
  "tika-s0302t4:51_0": "Manute pariññādivasena saccāni bujjhatīti muni. Teti taṁ. Upayogatthe hi idaṁ sāmivacanaṁ.",
  "tika-s0302t4:51_1": "Uttarīti upari, tava yathābhūtasabhāvato paratoti attho. Pakkhapatito agatigamanaṁ",
  "tika-s0302t4:51_2": "atirekaokāso. Upaparikkhīti anuvicca nivārako na bahumato. Buddhapaṭibhāgo thero.",
  "tika-s0302t4:51_3": "“Bālā bhikkhunī dubbhāsitaṁ āhā”ti avatvā “khamatha, bhante”ti vadantena pakkhapātena",
  "tika-s0302t4:51_4": "viya vuttaṁ hotīti āha “ekā bhikkhunī na vāritā”tiādi.",
  "tika-s0302t4:52": "Cutā saliṅgato naṭṭhā, desantarapakkamena adassanaṁ na gatā. Kaṇṭakasākhā viyāti kuraṇṭakaapāmaggakaṇṭakalasikāhi sākhā viya.",
  "tika-s0302t4:53": "Upassayasuttavaṇṇanā niṭṭhitā.",
  "tika-s0302t4:54": "11. Cīvarasuttavaṇṇanā",
  "tika-s0302t4:55_0": "154. Rājagahassa dakkhiṇabhāge giri dakkhiṇāgiri ṇa-kāre a-kārassa dīghaṁ katvā,",
  "tika-s0302t4:55_1": "tassa dakkhiṇabhāge janapadopi “dakkhiṇāgirī”ti vuccati, “girito dakkhiṇabhāgo”ti",
  "tika-s0302t4:55_2": "katvā. Ekadivasenāti ekena divasena uppabbājesuṁ tesaṁ saddhāpabbajitābhāvato.",
  "tika-s0302t4:56_0": "Yattha cattāro vā uttari vā bhikkhū akappiyanimantanaṁ sādiyitvā pañcannaṁ bhojanānaṁ",
  "tika-s0302t4:56_1": "aññataraṁ bhojanaṁ ekato paṭiggaṇhitvā bhuñjanti, etaṁ gaṇabhojanaṁ nāma, taṁ tiṇṇaṁ",
  "tika-s0302t4:56_2": "bhikkhūnaṁ bhuñjituṁ vaṭṭatīti “tikabhojanaṁ paññatta”nti vacanena gaṇabhojanaṁ paṭikkhittanti",
  "tika-s0302t4:56_3": "vuttaṁ hoti. Tayo atthavase paṭicca anuññātattāpi “tikabhojana”nti vadanti.",
  "tika-s0302t4:57_0": "“Dummaṅkūnaṁ niggaho eva pesalānaṁ phāsuvihāro”ti idaṁ ekaṁ aṅgaṁ. Tenevāha “dummaṅkūnaṁ",
  "tika-s0302t4:57_1": "niggahenevā”tiādi. “Yathā devadatto…pe… saṅghaṁ bhindeyyu”nti iminā kāraṇena tikabhojanaṁ paññattaṁ.",
  "tika-s0302t4:58_0": "Atha kiñcarahīti atha kasmā tvaṁ asampannagaṇaṁ bandhitvā carasīti adhippāyo. Asampannāya",
  "tika-s0302t4:58_1": "parisāya cārikācaraṇaṁ kulānuddayāya na hoti, kulānaṁ ghātitattāti adhippāyena thero",
  "tika-s0302t4:58_2": "“sassaghātaṁ maññe carasī”tiādimavoca.",
  "tika-s0302t4:59_0": "Sodhento tassā ativiya parisuddhabhāvadassanena. Uddisituṁ na jānāmi tathā cittasseva",
  "tika-s0302t4:59_1": "anuppannapubbattā. Kiñcanaṁ kilesavatthu. Saṅgahetabbakhettavatthu palibodho, ālayo",
  "tika-s0302t4:59_2": "apekkhā. Okāsābhāvatoti bahukiccakaraṇīyatāya kusalakiriyāya okāsābhāvato. Sannipātaṭṭhānatoti",
  "tika-s0302t4:59_3": "saṅketaṁ katvā viya kilesarajānaṁ tattha sannijjhapavattanato.",
  "tika-s0302t4:60_0": "Sikkhattayabrahmacariyanti adhisīlasikkhādisikkhattayasaṅgahaṁ brahmaṁ seṭṭhaṁ cariyaṁ.",
  "tika-s0302t4:60_1": "Khaṇḍādibhāvāpādanena akhaṇḍaṁ katvā. Lakkhaṇavacanañhetaṁ. Kiñci sikkhekadesaṁ asesetvā",
  "tika-s0302t4:60_2": "ekanteneva paripūretabbatāya ekantaparipuṇṇaṁ. Cittuppādamattampi saṁkilesamalaṁ",
  "tika-s0302t4:60_3": "anuppādetvā accantameva visuddhaṁ katvā pariharitabbatāya ekantaparisuddhaṁ. Tato",
  "tika-s0302t4:60_4": "eva saṅkhaṁ viya likhitanti saṅkhalikhitaṁ. Tenāha “likhitasaṅkhasadisa”nti. Dāṭhikāpi",
  "tika-s0302t4:60_5": "taggahaṇeneva gahetvā “massu”tveva vuttaṁ, na ettha kevalaṁ massuyevāti attho. Kasāyena rattāni kāsāyāni.",
  "tika-s0302t4:61_0": "Vaṅgasāṭakoti vaṅgadese uppannasāṭako. Esāti mahākassapatthero. Abhinīhārato paṭṭhāya",
  "tika-s0302t4:61_1": "paṇidhānato pabhuti, ayaṁ idāni vuccamānā. Aggasāvakadvayaṁ upādāya tatiyattā “tatiyasāvaka”nti",
  "tika-s0302t4:61_2": "vuttaṁ. Aṭṭhasaṭṭhibhikkhusatasahassanti bhikkhūnaṁ satasahassañceva saṭṭhisahassāni",
  "tika-s0302t4:61_3": "ca aṭṭha ca sahassāni.",
  "tika-s0302t4:62": "Ayañca ayañca guṇoti sīlato paṭṭhāya yāva aggaphalā guṇoti kittento mahāsamuddaṁ pūrayamāno viya kathesi.",
  "tika-s0302t4:63": "Kolāhalanti devatāhi nibbattito kolāhalo.",
  "tika-s0302t4:64_0": "Khuddakādivasena pañcavaṇṇā. Taraṇaṁ vā hotu maraṇaṁ vāti mahoghaṁ ogāhanto puriso",
  "tika-s0302t4:64_1": "viya maccherasamuddaṁ uttaranto pacchāpi…pe… pādamūle ṭhapesi bhagavato dhammadesanāya",
  "tika-s0302t4:64_2": "maccherapahānassa kathitattā.",
  "tika-s0302t4:65": "Satthu guṇā kathitā nāma hontīti vuttaṁ “satthu guṇe kathentassā”ti. Tato paṭṭhāyāti tadā satthu sammukhā dhammassavanato paṭṭhāya.",
  "tika-s0302t4:66": "Tathāgatamañcassāti tathāgatassa paribhogamañcassa. Dānaṁ datvā brāhmaṇassa purohitaṭṭhāne ṭhapesi. Tādisasseva seṭṭhino dhītā hutvā.",
  "tika-s0302t4:67_0": "Adinnavipākassāti pubbe katūpacitassa sabbaso na dinnavipākassa. Tassa kammassāti",
  "tika-s0302t4:67_1": "tassa paccekabuddhassa patte piṇḍapātaṁ chinditvā kalalapūraṇakammassa. Tasmiṁyeva",
  "tika-s0302t4:67_2": "attabhāve sattasu ṭhānesu duggandhasarīratāya paṭinivattitā. Iṭṭhakapantīti suvaṇṇiṭṭhakapanti.",
  "tika-s0302t4:67_3": "Ghaṭaniṭṭhakāyāti tassa pantiyaṁ paṭhamaṁ ṭhapitaiṭṭhakāya saddhiṁ ghaṭetabbaiṭṭhakāya",
  "tika-s0302t4:67_4": "ūnā hoti. Bhaddake kāleti īdisiyā iṭṭhakāya icchitakāleyeva āgatāsi. Tena bandhanenāti",
  "tika-s0302t4:67_5": "tena silesasambandhena.",
  "tika-s0302t4:68_0": "Olambakāti muttāmaṇimayā olambakā. Puññanti natthi no puññaṁ taṁ, yaṁ nimittaṁ yaṁ",
  "tika-s0302t4:68_1": "kāraṇā ito sukhumatarassa paṭilābho siyāti attho. Puññaniyāmenāti puññānubhāvasiddhena",
  "tika-s0302t4:68_2": "niyāmena. So ca assa bārāṇasirajjaṁ dātuṁ katokāso.",
  "tika-s0302t4:69_0": "Phussarathanti maṅgalarathaṁ. Uṇhīsaṁ vālabījanī khaggo maṇipādukā setacchattanti",
  "tika-s0302t4:69_1": "pañcavidhaṁ rājakakudhabhaṇḍaṁ. Setacchattaṁ visuṁ gahitaṁ. Dibbavatthaṁ sādiyituṁ",
  "tika-s0302t4:69_2": "puññānubhāvacodito “nanu tātā thūla”ntiādimāha.",
  "tika-s0302t4:70": "Pañca caṅkamanasatānīti ettha iti-saddena ādiatthena aggisālādīni pabbajitasāruppaṭṭhānāni saṅgaṇhāti.",
  "tika-s0302t4:71": "Sādhukīḷitanti ariyānaṁ parinibbutaṭṭhāne kātabbasakkāraṁ vadati.",
  "tika-s0302t4:72_0": "Nappamajji nirogā ayyāti pucchitākāradassanaṁ. Parinibbutā devāti devī paṭivacanaṁ",
  "tika-s0302t4:72_1": "adāsi. Paṭiyādetvāti niyyātetvā. Samaṇakapabbajjanti samitapāpehi ariyehi anuṭṭhātabbapabbajjaṁ.",
  "tika-s0302t4:72_2": "So hi rājā paccekabuddhānaṁ vesassa diṭṭhattā “idameva bhaddaka”nti tādisaṁyeva liṅgaṁ gaṇhi.",
  "tika-s0302t4:73_0": "Tatthevāti brahmalokeyeva. Vīsatime vasse sampatteti āharitvā sambandho. Brahmalokato",
  "tika-s0302t4:73_1": "āgantvā nibbattattā brahmacariyādhikārassa cirakālaṁ saṅgahitattā “evarūpaṁ kathaṁ",
  "tika-s0302t4:73_2": "mā kathethā”tiādimāha.",
  "tika-s0302t4:74": "Vīsati dharaṇāni “nikkha”nti vadanti. Alabhanto na vasāmīti saññāpessāmīti sambandho.",
  "tika-s0302t4:75_0": "Itthākaroti itthiratanassa uppattiṭṭhānaṁ. Ayyadhītāti amhākaṁ ayyassa dhītā, bhaddakāpilānīti",
  "tika-s0302t4:75_1": "attho. Pasādarūpena nibbisiṭṭhatāya “mahāgīva”nti paṭimāya sadisabhāvamāha. Tenāha “ayyadhītāyā”tiādi.",
  "tika-s0302t4:76_0": "Samānapaṇṇanti sadisapaṇṇaṁ, kumārassa kumāriyā ca vuttantapaṇṇaṁ. Ito ca etto cāti",
  "tika-s0302t4:76_1": "te purisā samāgamaṭṭhānato magadharaṭṭhe mahātitthagāmaṁ maddaraṭṭhe sāgalanagarañca",
  "tika-s0302t4:76_2": "uddissa pakkamantā aññamaññaṁ vissajjentā nāma hontīti “ito ca etto ca pesesu”nti vuttā.",
  "tika-s0302t4:77_0": "Pupphadāmanti hatthihatthappamāṇaṁ pupphadāmaṁ. Tāni pupphadāmāni. Teti ubho bhaddā",
  "tika-s0302t4:77_1": "ceva pippalikumāro ca. Lokāmisenāti gehassitapemena, kāmassādenāti attho. Asaṁsaṭṭhāti",
  "tika-s0302t4:77_2": "na saṁsaṭṭhā. Vicārayiṁsu ghaṭe jalantena viya padīpena ajjhāsayena samujjalantena",
  "tika-s0302t4:77_3": "vimokkhabījena samussāhitacittā. Yantabaddhānīti sassasampādanatthaṁ tattha tattha",
  "tika-s0302t4:77_4": "iṭṭhakadvārakavāṭayojanavasena yantabaddhaudakanikkhamanatumbāni. Kammantoti kasikammakaraṇaṭṭhānaṁ.",
  "tika-s0302t4:77_5": "Dāsagāmāti dāsānaṁ vasanagāmā.",
  "tika-s0302t4:78": "Osāpetvāti pakkhipitvā. Ākappakuttavasenāti ākāravasena kiriyāvasena ca. Ananucchavikanti pabbajitavesassa ananurūpaṁ. Tassa matthaketi dvedhāpathassa dvidhābhūtaṭṭhāne.",
  "tika-s0302t4:79_0": "Etesaṁ saṅgahaṁ kātuṁ vaṭṭatīti nisīdīti sambandho. Sā pana satthu tattha nisajjā",
  "tika-s0302t4:79_1": "edisīti dassetuṁ “nisīdanto panā”tiādi vuttaṁ. Tattha yā buddhānaṁ aparimitakālasaṅgahitā",
  "tika-s0302t4:79_2": "acinteyyāparimeyyapuññasambhārūpacayanibbattā nirūpitasabhāvabuddhaguṇavijjotitā",
  "tika-s0302t4:79_3": "lakkhaṇānubyañjanasamujjalā byāmappabhāketumālālaṅkatā sabhāvasiddhatāya akittimā",
  "tika-s0302t4:79_4": "rūpakāyasirī, taṁyeva mahākassapassa adiṭṭhapubbaṁ pasādasaṁvaḍḍhanatthaṁ aniggahetvā",
  "tika-s0302t4:79_5": "nisinno bhagavā “buddhavesaṁ gahetvā…pe… nisīdī”ti vutto. Asītihatthaṁ padesaṁ byāpetvā",
  "tika-s0302t4:79_6": "pavattiyā “asītihatthā”ti vuttā. Satasākhoti bahusākho anekasākho. Suvaṇṇavaṇṇo ahosi",
  "tika-s0302t4:79_7": "nirantaraṁ buddharasmīhi samantato samokiṇṇattā. Evaṁ vuttappakārena veditabbā.",
  "tika-s0302t4:80_0": "Rājagahaṁ nāḷandanti ca sāmiatthe upayogavacanaṁ antarāsaddayogatoti āha “rājagahassa",
  "tika-s0302t4:80_1": "nāḷandāya cā”ti. Na hi me ito aññena satthārā bhavituṁ sakkā diṭṭhadhammikasamparāyikaparamatthehi",
  "tika-s0302t4:80_2": "sattānaṁ yathārahaṁ anusāsanasamatthassa aññassa sadevake abhāvato. Na hi me ito",
  "tika-s0302t4:80_3": "aññena sugatena bhavituṁ sakkā sobhanagamanaguṇagaṇayuttassa aññassa abhāvato. Na",
  "tika-s0302t4:80_4": "hi me ito aññena sammāsambuddhena bhavituṁ sakkā sammā sabbadhammānaṁ sayambhuñāṇena",
  "tika-s0302t4:80_5": "abhisambuddhassa abhāvato. Imināti “satthā me, bhante”ti iminā vacanena.",
  "tika-s0302t4:81_0": "Ajānamānova sabbaññeyyanti adhippāyo. Sabbacetasāti sabbaajjhattikaṅgaparipuṇṇacetasā.",
  "tika-s0302t4:81_1": "Samannāgatanti sampannaṁ sammadeva anu anu āgataṁ upagataṁ. Phaleyyāti vidāleyya. Vilayanti vināsaṁ.",
  "tika-s0302t4:82_0": "Evaṁ sikkhitabbanti idāni vuccamānākārena. Hirottappassa bahalatā nāma vipulatāti",
  "tika-s0302t4:82_1": "āha “mahanta”nti. Paṭhamataramevāti pageva upasaṅkamanato. Tathā atimānapahīno assa,",
  "tika-s0302t4:82_2": "hiriottappaṁ yathā saṇṭhāti. Kusalasannissitanti anavajjadhammanissitaṁ. Aṭṭhikanti",
  "tika-s0302t4:82_3": "tena dhammena aṭṭhikaṁ. Ādito paṭṭhāya yāva pariyosānā savanacittaṁ “sabbaceto”ti",
  "tika-s0302t4:82_4": "adhippetanti āha “cittassa thokampi bahi gantuṁ adento”ti. Tena samodhānaṁ dasseti.",
  "tika-s0302t4:82_5": "Sabbena…pe… samannāharitvā ārambhato pabhuti yāva desanā nipphannā, tāva antarantarā",
  "tika-s0302t4:82_6": "pavattena sabbena samannāhāracittena dhammaṁyeva samannāharitvā. Ṭhapitasototi dhamme",
  "tika-s0302t4:82_7": "nihitasoto. Odahitvāti apihitaṁ katvā. Paṭhamajjhānavasenāti idaṁ asubhesu tasseva",
  "tika-s0302t4:82_8": "ijjhato, itaratthañca sukhasampayuttatā vuttā.",
  "tika-s0302t4:83_0": "Saṁsārasāgare paribbhamantassa iṇaṭṭhāne tiṭṭhanti kilesā āsavasabhāvāpādanatoti",
  "tika-s0302t4:83_1": "āha “saraṇoti sakileso”ti. Cattāro hi paribhogātiādīsu yaṁ vattabbaṁ, taṁ visuddhimaggattaṁ",
  "tika-s0302t4:83_2": "saṁvaṇṇanāsu vuttanayeneva veditabbaṁ. Ettha ca bhagavā paṭhamaṁ ovādaṁ therassa",
  "tika-s0302t4:83_3": "brāhmaṇajātikattā jātimānapahānatthamabhāsi, dutiyaṁ bāhusaccaṁ nissāya uppajjanakaahaṁkārapahānatthaṁ,",
  "tika-s0302t4:83_4": "tatiyaṁ upadhisampattiṁ nissāya uppajjanakaattasinehapahānatthaṁ. Aṭṭhame divaseti",
  "tika-s0302t4:83_5": "bhagavatā samāgatadivasato aṭṭhame divase.",
  "tika-s0302t4:84_0": "Maggato okkamanaṁ paṭhamataraṁ bhagavatā samāgatadivaseyeva ahosi. Yadi arahattādhigamo",
  "tika-s0302t4:84_1": "pacchā, atha kasmā pāḷiyaṁ pageva siddhaṁ viya vuttanti āha “desanāvārassā”tiādi.",
  "tika-s0302t4:84_2": "“Sattāhameva khvāhaṁ, āvuso saraṇo, raṭṭhapiṇḍaṁ bhuñji”nti vatvā avasarappattaṁ",
  "tika-s0302t4:84_3": "arahattaṁ pavedento “aṭṭhamiyā aññā udapādī”ti āha. Ayamettha desanāvārassa āgamo.",
  "tika-s0302t4:84_4": "Tato paraṁ bhagavatā attano kataṁ anuggahaṁ cīvaraparivattanaṁ dassento “atha kho, āvuso”tiādimāha.",
  "tika-s0302t4:85_0": "Antantenāti catugguṇaṁ katvā paññattāya saṅghāṭiyā antantena. Jātipaṁsukūlikena…pe…",
  "tika-s0302t4:85_1": "bhavituṁ vaṭṭatīti etena pubbe jātiāraññakaggahaṇena ca terasa dhutaṅgā gahitā evāti",
  "tika-s0302t4:85_2": "daṭṭhabbaṁ. Anucchavikaṁ kātunti anurūpaṁ paṭipattiṁ paṭipajjituṁ. Thero pārupīti sambandho.",
  "tika-s0302t4:86_0": "Bhagavato ovādaṁ bhagavato vā dhammakāyaṁ nissāya urassa vasena jātoti oraso. Bhagavato",
  "tika-s0302t4:86_1": "vā dhammasarīrassa mukhato sattatiṁsabodhipakkhiyato jāto. Teneva dhammajātadhammanimmitabhāvopi",
  "tika-s0302t4:86_2": "saṁvaṇṇitoti daṭṭhabbo. Ovādadhammo eva satthārā dātabbato therena ādātabbato ovādadhammadāyādo,",
  "tika-s0302t4:86_3": "ovādadhammadāyajjoti attho, taṁ arahatīti. Esa nayo sesapadesupi.",
  "tika-s0302t4:87_0": "“Pabbajjā ca parisodhitā”ti vatvā tassā sammadeva sodhitabhāvaṁ byatirekamukhena",
  "tika-s0302t4:87_1": "dassetuṁ, “āvuso, yassā”tiādi vuttaṁ. Tattha evanti yathā ahaṁ labhiṁ, evaṁ so satthu",
  "tika-s0302t4:87_2": "santikā labhatīti yojanā. Sīhanādaṁ naditunti etthāpi sīhanādanadanā nāma desanāva,",
  "tika-s0302t4:87_3": "thero satthārā attano katānuggahameva anantarasutte vuttanayena ulliṅgeti, na aññathā.",
  "tika-s0302t4:87_4": "Na hi mahāthero kevalaṁ attano guṇānubhāvaṁ vibhāveti. Sesanti yaṁ idha asaṁvaṇṇitaṁ.",
  "tika-s0302t4:87_5": "Purimanayenevāti anantarasutte vuttanayeneva.",
  "tika-s0302t4:88": "Cīvarasuttavaṇṇanā niṭṭhitā.",
  "tika-s0302t4:89": "12. Paraṁmaraṇasuttavaṇṇanā",
  "tika-s0302t4:90_0": "155. Yathā atītakappe atītāsu jātīsu kammakilesavasena āgato, tathā etarahipi āgatoti",
  "tika-s0302t4:90_1": "tathāgato, yathā yathā vā pana kammaṁ katūpacitaṁ, tathā taṁ taṁ attabhāvaṁ āgato",
  "tika-s0302t4:90_2": "upagato upapannoti tathāgato, sattoti āha “tathāgatoti satto”ti. Etanti “evaṁ hoti",
  "tika-s0302t4:90_3": "bhavati tiṭṭhati sassatisama”nti evaṁ pavattaṁ diṭṭhigataṁ. Atthasannissitaṁ na hotīti",
  "tika-s0302t4:90_4": "diṭṭhadhammikasamparāyikaparamatthato sukhanti pasatthasannissitaṁ na hoti. Ādibrahmacariyakanti",
  "tika-s0302t4:90_5": "ettha maggabrahmacariyaṁ adhippetaṁ tassa padhānabhāvato. Tassa pana etaṁ diṭṭhigataṁ",
  "tika-s0302t4:90_6": "ādipaṭipadāmattaṁ na hoti anupakārakattā vilomanato ca. Tato eva itarabrahmacariyassapi",
  "tika-s0302t4:90_7": "anissayova. Sesaṁ vuttanayena veditabbaṁ.",
  "tika-s0302t4:91": "Paraṁmaraṇasuttavaṇṇanā niṭṭhitā.",
  "tika-s0302t4:92": "13. Saddhammappatirūpakasuttavaṇṇanā",
  "tika-s0302t4:93": "156. Ājānāti heṭṭhimamaggehi ñātamariyādaṁ anatikkamitvāva jānāti paṭivijjhatīti aññā, aggamaggapaññā. Aññassa ayanti aññā, arahattaphalaṁ. Tenāha “arahatte”ti.",
  "tika-s0302t4:94_0": "Obhāseti obhāsanimittaṁ. “Cittaṁ vikampatī”ti padadvayaṁ ānetvā sambandho. Obhāseti",
  "tika-s0302t4:94_1": "visayabhūte. Upakkilesehi cittaṁ vikampatīti yojanā. Tenāha “yehi cittaṁ pavedhatī”ti.",
  "tika-s0302t4:94_2": "Sesesupi eseva nayo.",
  "tika-s0302t4:95_0": "Upaṭṭhāneti satiyaṁ. Upekkhāya cāti vipassanupekkhāya ca. Ettha ca vipassanācittasamuṭṭhānasantānavinimuttaṁ",
  "tika-s0302t4:95_1": "pabhāsanaṁ rūpāyatanaṁ obhāso. Ñāṇādayo vipassanācittasampayuttāva. Sakasakakicce",
  "tika-s0302t4:95_2": "saviseso hutvā pavatto adhimokkho saddhādhimokkho. Upaṭṭhānaṁ sati. Upekkhāti āvajjanupekkhā.",
  "tika-s0302t4:95_3": "Sā hi āvajjanacittasampayuttā cetanā. Āvajjanaajjhupekkhanavasena pavattiyā idha",
  "tika-s0302t4:95_4": "“āvajjanupekkhā”ti vuccati. Puna upekkhāyāti vipassanupekkhāva anena samajjhattatāya",
  "tika-s0302t4:95_5": "evaṁ vuttā. Nikanti nāma vipassanāya nikāmanā apekkhā. Sukhumatarakileso vā siyā duviññeyyo.",
  "tika-s0302t4:96_0": "Imāni dasa ṭhānānīti imāni obhāsādīni upakkilesuppattiyā ṭhānāni upakkilesavatthūni.",
  "tika-s0302t4:96_1": "Paññā yassa paricitāti yassa paññā paricitavatī yāthāvato jānāti. “Imāni nissāya",
  "tika-s0302t4:96_2": "addhā maggappatto phalappatto aha”nti pavattaadhimāno dhammuddhaccaṁ dhammūpanissayo",
  "tika-s0302t4:96_3": "vikkhepo. Tattha kusalo hi taṁ yāthāvato jānanto na ca tattha sammohaṁ gacchati.",
  "tika-s0302t4:97_0": "Adhigamasaddhammappatirūpakaṁnāma anadhigate adhigatamānibhāvāvahattā. Yadaggena",
  "tika-s0302t4:97_1": "vipassanāñāṇassa upakkileso, tadaggena paṭipattisaddhammappatirūpakotipi sakkā viññātuṁ.",
  "tika-s0302t4:97_2": "Dhātukathāti mahādhātukathaṁ vadati. Vedallapiṭakanti vetullapiṭakaṁ. Taṁ nāgabhavanato",
  "tika-s0302t4:97_3": "ānītanti vadanti. Vādabhāsitanti apare. Abuddhavacanaṁ buddhavacanena virujjhanato.",
  "tika-s0302t4:97_4": "Na hi sambuddho pubbāparaviruddhaṁ vadati. Tattha sallaṁ upaṭṭhapenti kilesavinayaṁ",
  "tika-s0302t4:97_5": "na sandissati, aññadatthu kilesuppattiyā paccayo hotīti.",
  "tika-s0302t4:98": "Avikkayamānanti vikkayaṁ agacchantaṁ. Tanti suvaṇṇabhaṇḍaṁ.",
  "tika-s0302t4:99": "Na sakkhiṁsu ñāṇassa avisadabhāvato. Esa nayo ito paresupi.",
  "tika-s0302t4:100_0": "Idāni “bhikkhū paṭisambhidāppattā ahesu”ntiādinā vuttameva atthaṁ kāraṇato vibhāvetuṁ",
  "tika-s0302t4:100_1": "puna “paṭhamabodhiyaṁ hī”tiādi vuttaṁ. Tattha paṭipattiṁ pūrayiṁsūti atīte kadā te",
  "tika-s0302t4:100_2": "paṭisambhidāvahaṁ paṭipattiṁ pūrayiṁsu? Paṭhamabodhikālikā bhikkhū. Na hi attasammāpaṇidhiyā",
  "tika-s0302t4:100_3": "pubbekatapuññatāya ca vinā tādisaṁ bhavati. Esa nayo ito paresupi. Tadā paṭipattisaddhammo",
  "tika-s0302t4:100_4": "antarahito nāma bhavissatīti etena ariyamaggena āsannā eva pubbabhāgapaṭipadā paṭipattisaddhammoti dasseti.",
  "tika-s0302t4:101_0": "Dvīsūti suttābhidhammapiṭakesu antarahitesupi. Anantarahitameva adhisīlasikkhāyaṁ",
  "tika-s0302t4:101_1": "ṭhitassa itarasikkhādvayasamuṭṭhāpitato. Kiṁ kāraṇāti kena kāraṇena, aññasmiṁ dhamme",
  "tika-s0302t4:101_2": "antarahite aññatarassa dhammassa anantaradhānaṁ vuccatīti adhippāyo. Paṭipattiyā",
  "tika-s0302t4:101_3": "paccayo hoti anavasesato paṭipattikkamassa paridīpanato. Paṭipatti adhigamassa paccayo",
  "tika-s0302t4:101_4": "visesalakkhaṇapaṭivedhabhāvato. Pariyattiyeva pamāṇaṁ sāsanassa ṭhitiyāti adhippāyo.",
  "tika-s0302t4:102_0": "Nanu ca sāsanaṁ osakkitaṁ pariyattiyā vattamānāyāti adhippāyo. Anārādhakabhikkhūti",
  "tika-s0302t4:102_1": "sīlamattassapi na ārādhako dussīlo. Imasminti imasmiṁ pātimokkhe. Vattantāti “sīlaṁ",
  "tika-s0302t4:102_2": "akopetvā ṭhitā atthī”ti pucchi.",
  "tika-s0302t4:103_0": "Etesūti evaṁ mahantesu sakalaṁ lokaṁ ajjhottharituṁ samatthesu catūsu mahābhūtesu.",
  "tika-s0302t4:103_1": "Tasmāti yasmā aññena kenaci atimahantenapi saddhammo na antaradhāyati, samayantarena",
  "tika-s0302t4:103_2": "pana vattabbameva natthi, tasmā. Evamāhāti idāni vuccamānākāraṁ vadati.",
  "tika-s0302t4:104_0": "Ādānaṁ ādi, ādi eva ādikanti āha “ādikenāti ādānenā”ti. Heṭṭhāgamanīyāti adhobhāgagamanīyā,",
  "tika-s0302t4:104_1": "apāyadukkhassa saṁsāradukkhassa ca nibbattakāti attho. Gāravarahitāti garukārarahitā.",
  "tika-s0302t4:104_2": "Patissayanaṁ nīcabhāvena patibaddhavuttitā, patisso patissayoti atthato ekaṁ, so",
  "tika-s0302t4:104_3": "etesaṁ natthīti āha “appatissāti appatissayā anīcavuttikā”ti. Sesaṁ suviññeyyameva.",
  "tika-s0302t4:105": "Saddhammappatirūpakasuttavaṇṇanā niṭṭhitā.",
  "tika-s0302t4:106": "Sāratthappakāsiniyā saṁyuttanikāya-aṭṭhakathāya",
  "tika-s0302t4:107": "Kassapasaṁyuttavaṇṇanāya līnatthappakāsanā samattā."
}