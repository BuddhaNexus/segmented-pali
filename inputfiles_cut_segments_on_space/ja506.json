{
  "ja506:0.1": "Jātaka ",
  "ja506:0.2": "Vīsatinipāta ",
  "ja506:0.3": "Mātaṅgavagga ",
  "ja506:0.4": "10. Campeyyajātaka ",
  "ja506:1.1": "“Kā nu vijjurivābhāsi, ",
  "ja506:1.2": "Osadhī viya tārakā; ",
  "ja506:1.3": "Devatā nusi gandhabbī, ",
  "ja506:1.4": "Na taṁ maññāmi mānusiṁ”. ",
  "ja506:2.1": "“Namhi devī na gandhabbī, ",
  "ja506:2.2": "na mahārāja mānusī; ",
  "ja506:2.3": "Nāgakaññāsmi bhaddante, ",
  "ja506:2.4": "atthenamhi idhāgatā”. ",
  "ja506:3.1": "“Vibbhantacittā kupitindriyāsi, ",
  "ja506:3.2": "Nettehi te vārigaṇā savanti; ",
  "ja506:3.3": "Kiṁ te naṭṭhaṁ kiṁ pana patthayānā, ",
  "ja506:3.4": "Idhāgatā nāri tadiṅgha brūhi”. ",
  "ja506:4.1": "“Yamuggatejo uragoti cāhu, ",
  "ja506:4.2": "Nāgoti naṁ āhu janā janinda; ",
  "ja506:4.3": "Tamaggahī puriso jīvikattho, ",
  "ja506:4.4": "Taṁ bandhanā muñca patī mameso”. ",
  "ja506:5.1": "“Kathaṁ nvayaṁ balaviriyūpapanno, ",
  "ja506:5.2": "Hatthattamāgacchi vanibbakassa; ",
  "ja506:5.3": "Akkhāhi me nāgakaññe tamatthaṁ, ",
  "ja506:5.4": "Kathaṁ vijānemu gahītanāgaṁ”. ",
  "ja506:6.1": "“Nagarampi nāgo bhasmaṁ kareyya, ",
  "ja506:6.2": "Tathā hi so balaviriyūpapanno; ",
  "ja506:6.3": "Dhammañca nāgo apacāyamāno, ",
  "ja506:6.4": "Tasmā parakkamma tapo karoti. ",
  "ja506:7.1": "Cātuddasiṁ pañcadasiñca rāja, ",
  "ja506:7.2": "Catuppathe sammati nāgarājā; ",
  "ja506:7.3": "Tamaggahī puriso jīvikattho, ",
  "ja506:7.4": "Taṁ bandhanā muñca patī mameso”. ",
  "ja506:8.1": "“Soḷasitthisahassāni, ",
  "ja506:8.2": "āmuttamaṇikuṇḍalā; ",
  "ja506:8.3": "Vārigehasayā nārī, ",
  "ja506:8.4": "tāpi taṁ saraṇaṁ gatā. ",
  "ja506:9.1": "Dhammena mocehi asāhasena, ",
  "ja506:9.2": "Gāmena nikkhena gavaṁ satena; ",
  "ja506:9.3": "Ossaṭṭhakāyo urago carātu, ",
  "ja506:9.4": "Puññatthiko muñcatu bandhanasmā”. ",
  "ja506:10.1": "“Dhammena mocemi asāhasena, ",
  "ja506:10.2": "Gāmena nikkhena gavaṁ satena; ",
  "ja506:10.3": "Ossaṭṭhakāyo urago carātu, ",
  "ja506:10.4": "Puññatthiko muñcatu bandhanasmā. ",
  "ja506:11.1": "Dammi nikkhasataṁ ludda, ",
  "ja506:11.2": "thūlañca maṇikuṇḍalaṁ; ",
  "ja506:11.3": "Catussadañca pallaṅkaṁ, ",
  "ja506:11.4": "umāpupphasarinnibhaṁ. ",
  "ja506:12.1": "Dve ca sādisiyo bhariyā, ",
  "ja506:12.2": "Usabhañca gavaṁ sataṁ; ",
  "ja506:12.3": "Ossaṭṭhakāyo urago carātu, ",
  "ja506:12.4": "Puññatthiko muñcatu bandhanasmā”. ",
  "ja506:13.1": "“Vināpi dānā tava vacanaṁ janinda, ",
  "ja506:13.2": "Muñcemu naṁ uragaṁ bandhanasmā; ",
  "ja506:13.3": "Ossaṭṭhakāyo urago carātu, ",
  "ja506:13.4": "Puññatthiko muñcatu bandhanasmā”. ",
  "ja506:14.1": "Mutto campeyyako nāgo, ",
  "ja506:14.2": "rājānaṁ etadabravi; ",
  "ja506:14.3": "“Namo te kāsirājatthu, ",
  "ja506:14.4": "namo te kāsivaḍḍhana; ",
  "ja506:14.5": "Añjaliṁ te paggaṇhāmi, ",
  "ja506:14.6": "passeyyaṁ me nivesanaṁ”. ",
  "ja506:15.1": "“Addhā hi dubbissasametamāhu, ",
  "ja506:15.2": "Yaṁ mānuso vissase amānusamhi; ",
  "ja506:15.3": "Sace ca maṁ yācasi etamatthaṁ, ",
  "ja506:15.4": "Dakkhemu te nāga nivesanāni”. ",
  "ja506:16.1": "“Sacepi vāto girimāvaheyya, ",
  "ja506:16.2": "Cando ca suriyo ca chamā pateyyuṁ; ",
  "ja506:16.3": "Sabbā ca najjo paṭisotaṁ vajeyyuṁ, ",
  "ja506:16.4": "Na tvevahaṁ rāja musā bhaṇeyyaṁ. ",
  "ja506:17.1": "Nabhaṁ phaleyya udadhīpi susse, ",
  "ja506:17.2": "Saṁvaṭṭaye bhūtadharā vasundharā; ",
  "ja506:17.3": "Siluccayo meru samūlamuppate, ",
  "ja506:17.4": "Na tvevahaṁ rāja musā bhaṇeyyaṁ”. ",
  "ja506:18.1": "“Addhā hi dubbissasametamāhu, ",
  "ja506:18.2": "Yaṁ mānuso vissase amānusamhi; ",
  "ja506:18.3": "Sace ca maṁ yācasi etamatthaṁ, ",
  "ja506:18.4": "Dakkhemu te nāga nivesanāni. ",
  "ja506:19.1": "Tumhe khottha ghoravisā uḷārā, ",
  "ja506:19.2": "Mahātejā khippakopī ca hotha; ",
  "ja506:19.3": "Maṅkāraṇā bandhanasmā pamutto, ",
  "ja506:19.4": "Arahasi no jānituye katāni”. ",
  "ja506:20.1": "“So paccataṁ niraye ghorarūpe, ",
  "ja506:20.2": "Mā kāyikaṁ sātamalattha kiñci; ",
  "ja506:20.3": "Peḷāya baddho maraṇaṁ upetu, ",
  "ja506:20.4": "Yo tādisaṁ kammakataṁ na jāne”. ",
  "ja506:21.1": "“Saccappaṭiññā tava mesa hotu, ",
  "ja506:21.2": "Akkodhano hohi anupanāhī; ",
  "ja506:21.3": "Sabbañca te nāgakulaṁ supaṇṇā, ",
  "ja506:21.4": "Aggiṁva gimhesu vivajjayantu”. ",
  "ja506:22.1": "“Anukampasī nāgakulaṁ janinda, ",
  "ja506:22.2": "Mātā yathā suppiyaṁ ekaputtaṁ; ",
  "ja506:22.3": "Ahañca te nāgakulena saddhiṁ, ",
  "ja506:22.4": "Kāhāmi veyyāvaṭikaṁ uḷāraṁ”. ",
  "ja506:23.1": "“Yojentu ve rājarathe sucitte, ",
  "ja506:23.2": "Kambojake assatare sudante; ",
  "ja506:23.3": "Nāge ca yojentu suvaṇṇakappane, ",
  "ja506:23.4": "Dakkhemu nāgassa nivesanāni”. ",
  "ja506:24.1": "Bherī mudiṅgā paṇavā ca saṅkhā, ",
  "ja506:24.2": "Avajjayiṁsu uggasenassa rañño; ",
  "ja506:24.3": "Pāyāsi rājā bahusobhamāno, ",
  "ja506:24.4": "Purakkhato nārigaṇassa majjhe. ",
  "ja506:25.1": "Suvaṇṇacitakaṁ bhūmiṁ, ",
  "ja506:25.2": "addakkhi kāsivaḍḍhano; ",
  "ja506:25.3": "Sovaṇṇamayapāsāde, ",
  "ja506:25.4": "veḷuriyaphalakatthate. ",
  "ja506:26.1": "Sa rājā pāvisi byamhaṁ, ",
  "ja506:26.2": "campeyyassa nivesanaṁ; ",
  "ja506:26.3": "Ādiccavaṇṇasannibhaṁ, ",
  "ja506:26.4": "kaṁsavijju pabhassaraṁ. ",
  "ja506:27.1": "Nānārukkhehi sañchannaṁ, ",
  "ja506:27.2": "nānāgandhasamīritaṁ; ",
  "ja506:27.3": "So pāvekkhi kāsirājā, ",
  "ja506:27.4": "campeyyassa nivesanaṁ. ",
  "ja506:28.1": "Paviṭṭhasmiṁ kāsiraññe, ",
  "ja506:28.2": "campeyyassa nivesanaṁ; ",
  "ja506:28.3": "Dibbā tūriyā pavajjiṁsu, ",
  "ja506:28.4": "nāgakaññā ca naccisuṁ. ",
  "ja506:29.1": "Taṁ nāgakaññā caritaṁ gaṇena, ",
  "ja506:29.2": "Anvāruhī kāsirājā pasanno; ",
  "ja506:29.3": "Nisīdi sovaṇṇamayamhi pīṭhe, ",
  "ja506:29.4": "Sāpassaye candanasāralitte. ",
  "ja506:30.1": "So tattha bhutvā ca atho ramitvā, ",
  "ja506:30.2": "Campeyyakaṁ kāsirājā avoca; ",
  "ja506:30.3": "“Vimānaseṭṭhāni imāni tuyhaṁ, ",
  "ja506:30.4": "Ādiccavaṇṇāni pabhassarāni; ",
  "ja506:30.5": "Netādisaṁ atthi manussaloke, ",
  "ja506:30.6": "Kiṁ patthayaṁ nāga tapo karosi. ",
  "ja506:31.1": "Tā kambukāyūradharā suvatthā, ",
  "ja506:31.2": "Vaṭṭaṅgulī tambatalūpapannā; ",
  "ja506:31.3": "Paggayha pāyenti anomavaṇṇā, ",
  "ja506:31.4": "Netādisaṁ atthi manussaloke; ",
  "ja506:31.5": "Kiṁ patthayaṁ nāga tapo karosi. ",
  "ja506:32.1": "Najjo ca temā puthulomamacchā, ",
  "ja506:32.2": "Āṭā sakuntābhirudā sutitthā; ",
  "ja506:32.3": "Netādisaṁ atthi manussaloke, ",
  "ja506:32.4": "Kiṁ patthayaṁ nāga tapo karosi. ",
  "ja506:33.1": "Koñcā mayūrā diviyā ca haṁsā, ",
  "ja506:33.2": "Vaggussarā kokilā sampatanti; ",
  "ja506:33.3": "Netādisaṁ atthi manussaloke, ",
  "ja506:33.4": "Kiṁ patthayaṁ nāga tapo karosi. ",
  "ja506:34.1": "Ambā ca sālā tilakā ca jambuyo, ",
  "ja506:34.2": "Uddālakā pāṭaliyo ca phullā; ",
  "ja506:34.3": "Netādisaṁ atthi manussaloke, ",
  "ja506:34.4": "Kiṁ patthayaṁ nāga tapo karosi. ",
  "ja506:35.1": "Imā ca te pokkharañño samantato, ",
  "ja506:35.2": "Dibbā ca gandhā satataṁ pavāyanti; ",
  "ja506:35.3": "Netādisaṁ atthi manussaloke, ",
  "ja506:35.4": "Kiṁ patthayaṁ nāga tapo karosi”. ",
  "ja506:36.1": "“Na puttahetu na dhanassa hetu, ",
  "ja506:36.2": "Na āyuno cāpi janinda hetu; ",
  "ja506:36.3": "Manussayoniṁ abhipatthayāno, ",
  "ja506:36.4": "Tasmā parakkamma tapo karomi”. ",
  "ja506:37.1": "“Tvaṁ lohitakkho vihatantaraṁso, ",
  "ja506:37.2": "Alaṅkato kappitakesamassu; ",
  "ja506:37.3": "Surosito lohitacandanena, ",
  "ja506:37.4": "Gandhabbarājāva disā pabhāsasi. ",
  "ja506:38.1": "Deviddhipattosi mahānubhāvo, ",
  "ja506:38.2": "Sabbehi kāmehi samaṅgibhūto; ",
  "ja506:38.3": "Pucchāmi taṁ nāgarājetamatthaṁ, ",
  "ja506:38.4": "Seyyo ito kena manussaloko”. ",
  "ja506:39.1": "“Janinda nāññatra manussalokā, ",
  "ja506:39.2": "Suddhī va saṁvijjati saṁyamo vā; ",
  "ja506:39.3": "Ahañca laddhāna manussayoniṁ, ",
  "ja506:39.4": "Kāhāmi jātimaraṇassa antaṁ”. ",
  "ja506:40.1": "“Addhā have sevitabbā sapaññā, ",
  "ja506:40.2": "Bahussutā ye bahuṭhānacintino; ",
  "ja506:40.3": "Nāriyo ca disvāna tuvañca nāga, ",
  "ja506:40.4": "Kāhāmi puññāni anappakāni”. ",
  "ja506:41.1": "“Addhā have sevitabbā sapaññā, ",
  "ja506:41.2": "Bahussutā ye bahuṭhānacintino; ",
  "ja506:41.3": "Nāriyo ca disvāna mamañca rāja, ",
  "ja506:41.4": "Karohi puññāni anappakāni”. ",
  "ja506:42.1": "“Idañca me jātarūpaṁ pahūtaṁ, ",
  "ja506:42.2": "Rāsī suvaṇṇassa ca tālamattā; ",
  "ja506:42.3": "Ito haritvāna suvaṇṇagharāni, ",
  "ja506:42.4": "Karassu rūpiyapākāraṁ karontu. ",
  "ja506:43.1": "Muttā ca vāhasahassāni pañca, ",
  "ja506:43.2": "Veḷuriyamissāni ito haritvā; ",
  "ja506:43.3": "Antepure bhūmiyaṁ santharantu, ",
  "ja506:43.4": "Nikkaddamā hehiti nīrajā ca. ",
  "ja506:44.1": "Etādisaṁ āvasa rājaseṭṭha, ",
  "ja506:44.2": "Vimānaseṭṭhaṁ bahu sobhamānaṁ; ",
  "ja506:44.3": "Bārāṇasiṁ nagaraṁ iddhaṁ phītaṁ, ",
  "ja506:44.4": "Rajjañca kārehi anomapaññā”ti. ",
  "ja506:45.1": "Campeyyajātakaṁ dasamaṁ. "
}