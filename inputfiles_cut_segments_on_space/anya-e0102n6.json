{
  "anya-e0102n6:0": "18. Diṭṭhivisuddhiniddeso",
  "anya-e0102n6:1": "Nāmarūpapariggahakathā",
  "anya-e0102n6:2_0": "662. Idāni yā “imesu bhūmibhūtesu dhammesu uggahaparipucchāvasena ñāṇaparicayaṁ katvā",
  "anya-e0102n6:2_1": "‘sīlavisuddhi ceva cittavisuddhi cā’ti dve mūlabhūtā visuddhiyo sampādetabbā”ti vuttā.",
  "anya-e0102n6:2_2": "Tattha sīlavisuddhi nāma suparisuddhaṁ pātimokkhasaṁvarādicatubbidhaṁ sīlaṁ, tañca",
  "anya-e0102n6:2_3": "sīlaniddese vitthāritameva. Cittavisuddhi nāma saupacārā aṭṭha samāpattiyo, tāpi",
  "anya-e0102n6:2_4": "cittasīsena vuttasamādhiniddese sabbākārena vitthāritā eva. Tasmā tā tattha vitthāritanayeneva veditabbā.",
  "anya-e0102n6:3_0": "Yaṁ pana vuttaṁ “diṭṭhivisuddhi, kaṅkhāvitaraṇavisuddhi, maggāmaggañāṇadassanavisuddhi,",
  "anya-e0102n6:3_1": "paṭipadāñāṇadassanavisuddhi, ñāṇadassanavisuddhīti imā pana pañca visuddhiyo sarīra”nti,",
  "anya-e0102n6:3_2": "tattha nāmarūpānaṁ yāthāvadassanaṁ diṭṭhivisuddhi nāma.",
  "anya-e0102n6:4_0": "663. Taṁ sampādetukāmena samathayānikena tāva ṭhapetvā nevasaññānāsaññāyatanaṁ avasesarūpārūpāvacarajjhānānaṁ",
  "anya-e0102n6:4_1": "aññatarato vuṭṭhāya vitakkādīni jhānaṅgāni, taṁsampayuttā ca dhammā lakkhaṇarasādivasena",
  "anya-e0102n6:4_2": "pariggahetabbā. Pariggahetvā sabbampetaṁ ārammaṇābhimukhaṁ namanato namanaṭṭhena",
  "anya-e0102n6:4_3": "nāmanti vavatthapetabbaṁ.",
  "anya-e0102n6:5_0": "Tato yathā nāma puriso antogehe sappaṁ disvā taṁ anubandhamāno tassa āsayaṁ passati,",
  "anya-e0102n6:5_1": "evameva ayampi yogāvacaro taṁ nāmaṁ upaparikkhanto “idaṁ nāmaṁ kiṁ nissāya pavattatī”ti",
  "anya-e0102n6:5_2": "pariyesamāno tassa nissayaṁ hadayarūpaṁ passati. Tato hadayarūpassa nissayabhūtāni,",
  "anya-e0102n6:5_3": "bhūtanissitāni ca sesupādāyarūpānīti rūpaṁ pariggaṇhāti. So sabbampetaṁ ruppanato",
  "anya-e0102n6:5_4": "rūpanti vavatthapeti. Tato namanalakkhaṇaṁ nāmaṁ, ruppanalakkhaṇaṁ rūpanti saṅkhepato",
  "anya-e0102n6:5_5": "nāmarūpaṁ vavatthapeti.",
  "anya-e0102n6:6_0": "664.Suddhavipassanāyāniko pana ayameva vā samathayāniko catudhātuvavatthāne vuttānaṁ",
  "anya-e0102n6:6_1": "tesaṁ tesaṁ dhātupariggahamukhānaṁ aññataramukhavasena saṅkhepato vā vitthārato vā",
  "anya-e0102n6:6_2": "catasso dhātuyo pariggaṇhāti. Athassa yāthāvasarasalakkhaṇato āvibhūtāsu dhātūsu",
  "anya-e0102n6:6_3": "kammasamuṭṭhānamhi tāva kese “catasso dhātuyo, vaṇṇo, gandho, raso, ojā, jīvitaṁ,",
  "anya-e0102n6:6_4": "kāyappasādo”ti evaṁ kāyadasakavasena dasa rūpāni, tattheva bhāvassa atthitāya bhāvadasakavasena",
  "anya-e0102n6:6_5": "dasa, tattheva āhārasamuṭṭhānaṁ ojaṭṭhamakaṁ, utusamuṭṭhānaṁ, cittasamuṭṭhānanti",
  "anya-e0102n6:6_6": "aparānipi catuvīsatīti evaṁ catusamuṭṭhānesu catuvīsatikoṭṭhāsesu catucattālīsa catucattālīsa",
  "anya-e0102n6:6_7": "rūpāni, sedo, assu, kheḷo, siṅghāṇikāti imesu pana catūsu utucittasamuṭṭhānesu dvinnaṁ",
  "anya-e0102n6:6_8": "ojaṭṭhamakānaṁ vasena soḷasa soḷasa rūpāni, udariyaṁ, karīsaṁ, pubbo, muttanti imesu",
  "anya-e0102n6:6_9": "catūsu utusamuṭṭhānesu utusamuṭṭhānasseva ojaṭṭhamakassa vasena aṭṭha aṭṭha rūpāni",
  "anya-e0102n6:6_10": "pākaṭāni hontīti. Esa tāva dvattiṁsākāre nayo.",
  "anya-e0102n6:7_0": "Ye pana imasmiṁ dvattiṁsākāre āvibhūte apare dasa ākārā āvibhavanti. Tattha asitādiparipācake",
  "anya-e0102n6:7_1": "tāva kammaje tejokoṭṭhāsamhi ojaṭṭhamakañceva jīvitañcāti nava rūpāni, tathā cittaje",
  "anya-e0102n6:7_2": "assāsapassāsakoṭṭhāsepi ojaṭṭhamakañceva saddo cāti nava, sesesu catusamuṭṭhānesu",
  "anya-e0102n6:7_3": "aṭṭhasu jīvitanavakañceva tīṇi ca ojaṭṭhamakānīti tettiṁsa rūpāni pākaṭāni honti.",
  "anya-e0102n6:8_0": "Tassevaṁ vitthārato dvācattālīsākāravasena imesu bhūtupādāyarūpesu pākaṭesu jātesu",
  "anya-e0102n6:8_1": "vatthudvāravasena pañca cakkhudasakādayo, hadayavatthudasakañcāti aparānipi saṭṭhirūpāni",
  "anya-e0102n6:8_2": "pākaṭāni honti. So sabbānipi tāni ruppanalakkhaṇena ekato katvā “etaṁ rūpa”nti passati.",
  "anya-e0102n6:9_0": "Tassevaṁ pariggahitarūpassa dvāravasena arūpadhammā pākaṭā honti. Seyyathidaṁ – dvepañcaviññāṇāni,",
  "anya-e0102n6:9_1": "tisso manodhātuyo, aṭṭhasaṭṭhi manoviññāṇadhātuyoti ekāsīti lokiyacittāni, avisesena",
  "anya-e0102n6:9_2": "ca tehi cittehi sahajāto phasso, vedanā, saññā, cetanā, jīvitaṁ, cittaṭṭhiti, manasikāroti",
  "anya-e0102n6:9_3": "ime satta satta cetasikāti. Lokuttaracittāni pana neva suddhavipassakassa, na samathayānikassa",
  "anya-e0102n6:9_4": "pariggahaṁ gacchanti anadhigatattāti. So sabbepi te arūpadhamme namanalakkhaṇena",
  "anya-e0102n6:9_5": "ekato katvā “etaṁ nāma”nti passati. Evameko catudhātuvavatthānamukhena vitthārato",
  "anya-e0102n6:9_6": "nāmarūpaṁ vavatthapeti.",
  "anya-e0102n6:10_0": "665. Aparo aṭṭhārasadhātuvasena. Kathaṁ? Idha bhikkhu atthi imasmiṁ attabhāve cakkhudhātu…pe…",
  "anya-e0102n6:10_1": "manoviññāṇadhātūti dhātuyo āvajjitvā yaṁ loko setakaṇhamaṇḍalavicittaṁ āyatavitthataṁ",
  "anya-e0102n6:10_2": "akkhikūpake nhārusuttakena ābaddhaṁ maṁsapiṇḍaṁ “cakkhū”ti sañjānāti, taṁ aggahetvā",
  "anya-e0102n6:10_3": "khandhaniddese upādārūpesu vuttappakāraṁ cakkhupasādaṁ “cakkhudhātū”ti vavatthapeti.",
  "anya-e0102n6:11_0": "Yāni panassa nissayabhūtā catasso dhātuyo, parivārakāni cattāri vaṇṇa-gandha-rasa-ojā-rūpāni,",
  "anya-e0102n6:11_1": "anupālakaṁ jīvitindriyanti nava sahajātarūpāni, tattheva ṭhitāni kāyadasakabhāvadasakavasena",
  "anya-e0102n6:11_2": "vīsati kammajarūpāni, āhārasamuṭṭhānādīnaṁ tiṇṇaṁ ojaṭṭhamakānaṁ vasena catuvīsati",
  "anya-e0102n6:11_3": "anupādinnarūpānīti evaṁ sesāni tepaṇṇāsa rūpāni honti, na tāni ca “cakkhudhātū”ti",
  "anya-e0102n6:11_4": "vavatthapeti. Esa nayo sotadhātuādīsupi. Kāyadhātuyaṁ pana avasesāni tecattālīsa",
  "anya-e0102n6:11_5": "rūpāni honti. Keci pana utucittasamuṭṭhānāni saddena saha nava nava katvā pañcacattālīsāti vadanti.",
  "anya-e0102n6:12_0": "Iti ime pañca pasādā, tesañca visayā rūpasaddagandharasaphoṭṭhabbā pañcāti dasa rūpāni",
  "anya-e0102n6:12_1": "dasa dhātuyo honti. Avasesarūpāni dhammadhātuyeva honti. Cakkhuṁ pana nissāya rūpaṁ",
  "anya-e0102n6:12_2": "ārabbha pavattaṁ cittaṁ cakkhuviññāṇadhātu nāmāti evaṁ dvepañcaviññāṇāni pañca viññāṇadhātuyo",
  "anya-e0102n6:12_3": "honti. Tīṇi manodhātucittāni ekā manodhātu, aṭṭhasaṭṭhi manoviññāṇadhātucittāni manoviññāṇadhātūti",
  "anya-e0102n6:12_4": "sabbānipi ekāsīti lokiyacittāni satta viññāṇadhātuyo. Taṁsampayuttā phassādayo dhammadhātūti",
  "anya-e0102n6:12_5": "evamettha aḍḍhekādasa dhātuyo rūpaṁ, aḍḍhaṭṭhamā dhātuyo nāmanti evameko aṭṭhārasadhātuvasena",
  "anya-e0102n6:12_6": "nāmarūpaṁ vavatthapeti.",
  "anya-e0102n6:13_0": "666. Aparo dvādasāyatanavasena. Kathaṁ? Cakkhudhātuyaṁ vuttanayeneva ṭhapetvā tepaṇṇāsa",
  "anya-e0102n6:13_1": "rūpāni cakkhupasādamattaṁ “cakkhāyatana”nti vavatthapeti. Tattha vuttanayeneva ca",
  "anya-e0102n6:13_2": "sotaghānajivhākāyadhātuyo “sotaghānajivhākāyāyatanānī”ti, tesaṁ visayabhūte pañcadhamme",
  "anya-e0102n6:13_3": "“rūpasaddagandharasaphoṭṭhabbāyatanānī”ti, lokiyasattaviññāṇadhātuyo “manāyatana”nti,",
  "anya-e0102n6:13_4": "taṁsampayuttā phassādayo sesarūpañca “dhammāyatana”nti evamettha aḍḍhekādasa āyatanāni",
  "anya-e0102n6:13_5": "rūpaṁ, diyaḍḍhaāyatanāni nāmanti evameko dvādasāyatanavasena nāmarūpaṁ vavatthapeti.",
  "anya-e0102n6:14_0": "667. Aparo tato saṁkhittataraṁ khandhavasena vavatthapeti. Kathaṁ? Idha bhikkhu imasmiṁ",
  "anya-e0102n6:14_1": "sarīre catusamuṭṭhānā catasso dhātuyo, taṁnissito vaṇṇo, gandho, raso, ojā, cakkhupasādādayo",
  "anya-e0102n6:14_2": "pañca pasādā, vatthurūpaṁ, bhāvo, jīvitindriyaṁ, dvisamuṭṭhāno saddoti imāni sattarasa",
  "anya-e0102n6:14_3": "rūpāni sammasanupagāni nipphannāni rūparūpāni. Kāyaviññatti, vacīviññatti, ākāsadhātu,",
  "anya-e0102n6:14_4": "rūpassa lahutā, mudutā, kammaññatā, upacayo, santati, jaratā, aniccatāti imāni pana",
  "anya-e0102n6:14_5": "dasa rūpāni na sammasanupagāni, ākāravikāraantaraparicchedamattakāni, na nipphannarūpāni,",
  "anya-e0102n6:14_6": "na rūparūpāni. Apica kho rūpānaṁ ākāravikāraantaraparicchedamattato rūpanti saṅkhaṁ",
  "anya-e0102n6:14_7": "gatāni. Iti sabbāni petāni sattavīsati rūpāni rūpakkhandho, ekāsītiyā lokiyacittehi",
  "anya-e0102n6:14_8": "saddhiṁ uppannā vedanā vedanākkhandho, taṁsampayuttā saññā saññākkhandho, saṅkhārā",
  "anya-e0102n6:14_9": "saṅkhārakkhandho, viññāṇaṁ viññāṇakkhandhoti. Iti rūpakkhandho rūpaṁ, cattāro arūpino",
  "anya-e0102n6:14_10": "khandhā nāmanti evameko pañcakkhandhavasena nāmarūpaṁ vavatthapeti.",
  "anya-e0102n6:15_0": "668. Aparo “yaṁkiñci rūpaṁ sabbaṁ rūpaṁ cattāri mahābhūtāni catunnañca mahābhūtānaṁ",
  "anya-e0102n6:15_1": "upādāyarūpa”nti evaṁ saṁkhitteneva imasmiṁ attabhāve rūpaṁ pariggahetvā, tathā manāyatanañceva",
  "anya-e0102n6:15_2": "dhammāyatanekadesañca nāmanti pariggahetvā “iti idañca nāmaṁ idañca rūpaṁ, idaṁ vuccati",
  "anya-e0102n6:15_3": "nāmarūpa”nti saṅkhepato nāmarūpaṁ vavatthapeti.",
  "anya-e0102n6:16_0": "669. Sace panassa tena tena mukhena rūpaṁ pariggahetvā arūpaṁ pariggaṇhato sukhumattā",
  "anya-e0102n6:16_1": "arūpaṁ na upaṭṭhāti, tena dhuranikkhepaṁ akatvā rūpameva punappunaṁ sammasitabbaṁ",
  "anya-e0102n6:16_2": "manasikātabbaṁ pariggahetabbaṁ vavatthapetabbaṁ. Yathā yathā hissa rūpaṁ suvikkhālitaṁ",
  "anya-e0102n6:16_3": "hoti nijjaṭaṁ suparisuddhaṁ, tathā tathā tadārammaṇā arūpadhammā sayameva pākaṭā honti.",
  "anya-e0102n6:17_0": "Yathā hi cakkhumato purisassa aparisuddhe ādāse mukhanimittaṁ olokentassa nimittaṁ",
  "anya-e0102n6:17_1": "na paññāyati, so “nimittaṁ na paññāyatī”ti na ādāsaṁ chaḍḍeti, atha kho naṁ punappunaṁ",
  "anya-e0102n6:17_2": "parimajjati. Tassa parisuddhe ādāse nimittaṁ sayameva pākaṭaṁ hoti. Yathā ca telatthiko",
  "anya-e0102n6:17_3": "tilapiṭṭhaṁ doṇiyaṁ ākiritvā udakena paripphosetvā ekavāraṁ dvevāraṁ pīḷanamattena",
  "anya-e0102n6:17_4": "tele anikkhamante na tilapiṭṭhaṁ chaḍḍeti, atha kho naṁ punappunaṁ uṇhodakena paripphosetvā",
  "anya-e0102n6:17_5": "madditvā pīḷeti. Tassevaṁ karoto vippasannaṁ tilatelaṁ nikkhamati. Yathā vā pana",
  "anya-e0102n6:17_6": "udakaṁ pasādetukāmo katakaṭṭhiṁ gahetvā antoghaṭe hatthaṁ otāretvā ekadvevāre ghaṁsanamattena",
  "anya-e0102n6:17_7": "udake avippasīdante na katakaṭṭhiṁ chaḍḍeti, atha kho naṁ punappunaṁ ghaṁsati. Tassevaṁ",
  "anya-e0102n6:17_8": "karontassa kalalakaddamaṁ sannisīdati. Udakaṁ acchaṁ hoti vippasannaṁ, evamevaṁ tena",
  "anya-e0102n6:17_9": "bhikkhunā dhuranikkhepaṁ akatvā rūpameva punappunaṁ sammasitabbaṁ manasikātabbaṁ",
  "anya-e0102n6:17_10": "pariggahetabbaṁ vavatthapetabbaṁ.",
  "anya-e0102n6:18_0": "Yathā yathā hissa rūpaṁ suvikkhālitaṁ hoti nijjaṭaṁ suparisuddhaṁ, tathā tathā tappaccanīkakilesā",
  "anya-e0102n6:18_1": "sannisīdanti, kaddamupari udakaṁ viya cittaṁ pasannaṁ hoti. Tadārammaṇā arūpadhammā",
  "anya-e0102n6:18_2": "sayameva pākaṭā honti. Evaṁ aññāhipi ucchucoragoṇadadhimacchādīhi upamāhi ayamattho pakāsetabbo.",
  "anya-e0102n6:19": "Arūpadhammānaṁ upaṭṭhānākārakathā",
  "anya-e0102n6:20_0": "670. Evaṁ suvisuddharūpapariggahassa panassa arūpadhammā tīhi ākārehi upaṭṭhahanti",
  "anya-e0102n6:20_1": "phassavasena vā vedanāvasena vā viññāṇavasena vā. Kathaṁ? Ekassa tāva “pathavīdhātu",
  "anya-e0102n6:20_2": "kakkhaḷalakkhaṇā”tiādinā nayena dhātuyo pariggaṇhantassa paṭhamābhinipāto phasso,",
  "anya-e0102n6:20_3": "taṁsampayuttā vedanā vedanākkhandho, saññā saññākkhandho, saddhiṁ phassena cetanā",
  "anya-e0102n6:20_4": "saṅkhārakkhandho, cittaṁ viññāṇakkhandhoti upaṭṭhāti. Tathā “kese pathavīdhātu kakkhaḷalakkhaṇā…pe…",
  "anya-e0102n6:20_5": "assāsapassāse pathavīdhātu kakkhaḷalakkhaṇā”ti paṭhamābhinipāto phasso, taṁsampayuttā",
  "anya-e0102n6:20_6": "vedanā vedanākkhandho…pe… cittaṁ viññāṇakkhandhoti upaṭṭhāti. Evaṁ arūpadhammā phassavasena upaṭṭhahanti.",
  "anya-e0102n6:21_0": "Ekassa “pathavīdhātu kakkhaḷalakkhaṇā”ti tadārammaṇarasānubhavanakavedanā vedanākkhandho,",
  "anya-e0102n6:21_1": "taṁsampayuttā saññā saññākkhandho, taṁsampayutto phasso ca cetanā ca saṅkhārakkhandho,",
  "anya-e0102n6:21_2": "taṁsampayuttaṁ cittaṁ viññāṇakkhandhoti upaṭṭhāti. Tathā “kese pathavīdhātu kakkhaḷalakkhaṇā",
  "anya-e0102n6:21_3": "…pe… assāsapassāse pathavīdhātu kakkhaḷalakkhaṇā”ti tadārammaṇarasānubhavanakavedanā",
  "anya-e0102n6:21_4": "vedanākkhandho…pe… taṁsampayuttaṁ cittaṁ viññāṇakkhandhoti upaṭṭhāti. Evaṁ vedanāvasena",
  "anya-e0102n6:21_5": "arūpadhammā upaṭṭhahanti.",
  "anya-e0102n6:22_0": "Aparassa “pathavīdhātu kakkhaḷalakkhaṇā”ti ārammaṇapaṭivijānanaṁ viññāṇaṁ viññāṇakkhandho,",
  "anya-e0102n6:22_1": "taṁsampayuttā vedanā vedanākkhandho, saññā saññākkhandho, phasso ca cetanā ca saṅkhārakkhandhoti",
  "anya-e0102n6:22_2": "upaṭṭhāti. Tathā “kese pathavīdhātu kakkhaḷalakkhaṇā…pe… assāsapassāse pathavīdhātu",
  "anya-e0102n6:22_3": "kakkhaḷalakkhaṇā”ti ārammaṇapaṭivijānanaṁ viññāṇaṁ viññāṇakkhandho, taṁsampayuttā",
  "anya-e0102n6:22_4": "vedanā vedanākkhandho, saññā saññākkhandho, phasso ca cetanā ca saṅkhārakkhandhoti",
  "anya-e0102n6:22_5": "upaṭṭhāti. Evaṁ viññāṇavasena arūpadhammā upaṭṭhahanti.",
  "anya-e0102n6:23_0": "Eteneva upāyena “kammasamuṭṭhāne kese pathavīdhātu kakkhaḷalakkhaṇā”tiādinā nayena",
  "anya-e0102n6:23_1": "dvācattālīsāya dhātukoṭṭhāsesu catunnaṁ catunnaṁ dhātūnaṁ vasena, sesesu ca cakkhudhātuādīsu",
  "anya-e0102n6:23_2": "rūpapariggahamukhesu sabbaṁ nayabhedaṁ anugantvā yojanā kātabbā.",
  "anya-e0102n6:24_0": "671. Yasmā ca evaṁ suvisuddharūpapariggahasseva tassa arūpadhammā tīhākārehi pākaṭā",
  "anya-e0102n6:24_1": "honti. Tasmā suvisuddharūpapariggaheneva arūpapariggahāya yogo kātabbo, na itarena.",
  "anya-e0102n6:24_2": "Sace hi ekasmiṁ vā rūpadhamme upaṭṭhite dvīsu vā rūpaṁ pahāya arūpapariggahaṁ ārabhati",
  "anya-e0102n6:24_3": "kammaṭṭhānato parihāyati, pathavīkasiṇabhāvanāya vuttappakārā pabbateyyā gāvī viya.",
  "anya-e0102n6:24_4": "Suvisuddharūpapariggahassa pana arūpapariggahāya yogaṁ karoto kammaṭṭhānaṁ vuddhiṁ",
  "anya-e0102n6:24_5": "virūḷhiṁ vepullaṁ pāpuṇāti.",
  "anya-e0102n6:25_0": "So evaṁ phassādīnaṁ vasena upaṭṭhite cattāro arūpino khandhe nāmanti, tesaṁ ārammaṇabhūtāni",
  "anya-e0102n6:25_1": "cattāri mahābhūtāni, catunnañca mahābhūtānaṁ upādāyarūpaṁ rūpanti vavatthapeti. Iti",
  "anya-e0102n6:25_2": "aṭṭhārasa dhātuyo dvādasāyatanāni pañcakkhandhāti sabbepi tebhūmake dhamme khaggena",
  "anya-e0102n6:25_3": "samuggaṁ vivaramāno viya yamakatālakandaṁ phālayamāno viya ca nāmañca rūpañcāti dvedhā",
  "anya-e0102n6:25_4": "vavatthapeti. Nāmarūpamattato uddhaṁ añño satto vā puggalo vā devo vā brahmā vā natthīti niṭṭhaṁ gacchati.",
  "anya-e0102n6:26": "Sambahulasuttantasaṁsandanā",
  "anya-e0102n6:27_0": "672. So evaṁ yāthāvasarasato nāmarūpaṁ vavatthapetvā suṭṭhutaraṁ “satto puggalo”ti",
  "anya-e0102n6:27_1": "imissā lokasamaññāya pahānatthāya sattasammohassa samatikkamatthāya asammohabhūmiyaṁ",
  "anya-e0102n6:27_2": "cittaṁ ṭhapanatthāya sambahulasuttantavasena “nāmarūpamattamevidaṁ, na satto, na",
  "anya-e0102n6:27_3": "puggalo atthī”ti etamatthaṁ saṁsandetvā vavatthapeti. Vuttañhetaṁ –",
  "anya-e0102n6:28": "“Yathāpi aṅgasambhārā, hoti saddo ratho iti;",
  "anya-e0102n6:29": "Evaṁ khandhesu santesu, hoti sattoti sammutī”ti. ;",
  "anya-e0102n6:30_0": "Aparampi vuttaṁ, “seyyathāpi, āvuso, kaṭṭhañca paṭicca valliñca paṭicca mattikañca",
  "anya-e0102n6:30_1": "paṭicca tiṇañca paṭicca ākāso parivārito agārantveva saṅkhaṁ gacchati, evameva kho,",
  "anya-e0102n6:30_2": "āvuso, aṭṭhiñca paṭicca nhāruñca paṭicca maṁsañca paṭicca cammañca paṭicca ākāso",
  "anya-e0102n6:30_3": "parivārito rūpantveva saṅkhaṁ gacchatī”ti.",
  "anya-e0102n6:31": "Aparampi vuttaṁ –",
  "anya-e0102n6:32": "“Dukkhameva hi sambhoti, dukkhaṁ tiṭṭhati veti ca;",
  "anya-e0102n6:33": "Nāññatra dukkhā sambhoti, nāññaṁ dukkhā nirujjhatī”ti. ;",
  "anya-e0102n6:34": "Upamāhi nāmarūpavibhāvanā",
  "anya-e0102n6:35_0": "673. Evaṁ anekasatehi suttantehi nāmarūpameva dīpitaṁ, na satto na puggalo. Tasmā",
  "anya-e0102n6:35_1": "yathā akkhacakkapañjaraīsādīsu aṅgasambhāresu ekenākārena saṇṭhitesu rathoti vohāramattaṁ",
  "anya-e0102n6:35_2": "hoti, paramatthato ekekasmiṁ aṅge upaparikkhiyamāne ratho nāma natthi. Yathā ca kaṭṭhādīsu",
  "anya-e0102n6:35_3": "gehasambhāresu ekenākārena ākāsaṁ parivāretvā ṭhitesu gehanti vohāramattaṁ hoti,",
  "anya-e0102n6:35_4": "paramatthato gehaṁ nāma natthi. Yathā ca aṅguliaṅguṭṭhādīsu ekenākārena ṭhitesu muṭṭhīti",
  "anya-e0102n6:35_5": "vohāramattaṁ hoti. Doṇitantiādīsu vīṇāti. Hatthiassādīsu senāti. Pākāragehagopurādīsu",
  "anya-e0102n6:35_6": "nagaranti. Khandhasākhāpalāsādīsu ekenākārena ṭhitesu rukkhoti vohāramattaṁ hoti,",
  "anya-e0102n6:35_7": "paramatthato ekekasmiṁ avayave upaparikkhiyamāne rukkho nāma natthi. Evamevaṁ pañcasu",
  "anya-e0102n6:35_8": "upādānakkhandhesu sati “satto, puggalo”ti vohāramattaṁ hoti, paramatthato ekekasmiṁ",
  "anya-e0102n6:35_9": "dhamme upaparikkhiyamāne “asmīti vā ahanti vā”ti gāhassa vatthubhūto satto nāma natthi.",
  "anya-e0102n6:35_10": "Paramatthato pana nāmarūpamattameva atthīti. Evaṁ passato hi dassanaṁ yathābhūtadassanaṁ nāma hoti.",
  "anya-e0102n6:36_0": "674. Yo panetaṁ yathābhūtadassanaṁ pahāya “satto atthī”ti gaṇhāti. So tassa vināsaṁ",
  "anya-e0102n6:36_1": "anujāneyya avināsaṁ vā. Avināsaṁ anujānanto sassate patati. Vināsaṁ anujānanto ucchede",
  "anya-e0102n6:36_2": "patati. Kasmā? Khīranvayassa dadhino viya tadanvayassa aññassa abhāvato. So “sassato",
  "anya-e0102n6:36_3": "satto”ti gaṇhanto olīyati nāma. “Ucchijjatī”ti gaṇhanto atidhāvati nāma. Tenāha bhagavā –",
  "anya-e0102n6:37": "“Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke, cakkhumanto ca passanti.",
  "anya-e0102n6:38_0": "“Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasamuditā.",
  "anya-e0102n6:38_1": "Tesaṁ bhavanirodhāya dhamme desiyamāne cittaṁ na pakkhandati nappasīdati na santiṭṭhati",
  "anya-e0102n6:38_2": "nādhimuccati. Evaṁ kho, bhikkhave, olīyanti eke.",
  "anya-e0102n6:39_0": "“Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā",
  "anya-e0102n6:39_1": "jigucchamānā vibhavaṁ abhinandanti, yato kira bho ayaṁ attā kāyassa bhedā ucchijjati",
  "anya-e0102n6:39_2": "vinassati, na hoti paraṁmaraṇā, etaṁ santaṁ, etaṁ paṇītaṁ, etaṁ yāthāvanti. Evaṁ",
  "anya-e0102n6:39_3": "kho, bhikkhave, atidhāvanti eke.",
  "anya-e0102n6:40_0": "“Kathañca, bhikkhave, cakkhumanto passanti? Idha, bhikkhave, bhikkhu bhūtaṁ bhūtato",
  "anya-e0102n6:40_1": "passati, bhūtaṁ bhūtato disvā bhūtassa nibbidāya virāgāya nirodhāya paṭipanno hoti.",
  "anya-e0102n6:40_2": "Evaṁ kho, bhikkhave, cakkhumanto passantī”ti.",
  "anya-e0102n6:41_0": "675. Tasmā yathā dāruyantaṁ suññaṁ nijjīvaṁ nirīhakaṁ, atha ca pana dārurajjukasamāyogavasena",
  "anya-e0102n6:41_1": "gacchatipi tiṭṭhatipi. Saīhakaṁ sabyāpāraṁ viya khāyati, evamidaṁ nāmarūpampi suññaṁ",
  "anya-e0102n6:41_2": "nijjīvaṁ nirīhakaṁ, atha ca pana aññamaññasamāyogavasena gacchatipi tiṭṭhatipi. Saīhakaṁ",
  "anya-e0102n6:41_3": "sabyāpāraṁ viya khāyatīti daṭṭhabbaṁ. Tenāhu porāṇā –",
  "anya-e0102n6:42": "“Nāmañca rūpañca idhatthi saccato,",
  "anya-e0102n6:43": "Na hettha satto manujo ca vijjati;",
  "anya-e0102n6:44": "Suññaṁ idaṁ yantamivābhisaṅkhataṁ,",
  "anya-e0102n6:45": "Dukkhassa puñjo tiṇakaṭṭhasādiso”ti.",
  "anya-e0102n6:46_0": "Na kevalañcetaṁ dāruyantupamāya, aññāhipi naḷakalāpīādīhi upamāhi vibhāvetabbaṁ –",
  "anya-e0102n6:46_1": "yathā hi dvīsu naḷakalāpīsu aññamaññaṁ nissāya ṭhapitāsu ekā ekissā upatthambho hoti,",
  "anya-e0102n6:46_2": "ekissā patamānāya itarāpi patati, evamevaṁ pañcavokārabhave nāmarūpaṁ aññamaññaṁ",
  "anya-e0102n6:46_3": "nissāya pavattati, ekaṁ ekassa upatthambho hoti. Maraṇavasena ekasmiṁ patamāne itarampi",
  "anya-e0102n6:46_4": "patati. Tenāhu porāṇā –",
  "anya-e0102n6:47": "“Yamakaṁ nāmarūpañca, ubho aññoññanissitā;",
  "anya-e0102n6:48": "Ekasmiṁ bhijjamānasmiṁ, ubho bhijjanti paccayā”ti.",
  "anya-e0102n6:49_0": "676. Yathā ca daṇḍābhihataṁ bheriṁ nissāya sadde pavattamāne aññā bherī, añño saddo,",
  "anya-e0102n6:49_1": "bherisaddā asammissā, bherī saddena suññā, saddo bheriyā suñño, evamevaṁ vatthudvārārammaṇasaṅkhātaṁ",
  "anya-e0102n6:49_2": "rūpaṁ nissāya nāme pavattamāne aññaṁ rūpaṁ, aññaṁ nāmaṁ, nāmarūpā asammissā, nāmaṁ",
  "anya-e0102n6:49_3": "rūpena suññaṁ, rūpaṁ nāmena suññaṁ, apica kho bheriṁ paṭicca saddo viya rūpaṁ paṭicca",
  "anya-e0102n6:49_4": "nāmaṁ pavattati. Tenāhu porāṇā –",
  "anya-e0102n6:50": "“Na cakkhuto jāyare phassapañcamā,",
  "anya-e0102n6:51": "Na rūpato no ca ubhinnamantarā;",
  "anya-e0102n6:52": "Hetuṁ paṭiccappabhavanti saṅkhatā,",
  "anya-e0102n6:53": "Yathāpi saddo pahaṭāya bheriyā.",
  "anya-e0102n6:54": "“Na sotato jāyare phassapañcamā,",
  "anya-e0102n6:55": "Na saddato no ca ubhinnamantarā…pe….",
  "anya-e0102n6:56": "“Na ghānato jāyare phassapañcamā,",
  "anya-e0102n6:57": "Na gandhato no ca ubhinnamantarā…pe….",
  "anya-e0102n6:58": "“Na jivhāto jāyare phassapañcamā,",
  "anya-e0102n6:59": "Na rasato no ca ubhinnamantarā…pe….",
  "anya-e0102n6:60": "“Na kāyato jāyare phassapañcamā,",
  "anya-e0102n6:61": "Na phassato no ca ubhinnamantarā…pe….",
  "anya-e0102n6:62": "“Na vatthurūpā pabhavanti saṅkhatā,",
  "anya-e0102n6:63": "Na cāpi dhammāyatanehi niggatā;",
  "anya-e0102n6:64": "Hetuṁ paṭiccappabhavanti saṅkhatā,",
  "anya-e0102n6:65": "Yathāpi saddo pahaṭāya bheriyā”ti.",
  "anya-e0102n6:66_0": "677. Apicettha nāmaṁ nittejaṁ na sakena tejena pavattituṁ sakkoti, na khādati, na",
  "anya-e0102n6:66_1": "pivati, na byāharati, na iriyāpathaṁ kappeti. Rūpampi nittejaṁ na sakena tejena pavattituṁ",
  "anya-e0102n6:66_2": "sakkoti. Na hi tassā khāditukāmatā, nāpi pivitukāmatā, na byāharitukāmatā, na iriyāpathaṁ",
  "anya-e0102n6:66_3": "kappetukāmatā, atha kho nāmaṁ nissāya rūpaṁ pavattati, rūpaṁ nissāya nāmaṁ pavattati,",
  "anya-e0102n6:66_4": "nāmassa khāditukāmatāya pivitukāmatāya byāharitukāmatāya iriyāpathaṁ kappetukāmatāya",
  "anya-e0102n6:66_5": "sati rūpaṁ khādati, pivati, byāharati, iriyāpathaṁ kappeti.",
  "anya-e0102n6:67_0": "Imassa panatthassa vibhāvanatthāya imaṁ upamaṁ udāharanti – yathā jaccandho ca pīṭhasappī",
  "anya-e0102n6:67_1": "ca disāpakkamitukāmā assu, jaccandho pīṭhasappiṁ evamāha “ahaṁ kho bhaṇe, sakkomi",
  "anya-e0102n6:67_2": "pādehi pādakaraṇīyaṁ kātuṁ, natthi ca me cakkhūni yehi samavisamaṁ passeyya”nti.",
  "anya-e0102n6:67_3": "Pīṭhasappīpi jaccandhaṁ evamāha “ahaṁ kho bhaṇe, sakkomi cakkhunā cakkhukaraṇīyaṁ",
  "anya-e0102n6:67_4": "kātuṁ, natthi ca me pādāni yehi abhikkameyyaṁ vā paṭikkameyyaṁ vā”ti. So tuṭṭhahaṭṭho",
  "anya-e0102n6:67_5": "jaccandho pīṭhasappiṁ aṁsakūṭaṁ āropesi. Pīṭhasappī jaccandhassa aṁsakūṭe nisīditvā",
  "anya-e0102n6:67_6": "evamāha “vāmaṁ muñca dakkhiṇaṁ gaṇha, dakkhiṇaṁ muñca vāmaṁ gaṇhā”ti. Tattha jaccandhopi",
  "anya-e0102n6:67_7": "nittejo dubbalo na sakena tejena sakena balena gacchati, pīṭhasappīpi nittejo dubbalo",
  "anya-e0102n6:67_8": "na sakena tejena sakena balena gacchati, na ca tesaṁ aññamaññaṁ nissāya gamanaṁ nappavattati,",
  "anya-e0102n6:67_9": "evamevaṁ nāmampi nittejaṁ na sakena tejena uppajjati, na tāsu tāsu kiriyāsu pavattati.",
  "anya-e0102n6:67_10": "Rūpampi nittejaṁ na sakena tejena uppajjati, na tāsu tāsu kiriyāsu pavattati, na",
  "anya-e0102n6:67_11": "ca tesaṁ aññamaññaṁ nissāya uppatti vā pavatti vā na hoti. Tenetaṁ vuccati –",
  "anya-e0102n6:68": "“Na sakena balena jāyare,",
  "anya-e0102n6:69": "Nopi sakena balena tiṭṭhare;",
  "anya-e0102n6:70": "Paradhammavasānuvattino,",
  "anya-e0102n6:71": "Jāyare saṅkhatā attadubbalā.",
  "anya-e0102n6:72": "“Parapaccayato ca jāyare,",
  "anya-e0102n6:73": "Paraārammaṇato samuṭṭhitā;",
  "anya-e0102n6:74": "Ārammaṇapaccayehi ca,",
  "anya-e0102n6:75": "Paradhammehi cime pabhāvitā.",
  "anya-e0102n6:76": "“Yathāpi nāvaṁ nissāya, manussā yanti aṇṇave;",
  "anya-e0102n6:77": "Evameva rūpaṁ nissāya, nāmakāyo pavattati.",
  "anya-e0102n6:78": "“Yathā ca manusse nissāya, nāvā gacchati aṇṇave;",
  "anya-e0102n6:79": "Evameva nāmaṁ nissāya, rūpakāyo pavattati.",
  "anya-e0102n6:80": "“Ubho nissāya gacchanti, manussā nāvā ca aṇṇave;",
  "anya-e0102n6:81": "Evaṁ nāmañca rūpañca, ubho aññoññanissitā”ti.",
  "anya-e0102n6:82_0": "Evaṁ nānānayehi nāmarūpaṁ vavatthāpayato sattasaññaṁ abhibhavitvā asammohabhūmiyaṁ",
  "anya-e0102n6:82_1": "ṭhitaṁ nāmarūpānaṁ yāthāvadassanaṁ diṭṭhivisuddhīti veditabbaṁ. Nāmarūpavavatthānantipi",
  "anya-e0102n6:82_2": "saṅkhāraparicchedotipi etasseva adhivacanaṁ.",
  "anya-e0102n6:83": "Iti sādhujanapāmojjatthāya kate visuddhimagge",
  "anya-e0102n6:84": "Paññābhāvanādhikāre",
  "anya-e0102n6:85": "Diṭṭhivisuddhiniddeso nāma",
  "anya-e0102n6:86": "Aṭṭhārasamo paricchedo."
}