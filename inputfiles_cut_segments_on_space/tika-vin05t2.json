{
  "tika-vin05t2:0": "2. Parikkhāravinicchayakathā",
  "tika-vin05t2:1_0": "6.Parikkhāroti samaṇaparikkhāro. Tatrāyaṁ kappiyākappiyaparikkhāravinicchayo (pārā.",
  "tika-vin05t2:1_1": "aṭṭha. 1.85) – keci tālapaṇṇacchattaṁ anto vā bahi vā pañcavaṇṇena suttena sibbitvā",
  "tika-vin05t2:1_2": "vaṇṇamaṭṭhaṁ karonti, taṁ na vaṭṭati. Ekavaṇṇena pana nīlena vā pītakena vā yena",
  "tika-vin05t2:1_3": "kenaci suttena anto vā bahi vā sibbituṁ , chattadaṇḍaggāhakaṁ salākapañjaraṁ vā vinandhituṁ",
  "tika-vin05t2:1_4": "vaṭṭati, tañca kho thirakaraṇatthaṁ vaṭṭati, na vaṇṇamaṭṭhatthāya. Chattapaṇṇesu",
  "tika-vin05t2:1_5": "makaradantakaṁ vā aḍḍhacandakaṁ vā chindituṁ na vaṭṭati. Chattadaṇḍe gehatthambhesu",
  "tika-vin05t2:1_6": "viya ghaṭako vā vāḷarūpakaṁ vā na vaṭṭati. Sacepi sabbattha āraggena lekhā dinnā",
  "tika-vin05t2:1_7": "hoti, sāpi na vaṭṭati. Ghaṭakaṁ vā vāḷarūpakaṁ vā bhinditvā dhāretabbaṁ, lekhāpi",
  "tika-vin05t2:1_8": "ghaṁsitvā vā apanetabbā, suttakena vā daṇḍo veṭhetabbo. Daṇḍabunde pana ahicchattakasaṇṭhānaṁ",
  "tika-vin05t2:1_9": "vaṭṭati. Vātappahārena acalanatthaṁ chattamaṇḍalikaṁ rajjukehi gāhetvā daṇḍe bandhanti,",
  "tika-vin05t2:1_10": "tasmiṁ bandhanaṭṭhāne valayamiva ukkiritvā lekhaṁ ṭhapenti, sā vaṭṭati.",
  "tika-vin05t2:2_0": "7. Cīvaramaṇḍanatthāya nānāsuttakehi satapadisadisaṁ sibbantā āgantukapaṭṭaṁ ṭhapenti,",
  "tika-vin05t2:2_1": "aññampi yaṁ kiñci sūcikammavikāraṁ karonti, paṭṭamukhe vā pariyante vā veṇiṁ vā saṅkhalikaṁ",
  "tika-vin05t2:2_2": "vā muggaraṁ vā evamādi sabbaṁ na vaṭṭati, pakatisūcikammameva vaṭṭati. Gaṇṭhikapaṭṭakañca",
  "tika-vin05t2:2_3": "pāsakapaṭṭakañca aṭṭhakoṇampi soḷasakoṇampi karonti, tattha agghiyagayamuggarādīni",
  "tika-vin05t2:2_4": "dassenti, kakkaṭakkhīni ukkiranti, sabbaṁ na vaṭṭati, catukoṇameva vaṭṭati, koṇasuttapīḷakā",
  "tika-vin05t2:2_5": "ca cīvare ratte duviññeyyarūpā vaṭṭanti. Kañjikapiṭṭhakhaliaalakādīsu cīvaraṁ pakkhipituṁ",
  "tika-vin05t2:2_6": "na vaṭṭati, cīvarakammakāle pana hatthamalasūcimalādīnaṁ dhovanatthaṁ kiliṭṭhakāle",
  "tika-vin05t2:2_7": "ca dhovanatthaṁ vaṭṭati, gandhaṁ vā lākhaṁ vā telaṁ vā rajane pakkhipituṁ na vaṭṭati.",
  "tika-vin05t2:3_0": "Rajanesu ca haliddiṁ ṭhapetvā sabbaṁ mūlarajanaṁ vaṭṭati, mañjiṭṭhiñca tuṅgahārañca",
  "tika-vin05t2:3_1": "ṭhapetvā sabbaṁ khandharajanaṁ vaṭṭati. Tuṅgahāro nāma eko sakaṇṭakarukkho, tassa",
  "tika-vin05t2:3_2": "haritālavaṇṇaṁ khandharajanaṁ hoti. Loddañca kaṇḍulañca ṭhapetvā sabbaṁ tacarajanaṁ",
  "tika-vin05t2:3_3": "vaṭṭati. Allipattañca nīlipattañca ṭhapetvā sabbaṁ pattarajanaṁ vaṭṭati. Gihiparibhuttakaṁ",
  "tika-vin05t2:3_4": "pana allipattena ekavāraṁ rajituṁ vaṭṭati. Kiṁsukapupphañca kusumbhapupphañca ṭhapetvā",
  "tika-vin05t2:3_5": "sabbaṁ puppharajanaṁ vaṭṭati. Phalarajane pana na kiñci na vaṭṭati (mahāva. aṭṭha. 344).",
  "tika-vin05t2:4_0": "8. Cīvaraṁ rajitvā saṅkhena vā maṇinā vā yena kenaci na ghaṭṭetabbaṁ, bhūmiyaṁ jāṇukāni",
  "tika-vin05t2:4_1": "nihantvā hatthehi gahetvā doṇiyampi na ghaṁsitabbaṁ. Doṇiyaṁ vā phalake vā ṭhapetvā",
  "tika-vin05t2:4_2": "ante gāhāpetvā hatthena paharituṁ pana vaṭṭati, tampi muṭṭhinā na kātabbaṁ. Porāṇakattherā",
  "tika-vin05t2:4_3": "pana doṇiyampi na ṭhapesuṁ. Eko cīvaraṁ gahetvā tiṭṭhati, aparo hatthe katvā hatthena",
  "tika-vin05t2:4_4": "paharati. Cīvarassa kaṇṇasuttakaṁ na vaṭṭati, rajitakāle chinditabbaṁ. Yaṁ pana ‘‘anujānāmi,",
  "tika-vin05t2:4_5": "bhikkhave, kaṇṇasuttaka’’nti (mahāva. 344) evaṁ anuññātaṁ, taṁ anuvāte pāsakaṁ katvā",
  "tika-vin05t2:4_6": "bandhitabbaṁ rajanakāle lagganatthāya. Gaṇṭhikepi sobhākaraṇatthaṁ lekhā vā pīḷakā",
  "tika-vin05t2:4_7": "vā na vaṭṭati, nāsetvā paribhuñjitabbaṁ.",
  "tika-vin05t2:5_0": "9. Patte vā thālake vā āraggena lekhaṁ karonti anto vā bahi vā, na vaṭṭati. Pattaṁ",
  "tika-vin05t2:5_1": "bhamaṁ āropetvā majjitvā pacanti ‘‘maṇivaṇṇaṁ karissāmā’’ti, na vaṭṭati, telavaṇṇo",
  "tika-vin05t2:5_2": "pana vaṭṭati. Pattamaṇḍale bhittikammaṁ na vaṭṭati, makaradantakaṁ pana vaṭṭati.",
  "tika-vin05t2:6": "Dhamakaraṇachattakassa upari vā heṭṭhā vā dhamakaraṇakucchiyaṁ vā lekhā na vaṭṭati, chattamukhavaṭṭiyaṁ panassa lekhā vaṭṭati.",
  "tika-vin05t2:7_0": "10. Kāyabandhanassa sobhanatthaṁ tahiṁ tahiṁ diguṇaṁ suttaṁ koṭṭenti, kakkaṭakkhīni",
  "tika-vin05t2:7_1": "uṭṭhāpenti, na vaṭṭati, ubhosu pana antesu dasāmukhassa thirabhāvāya diguṇaṁ koṭṭetuṁ",
  "tika-vin05t2:7_2": "vaṭṭati. Dasāmukhe pana ghaṭakaṁ vā makaramukhaṁ vā deḍḍubhasīsaṁ vā yaṁ kiñci vikārarūpaṁ",
  "tika-vin05t2:7_3": "kātuṁ na vaṭṭati, tattha tattha acchīni dassetvā mālākammādīni vā katvā koṭṭitakāyabandhanampi",
  "tika-vin05t2:7_4": "na vaṭṭati, ujukameva pana macchakaṇṭakaṁ vā khajjūripattakaṁ vā maṭṭhakapaṭṭikaṁ",
  "tika-vin05t2:7_5": "vā katvā koṭṭetuṁ vaṭṭati. Kāyabandhanassa dasā ekā vaṭṭati, dve tīṇi cattāripi vaṭṭanti,",
  "tika-vin05t2:7_6": "tato paraṁ na vaṭṭanti. Rajjukakāyabandhanaṁ ekameva vaṭṭati, pāmaṅgasaṇṭhānaṁ pana",
  "tika-vin05t2:7_7": "ekampi na vaṭṭati, dasā pana pāmaṅgasaṇṭhānāpi vaṭṭati, bahurajjuke ekato katvā ekena",
  "tika-vin05t2:7_8": "nirantaraṁ veṭhetvā kataṁ bahurajjukanti na vattabbaṁ, taṁ vaṭṭati.",
  "tika-vin05t2:8": "Kāyabandhanavidhe aṭṭhamaṅgalādikaṁ yaṁ kiñci vikārarūpaṁ na vaṭṭati, paricchedalekhāmattaṁ vaṭṭati. Vidhakassa ubhosu antesu thirakaraṇatthāya ghaṭakaṁ karonti, ayampi vaṭṭati.",
  "tika-vin05t2:9_0": "11. Añjaniyaṁ itthipurisacatuppadasakuṇarūpaṁ vā mālākammalatākammamakaradantakagomuttakaaḍḍhacandakādibhedaṁ",
  "tika-vin05t2:9_1": "vā vikārarūpaṁ na vaṭṭati, ghaṁsitvā vā bhinditvā vā yathā vā na paññāyati, tathā",
  "tika-vin05t2:9_2": "suttakena veṭhetvā vaḷañjetabbā. Ujukameva pana caturaṁsā vā aṭṭhaṁsā vā soḷasaṁsā",
  "tika-vin05t2:9_3": "vā añjanī vaṭṭati. Heṭṭhatopissā dve vā tisso vā vaṭṭalekhāyo vaṭṭanti, gīvāyampissā",
  "tika-vin05t2:9_4": "pidhānakabandhanatthaṁ ekā vaṭṭalekhā vaṭṭati.",
  "tika-vin05t2:10_0": "Añjanīsalākāyapi vaṇṇamaṭṭhakammaṁ na vaṭṭati, añjanīthavikāyapi yaṁ kiñci nānāvaṇṇena",
  "tika-vin05t2:10_1": "suttena vaṇṇamaṭṭhakammaṁ na vaṭṭati. Eseva nayo kuñcikakosakepi. Kuñcikāya vaṇṇamaṭṭhakammaṁ",
  "tika-vin05t2:10_2": "na vaṭṭati, tathā sipāṭikāya. Ekavaṇṇasuttena pana yena kenaci yaṁ kiñci sibbituṁ vaṭṭati.",
  "tika-vin05t2:11_0": "12. Ārakaṇṭakepi vaṭṭamaṇikaṁ vā aññaṁ vā vaṇṇamaṭṭhaṁ na vaṭṭati, gīvāyaṁ pana paricchedalekhā",
  "tika-vin05t2:11_1": "vaṭṭati. Pipphalikepi maṇikaṁ vā pīḷakaṁ vā yaṁ kiñci uṭṭhāpetuṁ na vaṭṭati, daṇḍake",
  "tika-vin05t2:11_2": "pana paricchedalekhā vaṭṭati. Nakhacchedanaṁ valitakaṁyeva karonti, tasmā taṁ vaṭṭati.",
  "tika-vin05t2:11_3": "Uttarāraṇiyaṁ vāpi araṇidhanuke vā uparipellanadaṇḍake vā mālākammādi yaṁ kiñci vaṇṇamaṭṭhaṁ",
  "tika-vin05t2:11_4": "na vaṭṭati. Pellanadaṇḍakassa pana vemajjhe maṇḍalaṁ hoti, tattha paricchedalekhāmattaṁ",
  "tika-vin05t2:11_5": "vaṭṭati. Sūcisaṇḍāsaṁ karonti, yena sūciṁ ḍaṁsāpetvā ghaṁsanti, tattha makaramukhādikaṁ",
  "tika-vin05t2:11_6": "yaṁ kiñci vaṇṇamaṭṭhaṁ na vaṭṭati, sūciḍaṁsanatthaṁ pana mukhamattaṁ hoti, taṁ vaṭṭati.",
  "tika-vin05t2:12_0": "Dantakaṭṭhacchedanavāsiyampi yaṁ kiñci vaṇṇamaṭṭhaṁ na vaṭṭati, ujukameva kappiyalohena",
  "tika-vin05t2:12_1": "ubhosu vā passesu caturaṁsaṁ vā aṭṭhaṁsaṁ vā bandhituṁ vaṭṭati. Kattaradaṇḍepi yaṁ",
  "tika-vin05t2:12_2": "kiñci vaṇṇamaṭṭhaṁ na vaṭṭati, heṭṭhā ekā vā dve vā vaṭṭalekhā upari ahicchattakamakuḷamattañca vaṭṭati.",
  "tika-vin05t2:13_0": "13. Telabhājanesu visāṇe vā nāḷiyaṁ vā alābuke vā āmaṇḍasārake vā ṭhapetvā itthirūpaṁ",
  "tika-vin05t2:13_1": "purisarūpañca avasesaṁ sabbampi vaṇṇamaṭṭhakammaṁ vaṭṭati. Mañcapīṭhe bhisibimbohane",
  "tika-vin05t2:13_2": "bhūmattharaṇe pādapuñchane caṅkamanabhisiyā sammuñjaniyaṁ kacavarachaḍḍanake rajanadoṇikāya",
  "tika-vin05t2:13_3": "pānīyauḷuṅke pānīyaghaṭe pādakathalikāya phalakapīṭhake valayādhārake daṇḍādhārake",
  "tika-vin05t2:13_4": "pattapidhāne tālavaṇṭe bījaneti etesu sabbaṁ mālākammādi vaṇṇamaṭṭhakammaṁ vaṭṭati.",
  "tika-vin05t2:14_0": "14. Senāsane pana dvārakavāṭavātapānakavāṭādīsu sabbaratanamayampi vaṇṇamaṭṭhakammaṁ",
  "tika-vin05t2:14_1": "vaṭṭati. Senāsane kiñci paṭisedhetabbaṁ natthi aññatra viruddhasenāsanā . Viruddhasenāsanaṁ",
  "tika-vin05t2:14_2": "nāma aññesaṁ sīmāya rājavallabhehi katasenāsanaṁ vuccati. Tasmā ye tādisaṁ senāsanaṁ",
  "tika-vin05t2:14_3": "karonti, te vattabbā ‘‘mā amhākaṁ sīmāya senāsanaṁ karothā’’ti. Anādiyitvā karontiyeva,",
  "tika-vin05t2:14_4": "punapi vattabbā ‘‘mā evaṁ akattha, mā amhākaṁ uposathapavāraṇānaṁ antarāyamakattha,",
  "tika-vin05t2:14_5": "mā sāmaggiṁ bhindittha, tumhākaṁ senāsanaṁ katampi kataṭṭhāne na ṭhassatī’’ti. Sace",
  "tika-vin05t2:14_6": "balakkārena karontiyeva, yadā tesaṁ lajjiparisā ussannā hoti, sakkā ca hoti laddhuṁ",
  "tika-vin05t2:14_7": "dhammiko vinicchayo, tadā tesaṁ pesetabbaṁ ‘‘tumhākaṁ āvāsaṁ harathā’’ti. Sace yāvatatiyaṁ",
  "tika-vin05t2:14_8": "pesite haranti, sādhu. No ce haranti, ṭhapetvā bodhiñca cetiyañca avasesasenāsanāni",
  "tika-vin05t2:14_9": "bhinditabbāni, no ca kho aparibhogaṁ karontehi, paṭipāṭiyā pana chadanagopānasīiṭṭhakādīni",
  "tika-vin05t2:14_10": "apanetvā tesaṁ pesetabbaṁ ‘‘tumhākaṁ dabbasambhāre harathā’’ti. Sace haranti, sādhu.",
  "tika-vin05t2:14_11": "No ce haranti, atha tesu dabbasambhāresu himavassavātātapādīhi pūtibhūtesu vā corehi",
  "tika-vin05t2:14_12": "vā haṭesu agginā vā daḍḍhesu sīmasāmikā bhikkhū anupavajjā, na labbhā codetuṁ ‘‘tumhehi",
  "tika-vin05t2:14_13": "amhākaṁ dabbasambhārā nāsitā’’ti vā ‘‘tumhākaṁ gīvā’’ti vā. Yaṁ pana sīmasāmikehi",
  "tika-vin05t2:14_14": "bhikkhūhi kataṁ, taṁ sukatameva hoti. Yopi bhikkhu bahussuto vinayaññū aññaṁ bhikkhuṁ",
  "tika-vin05t2:14_15": "akappiyaparikkhāraṁ gahetvā vicarantaṁ disvā chindāpeyya vā bhindāpeyya vā, anupavajjo,",
  "tika-vin05t2:14_16": "so neva codetabbo na sāretabbo, na taṁ labbhā vattuṁ ‘‘ayaṁ nāma mama parikkhāro",
  "tika-vin05t2:14_17": "tayā nāsito, taṁ me dehī’’ti.",
  "tika-vin05t2:15": "Iti pāḷimuttakavinayavinicchayasaṅgahe",
  "tika-vin05t2:16": "Parikkhāravinicchayakathā samattā."
}