{
  "tika-abh07t14:0": "6. Rūpaparicchedavaṇṇanā",
  "tika-abh07t14:1_0": "1. Evaṁ tāva cittacetasikavasena duvidhaṁ abhidhammatthaṁ dassetvā idāni rūpaṁ, tadanantarañca",
  "tika-abh07t14:1_1": "nibbānaṁ dassetumārabhanto āha ‘‘ettāvatā’’tyādi. Sappabhedappavattikā uddesaniddesapaṭiniddesavasena",
  "tika-abh07t14:1_2": "tīhi paricchedehi vuttappabhedavanto, pavattipaṭisandhivasena dvīhi paricchedehi",
  "tika-abh07t14:1_3": "vuttappavattivanto ca cittacetasikā dhammā ettāvatā pañcahi paricchedehi vibhattā",
  "tika-abh07t14:1_4": "hi yasmā, idāni yathānuppattaṁ rūpaṁ pavuccatīti yojanā.",
  "tika-abh07t14:2_0": "2. Idāni yathāpaṭiññātarūpavibhāgatthaṁ mātikaṁ ṭhapetuṁ ‘‘samuddesā’’tyādi vuttaṁ.",
  "tika-abh07t14:2_1": "Saṅkhepato uddisanaṁ samuddeso. Ekavidhādivasena vibhajanaṁ vibhāgo, samuṭṭhāti etasmā",
  "tika-abh07t14:2_2": "phalanti samuṭṭhānaṁ, kammādayo rūpajanakapaccayā. Cakkhudasakādayo kalāpā. Pavattikkamato",
  "tika-abh07t14:2_3": "ceti bhavakālasattabhedena rūpānaṁ uppattikkamato.",
  "tika-abh07t14:3": "Rūpasamuddesavaṇṇanā",
  "tika-abh07t14:4_0": "3. Upādinnānupādinnasantānesu sasambhāradhātuvasena mahantā hutvā bhūtā pātubhūtāti",
  "tika-abh07t14:4_1": "mahābhūtā (dha. sa. aṭṭha. 584). Athavā anekavidhaabbhutavisesadassanena, anekābhūtadassanena",
  "tika-abh07t14:4_2": "vā mahantāni abbhutāni, abhūtāni vā etesūti mahābhūtā, māyākārādayo. Tehi samānā",
  "tika-abh07t14:4_3": "sayaṁ anīlādisabhāvāneva nīlādiupādāyarūpadassanāditoti mahābhūtā. Manāpavaṇṇasaṇṭhānādīhi",
  "tika-abh07t14:4_4": "vā sattānaṁ vañcikā yakkhiniādayo viya manāpaitthipurisarūpadassanādinā sattānaṁ",
  "tika-abh07t14:4_5": "vañcakattā mahantāni abhūtāni etesūti mahābhūtā. Vuttampi hetaṁ –",
  "tika-abh07t14:5": "‘‘Mahantā pātubhūtāti, mahābhūtasamāti vā;",
  "tika-abh07t14:6": "Vañcakattā abhūtena, ‘mahābhūtā’ti sammatā’’ti. (abhidha. 626);",
  "tika-abh07t14:7_0": "Atha vā mahantapātubhāvato mahantāni bhavanti etesu upādārūpāni, bhūtāni cāti mahābhūtāni.",
  "tika-abh07t14:7_1": "Mahābhūte upādāya pavattaṁ rūpaṁ upādāyarūpaṁ. Yadi evaṁ ‘‘ekaṁ mahābhūtaṁ paṭicca",
  "tika-abh07t14:7_2": "tato mahābhūtā’’tyādivacanato (paṭṭhā. 1.1.53) ekekamahābhūtā sesamahābhūtānaṁ nissayā",
  "tika-abh07t14:7_3": "hontīti tesampi upādāyarūpatāpasaṅgoti? Nayidamevaṁ upādāyeva pavattarūpānaṁ taṁsamaññāsiddhito.",
  "tika-abh07t14:7_4": "Yañhi mahābhūte upādiyati, sayañca aññehi upādīyati. Na taṁ upādāyarūpaṁ. Yaṁ pana",
  "tika-abh07t14:7_5": "upādīyateva, na kenaci upādīyati, tadeva upādāyarūpanti natthi bhūtānaṁ tabbohārappasaṅgo.",
  "tika-abh07t14:7_6": "Apica catunnaṁ mahābhūtānaṁ upādāyarūpanti upādāyarūpalakkhaṇanti natthi tayo upādāya",
  "tika-abh07t14:7_7": "pavattānaṁ upādāyarūpatāti.",
  "tika-abh07t14:8_0": "4. Pathanaṭṭhena pathavī, tarupabbatādīnaṁ pakatipathavī viya sahajātarūpānaṁ patiṭṭhānabhāvena",
  "tika-abh07t14:8_1": "pakkhāyati, upaṭṭhātīti vuttaṁ hoti, pathavī eva dhātu salakkhaṇadhāraṇādito nissattanijjīvaṭṭhena",
  "tika-abh07t14:8_2": "sarīraselāvayavadhātusadisattā cāti pathavīdhātu. Āpeti sahajātarūpāni pattharati,",
  "tika-abh07t14:8_3": "āpāyati vā brūheti vaḍḍhetīti āpo. Tejeti paripāceti, niseti vā tikkhabhāvena sesabhūtattayaṁ",
  "tika-abh07t14:8_4": "usmāpetīti tejo. Vāyati desantaruppattihetubhāvena bhūtasaṅghātaṁ pāpetīti vāyo.",
  "tika-abh07t14:8_5": "Catassopi panetā yathākkamaṁ kathinattadavattauṇhattavitthambhanattalakkhaṇāti daṭṭhabbaṁ.",
  "tika-abh07t14:9_0": "5. Cakkhādīnaṁ vacanattho heṭṭhā kathitova. Pasādarūpaṁ nāma catunnaṁ mahābhūtānaṁ",
  "tika-abh07t14:9_1": "pasannabhāvahetukattā. Taṁ pana yathākkamaṁ daṭṭhukāmatāsotukāmatāghāyitukāmatāsāyitukāmatāphusitukāmatānidānakammasamuṭṭhānabhūtappasādalakkhaṇaṁ.",
  "tika-abh07t14:9_2": "Tattha cakkhu tāva majjhe kaṇhamaṇḍalassa ūkāsirappamāṇe abhimukhe ṭhitānaṁ sarīrasaṇṭhānuppattipadese",
  "tika-abh07t14:9_3": "telamiva picupaṭalāni sattakkhipaṭalāni byāpetvā dhāraṇanahāpanamaṇḍanabījanakiccāhi",
  "tika-abh07t14:9_4": "catūhi dhātīhi viya khattiyakumāro sandhāraṇabandhanaparipācanasamudīraṇakiccāhi",
  "tika-abh07t14:9_5": "catūhi dhātūhi katūpakāraṁ utucittāhārehi upatthambhiyamānaṁ āyunā paripāliyamānaṁ",
  "tika-abh07t14:9_6": "vaṇṇādīhi parivāritaṁ yathāyogaṁ cakkhuviññāṇādīnaṁ vatthudvārabhāvaṁ sadhentaṁ pavattati,",
  "tika-abh07t14:9_7": "itaraṁ ‘‘sasambhāracakkhū’’ti vuccati. Evaṁ sotādayopi yathākkamaṁ sotabilabbhantare",
  "tika-abh07t14:9_8": "aṅgulivedhanākāraṁ upacitatanutambalomaṁ, nāsikabbhantare ajapadasaṇṭhānaṁ, jivhāmajjhe",
  "tika-abh07t14:9_9": "uppaladalaggasaṇṭhānaṁ padesaṁ abhibyāpetvā pavattanti, itaraṁ pana ṭhapetvā kammajatejassa",
  "tika-abh07t14:9_10": "patiṭṭhānaṭṭhānaṁ kesaggalomagganakhaggasukkhacammāni ca avasesaṁ sakalasarīraṁ pharitvā",
  "tika-abh07t14:9_11": "pavattati. Evaṁ santepi itarehi tassa saṅkaro na hoti bhinnanissayalakkhaṇattā. Ekanissayānipi",
  "tika-abh07t14:9_12": "hi rūparasādīni lakkhaṇabhedato asaṁkiṇṇāti kiṁ pana bhinnanissayā pasādā.",
  "tika-abh07t14:10_0": "6. Āpodhātuyā sukhumabhāvena phusituṁ asakkuṇeyyattā vuttaṁ ‘‘āpodhātu vivajjitaṁ",
  "tika-abh07t14:10_1": "bhūtattayasaṅkhāta’’nti. Kiñcāpi hi sītatā phusitvā gayhati, sā pana tejoyeva. Mande",
  "tika-abh07t14:10_2": "hi uṇhatte sītabuddhi sītatāsaṅkhātassa kassaci guṇassa abhāvato. Tayidaṁ sītabuddhiyā",
  "tika-abh07t14:10_3": "anavaṭṭhitabhāvato viññāyati pārāpāre viya. Tathā hi ghammakāle ātape ṭhatvā chāyaṁ",
  "tika-abh07t14:10_4": "paviṭṭhānaṁ sītabuddhi hoti, tattheva cirakālaṁ ṭhitānaṁ uṇhabuddhi. Yadi ca āpodhātu",
  "tika-abh07t14:10_5": "sītatā siyā, uṇhabhāvena saha ekasmiṁ kalāpe upalabbheyya, na cevaṁ upalabbhati,",
  "tika-abh07t14:10_6": "tasmā viññāyati ‘‘na āpodhātu sītatā’’ti. Ye pana ‘‘davatā āpodhātu, sā ca phusitvā",
  "tika-abh07t14:10_7": "gayhatī’’ti vadanti, te vattabbā ‘‘davatā nāma phusitvā gayhatīti idaṁ āyasmantānaṁ",
  "tika-abh07t14:10_8": "abhimānamattaṁ saṇṭhāne viyā’’ti. Vuttañhetaṁ porāṇehi –",
  "tika-abh07t14:11": "‘‘Davatāsahavuttīni, tīṇi bhūtāni samphusaṁ;",
  "tika-abh07t14:12": "Davataṁ samphusāmīti, lokoyamabhimaññati.",
  "tika-abh07t14:13": "‘‘Bhūte phusitvā saṇṭhānaṁ, manasā gaṇhato yathā;",
  "tika-abh07t14:14": "Paccakkhato phusāmīti, viññeyyā davatā tathā’’ti.",
  "tika-abh07t14:15_0": "Gocararūpaṁ nāma pañcaviññāṇavisayabhāvato. Gāvo indriyāni caranti etthāti gocaranti",
  "tika-abh07t14:15_1": "hi ārammaṇassetaṁ nāmaṁ. Taṁ panetaṁ pañcavidhampi yathākkamaṁ cakkhuviññāṇādīnaṁ",
  "tika-abh07t14:15_2": "gocarabhāvalakkhaṇaṁ, cakkhādipaṭihananalakkhaṇaṁ vā.",
  "tika-abh07t14:16_0": "7. Itthiyā bhāvo itthattaṁ (dha. sa. aṭṭha. 632). Purisassa bhāvo purisattaṁ. Tattha",
  "tika-abh07t14:16_1": "itthiliṅganimittakuttākappahetubhāvalakkhaṇaṁ itthattaṁ, purisaliṅgādihetubhāvalakkhaṇaṁ",
  "tika-abh07t14:16_2": "purisattaṁ. Tattha itthīnaṁ aṅgajātaṁ itthiliṅgaṁ. Sarādhippāyā itthinimittaṁ ‘‘itthī’’ti",
  "tika-abh07t14:16_3": "sañjānanassa paccayabhāvato. Avisadaṭhānagamananisajjādi itthikuttaṁ. Itthisaṇṭhānaṁ",
  "tika-abh07t14:16_4": "itthākappo. Purisaliṅgādīnipi vuttanayena daṭṭhabbāni. Aṭṭhakathāyaṁ pana aññathā",
  "tika-abh07t14:16_5": "itthiliṅgādīni vaṇṇitāni. Taṁ pana evaṁ saṅgahetvā vadanti –",
  "tika-abh07t14:17": "‘‘Liṅgaṁ hatthādisaṇṭhānaṁ, nimittaṁ mihitādikaṁ;",
  "tika-abh07t14:18": "Kuttaṁ suppādinā kīḷā, ākappo gamanādika’’nti.",
  "tika-abh07t14:19": "Bhāvarūpaṁ nāma bhavati etena itthādiabhidhānaṁ, buddhi cāti katvā. Taṁ panetaṁ kāyindriyaṁ viya sakalasarīraṁ pharitvā tiṭṭhati.",
  "tika-abh07t14:20_0": "8. Hadayameva manodhātumanoviññāṇadhātūnaṁ nissayattā vatthu cāti hadayavatthu. Tathā",
  "tika-abh07t14:20_1": "hi taṁ dhātudvayanissayabhāvalakkhaṇaṁ, tañca hadayakosabbhantare aḍḍhapasatamattaṁ",
  "tika-abh07t14:20_2": "lohitaṁ nissāya pavattati. Rūpakaṇḍe avuttassapi panetassa āgamato, yuttito ca atthibhāvo",
  "tika-abh07t14:20_3": "daṭṭhabbo. Tattha, taṁ rūpaṁ nissāya manodhātu ca manoviññāṇadhātu ca vattanti ‘‘yaṁ",
  "tika-abh07t14:20_4": "rūpaṁ manodhātuyā ca manoviññāṇadhātuyā ca taṁsampayuttakānañca dhammānaṁ nissayapaccayena",
  "tika-abh07t14:20_5": "paccayo’’ti (paṭṭhā. 1.1.8) evamāgataṁ paṭṭhānavacanaṁ āgamo. Yutti panevaṁ daṭṭhabbā –",
  "tika-abh07t14:21": "‘‘Nipphannabhūtikādhārā, dve dhātū kāmarūpinaṁ;",
  "tika-abh07t14:22": "Rūpānubandhavuttittā, cakkhuviññāṇādayo viya.",
  "tika-abh07t14:23": "‘‘Cakkhādinissitānetā, tassaññādhārabhāvato;",
  "tika-abh07t14:24": "Nāpi rūpādike tesaṁ, bahiddhāpi pavattito.",
  "tika-abh07t14:25": "‘‘Na cāpi jīvitaṁ tassa, kiccantaraniyuttito;",
  "tika-abh07t14:26": "Na ca bhāvadvayaṁ tasmiṁ, asantepi pavattito.",
  "tika-abh07t14:27": "‘‘Tasmā tadaññaṁ vatthu taṁ, bhūtikanti vijāniyaṁ;",
  "tika-abh07t14:28": "Vatthālambadukānantu, desanābhedato idaṁ;",
  "tika-abh07t14:29": "Dhammasaṅgaṇipāṭhasmiṁ, na akkhātaṁ mahesinā’’ti.",
  "tika-abh07t14:30_0": "9. Jīvanti tenāti jīvitaṁ, tadeva kammajarūpaparipālane ādhipaccayogato indriyanti",
  "tika-abh07t14:30_1": "jīvitindriyaṁ. Tathā hetaṁ kammajarūpaparipālanalakkhaṇaṁ. Yathāsakaṁ khaṇamattaṭṭhāyīnampi",
  "tika-abh07t14:30_2": "hi sahajātānaṁ pavattihetubhāveneva anupālakaṁ. Na hi tesaṁ kammaṁyeva ṭhitikāraṇaṁ",
  "tika-abh07t14:30_3": "hoti āhārajādīnaṁ āhārādi viya kammassa taṅkhaṇābhāvato. Idaṁ pana saha pācanagginā",
  "tika-abh07t14:30_4": "anavasesaupādinnakāyaṁ byāpetvā pavattati.",
  "tika-abh07t14:31_0": "10. Kabaḷaṁ katvā ajjhoharīyatīti kabaḷīkāro āhāro, idañca savatthukaṁ katvā āhāraṁ",
  "tika-abh07t14:31_1": "dassetuṁ vuttaṁ. Sendriyakāyopatthambhanahetubhūtā pana aṅgamaṅgānusārī rasaharasaṅkhātā",
  "tika-abh07t14:31_2": "ajjhoharitabbāhārasinehabhūtā ojā idha āhārarūpaṁ nāma. Tathā hetaṁ sendriyakāyopatthambhanahetubhāvalakkhaṇaṁ,",
  "tika-abh07t14:31_3": "ojaṭṭhamakarūpāharaṇalakkhaṇaṁ vā.",
  "tika-abh07t14:32_0": "11. Kakkhaḷattādinā attano attano sabhāvena upalabbhanato sabhāvarūpaṁ nāma. Uppādādīhi,",
  "tika-abh07t14:32_1": "aniccatādīhi vā lakkhaṇehi sahitanti salakkhaṇaṁ. Paricchedādibhāvaṁ vinā attano",
  "tika-abh07t14:32_2": "sabhāveneva kammādīhi paccayehi nipphannattā nippharūpaṁ nāma. Ruppanasabhāvo rūpaṁ,",
  "tika-abh07t14:32_3": "tena yuttampi rūpaṁ, yathā ‘‘arisaso, nīluppala’’nti, svāyaṁ rūpa-saddo ruḷhiyā ataṁsabhāvepi",
  "tika-abh07t14:32_4": "pavattatīti aparena rūpa-saddena visesetvā ‘‘rūparūpa’’nti vuttaṁ yathā ‘‘dukkhadukkha’’nti.",
  "tika-abh07t14:32_5": "Paricchedādibhāvaṁ atikkamitvā sabhāveneva upalabbhanato lakkhaṇattayāropanena sammasituṁ",
  "tika-abh07t14:32_6": "arahattā sammasanarūpaṁ.",
  "tika-abh07t14:33_0": "12. Na kassatīti akāso. Akāsoyeva ākāso, nijjīvaṭṭhena dhātu cāti ākāsadhātu. Cakkhudasakādiekekakalāpagatarūpānaṁ",
  "tika-abh07t14:33_1": "kalāpantarehi asaṁkiṇṇabhāvāpādanavasena paricchedakaṁ, tehi vā paricchijjamānaṁ,",
  "tika-abh07t14:33_2": "tesaṁ paricchedamattaṁ vā rūpaṁ paricchedarūpaṁ. Tañhi taṁ taṁ rūpakalāpaṁ paricchindantaṁ",
  "tika-abh07t14:33_3": "viya hoti. Vijjamānepi ca kalāpantarabhūtehi kalāpantarabhūtānaṁ samphuṭṭhabhāve",
  "tika-abh07t14:33_4": "taṁtaṁrūpavivittatā rūpapariyanto ākāso. Yesañca so paricchedo, tehi sayaṁ asamphuṭṭhoyeva.",
  "tika-abh07t14:33_5": "Aññathā paricchinnatā na siyā tesaṁ rūpānaṁ byāpībhāvāpattito. Abyāpitā hi asamphuṭṭhatā.",
  "tika-abh07t14:33_6": "Tenāha bhagavā ‘‘asamphuṭṭhaṁ catūhi mahābhūtehī’’ti (dha. sa. 637).",
  "tika-abh07t14:34_0": "13. Calamānakāyena adhippāyaṁ viññāpeti, sayañca tena viññāyatīti kāyaviññatti. Saviññāṇakasaddasaṅkhātavācāya",
  "tika-abh07t14:34_1": "adhippāyaṁ viññāpeti, sayañca tāya viññāyatīti vacīviññatti. Tattha abhikkamādijanakacittasamuṭṭhānavāyodhātuyā",
  "tika-abh07t14:34_2": "sahajātarūpasanthambhanasandhāraṇacalitesu sahakārīkāraṇabhūto phandamānakāyaphandanataṁhetukavāyodhātuvinimutto",
  "tika-abh07t14:34_3": "mahantaṁ pāsāṇaṁ ukkhipantassa sabbathāmena gahaṇakāle ussāhanavikāro viya rūpakāyassa",
  "tika-abh07t14:34_4": "pariphandanapaccayabhāvena upalabbhamāno vikāro kāyaviññatti. Sā hi phandamānakāyena",
  "tika-abh07t14:34_5": "adhippāyaṁ viññāpeti. Na hi viññattivikārarahitesu rukkhacalanādīsu ‘‘idamesa kāretī’’ti",
  "tika-abh07t14:34_6": "adhippāyaggahaṇaṁ diṭṭhanti. Hatthacalanādīsu ca phandamānakāyaggahaṇānantaraṁ aviññāyamānantarehi",
  "tika-abh07t14:34_7": "manodvārajavanehi gayhamānattā sayañca kāyena viññāyati.",
  "tika-abh07t14:35_0": "Kathaṁ pana viññattivasena hatthacalanādayo hontīti? Vuccate – ekāvajjanavīthiyaṁ",
  "tika-abh07t14:35_1": "sattasu javanesu sattamajavanasamuṭṭhānavāyodhātu viññattivikārasahitāva paṭhamajavanādisamuṭṭhānāhi",
  "tika-abh07t14:35_2": "vāyodhātūhi laddhopatthambhā desantaruppattihetubhāvena calayati cittajaṁ, purimajavanādisambhūtā",
  "tika-abh07t14:35_3": "pana santhambhanasandhāraṇamattakarā tassa upakārāya hontīti. Yathā hi sattahi yugehi",
  "tika-abh07t14:35_4": "ākaḍḍhitabbasakaṭe sattamayugayuttāyeva goṇā heṭṭhā chasu yugesu yuttagoṇehi laddhūpatthambhā",
  "tika-abh07t14:35_5": "sakaṭaṁ cālenti, paṭhamayugādiyuttā pana upatthambhanasandhāraṇamattameva sādhentā",
  "tika-abh07t14:35_6": "tesaṁ upakārāya honti, evaṁsampadamidaṁ daṭṭhabbaṁ.",
  "tika-abh07t14:36_0": "Desantaruppattiyeva cettha calanaṁ uppannadesato kesaggamattampi dhammānaṁ saṅkamanābhāvato.",
  "tika-abh07t14:36_1": "Itarathā nesaṁ abyāpārakatā, khaṇikatā ca na siyā. Desantaruppattihetubhāvoti ca",
  "tika-abh07t14:36_2": "yathā attanā sahajarūpāni heṭṭhimajavanasamuṭṭhitarūpehi patiṭṭhitaṭṭhānato aññattha",
  "tika-abh07t14:36_3": "uppajjanti, evaṁ tehi saha tattha uppattiyevāti daṭṭhabbaṁ, ettha pana cittaje calite",
  "tika-abh07t14:36_4": "taṁsambandhena itarampi calati nadīsote pakkhittasukkhagomayapiṇḍaṁ viya. Tathā calayituṁ",
  "tika-abh07t14:36_5": "asakkonti yopi paṭhamajavanādisamuṭṭhānavāyodhātuyo viññattivikārasahitāyeva yena",
  "tika-abh07t14:36_6": "disābhāgena ayaṁ abhikkamādīni pavattetukāmo, tadabhimukhabhāvavikārasambhavato.",
  "tika-abh07t14:36_7": "Evañca katvā manodvārāvajjanassapi viññattisamuṭṭhāpakattaṁ vakkhati. Vacībhedakaracittasamuṭṭhānapathavīdhātuyā",
  "tika-abh07t14:36_8": "akkharuppattiṭṭhānagataupādinnarūpehi saha ghaṭṭanapaccayabhūto eko vikāro vacīviññatti.",
  "tika-abh07t14:36_9": "Yaṁ panettha vattabbaṁ, taṁ kāyaviññattiyaṁ vuttanayena daṭṭhabbaṁ.",
  "tika-abh07t14:37_0": "Ayaṁ pana viseso – yathā tattha ‘‘phandamānakāyaggahaṇānantara’’nti vuttaṁ, evamidha",
  "tika-abh07t14:37_1": "‘‘suyyamānasaddasavanānantara’’nti yojetabbaṁ. Idha ca santhambhanādīnaṁ abhāvato",
  "tika-abh07t14:37_2": "sattamajavanasamuṭṭhitātyādinayo na labbhati. Ghaṭṭanena hi saddhiṁyeva saddo uppajjati.",
  "tika-abh07t14:37_3": "Ghaṭṭanañca paṭhamajavanādīsupi labbhateva. Ettha ca yathā ussāpetvā baddhagosīsatālapaṇṇādirūpāni",
  "tika-abh07t14:37_4": "disvā tadanantarappavattāya aviññāyamānantarāya manodvāravīthiyā gosīsādīnaṁ udakasahacāritappakāraṁ",
  "tika-abh07t14:37_5": "saññāṇaṁ gahetvā udakaggahaṇaṁ hoti, evaṁ vipphandamānasamuccāriyamānakāyasadde gahetvā",
  "tika-abh07t14:37_6": "tadanantarappavattāya aviññāyamānantarāya manodvāravīthiyā purimasiddhasambandhūpanissayāya",
  "tika-abh07t14:37_7": "sādhippāyavikāraggahaṇaṁ hotīti ayaṁ dvinnaṁ sādhāraṇā upamā.",
  "tika-abh07t14:38_0": "14. Lahubhāvo lahutā. Mudubhāvo mudutā. Kammaññabhāvo kammaññatā. Yathākkamañcetā",
  "tika-abh07t14:38_1": "arogino viya rūpānaṁ agarutā suparimadditacammassa viya akathinatā sudhantasuvaṇṇassa",
  "tika-abh07t14:38_2": "viya sarīrakiriyānaṁ anukūlabhāvoti daṭṭhabbaṁ. Aññamaññaṁ avijahantassapi hi lahutādittayassa",
  "tika-abh07t14:38_3": "taṁtaṁvikārādhikarūpehi nānattaṁ vuccati, dandhattakaradhātukkhobhappaṭipakkhapaccayasamuṭṭhāno",
  "tika-abh07t14:38_4": "hi rūpavikāro lahutā. Thaddhattakaradhātukkhobhappaṭipakkhapaccayasamuṭṭhāno mudutā.",
  "tika-abh07t14:38_5": "Sarīrakiriyānaṁ ananukūlabhāvakaradhātukkhobhappaṭipakkhapaccayasamuṭṭhāno kammaññatāti.",
  "tika-abh07t14:39_0": "15. Upacayanaṁ upacayo, paṭhamacayotyattho ‘‘upaññatta’’ntyādīsu viya upa-saddassa",
  "tika-abh07t14:39_1": "paṭhamatthajotanato. Santāno santati, pabandhotyattho. Tattha paṭisandhito paṭṭhāya",
  "tika-abh07t14:39_2": "yāva cakkhādidasakānaṁ uppatti, etthantare rūpuppādo upacayo nāma. Tato paraṁ santati",
  "tika-abh07t14:39_3": "nāma. Yathāsakaṁ khaṇamattaṭṭhāyīnaṁ rūpānaṁ nirodhābhimukhabhāvavasena jīraṇaṁ jarā,",
  "tika-abh07t14:39_4": "sāyeva jaratā, niccadhuvabhāvena na iccaṁ anupagantabbanti aniccaṁ, tassa bhāvo aniccatā,",
  "tika-abh07t14:39_5": "rūpaparibhedo. Lakkhaṇarūpaṁ nāma dhammānaṁ taṁtaṁavatthāvasena lakkhaṇahetuttā.",
  "tika-abh07t14:40_0": "16.Jātirūpamevāti paṭisandhito paṭṭhāya rūpānaṁ khaṇe khaṇe uppattibhāvato jātisaṅkhātaṁ",
  "tika-abh07t14:40_1": "rūpuppattibhāvena catusantatirūpappaṭibaddhavuttittā rūpasammatañca jātirūpameva",
  "tika-abh07t14:40_2": "upacayasantatibhāvena pavuccati paṭhamupariniccattasaṅkhātappavattiākārabhedato veneyyavasena",
  "tika-abh07t14:40_3": "‘‘upacayo santatī’’ti (dha. sa. 642) vibhajitvā vuttattā. Evañca katvā tāsaṁ niddese",
  "tika-abh07t14:40_4": "atthato abhedaṁ dassetuṁ ‘‘yo āyatanānaṁ ācayo, so rūpassa upacayo. Yo rūpassa upacayo,",
  "tika-abh07t14:40_5": "sā rūpassa santatī’’ti (dha. sa. 641-642) vuttaṁ. Ekādasavidhampīti sabhāgasaṅgahavasena ekādasappakārampi.",
  "tika-abh07t14:41_0": "17. Cattāro bhūtā, pañca pasādā, cattāro visayā, duvidho bhāvo, hadayarūpamiccapi",
  "tika-abh07t14:41_1": "idaṁ jīvitāhārarūpehi dvīhi saha aṭṭhārasavidhaṁ, tathā paricchedo ca duvidhā viññatti,",
  "tika-abh07t14:41_2": "tividho vikāro, catubbidhaṁ lakkhaṇanti rūpānaṁ paricchedavikārādibhāvaṁ vinā visuṁ",
  "tika-abh07t14:41_3": "paccayehi anibbattattā ime anipphannā dasa ceti aṭṭhavīsatividhaṁ bhave.",
  "tika-abh07t14:42": "Rūpasamuddesavaṇṇanā niṭṭhitā.",
  "tika-abh07t14:43": "Rūpavibhāgavaṇṇanā",
  "tika-abh07t14:44_0": "18. Idāni yathāuddiṭṭharūpānaṁ ekavidhādinayadassanatthaṁ ‘‘sabbañca paneta’’ntyādi",
  "tika-abh07t14:44_1": "vuttaṁ. Sampayuttassa alobhādihetuno abhāvā ahetukaṁ. Yathāsakaṁ paccayavantatāya",
  "tika-abh07t14:44_2": "sappaccayaṁ. Attānaṁ ārabbha pavattehi kāmāsavādīhi sahitattā sāsavaṁ. Paccayehi",
  "tika-abh07t14:44_3": "abhisaṅkhatattā saṅkhataṁ. Upādānakkhandhasaṅkhāte loke niyuttatāya lokiyaṁ. Kāmataṇhāya",
  "tika-abh07t14:44_4": "avacaritattā kāmāvacaraṁ. Arūpadhammānaṁ viya kassaci ārammaṇassa aggahaṇato nāssa",
  "tika-abh07t14:44_5": "ārammaṇanti anārammaṇaṁ. Tadaṅgādivasena pahātabbatābhāvato appahātabbaṁ. Iti-saddo",
  "tika-abh07t14:44_6": "pakārattho, tena ‘‘abyākata’’ntyādikaṁ sabbaṁ ekavidhanayaṁ saṅgaṇhāti.",
  "tika-abh07t14:45_0": "19.Ajjhattikarūpaṁ attabhāvasaṅkhātaṁ attānaṁ adhikicca uddissa pavattattā. Kāmaṁ",
  "tika-abh07t14:45_1": "aññepi hi ajjhattasambhūtā atthi, ruḷhīvasena pana cakkhādikaṁyeva ajjhattikaṁ. Atha",
  "tika-abh07t14:45_2": "vā ‘‘yadi mayaṁ na homa, tvaṁ kaṭṭhakaliṅgarūpamo bhavissasī’’ti vadantā viya attabhāvassa",
  "tika-abh07t14:45_3": "sātisayaṁ upakārattā cakkhādīneva visesato ajjhattikāni nāma. Attasaṅkhātaṁ vā cittaṁ",
  "tika-abh07t14:45_4": "adhikicca tassa dvārabhāvena pavattatīti ajjhattaṁ, tadeva ajjhattikaṁ. Tato bahibhūtattā",
  "tika-abh07t14:45_5": "itaraṁ tevīsatividhaṁ bāhirarūpaṁ.",
  "tika-abh07t14:46": "20. Itaraṁ bāvīsatividhaṁ avatthurūpaṁ.",
  "tika-abh07t14:47_0": "22.Aṭṭhavidhampiindriyarūpaṁ pañcaviññāṇesu liṅgādīsu sahajarūpaparipālane ca ādhipaccayogato.",
  "tika-abh07t14:47_1": "Pasādarūpassa hi pañcavidhassa cakkhuviññāṇādīsu ādhipaccaṁ attano paṭumandādibhāvena",
  "tika-abh07t14:47_2": "tesampi paṭumandādibhāvāpādanato. Bhāvadvayassāpi itthiliṅgādīsu ādhipaccaṁ yathāsakaṁ",
  "tika-abh07t14:47_3": "paccayehi uppajjamānānampi tesaṁ yebhuyyena sabhāvakasantāneyeva taṁtadākārena uppajjanato,",
  "tika-abh07t14:47_4": "na pana indriyapaccayabhāvato. Jīvitassa ca kammajaparipālane ādhipaccaṁ tesaṁ yathāsakaṁ",
  "tika-abh07t14:47_5": "khaṇaṭṭhānassa jīvitindriyappaṭibaddhattā. Sayañca attanā ṭhapitadhammasambandheneva",
  "tika-abh07t14:47_6": "pavattati nāviko viya.",
  "tika-abh07t14:48_0": "23. Visayavisayibhāvappattivasena thūlattā oḷārikarūpaṁ. Tatoyeva gahaṇassa sukarattā",
  "tika-abh07t14:48_1": "santikerūpaṁ āsannarūpaṁ nāma. Yo sayaṁ, nissayavasena ca sampattānaṁ, asampattānañca",
  "tika-abh07t14:48_2": "paṭimukhabhāvo aññamaññapatanaṁ, so paṭigho viyāti paṭigho. Yathā hi paṭighāte sati",
  "tika-abh07t14:48_3": "dubbalassa calanaṁ hoti, evaṁ aññamaññaṁ paṭimukhabhāve sati arūpasabhāvattā dubbalassa",
  "tika-abh07t14:48_4": "bhavaṅgassa calanaṁ hoti. Paṭigho yassa atthi taṁ sappaṭighaṁ. Tattha sayaṁ sampatti",
  "tika-abh07t14:48_5": "phoṭṭhabbassa, nissayavasena sampatti ghānajivhākāyagandharasānaṁ, ubhayathāpi asampatti",
  "tika-abh07t14:48_6": "cakkhusotarūpasaddānanti daṭṭhabbaṁ. Itaraṁ soḷasavidhaṁ oḷārikatādisabhāvābhāvato sukhumarūpādikaṁ.",
  "tika-abh07t14:49": "24. Kammato jātaṁ aṭṭhārasavidhaṁ upādinnarūpaṁ taṇhādiṭṭhīhi upetena kammunā attano phalabhāvena ādinnattā gahitattā. Itaraṁ aggahitaggahaṇenadasavidhaṁ anupādinnarūpaṁ.",
  "tika-abh07t14:50_0": "25. Daṭṭhabbabhāvasaṅkhātena nidassanena saha vattatīti sanidassanaṁ. Cakkhuviññāṇagocarabhāvo",
  "tika-abh07t14:50_1": "hi nidassananti vuccati tassa ca rūpāyatanato anaññattepi aññehi dhammehi taṁ visesetuṁ",
  "tika-abh07t14:50_2": "aññaṁ viya katvā vattuṁ vaṭṭatīti saha nidassanena sanidassananti. Dhammabhāvasāmaññena",
  "tika-abh07t14:50_3": "hi ekībhūtesu dhammesu yo nānattakaro viseso, so añño viya katvā upacarituṁ yutto.",
  "tika-abh07t14:50_4": "Evañhi atthavisesāvabodho hoti.",
  "tika-abh07t14:51_0": "26.Asampattavasenāti attānaṁ asampattassa gocarassa vasena, attanā visayappadesaṁ",
  "tika-abh07t14:51_1": "vā asampattavasena. Cakkhusotāni hi rūpasaddehi asampattāni, sayaṁ vā tāni asampattāneva",
  "tika-abh07t14:51_2": "ārammaṇaṁ gaṇhanti. Tenetaṁ vuccati –",
  "tika-abh07t14:52": "‘‘Cakkhusotaṁ panetesu, hotāsampattagāhakaṁ;",
  "tika-abh07t14:53": "Viññāṇuppattihetuttā, santarādhikagocare.",
  "tika-abh07t14:54": "‘‘Tathā hi dūradesaṭṭhaṁ, phalikāditirohitaṁ;",
  "tika-abh07t14:55": "Mahantañca nagādīnaṁ, vaṇṇaṁ cakkhu udikkhati.",
  "tika-abh07t14:56": "‘‘Ākāsādigato kucchi-cammānantarikopi ca;",
  "tika-abh07t14:57": "Mahanto ca ghaṇṭādīnaṁ, saddo sotassa gocaro.",
  "tika-abh07t14:58": "‘‘Gantvā visayadesaṁ taṁ, pharitvā gaṇhatīti ce;",
  "tika-abh07t14:59": "Adhiṭṭhānavidhānepi, tassa so gocaro siyā.",
  "tika-abh07t14:60": "‘‘Bhūtappabandhato so ce, yāti indriyasannidhiṁ;",
  "tika-abh07t14:61": "Kammacittojasambhūto, vaṇṇo saddo ca cittajo.",
  "tika-abh07t14:62": "‘‘Na tesaṁ gocarā honti, na hi sambhonti te bahi;",
  "tika-abh07t14:63": "Vuttā ca avisesena, pāṭhe taṁvisayāva te.",
  "tika-abh07t14:64": "‘‘Yadi cetaṁ dvayaṁ attasamīpaṁyeva gaṇhati;",
  "tika-abh07t14:65": "Akkhivaṇṇaṁ tathā mūlaṁ, passeyya bhamukassa ca.",
  "tika-abh07t14:66": "‘‘Disādesavavatthānaṁ, saddassa na bhaveyya ca;",
  "tika-abh07t14:67": "Siyā ca saravedhissa, sakaṇṇe sarapātana’’nti.",
  "tika-abh07t14:68": "Gocaraggāhikarūpaṁ viññāṇādhiṭṭhitaṁ hutvā taṁtaṁgocaraggahaṇasabhāvattā. Itaraṁ tevīsatividhaṁ agocaraggāhikarūpaṁ gocaraggahaṇābhāvato.",
  "tika-abh07t14:69_0": "27. Vaṇṇitabbo daṭṭhabboti vaṇṇo. Attano udayānantaraṁ rūpaṁ janetīti ojā. Avinibbhogarūpaṁ",
  "tika-abh07t14:69_1": "katthacipi aññamaññaṁ vinibhuñjanassa visuṁ visuṁ pavattiyā abhāvato. Rūpaloke gandhādīnaṁ",
  "tika-abh07t14:69_2": "abhāvavādimatampi hi tattha tattha (vibha. mūlaṭī. 227; vibha. anuṭī. 227) ācariyehi paṭikkhittameva.",
  "tika-abh07t14:70": "28.Iccevanti etthapi iti-saddo pakārattho, tena idha anāgatampi sabbaṁ dukatikādibhedaṁ saṅgaṇhāti.",
  "tika-abh07t14:71": "Rūpavibhāgavaṇṇanā niṭṭhitā.",
  "tika-abh07t14:72": "Rūpasamuṭṭhānanayavaṇṇanā",
  "tika-abh07t14:73_0": "29. Kāni pana tāni kammādīni, kathaṁ, kattha, kadā ca rūpasamuṭṭhānānīti āha ‘‘tatthā’’tyādi.",
  "tika-abh07t14:73_1": "Paṭisandhimupādāyāti paṭisandhicittassa uppādakkhaṇaṁ upādāya. Khaṇe khaṇeti ekekassa",
  "tika-abh07t14:73_2": "cittassa tīsu tīsu khaṇesu, nirantaramevāti vuttaṁ hoti. Apare pana cittassa ṭhitikkhaṇaṁ",
  "tika-abh07t14:73_3": "(vibha. mūlaṭī. 20 pakiṇṇakakathāvaṇṇanā), bhaṅgakkhaṇe ca rūpuppādaṁ (vibha. mūlaṭī.",
  "tika-abh07t14:73_4": "20 pakiṇṇakakathāvaṇṇanā) paṭisedhenti. Tattha kiñcāpi ṭhitikkhaṇābhāve tesaṁ upapatti",
  "tika-abh07t14:73_5": "ceva tattha vattabbañca heṭṭhā kathitameva, idhāpi pana bhaṅgakkhaṇe rūpuppādābhāve",
  "tika-abh07t14:73_6": "upapattiyā tattha vattabbena ca saha sukhaggahaṇatthaṁ saṅgahetvā vuccati –",
  "tika-abh07t14:74": "‘‘Uppannuppajjamānanti, vibhaṅge evamādinaṁ;",
  "tika-abh07t14:75": "Bhaṅgakkhaṇasmiṁ uppannaṁ, no ca uppajjamānakaṁ.",
  "tika-abh07t14:76": "‘‘Uppajjamānamuppāde, uppannañcātiādinā;",
  "tika-abh07t14:77": "Bhaṅguppādāva akkhātā, na cittassa ṭhitikkhaṇo.",
  "tika-abh07t14:78": "‘‘‘Uppādo ca vayo ceva, aññathattaṁ ṭhitassa ca;",
  "tika-abh07t14:79": "Paññāyatī’ti (a. ni. 3.47) vuttattā, ṭhiti atthīti ce mataṁ.",
  "tika-abh07t14:80": "‘‘Aññathattassa ekasmiṁ, dhamme anupaladdhito;",
  "tika-abh07t14:81": "Paññāṇavacanā ceva, pabandhaṭṭhiti tatthapi.",
  "tika-abh07t14:82": "‘‘Vuttā tasmā na cittassa, ṭhiti dissati pāḷiyaṁ;",
  "tika-abh07t14:83": "Abhidhamme abhāvopi, nisedhoyeva sabbathā.",
  "tika-abh07t14:84": "‘‘Yadā samudayo yassa, nirujjhati tadāssa kiṁ;",
  "tika-abh07t14:85": "Dukkhamuppajjatītyettha, pañhe noti nisedhato.",
  "tika-abh07t14:86": "‘‘Rūpuppādo na bhaṅgasmiṁ, tasmā sabbepi paccayā;",
  "tika-abh07t14:87": "Uppādeyeva cittassa, rūpahetūti kecana.",
  "tika-abh07t14:88": "‘‘Vuccate tattha ekasmiṁ, dhammeyeva yathā matā;",
  "tika-abh07t14:89": "Uppādāvatthato bhinnā, bhaṅgāvatthā tatheva tu.",
  "tika-abh07t14:90": "‘‘Bhaṅgassābhimukhāvatthā, icchitabbā ayaṁ ṭhiti;",
  "tika-abh07t14:91": "Nayadassanato esā, vibhaṅge na tu desitā.",
  "tika-abh07t14:92": "‘‘Lakkhaṇaṁ saṅkhatasseva, vattumuppādaādinaṁ;",
  "tika-abh07t14:93": "Desitattā na tatthāpi, pabandhassa ṭhitīritā.",
  "tika-abh07t14:94": "‘‘Upasaggassa dhātūnamattheyeva pavattito;",
  "tika-abh07t14:95": "Paññāyatīti cetassa, attho viññāyate iti.",
  "tika-abh07t14:96": "‘‘Bhaṅge rūpassa nuppādo, cittajānaṁ vasena vā;",
  "tika-abh07t14:97": "Āruppaṁvābhisandhāya, bhāsito yamakassa hi.",
  "tika-abh07t14:98": "‘‘Sabhāvoyaṁ yathālābha-yojanāti tato nahi;",
  "tika-abh07t14:99": "Na cittaṭṭhiti bhaṅge ca, na rūpassa asambhavo’’ti.",
  "tika-abh07t14:100_0": "31. Rūpavirāgabhāvanānibbattattā hetuno tabbidhuratāya, anokāsatāya ca arūpavipākā,",
  "tika-abh07t14:100_1": "rūpajanane visesapaccayehi jhānaṅgehi sampayogābhāvato dvipañcaviññāṇāni cāti cuddasa",
  "tika-abh07t14:100_2": "cittāni rūpaṁ na samuṭṭhāpentīti vuttaṁ ‘‘āruppavipākadvipañcaviññāṇavajjita’’nti.",
  "tika-abh07t14:100_3": "Paṭisandhicittaṁ, pana cuticittañca ekūnavīsati bhavaṅgasseva antogadhattā cittantaraṁ",
  "tika-abh07t14:100_4": "na hotīti na tassa vajjanaṁ kataṁ. Kiñcāpi na kataṁ, pacchājātapaccayarahitaṁ, pana",
  "tika-abh07t14:100_5": "āhārādīhi ca anupatthaddhaṁ dubbalavatthuṁ nissāya pavattattā, attano ca āgantukatāya",
  "tika-abh07t14:100_6": "kammajarūpehi cittasamuṭṭhānarūpānaṁ ṭhānaṁ gahetvā ṭhitattā ca paṭisandhicittaṁ",
  "tika-abh07t14:100_7": "rūpasamuṭṭhāpakaṁ na hoti. Cuticitte pana aṭṭhakathāyaṁ (dha. sa. aṭṭha. 636; vibha.",
  "tika-abh07t14:100_8": "aṭṭha. 26 pakiṇṇakakathā) tāva ‘‘vūpasantavaṭṭamūlasmiṁ santāne sātisayaṁ santavuttitāya",
  "tika-abh07t14:100_9": "khīṇāsavasseva cuticittaṁ rūpaṁ na samuṭṭhāpetī’’ti (dha. sa. mūlaṭī. 636) vuttaṁ.",
  "tika-abh07t14:100_10": "Ānandācariyādayo pana ‘‘sabbesampi cuticittaṁ rūpaṁ na samuṭṭhāpetī’’ti vadanti.",
  "tika-abh07t14:100_11": "Vinicchayo pana nesaṁ saṅkhepato mūlaṭīkādīsu, vitthārato ca abhidhammatthavikāsiniyaṁ",
  "tika-abh07t14:100_12": "vuttanayena daṭṭhabbo. Paṭhamabhavaṅgamupādāyāti paṭisandhiyā anantaranibbattapaṭhamabhavaṅgato",
  "tika-abh07t14:100_13": "paṭṭhāya. Jāyantameva samuṭṭhāpeti, na pana ṭhitaṁ, bhijjamānaṁ vā anantarādipaccayalābhena",
  "tika-abh07t14:100_14": "uppādakkhaṇeyeva janakasāmatthiyayogato.",
  "tika-abh07t14:101_0": "32. Iriyāya kāyikakiriyāya pavattipathabhāvato iriyāpatho, gamanādi, atthato tadavatthā",
  "tika-abh07t14:101_1": "rūpappavatti. Tampi sandhāreti yathāpavattaṁ upatthambheti. Yathā hi vīthicittehi",
  "tika-abh07t14:101_2": "abbokiṇṇe bhavaṅge pavattamāne aṅgāni osīdanti, na evametesu dvattiṁsavidhesu, vakkhamānesu",
  "tika-abh07t14:101_3": "ca chabbīsatiyā jāgaraṇacittesu pavattamānesu. Tadā pana aṅgāni upatthaddhāni yathāpavattairiyāpathabhāveneva pavattanti.",
  "tika-abh07t14:102_0": "33.Viññattimpi samuṭṭhāpenti, na kevalaṁ rūpiriyāpathāneva. Avisesavacanepi panettha",
  "tika-abh07t14:102_1": "manodvārappavattāneva voṭṭhabbanajavanāni viññattisamuṭṭhāpakāni, tathā hāsajanakāni",
  "tika-abh07t14:102_2": "ca pañcadvārappavattānaṁ paridubbalabhāvatoti daṭṭhabbaṁ. Kāmañcettha rūpavinimutto",
  "tika-abh07t14:102_3": "iriyāpatho, viññatti vā natthi, tathāpi na sabbaṁ rūpasamuṭṭhāpakaṁ cittaṁ iriyāpathūpatthambhakaṁ,",
  "tika-abh07t14:102_4": "viññattivikārajanakañca hoti. Yaṁ pana cittaṁ viññattijanakaṁ, taṁ ekaṁsato iriyāpathūpatthambhakaṁ",
  "tika-abh07t14:102_5": "iriyāpathassa viññattiyā saha avinābhāvato. Iriyāpathūpatthambhakañca rūpajanakanti",
  "tika-abh07t14:102_6": "imassa visesadassanatthaṁ rūpato iriyāpathaviññattīnaṁ visuṁ gahaṇaṁ.",
  "tika-abh07t14:103_0": "34.Terasāti kusalato cattāri, akusalato cattāri, kiriyato pañcāti terasa. Tesu hi",
  "tika-abh07t14:103_1": "puthujjanā aṭṭhahi kusalākusalehi hasanti, sekkhā diṭṭhisahagatavajjitehi, asekkhā",
  "tika-abh07t14:103_2": "pana pañcahi kiriyacittehi, tatthāpi buddhā catūhi sahetukakiriyacitteheva hasanti,",
  "tika-abh07t14:103_3": "na ahetukena ‘‘atītaṁsādīsu appaṭihatañāṇaṁ patvā imehi tīhi dhammehi samannāgatassa",
  "tika-abh07t14:103_4": "buddhassa bhagavato sabbaṁ kāyakammaṁ ñāṇapubbaṅgamaṁ ñāṇānuparivattī’’ti vacanato",
  "tika-abh07t14:103_5": "(mahāni. 69; cūḷani. mogharājamāṇavapucchāniddesa 85; paṭi. ma. 3.5). Na hi vicāraṇapaññārahitassa",
  "tika-abh07t14:103_6": "hasituppādassa buddhānaṁ pavatti yuttāti vadanti. Hasituppādacittena pana pavattiyamānampi",
  "tika-abh07t14:103_7": "tesaṁ sitakaraṇaṁ pubbenivāsaanāgataṁsasabbaññutaññāṇānaṁ anuvattakattā ñāṇānuparivattiyevāti.",
  "tika-abh07t14:103_8": "Evañca katvā aṭṭhakathāyaṁ (dha. sa. aṭṭha. 568) ‘‘tesaṁ ñāṇānaṁ ciṇṇapariyante idaṁ",
  "tika-abh07t14:103_9": "cittaṁ hāsayamānaṁ uppajjatī’’ti vuttaṁ, tasmā na tassa buddhānaṁ pavatti sakkā nivāretuṁ.",
  "tika-abh07t14:104": "35. Pacchājātādipaccayūpatthambhalābhena ṭhitikkhaṇeyeva utuojānaṁ balavabhāvoti vuttaṁ ‘‘tejodhātu ṭhitippattā’’tyādi.",
  "tika-abh07t14:105": "37. Tattha hadayaindriyarūpāni nava kammatoyeva jātattā kammajāneva. Yañhi jātaṁ, jāyati, jāyissati ca, taṁ ‘‘kammaja’’nti vuccati yathā duddhanti.",
  "tika-abh07t14:106": "40. Paccuppannapaccayāpekkhattā lahutādittayaṁ kammajaṁ na hoti, itarathā sabbadābhāvīhi bhavitabbanti vuttaṁ ‘‘lahutādittayaṁ utucittāhārehi sambhotī’’ti.",
  "tika-abh07t14:107_0": "43. Ekantakammajāni nava, catujesu kammajāni navāti aṭṭhārasa kammajāni, pañcavikārarūpasaddaavinibbhogarūpaākāsavasena",
  "tika-abh07t14:107_1": "pannarasa cittajāni, saddo, lahutādittayaṁ, avinibbhogākāsarūpāni navāti terasa utujāni,",
  "tika-abh07t14:107_2": "lahutādittayaavinibbhogākāsavasena dvādasa āhārajāni.",
  "tika-abh07t14:108_0": "44. Kevalaṁ jāyamānādirūpānaṁ jāyamānaparipaccamānabhijjamānarūpānaṁ sabhāvattā sabhāvamattaṁ",
  "tika-abh07t14:108_1": "vinā attano jātiādilakkhaṇābhāvato lakkhaṇāni kehici paccayehi na jāyantīti pakāsitaṁ.",
  "tika-abh07t14:108_2": "Uppādādiyuttānañhi cakkhādīnaṁ jātiādīni lakkhaṇāni vijjanti, na evaṁ jātiādīnaṁ.",
  "tika-abh07t14:108_3": "Yadi tesampi jātiādīni siyuṁ, evaṁ anavatthānameva āpajjeyya. Yaṁ pana ‘‘rūpāyatanaṁ…pe…",
  "tika-abh07t14:108_4": "kabaḷīkāro āhāro. Ime dhammā cittasamuṭṭhānā’’tyādīsu (dha. sa. 1201) jātiyā kutocijātattaṁ",
  "tika-abh07t14:108_5": "anuññātaṁ , tampi rūpajanakapaccayānaṁ rūpuppādanaṁ pati anuparatabyāpārānaṁ paccayabhāvūpagamanakkhaṇe",
  "tika-abh07t14:108_6": "jāyamānadhammavikārabhāvena upalabbhamānataṁ sandhāyāti daṭṭhabbaṁ. Yampi ‘‘jāti,",
  "tika-abh07t14:108_7": "bhikkhave, aniccā saṅkhatā paṭiccasamuppannā. Jarāmaraṇaṁ, bhikkhave, aniccaṁ saṅkhataṁ",
  "tika-abh07t14:108_8": "paṭiccasamuppanna’’nti vacanaṁ (saṁ. ni. 2.20), tatthāpi paṭiccasamuppannānaṁ lakkhaṇabhāvatoti",
  "tika-abh07t14:108_9": "ayametthābhisandhi. Tenāhu porāṇā –",
  "tika-abh07t14:109": "‘‘Pāṭhe kutoci jātattaṁ, jātiyā pariyāyato;",
  "tika-abh07t14:110": "Saṅkhatānaṁ sabhāvattā, tīsu saṅkhatatoditā’’ti.",
  "tika-abh07t14:111": "Rūpasamuṭṭhānanayavaṇṇanā niṭṭhitā.",
  "tika-abh07t14:112": "Kalāpayojanāvaṇṇanā",
  "tika-abh07t14:113_0": "45. Yasmā panetāni rūpāni kammādito uppajjamānānipi na ekekaṁ samuṭṭhahanti, atha",
  "tika-abh07t14:113_1": "kho piṇḍatova. Tasmā piṇḍānaṁ gaṇanaparicchedaṁ, sarūpañca dassetuṁ ‘‘ekuppādā’’tyādi",
  "tika-abh07t14:113_2": "vuttaṁ . Sahavuttinoti visuṁ visuṁ kalāpagatarūpavasena sahavuttino, na sabbakalāpānaṁ",
  "tika-abh07t14:113_3": "aññamaññaṁ sahuppattivasena.",
  "tika-abh07t14:114": "46. Dasa parimāṇā assāti dasakaṁ, samudāyassetaṁ nāmaṁ, cakkhunā upalakkhitaṁ, tappadhānaṁ vā dasakaṁ cakkhudasakaṁ. Evaṁ sesesupi.",
  "tika-abh07t14:115": "47. Vacīviññattiggahaṇena saddopi saṅgahito hoti tassā tadavinābhāvatoti vuttaṁ ‘‘vacīviññattidasaka’’nti.",
  "tika-abh07t14:116": "50. Kiṁ panete ekavīsati kalāpā sabbepi sabbattha honti, udāhu keci katthacīti āha ‘‘tatthā’’tyādi.",
  "tika-abh07t14:117": "Kalāpayojanāvaṇṇanā niṭṭhitā.",
  "tika-abh07t14:118": "Rūpapavattikkamavaṇṇanā",
  "tika-abh07t14:119": "52. Idāni nesaṁ sambhavavasena, pavattipaṭisandhivasena, yonivasena ca pavattiṁ dassetuṁ ‘‘sabbānipi panetānī’’tyādi vuttaṁ. Yathārahanti sabhāvakaparipuṇṇāyatanānaṁ anurūpato.",
  "tika-abh07t14:120_0": "53. Kamalakuharagabbhamalādisaṁsedaṭṭhānesu jātā saṁsedajā. Upapāto nesaṁ atthīti",
  "tika-abh07t14:120_1": "opapātikā, ukkaṁsagatiparicchedavasena cettha visiṭṭhaupapāto gahito yathā ‘‘abhirūpassa",
  "tika-abh07t14:120_2": "kaññā dātabbā’’ti. Satta dasakāni pātubhavanti paripuṇṇāyatanabhāvena upalabbhanato.",
  "tika-abh07t14:120_3": "Kadāci na labbhanti jaccandhajaccabadhirajaccāghānanapuṁsakaādikappikānaṁ vasena.",
  "tika-abh07t14:120_4": "Tattha sugatiyaṁ mahānubhāvena kammunā nibbattamānānaṁ opapātikānaṁ indriyavekallāyogato",
  "tika-abh07t14:120_5": "cakkhusotaghānālābho saṁsedajānaṁ, bhāvālābho paṭhamakappikaopapātikānaṁ vasenapi.",
  "tika-abh07t14:120_6": "Duggatiyaṁ pana cakkhusotabhāvālābho dvinnampi vasena, ghānālābho saṁsedajānameva",
  "tika-abh07t14:120_7": "vasena, na opapātikānaṁ vasenāti daṭṭhabbaṁ. Tathā hi dhammahadayavibhaṅge ‘‘kāmadhātuyā",
  "tika-abh07t14:120_8": "upapattikkhaṇe kassaci ekādasāyatanāni pātubhavanti, kassaci dasa, kassaci aparānipi",
  "tika-abh07t14:120_9": "dasa, kassaci nava, kassaci sattā’’ti (vibha. 1007) vacanato paripuṇṇindriyassa opapātikassa",
  "tika-abh07t14:120_10": "saddāyatanavajjitāni ekādasāyatanāni vuttāni. Andhassa cakkhāyatanavajjitāni dasa,",
  "tika-abh07t14:120_11": "tathā badhirassa sotāyatanavajjitāni, andhabadhirassa tadubhayavajjitāni nava, gabbhaseyyakassa",
  "tika-abh07t14:120_12": "cakkhusotaghānajivhāsaddāyatanavajjitānisattāyatanāni vuttāni. Yadi pana aghānakopi",
  "tika-abh07t14:120_13": "opapātiko siyā, andhabadhirāghānakānaṁ vasena tikkhattuṁ dasa, andhabadhiraandhāghānakabadhirāghānakānaṁ",
  "tika-abh07t14:120_14": "vasena tikkhattuṁ nava, andhabadhirāghānakassa vasena ca aṭṭha āyatanāni vattabbāni",
  "tika-abh07t14:120_15": "siyuṁ, na panevaṁ vuttāni. Tasmā natthi opapātikassa ghānavekallanti. Tathā ca vuttaṁ",
  "tika-abh07t14:120_16": "yamakaṭṭhakathāyaṁ ‘‘aghānako opapātiko natthi. Yadi bhaveyya, kassaci aṭṭhāyatanānīti",
  "tika-abh07t14:120_17": "vadeyyā’’ti (yama. aṭṭha. āyatanayamaka. 18-21).",
  "tika-abh07t14:121_0": "Saṁsedajānaṁ pana ghānābhāvo na sakkā nivāretuṁ ‘‘kāmadhātuyā upapattikkhaṇe’’tyādipāḷiyā",
  "tika-abh07t14:121_1": "(vibha. 1007) opapātikayonimeva sandhāya, sattāyatanaggahaṇassa ca aññesaṁ asambhavato",
  "tika-abh07t14:121_2": "gabbhaseyyakameva sandhāya vuttattā. Yaṁ pana ‘‘saṁsedajayonikā paripuṇṇāyatanabhāvena",
  "tika-abh07t14:121_3": "opapātikasaṅgahaṁ katvā vuttā’’ti aṭṭhakathāvacanaṁ, tampi paripuṇṇāyatanaṁyeva saṁsedajānaṁ",
  "tika-abh07t14:121_4": "opapātikesu saṅgahavasena vuttaṁ. Apare pana yamake ghānajivhānaṁ sahacāritā vuttāti",
  "tika-abh07t14:121_5": "ajivhassa asambhavato aghānakassapi abhāvameva vaṇṇenti, tatthāpi yathā cakkhusotāni",
  "tika-abh07t14:121_6": "rūpabhave ghānajivhāhi vinā pavattanti, na evaṁ ghānajivhā aññamaññaṁ vinā pavattanti",
  "tika-abh07t14:121_7": "dvinnampi rūpabhave anuppajjanatoti evaṁ visuṁ visuṁ kāmabhave appavattivasena tesaṁ",
  "tika-abh07t14:121_8": "sahacāritā vuttāti na na sakkā vattunti.",
  "tika-abh07t14:122_0": "54. Gabbhe mātukucchiyaṁ sentīti gabbhaseyyakā, teyeva rūpādīsu sattatāya sattāti",
  "tika-abh07t14:122_1": "gabbhaseyyakasattā. Ete aṇḍajajalābujā. Tīṇi dasakāni pātubhavanti, yāni ‘‘kalalarūpa’’nti",
  "tika-abh07t14:122_2": "vuccanti, paripiṇḍitāni ca tāni jātiuṇṇāya ekassa aṁsuno pasannatilatele pakkhipitvā",
  "tika-abh07t14:122_3": "uddhaṭassa paggharitvā agge ṭhitabindumattāni acchāni vippasannāni. Kadāci na labbhati",
  "tika-abh07t14:122_4": "abhāvakasattānaṁ vasena. Tato paranti paṭisandhito paraṁ. Pavattikāleti sattame sattāhe,",
  "tika-abh07t14:122_5": "ṭīkākāramatena ekādasame sattāhe vā. Kamenāti cakkhudasakapātubhāvato sattāhātikkamena",
  "tika-abh07t14:122_6": "sotadasakaṁ , tato sattāhātikkamena ghānadasakaṁ, tato sattāhātikkamena jivhādasakanti",
  "tika-abh07t14:122_7": "evaṁ anukkamena. Aṭṭhakathāyampi hi ayamattho dassitova.",
  "tika-abh07t14:123_0": "55.Ṭhitikālanti paṭisandhicittassa ṭhitikālaṁ. Paṭisandhicittasahajātā hi utu ṭhānappattā",
  "tika-abh07t14:123_1": "tassa ṭhitikkhaṇe suddhaṭṭhakaṁ samuṭṭhāpeti, tadā uppannā bhaṅgakkhaṇetyādinā anukkamena",
  "tika-abh07t14:123_2": "utu rūpaṁ janeti. Ojāpharaṇamupādāyāti gabbhaseyyakassa mātu ajjhohaṭāhārato saṁsedajopapātikānañca",
  "tika-abh07t14:123_3": "mukhagatasemhādito ojāya rasaharaṇīanusārena sarīre pharaṇakālato paṭṭhāya.",
  "tika-abh07t14:124": "56. Cuticittaṁ uparimaṁ etassāti cuticittopari. Kammajarūpāni na uppajjanti taduppattiyaṁ maraṇābhāvato. Kammajarūpavicchede hi ‘‘mato’’ti vuccati. Yathāha –",
  "tika-abh07t14:125": "‘‘Āyu usmā ca viññāṇaṁ, yadā kāyaṁ jahantimaṁ;",
  "tika-abh07t14:126": "Apaviddho tadā seti, niratthaṁva kaliṅgara’’nti. (saṁ. ni. 3.95 thokaṁ visadisaṁ);",
  "tika-abh07t14:127_0": "Puretaranti sattarasamassa uppādakkhaṇe. Tatoparaṁ cittajāhārajarūpañca vocchijjatīti",
  "tika-abh07t14:127_1": "ajīvakasantāne tesaṁ uppattiyā abhāvato yathānibbattaṁ cittajaṁ, āhārajañca tato",
  "tika-abh07t14:127_2": "paraṁ kiñci kālaṁ pavattitvā nirujjhati. Apare pana ācariyā ‘‘cittajarūpaṁ cuticittato",
  "tika-abh07t14:127_3": "puretarameva vocchijjatī’’ti vaṇṇenti.",
  "tika-abh07t14:128_0": "58. Rūpaloke ghānajivhākāyānaṁ abhāve kāraṇaṁ vuttameva. Bhāvadvayaṁ pana bahalakāmarāgūpanissayattā",
  "tika-abh07t14:128_1": "brahmānañca tadabhāvato tattha na pavattati. Āhārajakalāpāni ca na labbhanti ajjhohaṭāhārābhāvena",
  "tika-abh07t14:128_2": "sarīragatassapi āhārassa rūpasamuṭṭhāpanābhāvato. Bāhirañhi utuṁ, āhārañca upanissayaṁ",
  "tika-abh07t14:128_3": "labhitvā utuāhārā rūpaṁ samuṭṭhāpenti. Jīvitanavakanti kāyābhāvato kāyadasakaṭṭhāniyaṁ jīvitanavakaṁ.",
  "tika-abh07t14:129_0": "59.Atiricchati sesabrahmānaṁ paṭisandhiyaṁ, pavatte ca upalabhitabbarūpato avasiṭṭhaṁ",
  "tika-abh07t14:129_1": "hoti , maraṇakāle pana brahmānaṁ sarīranikkhepābhāvato sabbesampi tisamuṭṭhānāni,",
  "tika-abh07t14:129_2": "dvisamuṭṭhānāni ca saheva nirujjhanti.",
  "tika-abh07t14:130_0": "61.Rūpesu tevīsati ghānajivhākāyabhāvadvayavasena pañcannaṁ abhāvato. Keci pana ‘‘lahutādittayampi",
  "tika-abh07t14:130_1": "tesu natthi dandhattakarādidhātukkhobhābhāvato’’ti vadanti, taṁ akāraṇaṁ. Na hi vūpasametabbāpekkhā",
  "tika-abh07t14:130_2": "tabbirodhidhammappavatti tathā sati sahetukakiriyacittesu lahutādīnaṁ abhāvappasaṅgato.",
  "tika-abh07t14:130_3": "‘‘Saddo vikāro’’tyādi sabbesampi sādhāraṇavasena vuttaṁ.",
  "tika-abh07t14:131": "Rūpapavattikkamavaṇṇanā niṭṭhitā.",
  "tika-abh07t14:132": "Nibbānabhedavaṇṇanā",
  "tika-abh07t14:133_0": "62. Ettāvatā cittacetasikarūpāni vibhāgato niddisitvā idāni nibbānaṁ niddisanto āha",
  "tika-abh07t14:133_1": "‘‘nibbānaṁ panā’’tyādi. ‘‘Catumaggañāṇena sacchikātabba’’nti iminā nibbānassa taṁtaṁariyapuggalānaṁ",
  "tika-abh07t14:133_2": "paccakkhasiddhataṁ dasseti. ‘‘Maggaphalānamārammaṇabhūta’’nti iminā kalyāṇaputhujjanānaṁ",
  "tika-abh07t14:133_3": "anumānasiddhataṁ. Saṅkhatadhammārammaṇañhi, paññattārammaṇaṁ vā ñāṇaṁ kilesānaṁ samucchedapaṭippassambhane",
  "tika-abh07t14:133_4": "asamatthaṁ, atthi ca loke kilesasamucchedādi. Tasmā atthi saṅkhatasammutidhammaviparīto",
  "tika-abh07t14:133_5": "kilesānaṁ samucchedapaṭippassaddhikarānaṁ maggaphalānaṁ ārammaṇabhūto nibbānaṁ nāma",
  "tika-abh07t14:133_6": "eko dhammoti siddhaṁ. Paccakkhānumānasiddhatāsandassanena ca abhāvamattaṁ nibbānanti",
  "tika-abh07t14:133_7": "vippaṭipannānaṁ vādaṁ nisedhetīti alamatippapañcena. Khandhādibhede tebhūmakadhamme",
  "tika-abh07t14:133_8": "heṭṭhupariyavasena vinanato saṁsibbanato vānasaṅkhātāya taṇhāya nikkhantattā visayātikkamavasena atītattā.",
  "tika-abh07t14:134_0": "63.Sabhāvatoti attano santilakkhaṇena. Upādīyati kāmupādādīhīti upādi, pañcakkhandhassetaṁ",
  "tika-abh07t14:134_1": "adhivacanaṁ, upādiyeva seso kilesehīti upādiseso, tena saha vattatīti saupādisesā",
  "tika-abh07t14:134_2": ", sā eva nibbānadhātūti saupādisesanibbānadhātu. Kāraṇapariyāyenāti saupādisesādivasena",
  "tika-abh07t14:134_3": "paññāpane kāraṇabhūtassa upādisesa bhāvābhāvassa lesena.",
  "tika-abh07t14:135_0": "64. Ārammaṇato, sampayogato ca rāgadosamohehi suññattā suññaṁ, suññameva suññataṁ,",
  "tika-abh07t14:135_1": "tathā rāgādinimittarahitattā animittaṁ. Rāgādipaṇidhirahitattā appaṇihitaṁ. Sabbasaṅkhārehi",
  "tika-abh07t14:135_2": "vā suññattā suññataṁ. Sabbasaṅkhāranimittābhāvato animittaṁ. Taṇhāpaṇidhiyā abhāvato appaṇihitaṁ.",
  "tika-abh07t14:136_0": "65. Cavanābhāvato accutaṁ. Antassa pariyosānassa atikkantattā accantaṁ. Paccayehi",
  "tika-abh07t14:136_1": "asaṅkhatattā asaṅkhataṁ. Attano uttaritarassa abhāvato, sahadhammena vattabbassa",
  "tika-abh07t14:136_2": "uttarassa vā abhāvato anuttaraṁ. Vānato taṇhāto muttattā sabbaso apagatattā vānamuttā.",
  "tika-abh07t14:136_3": "Mahante sīlakkhandhādike esanti gavesantīti mahesayo. ‘‘Iti citta’’ntyādi chahi paricchedehi",
  "tika-abh07t14:136_4": "vibhattānaṁ cittādīnaṁ nigamanaṁ.",
  "tika-abh07t14:137": "Nibbānabhedavaṇṇanā niṭṭhitā.",
  "tika-abh07t14:138": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t14:139": "Rūpaparicchedavaṇṇanā niṭṭhitā."
}