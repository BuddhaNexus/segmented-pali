{
  "tika-vin02t22:0": "3. Samuccayakkhandhakaṁ",
  "tika-vin02t22:1": "Sukkavissaṭṭhikathāvaṇṇanā",
  "tika-vin02t22:2_0": "97. Samuccayakkhandhake vuttanayena vattaṁ samādātabbanti pārivāsikakkhandhakavaṇṇanāyaṁ",
  "tika-vin02t22:2_1": "vuttanayena dvīhi padehi ekena vā samādātabbaṁ. Vediyāmīti cittena sampaṭicchitvā",
  "tika-vin02t22:2_2": "sukhaṁ anubhavāmi, na tappaccayā ahaṁ dukkhitoti adhippāyo. Vuttanayeneva saṅghamajjhe",
  "tika-vin02t22:2_3": "nikkhipitabbanti pārivāsikakkhandhake vuttanayena ‘‘mānattaṁ nikkhipāmi, vattaṁ nikkhipāmī’’ti",
  "tika-vin02t22:2_4": "imehi dvīhi ekena vā nikkhipitabbaṁ. Tassa ārocetvā nikkhipitabbanti anārocanena",
  "tika-vin02t22:2_5": "vattabhedadukkaṭaparimocanatthaṁ vuttaṁ. Dve leḍḍupāte atikkamitvāti bhikkhūnaṁ sajjhāyanasaddasavanūpacāravijahanatthaṁ",
  "tika-vin02t22:2_6": "vuttaṁ, mahāmaggato okkammāti maggappaṭipannabhikkhūnaṁ upacāravijahanatthaṁ, gumbena",
  "tika-vin02t22:2_7": "vā vatiyā vā paṭicchannaṭṭhāneti dassanūpacāravijahanatthaṁ. Anikkhittavattena antoupacāragatānaṁ",
  "tika-vin02t22:2_8": "sabbesampi ārocetabbattā ‘‘ayaṁ nikkhittavattassa parihāro’’ti vuttaṁ. Tattha nikkhittavattassāti",
  "tika-vin02t22:2_9": "vattaṁ nikkhipitvā parivasantassāti attho. Ayaṁ panettha therassa adhippāyo – vattaṁ",
  "tika-vin02t22:2_10": "nikkhipitvā parivasantassa upacāragatānaṁ sabbesaṁ ārocanakiccaṁ natthi, diṭṭharūpānaṁ",
  "tika-vin02t22:2_11": "sutasaddānaṁ ārocetabbaṁ, adiṭṭhaasutānampi antodvādasahatthagatānaṁ ārocetabbaṁ.",
  "tika-vin02t22:2_12": "Idaṁ vattaṁ nikkhipitvā parivasantassa lakkhaṇanti.",
  "tika-vin02t22:3": "Parivāsakathāvaṇṇanā",
  "tika-vin02t22:4_0": "102. ‘‘Satiyeva antarāye antarāyikasaññī chādeti, acchannā hoti. Antarāyikassa pana",
  "tika-vin02t22:4_1": "anantarāyikasaññāya chādayato acchannāvā’’tipi pāṭho. Averīti hitakāmo. Uddhaste",
  "tika-vin02t22:4_2": "aruṇeti uṭṭhite aruṇe. Suddhassa santiketi sabhāgasaṅghādisesaṁ anāpannassa santike.",
  "tika-vin02t22:4_3": "Vatthunti asucimocanādivītikkamaṁ.",
  "tika-vin02t22:5_0": "Sukkavissaṭṭhītivatthu ceva gottañcāti sukkavissaṭṭhīti idaṁ asucimocanalakkhaṇassa",
  "tika-vin02t22:5_1": "vītikkamassa pakāsanato vatthu ceva hoti, sajātiyasādhāraṇavijātiyavinivattasabhāvāya",
  "tika-vin02t22:5_2": "sukkavissaṭṭhiyā eva pakāsanato gottañca hotīti attho. Gaṁ tāyatīti hi gottaṁ. Saṅghādisesotināmañceva",
  "tika-vin02t22:5_3": "āpatti cāti saṅghādisesoti tena tena vītikkamena āpannassa āpattinikāyassa nāmappakāsanato",
  "tika-vin02t22:5_4": "nāmañceva hoti āpattisabhāgattā āpatti ca.",
  "tika-vin02t22:6": "Tadanurūpaṁ kammavācaṁ katvā mānattaṁ dātabbanti –",
  "tika-vin02t22:7_0": "‘‘Suṇātu me, bhante, saṅgho, ayaṁ itthannāmo bhikkhu ekaṁ āpattiṁ āpajji sañcetanikaṁ",
  "tika-vin02t22:7_1": "sukkavissaṭṭhiṁ ekāhapaṭicchannaṁ, so saṅghaṁ ekissā āpattiyā sañcetanikāya sukkavissaṭṭhiyā",
  "tika-vin02t22:7_2": "ekāhapaṭicchannāya ekāhaparivāsaṁ yāci. Saṅgho itthannāmassa bhikkhuno ekissā āpattiyā",
  "tika-vin02t22:7_3": "sañcetanikāya sukkavissaṭṭhiyā ekāhapaṭicchannāya ekāhaparivāsaṁ adāsi. So parivutthaparivāso.",
  "tika-vin02t22:7_4": "Ayaṁ itthannāmo bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ,",
  "tika-vin02t22:7_5": "so saṅghaṁ tāsaṁ āpattīnaṁ sañcetanikānaṁ sukkavissaṭṭhīnaṁ paṭicchannāya ca appaṭicchannāya",
  "tika-vin02t22:7_6": "ca chārattaṁ mānattaṁ yācati. Yadi saṅghassa pattakallaṁ, saṅgho itthannāmassa bhikkhuno",
  "tika-vin02t22:7_7": "dvinnaṁ āpattīnaṁ sañcetanikānaṁ sukkavissaṭṭhīnaṁ paṭicchannāya ca appaṭicchannāya",
  "tika-vin02t22:7_8": "ca chārattaṁ mānattaṁ dadeyya, esā ñatti.",
  "tika-vin02t22:8_0": "Suṇātu me, bhante…pe… so parivutthaparivāso. Ayaṁ itthannāmo bhikkhu ekaṁ āpattiṁ",
  "tika-vin02t22:8_1": "āpajji sañcetanikaṁ sukkavissaṭṭhiṁ appaṭicchannaṁ, so saṅghaṁ tāsaṁ…pe… yācati.",
  "tika-vin02t22:8_2": "Saṅgho itthannāmassa bhikkhuno dvinnaṁ āpattīnaṁ sañcetanikānaṁ sukkavissaṭṭhīnaṁ",
  "tika-vin02t22:8_3": "paṭicchannāya ca appaṭicchannāya ca chārattaṁ mānattaṁ deti. Yassāyasmato khamati",
  "tika-vin02t22:8_4": "itthannāmassa bhikkhuno dvinnaṁ āpattīnaṁ sañcetanikānaṁ sukkavissaṭṭhīnaṁ paṭicchannāya",
  "tika-vin02t22:8_5": "ca appaṭicchannāya ca chārattaṁ mānattassa dānaṁ, so tuṇhassa. Yassa nakkhamati, so bhāseyya.",
  "tika-vin02t22:9": "Dutiyampi etamatthaṁ vadāmi…pe… tatiyampi etamatthaṁ vadāmi…pe…",
  "tika-vin02t22:10_0": "Dinnaṁ saṅghena itthannāmassa bhikkhuno dvinnaṁ āpattīnaṁ sañcetanikānaṁ sukkavissaṭṭhīnaṁ",
  "tika-vin02t22:10_1": "paṭicchannāya ca appaṭicchannāya ca chārattaṁ mānattaṁ, khamati saṅghassa, tasmā",
  "tika-vin02t22:10_2": "tuṇhī. Evametaṁ dhārayāmīti –",
  "tika-vin02t22:11": "Evaṁ kammavācaṁ katvā mānattaṁ dātabbaṁ. Ciṇṇamānattassa ca imināva nayena kammavācaṁ yojetvā abbhānaṁ kātabbaṁ.",
  "tika-vin02t22:12": "Aññasminti suddhantaparivāsavasena āpattivuṭṭhānato aññasmiṁ. Dasasataṁ āpattiyo rattisataṁ chādayitvāti yojetabbaṁ.",
  "tika-vin02t22:13": "Parivāsakathāvaṇṇanā niṭṭhitā.",
  "tika-vin02t22:14_0": "Attano sīmaṁ sodhetvā vihārasīmāyāti vihāre baddhasīmameva sandhāya vuttaṁ. Vihārūpacāratopi",
  "tika-vin02t22:14_1": "dve leḍḍupātā atikkamitabbāti bhikkhuvihāraṁ sandhāya vadati gāmūpacārātikkameneva",
  "tika-vin02t22:14_2": "bhikkhunīvihārūpacārātikkamassa siddhattā. Vihārassa cāti bhikkhuvihārassa. Gāmassāti",
  "tika-vin02t22:14_3": "na vuttanti gāmassa upacāraṁ muñcituṁ vaṭṭatīti na vuttaṁ, tasmā gāmūpacārepi vaṭṭatīti adhippāyo.",
  "tika-vin02t22:15_0": "Tattheva ṭhānaṁ paccāsīsantīti bhikkhūnaṁ ṭhānaṁ paccāsīsanti. Parivāsavattādīnanti",
  "tika-vin02t22:15_1": "parivāsanissayapaṭippassaddhiādīnaṁ. Yuttataraṁ dissatīti iminā anikkhittavattabhikkhunā",
  "tika-vin02t22:15_2": "viya bhikkhuniyāpi antoupacārasīmagatānaṁyeva ārocetabbaṁ, na gāme ṭhitānampi gantvā",
  "tika-vin02t22:15_3": "ārocetabbanti dīpeti. Tasmiṁ gāmeti yasmiṁ gāme bhikkhunupassayo hoti, tasmiṁ gāme.",
  "tika-vin02t22:15_4": "Bahi upacārasīmāya ṭhatvāti upacārasīmato bahi ṭhatvā. Sammannitvā dātabbāti ettha",
  "tika-vin02t22:15_5": "sammannitvā dinnāya sahavāsepi ratticchedo na hoti.",
  "tika-vin02t22:16": "Paṭicchannaparivāsakathāvaṇṇanā",
  "tika-vin02t22:17": "108.Visuṁ mānattaṁ caritabbanti mūlāyapaṭikassanaṁ akatvā visuṁ kammavācāya mānattaṁ gahetvā caritabbaṁ.",
  "tika-vin02t22:18": "Sukkavissaṭṭhikathāvaṇṇanā niṭṭhitā.",
  "tika-vin02t22:19": "Agghasamodhānaparivāsakathāvaṇṇanā",
  "tika-vin02t22:20_0": "134.Ekāpattimūlakanti ‘‘ekā āpatti ekāhappaṭicchannā, ekā āpatti dvīhappaṭicchannā’’tiādinā",
  "tika-vin02t22:20_1": "vuttanayaṁ sandhāya vadati. Āpattivaḍḍhanakanti ‘‘ekā āpatti ekāhappaṭicchannā, dve",
  "tika-vin02t22:20_2": "āpattiyo dvīhappaṭicchannā’’tiādinā vuttaṁ āpattivaḍḍhanakanayaṁ sandhāya.",
  "tika-vin02t22:21": "Dvebhikkhuvāraekādasakādikathāvaṇṇanā",
  "tika-vin02t22:22": "181.Thullaccayādīhi missakanti ekavatthumhi pubbabhāge āpannathullaccayadukkaṭehi missakaṁ. Makkhadhammo nāma chādetukāmatā.",
  "tika-vin02t22:23": "182.Sambahulā saṅghādisesā āpattiyo āpajjati parimāṇampītiādi jātivasenekavacanaṁ, bhāvanapuṁsakaniddeso vā. Sesamettha pāḷito aṭṭhakathāto ca suviññeyyameva.",
  "tika-vin02t22:24": "Samuccayakkhandhakavaṇṇanā niṭṭhitā."
}