{
  "tika-vin11t37:0": "Mahāvibhaṅgasaṅgahakathāvaṇṇanā",
  "tika-vin11t37:1_0": "4. Evaṁ sotujanaṁ savane niyojetvā yathāpaṭiññātaṁ uttaravinicchayaṁ dassetumāha",
  "tika-vin11t37:1_1": "“methuna”ntiādi. “Kati āpattiyo”ti ayaṁ diṭṭhasaṁsandanā, adiṭṭhajotanā, vimaticchedanā,",
  "tika-vin11t37:1_2": "anumati, kathetukamyatāpucchāti pañcannaṁ pucchānaṁ kathetukamyatāpucchā. Tisso āpattiyo",
  "tika-vin11t37:1_3": "phuseti tassā saṅkhepato vissajjanaṁ.",
  "tika-vin11t37:2_0": "5. Evaṁ gaṇanāvasena dassitānaṁ “bhave”tiādi sarūpato dassanaṁ. Khetteti tiṇṇaṁ maggānaṁ",
  "tika-vin11t37:2_1": "aññatarasmiṁ allokāse tilabījamattepi padese. Methunaṁ paṭisevantassa pārājikaṁ bhaveti",
  "tika-vin11t37:2_2": "sambandho. “Thullaccaya”nti vuttanti yojanā. “Yebhuyyakkhāyite”ti idaṁ nidassanamattaṁ,",
  "tika-vin11t37:2_3": "upaḍḍhakkhāyitepi thullaccayassa heṭṭhā vuttattā. Vaṭṭakate mukhe aphusantaṁ aṅgajātaṁ",
  "tika-vin11t37:2_4": "pavesentassa dukkaṭaṁ vuttanti yojanā.",
  "tika-vin11t37:3": "6.“Adinnaṁādiyanto”tiādayopi vuttanayāyeva.",
  "tika-vin11t37:4_0": "7.Pañcamāsagghane vāpīti porāṇakassa nīlakahāpaṇassa catutthabhāgasaṅkhāte pañcamāse,",
  "tika-vin11t37:4_1": "tadagghanake vā. Adhike vāti atirekapañcamāsake vā tadagghanake vā. Adinne pañcavīsatiyā",
  "tika-vin11t37:4_2": "avahārānaṁ aññatarena avahaṭe parājayo hotīti attho. Māse vā ūnamāse vā tadagghanake",
  "tika-vin11t37:4_3": "vā dukkaṭaṁ. Tato majjheti pañcamāsakato majjhe. Pañca māsā samāhaṭā, pañcannaṁ māsānaṁ",
  "tika-vin11t37:4_4": "samāhāroti vā pañcamāsaṁ, pañcamāsaṁ agghatīti pañcamāsagghanaṁ, pañcamāsañca pañcamāsagghanañca",
  "tika-vin11t37:4_5": "pañcamāsagghanaṁ, ekadesasarūpekasesoyaṁ, tasmiṁ. Māse vāti etthāpi māso ca māsagghanakañca",
  "tika-vin11t37:4_6": "māsamāsagghanakoti vattabbe “māse”ti ekadesasarūpekaseso, uttarapadalopo ca daṭṭhabbo.",
  "tika-vin11t37:5_0": "“Pañcamāsagghane”ti sāmaññena vuttepi porāṇakassa nīlakahāpaṇasseva catutthabhāgavasena",
  "tika-vin11t37:5_1": "pañcamāsaniyamo kātabbo. Tathā hi bhagavatā dutiyapārājikaṁ paññāpentena bhikkhūsu",
  "tika-vin11t37:5_2": "pabbajitaṁ purāṇavohārikamahāmattaṁ bhikkhuṁ “kittakena vatthunā rājā māgadho seniyo",
  "tika-vin11t37:5_3": "bimbisāro coraṁ gahetvā hanati vā bandhati vā pabbājeti vā”ti pucchitvā tena “pādena",
  "tika-vin11t37:5_4": "vā pādārahena vā”ti vutte teneva pamāṇena adinnaṁ ādiyantassa paññattaṁ. Aṭṭhakathāyañca –",
  "tika-vin11t37:6_0": "“Pañcamāsako pādoti pāḷiṁ ulliṅgitvā ‘tadā rājagahe vīsatimāsako kahāpaṇo hoti, tasmā",
  "tika-vin11t37:6_1": "pañcamāsako pādo’. Etena lakkhaṇena sabbajanapadesu kahāpaṇassa catuttho bhāgo ‘pādo’ti",
  "tika-vin11t37:6_2": "veditabbo. So ca kho porāṇakassa nīlakahāpaṇassa vasena, na itaresaṁ dudradāmakādīnaṁ.",
  "tika-vin11t37:6_3": "Tena hi pādena atītā buddhāpi pārājikaṁ paññapesuṁ, anāgatāpi paññapessanti. Sabbabuddhānañhi",
  "tika-vin11t37:6_4": "pārājikavatthumhi vā pārājike vā nānattaṁ natthi, imāneva cattāri pārājikavatthūni,",
  "tika-vin11t37:6_5": "imāneva cattāri pārājikāni, ito ūnaṁ vā atirekaṁ vā natthi. Tasmā bhagavāpi dhaniyaṁ",
  "tika-vin11t37:6_6": "vigarahitvā pādeneva dutiyapārājikaṁ paññapento ‘yo pana bhikkhu adinnaṁ theyyasaṅkhāta’ntiādimāhā”ti vuttaṁ.",
  "tika-vin11t37:7": "Sāratthadīpaniyañca –",
  "tika-vin11t37:8_0": "“Catuttho bhāgo pādoti veditabboti imināva sabbajanapadesu kahāpaṇasseva vīsatimo",
  "tika-vin11t37:8_1": "bhāgomāsakoti idañca vuttameva hotīti daṭṭhabbaṁ. Porāṇasatthānurūpaṁ lakkhaṇasampannā",
  "tika-vin11t37:8_2": "uppāditā nīlakahāpaṇāti veditabbā. Dudradāmena uppādito dudradāmako. So kira nīlakahāpaṇassa",
  "tika-vin11t37:8_3": "tibhāgaṁ agghatī’ti vatvā ‘yasmiṁ padese nīlakahāpaṇā na santi, tatthāpi nīlakahāpaṇavaseneva",
  "tika-vin11t37:8_4": "paricchedo kātabbo. Kathaṁ? Nīlakahāpaṇānaṁ vaḷañjanaṭṭhāne ca avaḷañjanaṭṭhāne ca",
  "tika-vin11t37:8_5": "samānaagghavasena pavattamānaṁ bhaṇḍaṁ nīlakahāpaṇena samānagghaṁ gahetvā tassa catutthabhāgagghanakaṁ",
  "tika-vin11t37:8_6": "nīlakahāpaṇassa pādagghanakanti paricchinditvā vinicchayo kātabbo”ti ayamatthova vutto.",
  "tika-vin11t37:9_0": "Ettha kahāpaṇaṁ nāma karontā suvaṇṇenapi karonti rajatenapi tambenapi suvaṇṇarajatatambamissakenapi.",
  "tika-vin11t37:9_1": "Tesu kataraṁ kahāpaṇaṁ nīlakahāpaṇanti? Keci tāva “suvaṇṇakahāpaṇa”nti. Keci “missakakahāpaṇa”nti.",
  "tika-vin11t37:9_2": "Tattha “suvaṇṇakahāpaṇa”nti vadantānaṁ ayamadhippāyo – pārājikavatthunā pādena sabbattha",
  "tika-vin11t37:9_3": "ekalakkhaṇena bhavitabbaṁ, kāladesaparibhogādivasena agghanānattaṁ pādasseva bhavitabbaṁ.",
  "tika-vin11t37:9_4": "Bhagavatā hi dhammikarājūhi hananabandhanapabbājanānurūpeneva adinnādāne pārājikaṁ",
  "tika-vin11t37:9_5": "paññattaṁ, na itarathā. Tasmā esā sabbadā sabbattha abyabhicārīti suvaṇṇamayassa",
  "tika-vin11t37:9_6": "kahāpaṇassa catutthena pādena bhavitabbanti.",
  "tika-vin11t37:10": "“Missakakahāpaṇa”nti vadantānaṁ pana ayamadhippāyo –",
  "tika-vin11t37:11": "Aṭṭhakathāyaṁ –",
  "tika-vin11t37:12_0": "“Tadā rājagahe vīsatimāsako kahāpaṇo hoti, tasmā pañcamāsako pādo. Etena lakkhaṇena",
  "tika-vin11t37:12_1": "sabbajanapadesu kahāpaṇassa catuttho bhāgo ‘pādo’ti veditabbo. So ca kho porāṇakassa",
  "tika-vin11t37:12_2": "nīlakahāpaṇassa vasena, na itaresaṁ dudradāmakādīna”nti –",
  "tika-vin11t37:13": "Vuttattā, sāratthadīpaniyañca –",
  "tika-vin11t37:14": "“Porāṇasatthānurūpaṁ lakkhaṇasampannā uppāditā nīlakahāpaṇāti veditabbā”ti –",
  "tika-vin11t37:15_0": "Vuttattā ca “vinayavinicchayaṁ patvā garuke ṭhātabba”nti vacanato ca missakakahāpaṇoyeva",
  "tika-vin11t37:15_1": "nīlakahāpaṇo. Tattheva hi porāṇasatthavihitaṁ lakkhaṇaṁ dissati. Kathaṁ? Pañca māsā",
  "tika-vin11t37:15_2": "suvaṇṇassa, tathā rajatassa, dasa māsā tambassāti ete vīsati māse missetvā bandhanatthāya",
  "tika-vin11t37:15_3": "vīhimattaṁ lohaṁ pakkhipitvā akkharāni ca hatthiādīnamaññatarañca rūpaṁ dassetvā",
  "tika-vin11t37:15_4": "kato niddosattā nīlakahāpaṇo nāma hotīti.",
  "tika-vin11t37:16_0": "Sikkhābhājanavinicchaye ca kesuci potthakesu “pādo nāma pañca māsā suvaṇṇassā”ti",
  "tika-vin11t37:16_1": "purimapakkhavādīnaṁ matena pāṭho likhito. Kesuci potthakesu dutiyapakkhavādīnaṁ matena",
  "tika-vin11t37:16_2": "“pañca māsā hiraññassā”ti pāṭho likhito. Sīhaḷabhāsāya porāṇakehi likhitāya sāmaṇerasikkhāya pana –",
  "tika-vin11t37:17_0": "“Porāṇakassa nīlakahāpaṇassāti vuttaaṭṭhakathāvacanassa, porāṇake ratanasuttābhidhānakasutte",
  "tika-vin11t37:17_1": "vuttakahāpaṇalakkhaṇassa ca anurūpato ‘suvaṇṇarajatatambāni missetvā uṭṭhāpetvā katakahāpaṇaṁ",
  "tika-vin11t37:17_2": "kahāpaṇaṁ nāmā’ti ca ‘sāmaṇerānamupasampannānañca adinnādānapārājikavatthumhi ko",
  "tika-vin11t37:17_3": "viseso’ti pucchaṁ katvā ‘sāmaṇerānaṁ dasikasuttenāpi pārājiko hoti, upasampannānaṁ",
  "tika-vin11t37:17_4": "pana suvaṇṇassa vīsativīhimattenā”ti –",
  "tika-vin11t37:18": "Ca viseso dassito.",
  "tika-vin11t37:19_0": "Taṁ pana suvaṇṇamāsakavasena aḍḍhatiyamāsakaṁ hoti, pañcamāsakena ca bhagavatā pārājikaṁ",
  "tika-vin11t37:19_1": "paññattaṁ. Tasmā tassa yathāvuttalakkhaṇassa kahāpaṇassa sabbadesesu alabbhamānattā",
  "tika-vin11t37:19_2": "sabbadesasādhāraṇena tassa missakakahāpaṇassa pañcamāsapādagghanakena suvaṇṇeneva",
  "tika-vin11t37:19_3": "pārājikavatthumhi niyamite sabbadesavāsīnaṁ upakārāya hotīti evaṁ suvaṇṇeneva pārājikavatthuparicchedo",
  "tika-vin11t37:19_4": "kato. Ayameva niyamo sīhaḷācariyavādehi sāroti gahito. Tasmā sikkhāgarukehi sabbattha",
  "tika-vin11t37:19_5": "pesalehi vinayadharehi ayameva vinicchayo sārato paccetabbo. Honti cettha –",
  "tika-vin11t37:20": "“Hemarajatatambehi, satthe niddiṭṭhalakkhaṇaṁ;",
  "tika-vin11t37:21": "Ahāpetvā kato vīsa-māso nīlakahāpaṇo.",
  "tika-vin11t37:22": "Hemapādaṁ sajjhupādaṁ, tambapādadvayañhi so;",
  "tika-vin11t37:23": "Missetvā rūpamappetvā, kātuṁ satthesu dassito.",
  "tika-vin11t37:24": "‘Elā’ti vuccate doso, niddosattā tathīrito;",
  "tika-vin11t37:25": "Tassa pādo suvaṇṇassa, vīsavīhagghano mato.",
  "tika-vin11t37:26": "Yasmiṁ pana padese so, na vattati kahāpaṇo;",
  "tika-vin11t37:27": "Vīsasovaṇṇavīhagghaṁ, tappādagghanti vediyaṁ.",
  "tika-vin11t37:28": "Vīsasovaṇṇavīhagghaṁ, thenentā bhikkhavo tato;",
  "tika-vin11t37:29": "Cavanti sāmaññaguṇā, iccāhu vinayaññuno”ti.",
  "tika-vin11t37:30": "9.Opātanti āvāṭaṁ. Dukkhe jāteti yojanā.",
  "tika-vin11t37:31_0": "10.Uttariṁ dhammanti ettha “uttarimanussadhamma”nti vattabbe niruttinayena majjhapadalopaṁ,",
  "tika-vin11t37:31_1": "niggahītāgamañca katvā “uttariṁ dhamma”nti vuttaṁ. Uttarimanussānaṁ jhāyīnañceva",
  "tika-vin11t37:31_2": "ariyānañca dhammaṁ uttarimanussadhammaṁ. Attupanāyikanti attani taṁ upaneti “mayi",
  "tika-vin11t37:31_3": "atthī”ti samudācaranto, attānaṁ vā tattha upaneti “ahaṁ ettha sandissāmī”ti samudācarantoti",
  "tika-vin11t37:31_4": "attupanāyiko, taṁ attupanāyikaṁ, evaṁ katvā vadantoti sambandho.",
  "tika-vin11t37:32": "11.Pariyāyeti “yo te vihāre vasati, so bhikkhu arahā”tiādinā pariyāyabhaṇane. Ñāteti yaṁ uddissa bhaṇati, tasmiṁ viññumhi manussajātike acirena ñāte. No ceti no ce jānāti.",
  "tika-vin11t37:33": "Iti uttare līnatthapakāsaniyā",
  "tika-vin11t37:34": "Pārājikakathāvaṇṇanā niṭṭhitā.",
  "tika-vin11t37:35_0": "13. Ceteti, upakkamati, muccati, evaṁ aṅgattaye puṇṇe garukaṁ vuttaṁ. Dvaṅge ceteti,",
  "tika-vin11t37:35_1": "upakkamati yadi na muccati, evaṁ aṅgadvaye thullaccayanti yojanā. Payogeti payojetvā",
  "tika-vin11t37:35_2": "upakkamituṁ aṅgajātāmasanaṁ, parassa āṇāpananti evarūpe sāhatthikāṇattikapayoge.",
  "tika-vin11t37:36": "14. Vuttanayeneva uparūpari pañhāpucchanaṁ ñātuṁ sakkāti taṁ avattukāmo āha “ito paṭṭhāyā”tiādi. Mayampi yadettha pubbe avuttamanuttānatthañca, tadeva vaṇṇayissāma.",
  "tika-vin11t37:37": "15.Kāyenāti attano kāyena. Kāyanti itthiyā kāyaṁ. Esa nayo “kāyabaddha”nti etthāpi.",
  "tika-vin11t37:38": "16. Attano kāyena paṭibaddhena itthiyā kāyapaṭibaddhe phuṭṭhe tu dukkaṭanti yojanā.",
  "tika-vin11t37:39": "17.Tisso āpattiyo siyunti yojanā. Dvinnaṁ maggānanti vaccamaggapassāvamaggānaṁ.",
  "tika-vin11t37:40": "18.Vaṇṇādibhaññeti vaṇṇādinā bhaṇane. Kāyapaṭibaddhe vaṇṇādinā bhaññe dukkaṭanti yojanā.",
  "tika-vin11t37:41": "19.Attakāmacariyāyāti attakāmapāricariyāya.",
  "tika-vin11t37:42": "20. Paṇḍakassa santikepi attakāmapāricariyāya vaṇṇaṁ vadato tassa bhikkhunoti yojanā. Tiracchānagatassāpi santiketi etthāpi eseva nayo.",
  "tika-vin11t37:43": "21. Itthipurisānamantare sañcarittaṁ sañcaraṇabhāvaṁ samāpanne bhikkhumhi paṭiggaṇhanavīmaṁsāpaccāharaṇakattike sampanne tassa budho garukaṁ niddiseti yojanā.",
  "tika-vin11t37:44": "22.Dvaṅgasamāyogeti tīsvetesu dvinnaṁ aṅgānaṁ yathākathañci samāyoge. Aṅge sati panekasminti tiṇṇamekasmiṁ pana aṅge sati.",
  "tika-vin11t37:45_0": "24.Payogeti “adesitavatthukaṁ pamāṇātikkantaṁ kuṭiṁ, adesitavatthukaṁ mahallakavihārañca",
  "tika-vin11t37:45_1": "kāressāmī”ti upakaraṇatthaṁ araññagamanato paṭṭhāya sabbapayoge. Ekapiṇḍe anāgateti",
  "tika-vin11t37:45_2": "sabbapariyantimaṁ piṇḍaṁ sandhāya vuttaṁ.",
  "tika-vin11t37:46": "25. Idha yo bhikkhu amūlakena pārājikena dhammena anuddhaṁsetīti yojanā.",
  "tika-vin11t37:47": "26.Okāsaṁna ca kāretvāti “karotu me, āyasmā, okāsaṁ, ahaṁ te vattukāmo”ti evaṁ tena bhikkhunā okāsaṁ akārāpetvā.",
  "tika-vin11t37:48": "28.Aññabhāgiyeti aññabhāgiyapadena upalakkhitasikkhāpade. Evaṁ aññatrapi īdisesu ṭhānesu attho veditabbo.",
  "tika-vin11t37:49": "29. “Samanubhāsanāya evā”ti padacchedo. Na paṭinissajanti appaṭinissajanto.",
  "tika-vin11t37:50": "30. Ñattiyā dukkaṭaṁ āpanno siyā, dvīhi kammavācāhi thullataṁ āpanno siyā, kammavācāya osāne garukaṁ āpanno siyāti yojanā. “Thullata”nti idaṁ thullaccayāpattiupalakkhaṇavacanaṁ.",
  "tika-vin11t37:51": "31. Catūsu yāvatatiyakesu paṭhame āpattiparicchedaṁ dassetvā itaresaṁ tiṇṇaṁ tenapi ekaparicchedattā tattha vuttanayameva tesu atidisanto āha “bhedānuvattake”tiādi.",
  "tika-vin11t37:52": "Iti uttare līnatthapakāsaniyā",
  "tika-vin11t37:53": "Saṅghādisesakathāvaṇṇanā niṭṭhitā.",
  "tika-vin11t37:54_0": "32.Atirekacīvaranti anadhiṭṭhitaṁ, avikappitaṁ vikappanupagapamāṇaṁ cīvaraṁ laddhā",
  "tika-vin11t37:54_1": "dasāhaṁ atikkamanto ekameva nissaggiyaṁ pācittiyaṁ āpajjati. Ticīvarena ekarattimpi",
  "tika-vin11t37:54_2": "vinā vasanto ekameva nissaggiyaṁ pācittiyaṁ āpajjati. Idañca jātivasena ekattaṁ sandhāya",
  "tika-vin11t37:54_3": "vuttaṁ vatthugaṇanāya āpattīnaṁ paricchinditabbattā.",
  "tika-vin11t37:55_0": "33.Gahetvākālacīvaranti akālacīvaraṁ paṭiggahetvā. Māsanti satiyā paccāsāya nikkhipituṁ",
  "tika-vin11t37:55_1": "anuññātaṁ māsaṁ. Atikkamantoti satiyāpi paccāsāya vītikkamanto antomāse anadhiṭṭhahitvā,",
  "tika-vin11t37:55_2": "avikappetvā vā tiṁsadivasāni atikkamanto, cīvaruppādadivasaṁ aruṇaṁ ādiṁ katvā ekatiṁsamaṁ",
  "tika-vin11t37:55_3": "aruṇaṁ uṭṭhāpentoti attho. Ekaṁ nissaggiyaṁ āpattiṁ āpajjatīti udīritanti yojanā.",
  "tika-vin11t37:56": "34.Aññātikāya bhikkhuniyā. Yaṁkiñci purāṇacīvaranti ekavārampi paribhuttaṁ saṅghāṭiādīnamaññataraṁ cīvaraṁ.",
  "tika-vin11t37:57_0": "35.Payogasminti “dhovā”tiādike bhikkhuno āṇattikapayoge, evaṁ āṇattāya ca bhikkhuniyā",
  "tika-vin11t37:57_1": "uddhanādike sabbasmiṁ payoge ca. “Nissaggiyāva pācitti hotīti nissaggiyā pācitti ca hotīti yojanā.",
  "tika-vin11t37:58": "36.Paṭigaṇhatoti ettha “aññatra pārivattakā”ti yojanā.",
  "tika-vin11t37:59": "38.Payogasminti viññāpanapayoge. Viññāpiteti viññāpitacīvare paṭiladdhe.",
  "tika-vin11t37:60": "39.Bhikkhūti acchinnacīvaro vā naṭṭhacīvaro vā bhikkhu. Taduttarinti santaruttaraparamato uttariṁ.",
  "tika-vin11t37:61": "41.Payogeti vikappanāpajjanapayoge.",
  "tika-vin11t37:62": "42.Duveti dukkaṭapācittiyavasena duve āpattiyo phuseti yojetabbaṁ.",
  "tika-vin11t37:63": "44.Payogeti anuññātapayogato atirekābhinipphādanapayoge. Lābheti cīvarassa paṭilābhe.",
  "tika-vin11t37:64": "Kathinavaggavaṇṇanā paṭhamā.",
  "tika-vin11t37:65": "45. Kosiyavaggassa ādīsu pañcasu sikkhāpadesu dve dve āpattiyoti yojanā. Payogeti karaṇakārāpanapayoge. Lābheti katvā vā kāretvā vā pariniṭṭhāpane.",
  "tika-vin11t37:66": "46. “Gahetvā eḷakalomānī”ti padacchedo. Atikkamanti atikkamanto.",
  "tika-vin11t37:67": "47.Aññāyāti aññātikāya bhikkhuniyā. “Dhovāpeti eḷalomaka”nti padacchedo. Eḷalomakanti eḷakalomāni. Niruttinayena ka-kārassa vipariyāyo. Payogeti dhovāpanapayoge.",
  "tika-vin11t37:68": "48.Payogeti paṭiggaṇhanapayoge.",
  "tika-vin11t37:69": "49.Nānākāranti nānappakāraṁ. Samāpajjanti samāpajjanto bhikkhu. Samāpanneti saṁvohāre samāpanne sati. Payogeti samāpajjanapayoge.",
  "tika-vin11t37:70": "50.Payogeti kayavikkayāpajjanapayoge. Tasmiṁ kateti tasmiṁ bhaṇḍe attano santakabhāvaṁ nīte.",
  "tika-vin11t37:71": "Kosiyavaggavaṇṇanā dutiyā.",
  "tika-vin11t37:72": "51.Atirekakanti anadhiṭṭhitaṁ, avikappitaṁ vā pattaṁ. Dasāhaṁ atikkamentassa tassa bhikkhuno ekāva nissaggiyāpatti hotīti yojanā.",
  "tika-vin11t37:73": "52-3. Natthi etassa pañca bandhanānīti apañcabandhano, tasmiṁ, ūnapañcabandhane patteti attho. Payogeti viññāpanapayoge. Tassa pattassa lābhe paṭilābhe.",
  "tika-vin11t37:74": "54.Bhesajjanti sappiādikaṁ.",
  "tika-vin11t37:75": "55.Payogeti pariyesanapayoge.",
  "tika-vin11t37:76": "56.Payogeti acchindanaacchindāpanapayoge. Haṭeti acchinditvā gahite.",
  "tika-vin11t37:77": "57.Dve panāpattiyo phuseti vāyāpanapayoge dukkaṭaṁ, vikappanupagapacchimacīvarapamāṇena vīte nissaggiyanti dve āpattiyo āpajjatīti attho.",
  "tika-vin11t37:78_0": "58-9. Yo pana bhikkhu appavārito aññātakasseva tantavāye samecca upasaṅkamitvā cīvare",
  "tika-vin11t37:78_1": "vikappaṁ āpajjanto hoti. Soti so bhikkhu. Dve āpattiyo āpajjati, na saṁsayoti yojanā.",
  "tika-vin11t37:78_2": "Payogeti vikappāpajjanapayoge.",
  "tika-vin11t37:79": "60. Accekasaññitaṁ cīvaraṁ paṭiggahetvāti yojanā. Kālanti cīvarakālaṁ.",
  "tika-vin11t37:80_0": "61.Tiṇṇamaññataraṁ vatthanti tiṇṇaṁ cīvarānaṁ aññataraṁ cīvaraṁ. Ghareti antaraghare.",
  "tika-vin11t37:80_1": "Nidahitvāti nikkhipitvā. Tena cīvarena vinā chārattato adhikaṁ divasaṁ yassa āraññakassa",
  "tika-vin11t37:80_2": "vihārassa gocaragāme taṁ cīvaraṁ nikkhittaṁ, tamhā vihārā aññatra vasanto nissaggiyaṁ phuseti yojanā.",
  "tika-vin11t37:81": "62. Saṅghikaṁ lābhaṁ pariṇataṁ jānaṁ jānanto.",
  "tika-vin11t37:82_0": "63.Payogeti pariṇāmanapayoge. Sabbatthāti pārājikādīsu sabbasikkhāpadesu. Appanāvāraparihānīti",
  "tika-vin11t37:82_1": "parivāre paṭhamaṁ vuttakatthapaññattivārassa parihāpanaṁ, idha avacananti attho,",
  "tika-vin11t37:82_2": "tassa vārassa parivāre sabbapaṭhamattā paṭhamaṁ vattabbabhāvepi tattha vattabbaṁ",
  "tika-vin11t37:82_3": "pacchā gaṇhitukāmena mayā taṁ ṭhapetvā paṭhamaṁ āpattidassanatthaṁ tadanantaro katāpattivāro",
  "tika-vin11t37:82_4": "paṭhamaṁ vuttoti adhippāyo.",
  "tika-vin11t37:83": "Pattavaggavaṇṇanā tatiyā.",
  "tika-vin11t37:84": "Iti uttare līnatthapakāsaniyā",
  "tika-vin11t37:85": "Tiṁsanissaggiyakathāvaṇṇanā niṭṭhitā.",
  "tika-vin11t37:86": "64.Manussuttaridhammeti uttarimanussadhamme. Abhūtasmiṁ uttarimanussadhamme samullapite parājayo pārājikāpatti.",
  "tika-vin11t37:87_0": "65.Amūlantimavatthunā amūlakena pārājikena dhammena bhikkhuṁ codanāya garu saṅghādiseso",
  "tika-vin11t37:87_1": "hotīti yojanā. Pariyāyavacaneti “yo te vihāre vasatī”tiādinā pariyāyena kathane.",
  "tika-vin11t37:87_2": "Ñāteti yassa katheti, tasmiṁ vacanānantarameva ñāte.",
  "tika-vin11t37:88": "66.Noce pana vijānātīti atha taṁ pariyāyena vuttaṁ vacanānantarameva sace na jānāti. Samudāhaṭanti kathitaṁ.",
  "tika-vin11t37:89": "67. Omasato bhikkhussa duve āpattiyo vuttā. Upasampannaṁ omasato pācitti siyā. Itaraṁ anupasampannaṁ omasato dukkaṭaṁ siyāti yojanā.",
  "tika-vin11t37:90": "68. Pesuññaharaṇepi dve āpattiyo honti.",
  "tika-vin11t37:91": "69.Payogeti padaso dhammaṁ vācentassa vacanakiriyārambhato paṭṭhāya yāva padādīnaṁ parisamāpanaṁ, etthantare akkharuccāraṇapayoge dukkaṭaṁ. Padānaṁ parisamattiyaṁ pācittiyaṁ.",
  "tika-vin11t37:92_0": "70. “Tirattā anupasampannasahaseyyāyā”ti padacchedo. Anupasampannena sahaseyyā anupasampannasahaseyyā,",
  "tika-vin11t37:92_1": "tāya. Tirattā uttariṁ anupasampannasahaseyyāyāti yojanā. Payogeti sayanatthāya seyyāpaññāpanakāyāvajjanādipubbapayoge.",
  "tika-vin11t37:92_2": "Panneti kāyapasāraṇalakkhaṇena sayanena nipanne.",
  "tika-vin11t37:93": "71. Yo pana bhikkhu ekarattiyaṁ mātugāmena sahaseyyaṁ kappeti. Dukkaṭādayoti “payoge dukkaṭaṁ, nipanne pācittiya”nti yathāvuttadveāpattiyo āpajjatīti yojanā.",
  "tika-vin11t37:94": "72.Payogeti yathāvuttalakkhaṇapayoge.",
  "tika-vin11t37:95_0": "73.Anupasampanneti samīpatthe cetaṁ bhummaṁ. Anupasampannassa santike bhūtaṁ uttarimanussadhammaṁ",
  "tika-vin11t37:95_1": "yo sace ārocetīti yojanā. Dukkaṭādayoti yassa āroceti, so nappaṭivijānāti, dukkaṭaṁ,",
  "tika-vin11t37:95_2": "paṭivijānāti, pācittiyanti evaṁ dve āpattiyo tassa honti.",
  "tika-vin11t37:96_0": "74.Aññato aññassa upasampannassa duṭṭhullassa āpattiṁ anupasampanne anupasampannassa",
  "tika-vin11t37:96_1": "santike vadaṁ vadantoti yojanā. Payogeti ārambhato paṭṭhāya pubbapayoge dukkaṭaṁ",
  "tika-vin11t37:96_2": "āgacchati dukkaṭaṁ āpajjati. Ārocite pācitti siyāti yojanā.",
  "tika-vin11t37:97": "75.Payogeti “akappiyapathaviṁ khaṇissāmī”ti kudāla pariyesanādisabbapayogeti.",
  "tika-vin11t37:98": "Musāvādavaggavaṇṇanā paṭhamā.",
  "tika-vin11t37:99": "76.Pātentoti vikopento. Tassāti bhūtagāmassa. Pāteti vikopane.",
  "tika-vin11t37:100": "77. Aññavādakavihesakānaṁ ekayoganiddiṭṭhattā tattha vuttanayeneva vihesake ca ñātuṁ sakkāti tattha visuṁ āpattibhedo na vutto.",
  "tika-vin11t37:101_0": "78.Paranti aññaṁ saṅghena sammatasenāsanapaññāpakādikaṁ upasampannaṁ. Ujjhāpentoti",
  "tika-vin11t37:101_1": "tassa ayasaṁ uppādetukāmatāya bhikkhūhi avajānāpetuṁ “chandāya itthannāmo idaṁ nāma",
  "tika-vin11t37:101_2": "karotī”tiādīni vatvā avaññāya olokāpento, lāmakato vā cintāpento. Payogeti ujjhāpanatthāya",
  "tika-vin11t37:101_3": "tassa avaṇṇabhaṇanādike pubbapayoge.",
  "tika-vin11t37:102_0": "83. Saṅghike vihāre pubbūpagataṁ bhikkhuṁ jānaṁ jānanto anupakhajja seyyaṁ kappeti,",
  "tika-vin11t37:102_1": "tassevaṁ seyyaṁ kappayatoti yojanā. Payogedukkaṭādayoti ettha aluttasamāso. Ādi-saddena",
  "tika-vin11t37:102_2": "seyyākappane pācittiyaṁ saṅgaṇhāti.",
  "tika-vin11t37:103": "84.Payogeti “nikkaḍḍhatha ima”ntiādike āṇattike vā “yāhi yāhī”tiādike vācasike vā hatthena tassa aṅgaparāmasanādivasena kate kāyike vā nikkaḍḍhanapayoge. Sesanti pācittiyaṁ.",
  "tika-vin11t37:104_0": "85. “Vehāsakuṭiyā uparī”ti padacchedo. Āhaccapādaketi ettha “mañce vā pīṭhe vā”ti",
  "tika-vin11t37:104_1": "seso. Sīdanti nisīdanto. Dukkaṭādayoti payoge dukkaṭaṁ, nipajjāya pācittiyanti imā",
  "tika-vin11t37:104_2": "āpattiyo phuseti attho.",
  "tika-vin11t37:105_0": "86. Assa pajjassa paṭhamapādaṁ dasakkharapādakaṁ chandovicitiyaṁ vuttagāthā, “gāthāchando",
  "tika-vin11t37:105_1": "atītadvaya”nti iminā chandovicitilakkhaṇena gāthāchandattā adhiṭṭhitvā dvattipariyāyeti",
  "tika-vin11t37:105_2": "ettha akkharadvayaṁ adhikaṁ vuttanti daṭṭhabbaṁ. Payogeti adhiṭṭhānapayoge. Adhiṭṭhiteti",
  "tika-vin11t37:105_3": "dvattipariyāyānaṁ upari adhiṭṭhāne kate.",
  "tika-vin11t37:106": "87.Payogeti siñcanasiñcāpanapayoge. Sitteti siñcanakiriyapariyosāne.",
  "tika-vin11t37:107": "Bhūtagāmavaggavaṇṇanā dutiyā.",
  "tika-vin11t37:108": "88. Dukkaṭaṁ phuseti yojanā. Ovadite pācitti siyāti yojanā.",
  "tika-vin11t37:109": "89. Vibhāgoyeva vibhāgatā.",
  "tika-vin11t37:110": "90.Aññātikāya bhikkhuniyā aññatra pārivattakā cīvaraṁ dento bhikkhu duve āpattiyo phuseti yojanā. Payogeti dānapayoge.",
  "tika-vin11t37:111": "93. “Nāvaṁ eka”nti padacchedo. Payogeti abhiruhaṇapayoge. Dukkaṭādayoti ādi-saddena abhiruḷhe pācittiyaṁ saṅgaṇhāti.",
  "tika-vin11t37:112": "94. “Duvidhaṁ āpatti”nti padacchedo.",
  "tika-vin11t37:113": "96. Bhikkhuniyā saddhiṁ raho nisajjaṁ kappento bhikkhu payogedukkaṭādayo dvepi āpattiyo phuseti yojanā.",
  "tika-vin11t37:114": "Ovādavaggavaṇṇanā tatiyā.",
  "tika-vin11t37:115": "97.Taduttarinti tato bhuñjituṁ anuññātaekadivasato uttariṁ dutiyadivasato paṭṭhāya. Anantarassa vaggassāti ovādavaggassa. Navamenāti bhikkhuniyā paripācitapiṇḍapātasikkhāpadena.",
  "tika-vin11t37:116": "99.Dvattipatteti dvattipattapūre. Taduttarinti dvattipattapūrato uttariṁ. Payogeti paṭiggahaṇapayoge.",
  "tika-vin11t37:117": "101.Abhihaṭṭhunti abhiharitvā.",
  "tika-vin11t37:118": "102.Tassāti abhiharantassa. Piṭaketi vinayapiṭake.",
  "tika-vin11t37:119": "103.Dasamepīti ettha “dasame apī”ti padacchedo.",
  "tika-vin11t37:120": "Bhojanavaggavaṇṇanā catutthā.",
  "tika-vin11t37:121": "104.Acelakādinoti ādi-saddena “paribbājakassa vā paribbājikāya vā”ti vutte saṅgaṇhāti. Bhojanādikanti ādi-saddena khādanīyaṁ saṅgaṇhāti. Payogeti sahatthā dānapayoge.",
  "tika-vin11t37:122": "105.Dāpetvā vā adāpetvā vā kiñci āmisaṁ. Payogeti uyyojanapayoge. Tasminti tasmiṁ bhikkhumhi. Uyyojite pācitti siyāti yojanā.",
  "tika-vin11t37:123": "109.Ummārātikkameti indakhīlātikkame.",
  "tika-vin11t37:124": "110.Taduttarinti tato paricchinnarattipariyantato vā paricchinnabhesajjapariyantato vā uttariṁ.",
  "tika-vin11t37:125": "111. Uyyuttaṁ dassanatthāya gacchanto dve āpattiyo phuseti yojanā.",
  "tika-vin11t37:126": "Acelakavaggavaṇṇanā pañcamā.",
  "tika-vin11t37:127": "114.Mereyyanti merayaṁ. Niruttinayena a-kārassa e-kāro, ya-kārassa ca dvittaṁ. Meraya-saddapariyāyo vā mereyya-saddo. Munīti bhikkhu.",
  "tika-vin11t37:128": "115. “Bhikkhu aṅgulipatodenā”ti padacchedo. Payogeti hāsāpanapayoge. Tassāti hāsāpentassa.",
  "tika-vin11t37:129": "116. Gopphakā heṭṭhā udake dukkaṭaṁ. Gopphakato upari uparigopphakaṁ, udakaṁ, tasmiṁ, gopphakato adhikappamāṇe udaketi attho.",
  "tika-vin11t37:130": "117.Anādariyanti puggalānādariyaṁ, dhammānādariyaṁ vā. Payogeti anādariyavasena pavatte kāyapayoge vā vacīpayoge vā. Kate anādariye.",
  "tika-vin11t37:131": "118.Payogeti bhiṁsāpanapayoge.",
  "tika-vin11t37:132_0": "119.Jotinti aggiṁ. Samādahitvānāti jāletvā. “Visibbento”ti iminā phalūpacārena kāraṇaṁ",
  "tika-vin11t37:132_1": "vuttaṁ. Visibbanakiriyā hi samādahanakiriyāya phalanti visibbanakiriyāvohārena samādahanakiriyāva.",
  "tika-vin11t37:132_2": "Tasmā visibbentoti ettha samādahantoti attho. Payogeti samādahanasamādahāpanapayoge.",
  "tika-vin11t37:132_3": "Visīviteti vuttanayena samādahiteti attho.",
  "tika-vin11t37:133": "120.Payogeti cuṇṇamattikābhisaṅkharaṇādisabbapayoge. Itaranti pācittiyaṁ.",
  "tika-vin11t37:134": "121.Tiṇṇaṁ dubbaṇṇakaraṇānanti kaṁsanīlapattanīlakaddamasaṅkhātānaṁ tiṇṇaṁ dubbaṇṇakaraṇānaṁ. Ekaṁ aññataraṁ anādiya adatvā. Cīvaranti navacīvaraṁ.",
  "tika-vin11t37:135": "122. Natthi etassa uddhāranti anuddhāro, taṁ anuddhāranti vattabbe gāthābandhavasena rassattaṁ, akatapaccuddhāranti attho.",
  "tika-vin11t37:136_0": "123.Apanidhentoti apanetvā nidhento nikkhipento. Pattādikanti ādi-saddena cīvaranisīdanasūcigharakāyabandhanānaṁ",
  "tika-vin11t37:136_1": "gahaṇaṁ. Payogeti apanidhānapayoge. Tasmiṁ pattādike pañcavidhe parikkhāre. Apanihite",
  "tika-vin11t37:136_2": "sesā pācittiyāpatti siyāti yojanā.",
  "tika-vin11t37:137": "Surāpānavaggavaṇṇanā chaṭṭhā.",
  "tika-vin11t37:138": "124.Tapodhanoti pātimokkhasaṁvarasīlasaṅkhātaṁ tapodhanamassāti tapodhano, bhikkhu.",
  "tika-vin11t37:139": "125.Tasmiṁ opāte.",
  "tika-vin11t37:140": "126.Manussaviggaho manussasarīro. Tiracchānagato nāgo vā supaṇṇo vā. Tassa opātakhaṇakassa.",
  "tika-vin11t37:141": "127.Paṭubuddhināti sabbesu ñeyyadhammesu nipunañāṇena bhagavatā.",
  "tika-vin11t37:142": "128.Payogeti paribhogatthāya gahaṇādike payoge. Tassāti bhikkhussa.",
  "tika-vin11t37:143": "129.Ukkoṭentoti uccālento yathāṭhāne ṭhātuṁ adento. Payogeti ukkoṭanapayoge. Ukkoṭite pācittiyaṁ siyāti yojanā.",
  "tika-vin11t37:144": "130.Duṭṭhullaṁ vajjakanti saṅghādisesādike. Ekaṁ pācittiyaṁ āpattiṁ āpajjati iti dīpitanti yojanā.",
  "tika-vin11t37:145": "131.Payogeti gaṇapariyesanādipayoge. Dukkaṭaṁ patto siyā dukkaṭāpattiṁ āpanno bhaveyyāti attho. Sesāti pācittiyāpatti upasampādite siyā. Gāthābandhavasena upasaggalopo.",
  "tika-vin11t37:146_0": "132-3. Jānaṁ theyyasatthena saha saṁvidhāya maggaṁ paṭipajjato ca tatheva mātugāmena",
  "tika-vin11t37:146_1": "saha saṁvidhāya maggaṁ paṭipajjato cāti yojanā. Payogeti saṁvidhāya gantuṁ paṭipucchādikaraṇapayoge.",
  "tika-vin11t37:146_2": "Paṭipanneti maggapaṭipanne. Anantaranti addhayojanagāmantarātikkamanānantaraṁ.",
  "tika-vin11t37:147": "134. Ñattiyā osāne dukkaṭaṁ phuseti yojanā.",
  "tika-vin11t37:148_0": "135.Akatānudhammenāti anudhammo vuccati āpattiyā adassane vā appaṭikamme vā pāpikāya",
  "tika-vin11t37:148_1": "diṭṭhiyā appaṭinissagge vā dhammena vinayena satthusāsanena ukkhittakassa anulomavattaṁ",
  "tika-vin11t37:148_2": "disvā katvā osāraṇā, so osāraṇasaṅkhāto anudhammo yassa na kato, ayaṁ akatānudhammo",
  "tika-vin11t37:148_3": "nāma, tādisena bhikkhunā saddhinti attho. Sambhuñjantoti āmisasambhogaṁ karonto bhikkhu.",
  "tika-vin11t37:148_4": "Payogeti bhuñjituṁ āmisapaṭiggahaṇādipayoge. Bhutteti sambhutte, ubhayasambhoge,",
  "tika-vin11t37:148_5": "tadaññatare vā kateti attho.",
  "tika-vin11t37:149": "136.Upalāpentoti pattacīvarauddesaparipucchanādivasena saṅgaṇhanto. Payogeti upalāpanapayoge.",
  "tika-vin11t37:150": "Sappāṇakavaggavaṇṇanā sattamā.",
  "tika-vin11t37:151_0": "137.Sahadhammikanti karaṇatthe upayogavacanaṁ, pañcahi sahadhammikehi sikkhitabbattā,",
  "tika-vin11t37:151_1": "tesaṁ vā santakattā “sahadhammika”nti laddhanāmena buddhapaññattena sikkhāpadena",
  "tika-vin11t37:151_2": "vuccamānassāti attho. Bhaṇatoti “bhikkhussā”ti iminā samānādhikaraṇaṁ.",
  "tika-vin11t37:152": "138.Vivaṇṇentoti “kiṁ panimehi khuddānukhuddakehi sikkhāpadehi uddiṭṭhehī”tiādinā garahanto. Payogeti “kiṁ imehī”tiādinā garahaṇavasena pavatte vacīpayoge. Vivaṇṇite garahite.",
  "tika-vin11t37:153": "139.Mohentoti “idāneva kho ahaṁ, āvuso, jānāmī”tiādinā attano ajānanattena āpannabhāvaṁ dīpetvā bhikkhuṁ mohento, vañcentoti attho. Moheti mohāropanakamme. Aropite kate.",
  "tika-vin11t37:154": "140. Bhikkhussa kupito pahāraṁ dento phuseti yojanā. Payogeti daṇḍādānādipayoge.",
  "tika-vin11t37:155": "141.Payogeti uggiraṇapayoge. Uggiriteti uccārite.",
  "tika-vin11t37:156": "142.Amūlenevāti diṭṭhādimūlavirahiteneva. Yogeti okāsakārāpanādipayoge. Uddhaṁsiteti codite.",
  "tika-vin11t37:157": "143.Kukkuccaṁ janayantoti “ūnavīsativasso tvaṁ maññe upasampanno”tiādinā kukkuccaṁ upadahanto. Yogeti kukkuccuppādanapayoge. Uppāditeti kukkucce uppādite.",
  "tika-vin11t37:158": "144. “Tiṭṭhanto upassuti”nti padacchedo. Sutiyā samīpaṁ upassuti, savanūpacāreti attho.",
  "tika-vin11t37:159_0": "145.Dhammikānaṁ tu kammānanti dhammena vinayena satthusāsanena katānaṁ apalokanādīnaṁ",
  "tika-vin11t37:159_1": "catunnaṁ kammānaṁ. Tato punāti chandadānato pacchā. Khīyanadhammanti attano adhippetabhāvavibhāvanamantanaṁ.",
  "tika-vin11t37:159_2": "Dve phuse dukkaṭādayoti khīyanadhammāpajjanapayoge dukkaṭaṁ, khīyanadhamme āpanne",
  "tika-vin11t37:159_3": "pācittiyanti evaṁ dukkaṭādayo dve āpattiyo āpajjeyyāti attho.",
  "tika-vin11t37:160": "146.Saṅghe saṅghamajjhe. Vinicchayeti vatthuto otiṇṇavinicchaye. Niṭṭhaṁ agateti vatthumhi avinicchite, ñattiṁ ṭhapetvā kammavācāya vā apariyositāya.",
  "tika-vin11t37:161": "148.Samaggena saṅghenāti samānasaṁvāsakena samānasīmāyaṁ ṭhitena saṅghena.",
  "tika-vin11t37:162": "Sahadhammikavaggavaṇṇanā aṭṭhamā.",
  "tika-vin11t37:163": "150.Aviditohutvāti rañño aviditāgamano hutvā.",
  "tika-vin11t37:164": "152.Ratananti muttādidasavidhaṁ ratanaṁ. Payogeti ratanaggahaṇapayoge.",
  "tika-vin11t37:165": "153.Vikāleti majjhantikātikkamato paṭṭhāya aruṇe.",
  "tika-vin11t37:166": "155.Aṭṭhidantavisāṇābhinibbattanti aṭṭhidantavisāṇamayaṁ. Payogeti kārāpanapayoge.",
  "tika-vin11t37:167": "156. Tasmiṁ mañcādimhi kārāpite sesā pācittiyāpatti siyāti yojanā.",
  "tika-vin11t37:168": "Ratanavaggavaṇṇanā navamā.",
  "tika-vin11t37:169": "Iti uttare līnatthapakāsaniyā",
  "tika-vin11t37:170": "Pācittiyakathāvaṇṇanā niṭṭhitā.",
  "tika-vin11t37:171": "159. Catūsu pāṭidesanīyesupi avisesena ādiccabandhunā buddhena dvidhā āpatti niddiṭṭhāti yojanā.",
  "tika-vin11t37:172": "160.Sabbatthāti sabbesu catūsu.",
  "tika-vin11t37:173": "Pāṭidesanīyakathāvaṇṇanā.",
  "tika-vin11t37:174": "161. Sekhiyakathā uttānatthāyeva.",
  "tika-vin11t37:175": "Sekhiyakathāvaṇṇanā.",
  "tika-vin11t37:176_0": "162. Parivāre paṭhamaṁ dassitasoḷasavārappabhede mahāvibhaṅge “paṭhamaṁ pārājikaṁ",
  "tika-vin11t37:176_1": "kattha paññatta”ntiādippabhedo katthapaññattivāro, “methunaṁ dhammaṁ paṭisevanto",
  "tika-vin11t37:176_2": "kati āpattiyo āpajjatī”tiādippabhedo katāpattivāro, “methunaṁ dhammaṁ paṭisevantassa",
  "tika-vin11t37:176_3": "āpattiyo catunnaṁ vipattīnaṁ kati vipattiyo bhajantī”tiādippabhedo vipattivāro, “methunaṁ",
  "tika-vin11t37:176_4": "dhammaṁ paṭisevantassa āpattiyo sattannaṁ āpattikkhandhānaṁ katihi āpattikkhandhehi",
  "tika-vin11t37:176_5": "saṅgahitā”tiādippabhedo saṅgahavāro, “methunaṁ dhammaṁ paṭisevantassa āpattiyo channaṁ",
  "tika-vin11t37:176_6": "āpattisamuṭṭhānānaṁ katihi samuṭṭhānehi samuṭṭhahantī”tiādippabhedo samuṭṭhānavāro,",
  "tika-vin11t37:176_7": "“methunaṁ dhammaṁ paṭisevantassa āpattiyo catunnaṁ adhikaraṇānaṁ katamaṁ adhikaraṇa”ntiādippabhedo",
  "tika-vin11t37:176_8": "adhikaraṇavāro, “methunaṁ dhammaṁ paṭisevantassa āpattiyo sattannaṁ samathānaṁ katihi",
  "tika-vin11t37:176_9": "samathehi sammantī”tiādippabhedo samathavāro, tadanantaro imehi sattahi vārehi misso",
  "tika-vin11t37:176_10": "aṭṭhamo samuccayavāroti imesu aṭṭhasu vāresu ādibhūte katthapaññattināmadheyye appanāvāre",
  "tika-vin11t37:176_11": "saṅgahetabbānaṁ nidānādisattarasalakkhaṇānaṁ ubhayavibhaṅgasādhāraṇato upari vakkhamānattā",
  "tika-vin11t37:176_12": "taṁ vāraṁ ṭhapetvā tadanantaraṁ asādhāraṇaṁ katāpattivāraṁ sekhiyāvasānaṁ pāḷikkamānurūpaṁ",
  "tika-vin11t37:176_13": "dassetvā tadanantarā vipattivārādayo cha vārā ubhayavibhaṅgasādhāraṇato vakkhamānāti",
  "tika-vin11t37:176_14": "katvā tepi ṭhapetvā ime paccayasaddena ayojetvā dassitā aṭṭheva vārā, puna “methunaṁ",
  "tika-vin11t37:176_15": "dhammaṁ paṭisevanapaccayā pārājikaṁ kattha paññatta”ntiādinā paccaya-saddaṁ yojetvā",
  "tika-vin11t37:176_16": "dassitā apare aṭṭha vārā yojitāti tatthāpi dutiyaṁ katāpattipaccayavāraṁ iminā katāpattivārena",
  "tika-vin11t37:176_17": "ekaparicchedaṁ katvā dassetumāha “paññattā”tiādi. Paṭisevanapaccayāti paṭisevanahetunā.",
  "tika-vin11t37:177_0": "163.Allokāsappavesaneti jīvamānasarīre tiṇṇaṁ maggānaṁ aññatarasmiṁ magge allokāsappavesane.",
  "tika-vin11t37:177_1": "Mate akkhāyite vā pi-saddena yebhuyyaakkhāyite pavesane pavesananimittaṁ methunaṁ",
  "tika-vin11t37:177_2": "dhammaṁ paṭisevanto bhikkhu pārājikaṁ phuseti sambandho.",
  "tika-vin11t37:178_0": "164. Tathā yebhuyyakkhāyite, upaḍḍhakkhāyite ca methunaṁ dhammaṁ paṭisevanto bhikkhu",
  "tika-vin11t37:178_1": "thullaccayaṁ phuseti yojanā. Vaṭṭakate mukhe dukkaṭaṁ vuttanti sambandho. Jatumaṭṭhaketi",
  "tika-vin11t37:178_2": "bhikkhuniyā jatumaṭṭhake dinne pācitti vuttāti sambandho.",
  "tika-vin11t37:179_0": "166.Avassutassāti kāyasaṁsaggarāgena tintassa. Posassāti gahaṇakiriyāsambandhe sāmivacanaṁ.",
  "tika-vin11t37:179_1": "Bhikkhuniyāti attasambandhe sāmivacanaṁ. “Attano”ti seso. Avassutena posena attano",
  "tika-vin11t37:179_2": "adhakkhakādigahaṇaṁ sādiyantiyā tathā avassutāya bhikkhuniyā pārājikanti yojanā.",
  "tika-vin11t37:180": "167.Kāyenāti attano kāyena. Kāyanti mātugāmassa kāyaṁ. Phusatoti kāyasaṁsaggarāgena phusato. Kāyena kāyabaddhanti etthāpi eseva nayo.",
  "tika-vin11t37:181": "168.Kāyena paṭibaddhenāti attano kāyapaṭibaddhena. Paṭibaddhanti itthiyā kāyapaṭibaddhaṁ phusantassa dukkaṭaṁ. Tassa bhikkhussa.",
  "tika-vin11t37:182_0": "“Mahāvibhaṅgasaṅgaho niṭṭhito”ti kasmā vuttaṁ, nanu soḷasavārasaṅgahe mahāvibhaṅge",
  "tika-vin11t37:182_1": "katāpattivāroyevettha vutto, na itare vārāti? Saccaṁ, avayave pana samudāyopacārena",
  "tika-vin11t37:182_2": "vuttaṁ. Sādhāraṇāsādhāraṇānaṁ mahāvibhaṅge gatānaṁ sabbāpattipabhedānaṁ dassanopacārabhūto",
  "tika-vin11t37:182_3": "katāpattivāro dassitoti taṁdassanena appadhānā itarepi vārā upacārato dassitā hontīti",
  "tika-vin11t37:182_4": "ca tathā vuttanti veditabbaṁ.",
  "tika-vin11t37:183": "Iti uttare līnatthapakāsaniyā",
  "tika-vin11t37:184": "Mahāvibhaṅgasaṅgahavaṇṇanā niṭṭhitā."
}