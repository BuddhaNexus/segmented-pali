{
  "tika-vin07t34:0": "8. Vattakkhandhako",
  "tika-vin07t34:1": "Āgantukavattakathāvaṇṇanā",
  "tika-vin07t34:2": "357. Vattakkhandhake pattharitabbanti ātape pattharitabbaṁ. Pāḷiyaṁ abhivādāpetabboti vandanatthāya vassaṁ pucchanena navako sayameva vandatīti vuttaṁ. Nilloketabboti oloketabbo.",
  "tika-vin07t34:3": "Āgantukavattakathāvaṇṇanā niṭṭhitā.",
  "tika-vin07t34:4": "Āvāsikavattakathāvaṇṇanā",
  "tika-vin07t34:5_0": "359. “Yathābhāga”nti ṭhapitaṭṭhānaṁ anatikkamitvā mañcapīṭhādiṁ papphoṭetvā pattharitvā",
  "tika-vin07t34:5_1": "upari paccattharaṇaṁ datvā dānampi senāsanapaññāpanamevāti dassento āha “papphoṭetvā",
  "tika-vin07t34:5_2": "hi pattharituṁ pana vaṭṭatiyevā”ti.",
  "tika-vin07t34:6": "Āvāsikavattakathāvaṇṇanā niṭṭhitā.",
  "tika-vin07t34:7": "Anumodanavattakathāvaṇṇanā",
  "tika-vin07t34:8_0": "362.Pañcame nisinneti anumodanatthāya nisinne. Na mahātherassa bhāro hotīti anumodakaṁ",
  "tika-vin07t34:8_1": "āgametuṁ na bhāro. Ajjhiṭṭhova āgametabboti attanā ajjhiṭṭhehi bhikkhūhi anumodanteyeva",
  "tika-vin07t34:8_2": "nisīditabbanti attho.",
  "tika-vin07t34:9": "Anumodanavattakathāvaṇṇanā niṭṭhitā.",
  "tika-vin07t34:10": "Bhattaggavattakathāvaṇṇanā",
  "tika-vin07t34:11_0": "364.Manussānaṁparivisanaṭṭhānanti yattha antovihārepi manussā saputtadārā āvasitvā",
  "tika-vin07t34:11_1": "bhikkhū netvā bhojenti. Āsanesu satīti nisīdanaṭṭhānesu santesu. Idaṁ, bhante, āsanaṁ",
  "tika-vin07t34:11_2": "uccanti āsanne samabhūmibhāge paññattaṁ therāsanena samakaṁ āsanaṁ sandhāya vuttaṁ,",
  "tika-vin07t34:11_3": "therāsanato pana uccatare āpucchitvāpi nisīdituṁ na vaṭṭati. Yadi taṁ āsannampi nīcataraṁ",
  "tika-vin07t34:11_4": "hoti, anāpucchāpi nisīdituṁ vaṭṭati. Mahātherasseva āpattīti āsanena paṭibāhanāpattiyā",
  "tika-vin07t34:11_5": "āpatti. Avattharitvāti pārutasaṅghāṭiṁ avattharitvā, anukkhipitvāti attho.",
  "tika-vin07t34:12_0": "Pāḷiyaṁ “ubhohi hatthehi…pe… odano paṭiggahetabbo”ti idaṁ hatthatale vā pacchipiṭṭhiādidussaṇṭhitādhāre",
  "tika-vin07t34:12_1": "vā pattaṁ ṭhapetvā odanassa gahaṇakāle pattassa apatanatthāya vuttaṁ, susajjite pana",
  "tika-vin07t34:12_2": "ādhāre pattaṁ ṭhapetvā ekena hatthena taṁ parāmasitvāpi odanaṁ paṭiggahetuṁ vaṭṭati",
  "tika-vin07t34:12_3": "eva. Ubhohi hatthehi…pe… udakaṁ paṭiggahetabbanti etthāpi eseva nayo.",
  "tika-vin07t34:13_0": "Hatthadhovanaudakanti bhojanāvasāne udakaṁ. Tenāha “pānīyaṁ pivitvā hatthā dhovitabbā”ti.",
  "tika-vin07t34:13_1": "Tena pariyosāne dhovanameva paṭikkhittaṁ, bhojanantare pana pānīyapivanādinā nayena",
  "tika-vin07t34:13_2": "hatthaṁ dhovitvā puna bhuñjituṁ vaṭṭatīti dasseti. Potthakesu pana “pānīyaṁ pivitvā",
  "tika-vin07t34:13_3": "hatthā na dhovitabbā”ti likhanti, taṁ purimavacanena na sameti pariyosāne udakasseva",
  "tika-vin07t34:13_4": "“hatthadhovanaudaka”nti vuttattā. Sace manussā dhovatha, bhantetiādi niṭṭhitabhattaṁ",
  "tika-vin07t34:13_5": "nisinnaṁ theraṁ sandhāya vuttaṁ. Dhure dvārasamīpe.",
  "tika-vin07t34:14": "Bhattaggavattakathāvaṇṇanā niṭṭhitā.",
  "tika-vin07t34:15": "Piṇḍacārikavattakathādivaṇṇanā",
  "tika-vin07t34:16": "366. Pāḷiyaṁ ṭhāpeti vāti tiṭṭha bhanteti vadanti.",
  "tika-vin07t34:17_0": "367.Atthi, bhante, nakkhattapadānīti nakkhattapadavisayāni ñātāni atthi, assayujādinakkhattaṁ",
  "tika-vin07t34:17_1": "jānāthāti adhippāyo. Tenāha “na jānāma, āvuso”ti. Atthi, bhante, disābhāganti etthāpi",
  "tika-vin07t34:17_2": "eseva nayo. Kenajja, bhante, yuttanti kena nakkhattena cando yuttoti attho.",
  "tika-vin07t34:18": "369.Aṅgaṇeti abbhokāse. Evameva paṭipajjitabbanti uddesadānādi āpucchitabbanti dasseti.",
  "tika-vin07t34:19": "374.Nibaddhagamanatthāyāti attanova nirantaragamanatthāya. Ūhaditāti ettha hada-dhātussa vaccavissajjanatthatāyāha “bahi vaccamakkhitā”ti.",
  "tika-vin07t34:20": "Piṇḍacārikavattakathādivaṇṇanā niṭṭhitā.",
  "tika-vin07t34:21": "Vattakkhandhakavaṇṇanānayo niṭṭhito."
}