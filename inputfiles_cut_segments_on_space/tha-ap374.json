{
  "tha-ap374:0.1": "Therāpadāna ",
  "tha-ap374:0.2": "Bodhivandanavagga ",
  "tha-ap374:0.3": "2. Pāṭalipupphiyattheraapadāna ",
  "tha-ap374:1.1": "“Vipassī nāma bhagavā, ",
  "tha-ap374:1.2": "sayambhū aggapuggalo; ",
  "tha-ap374:1.3": "Purakkhato sasissehi, ",
  "tha-ap374:1.4": "pāvisi bandhumaṁ jino. ",
  "tha-ap374:2.1": "Tīṇi pāṭalipupphāni, ",
  "tha-ap374:2.2": "ucchaṅge ṭhapitāni me; ",
  "tha-ap374:2.3": "Sīsaṁ nhāyitukāmova, ",
  "tha-ap374:2.4": "nadītitthaṁ agacchahaṁ. ",
  "tha-ap374:3.1": "Nikkhamma bandhumatiyā, ",
  "tha-ap374:3.2": "addasaṁ lokanāyakaṁ; ",
  "tha-ap374:3.3": "Indīvaraṁva jalitaṁ, ",
  "tha-ap374:3.4": "ādittaṁva hutāsanaṁ. ",
  "tha-ap374:4.1": "Byagghūsabhaṁva pavaraṁ, ",
  "tha-ap374:4.2": "abhijātaṁva kesariṁ; ",
  "tha-ap374:4.3": "Gacchantaṁ samaṇānaggaṁ, ",
  "tha-ap374:4.4": "bhikkhusaṅghapurakkhataṁ. ",
  "tha-ap374:5.1": "Tasmiṁ pasanno sugate, ",
  "tha-ap374:5.2": "kilesamaladhovane; ",
  "tha-ap374:5.3": "Gahetvā tīṇi pupphāni, ",
  "tha-ap374:5.4": "buddhaseṭṭhaṁ apūjayiṁ. ",
  "tha-ap374:6.1": "Ekanavutito kappe, ",
  "tha-ap374:6.2": "yaṁ pupphamabhipūjayiṁ; ",
  "tha-ap374:6.3": "Duggatiṁ nābhijānāmi, ",
  "tha-ap374:6.4": "buddhapūjāyidaṁ phalaṁ. ",
  "tha-ap374:7.1": "Paṭisambhidā catasso, ",
  "tha-ap374:7.2": "…pe… ",
  "tha-ap374:7.3": "kataṁ buddhassa sāsanaṁ”. ",
  "tha-ap374:8.1": "Itthaṁ sudaṁ āyasmā pāṭalipupphiyo thero imā gāthāyo abhāsitthāti. ",
  "tha-ap374:9.1": "Pāṭalipupphiyattherassāpadānaṁ dutiyaṁ. "
}