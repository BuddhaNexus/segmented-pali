{
  "anya-e0902n0:0": "Namo tassa bhagavato arahato sammāsambuddhassa",
  "anya-e0902n0:1": "Suttantapiṭaka",
  "anya-e0902n0:2": "Majjhimanikāya",
  "anya-e0902n0:3": "Mūlapaṇṇāsapāḷi",
  "anya-e0902n0:4": "Saṁgāyanassa pucchā vissajjanā",
  "anya-e0902n0:5": "Pucchā – paṭhamamahāsaṁgītikāle āvuso dhammasaṁgāhakā mahākassapādayo mahātheravarā dīghanikāyaṁ saṁgāyitvā tadanantaraṁ kiṁ nāma pāvacanaṁ saṁgāyiṁsu.",
  "anya-e0902n0:6": "Vissajjanā – paṭhamamahāsaṁgītikāle bhante dhammasaṁgāhakā mahākassapādayo mahātheravarā dīghanikāyaṁ saṁgāyitvā tadanantaraṁ majjhimaṁ nāma nikāyaṁ saṁgāyiṁsu.",
  "anya-e0902n0:7": "Pucchā – majjhimanikāyo nāma āvuso mūlapaṇṇāsako majjhima paṇṇāsako uparipaṇṇāsakoti paṇṇāsakavasena tividho, tattha kataraṁ paṇṇāsakaṁ paṭhamaṁ saṁgāyiṁsu.",
  "anya-e0902n0:8": "Vissajjanā – tīsu bhante paṇṇāsakesu mūlapaṇṇāsakaṁ nāma pāvacanaṁ dhammasaṁgāhakā mahātheravarā paṭhamaṁ saṁgāyiṁsu.",
  "anya-e0902n0:9": "Pucchā – mūlapaṇṇāsakepi āvuso pañcavaggā paṇṇāsa ca suttāni, tesu kataraṁ vaggaṁ katarañca suttaṁ paṭhamaṁ saṁgāyiṁsu.",
  "anya-e0902n0:10": "Vissajjanā – mūlapaṇṇāsake bhante pañcasu vaggesu paṭhamaṁ mūlapariyāyavaggaṁ paṇṇāsakesu ca suttesu paṭhamaṁ mūlapariyāyasuttaṁ saṁgāyiṁsu.",
  "anya-e0902n0:11": "Sādhu āvuso mayampi dāni tatoyeva paṭṭhāya saṁgītipubbaṅgamāni pucchāvissajjanakiccāni kātuṁ samārabhāma.",
  "anya-e0902n0:12": "Mūlapariyāyasutta",
  "anya-e0902n0:13": "Pucchā – tena āvuso bhagavatā jānatā passatā arahatā sammāsambuddhena mūlapariyāyasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:14_0": "Vissajjanā – ukkaṭṭhāyaṁ bhante pañcasate brāhmaṇakulā pabbajite ārabbha bhāsitaṁ,",
  "anya-e0902n0:14_1": "pañcasatā bhante brāhmaṇakulā pabbajitā bhikkhū pariyattiṁ nissāya mānaṁ uppādesuṁ,",
  "anya-e0902n0:14_2": "tasmiṁ bhante vatthusmiṁ bhāsitaṁ.",
  "anya-e0902n0:15": "Pucchā – taṁ panāvuso suttaṁ bhagavatā katihi vārehi katihi ca antogadhapadehi vibhajitvā bhāsitaṁ.",
  "anya-e0902n0:16": "Vissajjanā – taṁ pana bhante mūlapariyāyasuttaṁ bhagavatā aṭṭhahi ca vārehi catuvīsatiyā ca antogadhapadehi vibhajitvā desitaṁ.",
  "anya-e0902n0:17": "Sabbāsavasutta",
  "anya-e0902n0:18": "Pucchā – dutiyaṁ panāvuso sabbāsavasuttaṁ bhagavatā kattha kaṁ ārabbha bhāsitaṁ.",
  "anya-e0902n0:19": "Vissajjanā – sabbāsavasuttaṁ pana bhante bhagavatā sāvatthiyaṁ sambahule bhikkhū ārabbha bhāsitaṁ.",
  "anya-e0902n0:20": "Pucchā – tatthāvuso bhagavatā āsavā katihi pakārehi vibhajitvā dassitā.",
  "anya-e0902n0:21": "Vissajjanā – sattahi bhante pakārehi vibhajitvā āsavā bhagavatā pakāsitā.",
  "anya-e0902n0:22": "Dhammadāyādasutta",
  "anya-e0902n0:23": "Pucchā – dhammadāyādasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:24": "Vissajjanā – sāvatthiyaṁ bhante sambahule bhikkhū ārabbha bhāsitaṁ, bhagavato ca bhante bhikkhusaṅghassa ca tadā mahālābhasakkāro udapādi, tasmiṁ bhante vatthusmiṁ bhāsitaṁ.",
  "anya-e0902n0:25": "Pucchā – tatthāvuso dve anusandhayo, tesu paṭhame anusandhimhi kathaṁ bhagavatā bhikkhūnaṁ ovādo dinno.",
  "anya-e0902n0:26_0": "Vissajjanā – paṭhame bhante anusandhimhi dhammadāyādā me bhikkhave bhavatha mā āmisadāyādā,",
  "anya-e0902n0:26_1": "atthi me tumhesu anukampā, kinti me sāvakā dhammadāyādā bhaveyyuṁ no āmisadāyādāti",
  "anya-e0902n0:26_2": "evamādinā bhagavatā bhikkhūnaṁ ovādo dinno.",
  "anya-e0902n0:27": "Dhammadāyādā me bhikkhave bhavatha mā āmisadāyādā, atthi me tumhesu anukampā kinti me sāvakā dhammadāyādā bhaveyyuṁ, no āmisadāyādā.",
  "anya-e0902n0:28": "Pucchā – dutiye panāvuso anusandhimhi āyasmatā sāriputtattherena dhammasenāpatinā kīdisī dhammadesanā vibhajitvā pakāsitā.",
  "anya-e0902n0:29_0": "Vissajjanā – dutiye pana bhante anusandhimhi āyasmatā sāriputtattherena dhammasenāpatinā",
  "anya-e0902n0:29_1": "satthu pavivittassa viharato sāvakānaṁ vivekaṁ ananusikkhataṁ tīhi ṭhānehi gārayutaṁ,",
  "anya-e0902n0:29_2": "anusikkhantānañca tīhi ṭhānehi pāsaṁsataṁ, soḷasa ca pāpake dhamme tesañca pahānāya",
  "anya-e0902n0:29_3": "majjhimā paṭipadā vibhajitvā pakāsitā.",
  "anya-e0902n0:30": "Bhayabheravasutta",
  "anya-e0902n0:31": "Pucchā – bhayabheravasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:32_0": "Vissajjanā – sāvatthiyaṁ bhante jāṇussoṇiṁ brāhmaṇaṁ ārabbha bhāsitaṁ, jāṇussoṇi",
  "anya-e0902n0:32_1": "bhante brāhmaṇo bhagavantaṁ upasaṅkamitvā etadavoca “ye me bho gotama kulaputtā bhavantaṁ",
  "anya-e0902n0:32_2": "gotamaṁ uddissa saddhā agārasmā anagāriyaṁ pabbajitā, bhavaṁ tesaṁ gotamo pubbaṅgamo, bhavaṁ",
  "anya-e0902n0:33": "Tesaṁ gotamo bahukāro, bhavaṁ tesaṁ gotamo samādapetā, bhoto ca pana gotamassa sā janatā diṭṭhānugatiṁ āpajjatī”ti, tasmiṁ bhante vatthusmiṁ bhāsitaṁ.",
  "anya-e0902n0:34": "Anaṅgaṇasutta",
  "anya-e0902n0:35": "Pucchā – anaṅgaṇasuttaṁ panāvuso kattha kaṁ ārabbha kena bhāsitaṁ.",
  "anya-e0902n0:36": "Vissajjanā – sāvatthiyaṁ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṁ.",
  "anya-e0902n0:37": "Ākaṅkheyyasutta",
  "anya-e0902n0:38": "Pucchā – ākaṅkheyyasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:39": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:40": "Vatthasutta",
  "anya-e0902n0:41": "Pucchā – vatthasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:42": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:43": "Sallekhasutta",
  "anya-e0902n0:44": "Pucchā – sallekhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:45_0": "Vissajjanā – sāvatthiyaṁ bhante āyasmantaṁ mahācundaṁ ārabbha bhāsitaṁ, āyasmā mahācundo",
  "anya-e0902n0:45_1": "bhante bhagavantaṁ upasaṅkamitvā etadavoca “yā imā bhante anekavihitā diṭṭhiyo loke",
  "anya-e0902n0:45_2": "uppajjanti, attavādapaṭisaṁyuttā vā lokavādapaṭisaṁyuttā vā, ādimeva nu kho bhante",
  "anya-e0902n0:45_3": "bhikkhuno manasikaroto evametāsaṁ diṭṭhīnaṁ pahānaṁ hoti, evametāsaṁ diṭṭhīnaṁ paṭinissaggo",
  "anya-e0902n0:45_4": "hotī”ti, tasmiṁ bhante vatthusmiṁ bhāsitaṁ.",
  "anya-e0902n0:46": "Pucchā – tattha ca āvuso kati pariyāyā kati ca antogadhapadāni bhagavatā vibhajitvā pakāsitāni.",
  "anya-e0902n0:47": "Vissajjanā – tattha bhante pañca pariyāyā catucattālīsa ca antogadhapadāni bhagavatā vitthārena bhāsitāni.",
  "anya-e0902n0:48": "Sammāṭṭhisutta",
  "anya-e0902n0:49": "Pucchā – sammādiṭṭhisuttaṁ panāvuso kattha kaṁ ārabbha kena bhāsitaṁ.",
  "anya-e0902n0:50": "Vissajjanā – sāvatthiyaṁ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṁ.",
  "anya-e0902n0:51": "Pucchā – kassa āvuso vacanaṁ.",
  "anya-e0902n0:52": "Vissajjanā – bhagavato bhante vacanaṁ arahato sammāsambuddhassa.",
  "anya-e0902n0:53": "Pucchā – kenāvuso ābhataṁ.",
  "anya-e0902n0:54": "Vissajjanā – paramparāya bhante ābhataṁ.",
  "anya-e0902n0:55": "Mahāsatipaṭṭhānasutta",
  "anya-e0902n0:56_0": "Pucchā – mahāsatipaṭṭhānasuttaṁ panāvuso yogāvacarānaṁ bahupakārattā dīghanikāye",
  "anya-e0902n0:56_1": "ca idha cāti dvīsu nikāyesu porāṇakehi saṁgītikārehi dvikkhattuṁ saṁgāyitvā vitthārena",
  "anya-e0902n0:56_2": "patiṭṭhāpitaṁ, taṁ amhehi dīghanikāye yathānuppattavasena pucchitañca vissajjitañca.",
  "anya-e0902n0:56_3": "Tathāpi yogāvacarānaṁ bahupakārattāyeva taṁ idānipi yathānuppattavasena puna pucchissāmi,",
  "anya-e0902n0:56_4": "taṁ panetaṁ āvuso mahāsatipaṭṭhānasuttaṁ bhagavatā kattha kaṁ ārabbha bhāsitaṁ.",
  "anya-e0902n0:57": "Vissajjanā – kurūsu bhante kammāsadhamme nāma kurūnaṁ nigame sambahule bhikkhū ārabbha bhāsitaṁ.",
  "anya-e0902n0:58": "Pucchā – kathañcāvuso tattha ānāpānassati kāyānupassanā bhagavatā vibhajitvā pakāsitā.",
  "anya-e0902n0:59_0": "Vissajjanā – idha bhikkhave bhikkhu araññagato vā rukkhamūlagato vā suññāgāragato",
  "anya-e0902n0:59_1": "vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā",
  "anya-e0902n0:59_2": "so satova assasati, satova passasati, dīghaṁ vā assasanto ‘dīghaṁ assasāmī’ti pajānāti,",
  "anya-e0902n0:59_3": "dīghaṁ vā passasanto ‘dīghaṁ passasāmī’ti pajānāti, evamādinā bhante tattha ānāpānassati",
  "anya-e0902n0:59_4": "kāyānupassanā bhagavatā vibhajitvā pakāsitā.",
  "anya-e0902n0:60": "Pucchā – kathañcāvuso tattha iriyāpathakāyānupassanā bhagavatā vibhajitvā pakāsitā.",
  "anya-e0902n0:61_0": "Vissajjanā – puna caparaṁ bhikkhave bhikkhu gacchanto vā gacchāmīti pajānāti, ṭhito",
  "anya-e0902n0:61_1": "vā ṭhitomhīti pajānāti, nisinno vā nisinnomhīti pajānāti, sayāno vā sayānomhīti pajānāti,",
  "anya-e0902n0:61_2": "evamādinā bhante bhagavatā iriyāpathakāyānupassanā bhāvanā vibhajitvā pakāsitā.",
  "anya-e0902n0:62": "Pucchā – kathañcāvuso tattha sampajaññakāyānupassanā bhagavatā vibhajitvā pakāsitā.",
  "anya-e0902n0:63_0": "Vissajjanā – puna caparaṁ bhikkhave bhikkhu abhikkante paṭikkante sampajānakārī hoti,",
  "anya-e0902n0:63_1": "ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe",
  "anya-e0902n0:63_2": "sampajānakārī hoti, asite pīte khāyite sāyite sampajānakārī hoti, uccārapassāvakamme",
  "anya-e0902n0:63_3": "sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī",
  "anya-e0902n0:63_4": "hoti, evamādinā bhante bhagavatā tattha sampajaññakāyānupassanā vibhajitvā pakāsitā.",
  "anya-e0902n0:64": "Pucchā – kathañcāvuso tattha paṭikūlamanasikārakāyānupassanā bhagavatā vibhajitvā pakāsitā.",
  "anya-e0902n0:65_0": "Vissajjanā – puna caparaṁ bhikkhave bhikkhu imameva kāyaṁ uddhaṁ pādatalā adho kesamatthakā",
  "anya-e0902n0:65_1": "tacapariyantaṁ pūraṁ nānappakārassa asucino paccavekkhati atthi imasmiṁ kāye kesālomā",
  "anya-e0902n0:65_2": "nakhā dantā taco evamādinā bhante tattha bhagavatā paṭikūlamanasikārakāyānupassanā",
  "anya-e0902n0:65_3": "vibhajitvā pakāsitā.",
  "anya-e0902n0:66": "Pucchā – kathañcāvuso tattha dhātumanasikārakāyānupassanā bhagavatā vibhajitvā pakāsitā.",
  "anya-e0902n0:67_0": "Vissajjanā – puna caparaṁ bhikkhave bhikkhu imameva kāyaṁ yathāṭhitaṁ yathāpaṇihitaṁ",
  "anya-e0902n0:67_1": "dhātuso paccavekkhati atthi imasmiṁ kāye pathavīdhātu āpodhātu tejodhātu vāyodhātu",
  "anya-e0902n0:67_2": "evamādinā bhante bhagavatā dhātumanasikārakāyānupassanā vibhajitvā pakāsitā.",
  "anya-e0902n0:68": "Pucchā – kathañcāvuso tattha nava sivathikakāyānupassanā bhagavatā vibhajitvā pakāsitā.",
  "anya-e0902n0:69_0": "Vissajjanā – puna caparaṁ bhikkhave bhikkhu seyyathāpi passeyya sarīraṁ sivathikāya",
  "anya-e0902n0:69_1": "chaḍḍitaṁ ekāhamataṁ vā dvīhamataṁ vā tīhamataṁ vā uddhumātakaṁ vinīlakaṁ vipubbakajātaṁ",
  "anya-e0902n0:69_2": "so imameva kāyaṁ upasaṁharati “ayampi kho kāyo evaṁdhammo evaṁbhāvī evaṁanatīto”ti",
  "anya-e0902n0:69_3": "evamādinā bhante tattha bhagavatā nava sivathikakāyānupassanā bhāvanā vibhajitvā pakāsitā.",
  "anya-e0902n0:70": "Pucchā – kathañcāvuso tattha vedanānupassanā bhagavatā vibhajitvā desitā.",
  "anya-e0902n0:71_0": "Vissajjanā – idha bhikkhave bhikkhu sukhaṁ vā vedanaṁ vedayamāno “sukhaṁ vedanaṁ",
  "anya-e0902n0:71_1": "vedayāmī”ti pajānāti, dukkhaṁ vā vedanaṁ vedayamāno “dukkha vedanaṁ vedayāmī”ti pajānāti,",
  "anya-e0902n0:71_2": "adukkhamasukhaṁ vā vedanaṁ vedayamāno “adukkhamasukhaṁ vedanaṁ vedayāmī”ti pajānāti,",
  "anya-e0902n0:71_3": "evamādinā bhante tattha bhagavatā vedanānupassanā vibhajitvā pakāsitā.",
  "anya-e0902n0:72": "Pucchā – kathañcāvuso tattha cittānupassanā bhagavatā vibhajitvā desitā.",
  "anya-e0902n0:73_0": "Vissajjanā – idha bhikkhave bhikkhu sarāgaṁ vā cittaṁ “sarāgaṁ citta”nti pajānāti,",
  "anya-e0902n0:73_1": "vītarāgaṁ vā cittaṁ “vītarāgaṁ citta”nti pajānāti, sadosaṁ vā vītadosaṁ vā samohaṁ",
  "anya-e0902n0:73_2": "vā vītamohaṁ vā saṁkhittaṁ vā cittaṁ “saṁkhittaṁ citta”nti pajānāti, vikkhittaṁ vā",
  "anya-e0902n0:73_3": "cittaṁ “vikkhittaṁ citta”nti pajānāti, evamādinā tattha bhagavatā cittānupassanā",
  "anya-e0902n0:73_4": "vibhajitvā pakāsitā.",
  "anya-e0902n0:74": "Pucchā – kathañcāvuso tattha dhammānupassanā bhagavatā vibhajitvā desitā, taṁ saṅkhepamatteneva vissajjehi.",
  "anya-e0902n0:75": "Vissajjanā – idha bhikkhave bhikkhu dhammesu dhammānupassī viharati, pañcasu nīvaraṇesu evamādinā bhante tattha bhagavatā pañcahi pabbehi dhammānupassanā vibhajitvā pakāsitā.",
  "anya-e0902n0:76": "Cūḷasīhanādasutta",
  "anya-e0902n0:77": "Pucchā – cūḷanasīhanādasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:78_0": "Vissajjanā – sāvatthiyaṁ bhante parihīnalābhasakkāre nānātitthiye ārabbha bhāsitaṁ,",
  "anya-e0902n0:78_1": "nānātitthiyā bhante parihīnalābhasakkārā tesu tesu ṭhānesu parideviṁsu, catasso ca",
  "anya-e0902n0:78_2": "bhannte parisā bhagavato ekamatthaṁ ārocesuṁ, tasmiṁ bhante vatthusmiṁ bhāsitaṁ.",
  "anya-e0902n0:79": "Mahāsīhanādasutta",
  "anya-e0902n0:80": "Pucchā – tenāvuso bhagavatā jānatā passatā arahatā sammāsambuddhena mahāsīhanādasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:81_0": "Vissajjanā – vesāliyaṁ bhante sunakkhattaṁ licchaviputtaṁ ārabbha bhāsitaṁ, sanukkhatto",
  "anya-e0902n0:81_1": "bhante licchaviputto acirapakkanto hoti imasmā dhammavinayā, so vesāliyaṁ parisati",
  "anya-e0902n0:81_2": "evaṁ vācaṁ bhāsati “natthi samaṇassa gotamassa uttarimanussadhammā alamariyañāṇadassanaviseso,",
  "anya-e0902n0:81_3": "takkapariyāhataṁ samaṇo gotamo dhammaṁ deseti vīmaṁsānucaritaṁ sayaṁ paṭibhānaṁ.",
  "anya-e0902n0:81_4": "Yassa ca khvāssa atthāya dhammo desito, so niyyāti takkarassa sammā dukkhakkhayāyā”ti,",
  "anya-e0902n0:81_5": "etamatthaṁ bhante āyasmā sāriputto bhagavato ārocesi, tasmiṁ bhante vatthusmiṁ bhāsitaṁ.",
  "anya-e0902n0:82_0": "Pucchā – kati panāvuso tattha bhagavatā tathāgatassa tathāgatabalāni vibhajitvā pakāsitāni,",
  "anya-e0902n0:82_1": "yehi balehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "anya-e0902n0:82_2": "brahmacakkaṁ pavatteti.",
  "anya-e0902n0:83_0": "Vissajjanā – dasa bhante tathāgatassa tathāgatabalāni bhagavatā vibhajitvā pakāsitāni,",
  "anya-e0902n0:83_1": "yehi balehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "anya-e0902n0:83_2": "brahmacakkaṁ pavatteti.",
  "anya-e0902n0:84_0": "Pucchā – kathañcāvuso tattha bhagavatā catuverajjañāṇāni vibhajitvā pakāsitāni, yehi",
  "anya-e0902n0:84_1": "vesārajjehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "anya-e0902n0:84_2": "brahmacakkaṁ pavatteti.",
  "anya-e0902n0:85_0": "Vissajjanā – khīṇāsavassa te paṭijānato ime āsavā aparikkhīṇāti tatra vata maṁ samaṇo",
  "anya-e0902n0:85_1": "vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatīti",
  "anya-e0902n0:85_2": "nimittametaṁ sāriputta na samanupassāmi, etamahaṁ sāriputta nimittaṁ asamanupassanto",
  "anya-e0902n0:85_3": "khemappatto abhayappatto vesārajjappatto viharāmi. Evamādinā bhante tattha catuvesārajjañāṇāni",
  "anya-e0902n0:85_4": "bhagavatā vitthārena vibhajitvā pakāsitāni.",
  "anya-e0902n0:86": "Pucchā – kathañcāvuso tattha bhagavatā pañcagatiparicchedañāṇaṁ vibhajitvā pakāsitaṁ.",
  "anya-e0902n0:87_0": "Vissajjanā – pañca kho imā sāriputta gatiyo, katamā pañca, nirayo tiracchānayoni",
  "anya-e0902n0:87_1": "pettivisayo manussā devā, evamādinā bhante bhagavatā tattha pañcagatiparicchedakañāṇaṁ",
  "anya-e0902n0:87_2": "vibhajitvā pakāsitaṁ.",
  "anya-e0902n0:88": "Pucchā – kathañcāvuso tattha tathāgato attano paññāveyyattiyā aparihāniṁ pakāsesi.",
  "anya-e0902n0:89_0": "Vissajjanā – santi kho pana sāriputta eke samaṇabrāhmaṇā evaṁvādino evaṁdiṭṭhino",
  "anya-e0902n0:89_1": "yāvadevāyaṁ bhavaṁ puriso daharo hoti, evamādinā bhante tattha tathāgato attano paññāveyyattiyā",
  "anya-e0902n0:89_2": "aparihāniṁ pakāsesi.",
  "anya-e0902n0:90": "Mahādukkhakkhandhasutta",
  "anya-e0902n0:91": "Pucchā – mahādukkhakkhandhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:92_0": "Vissajjanā – sāvatthiyaṁ bhante aññatitthiye ārabbha bhāsitaṁ, sambahulā bhante aññatitthiyā",
  "anya-e0902n0:92_1": "bhikkhū etadavocuṁ “samaṇo āvuso gotamo kāmānaṁ pariññaṁ paññapeti, mayampi kāmānaṁ",
  "anya-e0902n0:92_2": "pariññaṁ paññapema, samaṇo āvuso gotamo rūpānaṁ vedanānaṁ pariññaṁ paññapeti, mayampi",
  "anya-e0902n0:92_3": "rūpānaṁ vedanānaṁ pariññaṁ paññapema, idha no āvuso ko viseso, ko adhippayāso, kiṁ",
  "anya-e0902n0:92_4": "nānākaraṇaṁ samaṇassa vā gotamassa amhākaṁ vā yadidaṁ dhammadesanāya vā dhammadesanaṁ",
  "anya-e0902n0:92_5": "anusāsaniyā vā anusāsani”nti, etamatthaṁ bhikkhū bhagavato ārocesuṁ, tasmiṁ bhante",
  "anya-e0902n0:92_6": "vatthusmiṁ bhāsitaṁ.",
  "anya-e0902n0:93": "Cūḷadukkhakkhandhasutta",
  "anya-e0902n0:94": "Pucchā – cūḷadukkhakkhandhasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:95_0": "Vissajjanā – sakkesu bhante kapilavatthusmiṁ mahānāmaṁ sakkaṁ ārabbha bhāsitaṁ, mahānāmo",
  "anya-e0902n0:95_1": "bhante sakko bhagavantaṁ upasaṅkamitvā etadavoca “dīgharattāhaṁ bhante bhagavatā",
  "anya-e0902n0:95_2": "evaṁ dhammaṁ desitaṁ ājānāmi ‘lobho cittassa upakkileso, doso cittassa upakkileso,",
  "anya-e0902n0:95_3": "moho cittassa upakkileso’ti, evañcāhaṁ bhante bhagavatā dhammaṁ desitaṁ ājānāmi ‘lobho",
  "anya-e0902n0:95_4": "cittassa upakkileso, doso cittassa upakkileso, moho cittassa upakkileso’ti. Atha",
  "anya-e0902n0:95_5": "ca pana me ekadā lobhadhammāpi cittaṁ pariyādāya tiṭṭhanti, dosadhammāpi cittaṁ pariyādāya",
  "anya-e0902n0:95_6": "tiṭṭhanti, mohadhammāpi cittaṁ pariyādāya tiṭṭhanti, tassa mayhaṁ bhante evaṁ hoti",
  "anya-e0902n0:95_7": "‘ko su nāma me dhammo ajjhattaṁ appahino, yena me ekadā lobhadhammāpi cittaṁ pariyādāya",
  "anya-e0902n0:95_8": "tiṭṭhanti, dosadhammāpi cittaṁ pariyādāya tiṭṭhanti, mohadhammāpi cittaṁ pariyādāya",
  "anya-e0902n0:95_9": "tiṭṭhantī’ti”, tasmiṁ bhante vatthusmiṁ bhāsitaṁ.",
  "anya-e0902n0:96": "Anumānasutta",
  "anya-e0902n0:97": "Pucchā – anumānasuttaṁ panāvuso kattha kaṁ ārabbha kena bhāsitaṁ.",
  "anya-e0902n0:98": "Vissajjanā – bhaggesu bhante susumāragire bhesakaḷāvane āyasmatā mahāmoggallānattherena sambahule bhikkhū ārabbha bhāsitaṁ.",
  "anya-e0902n0:99": "Cetokhilasutta",
  "anya-e0902n0:100": "Pucchā – cetokhilasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:101": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:102": "Vanapatthasutta",
  "anya-e0902n0:103": "Pucchā – vanapatthasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:104": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:105": "Madhupiṇḍikasutta",
  "anya-e0902n0:106": "Pucchā – madhupiṇḍikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:107_0": "Vissajjanā – sakkesu bhante daṇḍapāṇiṁ sakkaṁ ārabbha bhāsitaṁ, daṇḍapāṇi bhante",
  "anya-e0902n0:107_1": "sakko bhagavantaṁ upasaṅkamitvā etadavoca “kiṁ vādī samaṇo kimakkhāyī”ti, tasmiṁ",
  "anya-e0902n0:107_2": "bhante vatthusmiṁ bhāsitaṁ.",
  "anya-e0902n0:108": "Dvedhāvitakkasutta",
  "anya-e0902n0:109": "Pucchā – dvedhāvitakkasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:110": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:111": "Vitakkasaṇṭhānasutta",
  "anya-e0902n0:112": "Pucchā – vitakkasaṇṭhānasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:113": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:114": "Kakacūpamasutta",
  "anya-e0902n0:115": "Pucchā – tenāvuso bhagavatā…pe… sammāsambuddhena kakacūpamasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:116_0": "Vissajjanā – sāvatthiyaṁ bhante āyasmantaṁ moḷiyaphaggunaṁ ārabbha bhāsitaṁ, āyasmā",
  "anya-e0902n0:116_1": "bhante moḷiyaphagguno bhikkhunīhi saddhiṁ ativelaṁ saṁsaṭṭho viharati, tasmiṁ bhante",
  "anya-e0902n0:116_2": "vatthusmiṁ bhāsitaṁ.",
  "anya-e0902n0:117": "Pucchā – atha kho āvuso āyasmato moḷiyaphaggunassa taṁ bhagavato ovādaṁ sutvā kathaṁ cittaṁ uppannaṁ, kathañja bhagavā uttari bhikkhūna ovādamadāsi.",
  "anya-e0902n0:118_0": "Vissajjanā – atha kho bhante moḷiyaphaggunassa bhagavato imaṁ ovādaṁ sutvā bhikkhunisaṁsaggato",
  "anya-e0902n0:118_1": "oramissāmi viramissāmītipi cittaṁ na uppannaṁ, asaṁvarameva bhante cittaṁ uppannaṁ,",
  "anya-e0902n0:118_2": "bhagavā ca bhante ārādhayiṁsu vata me bhikkhave bhikkhū ekaṁ samayaṁ cittaṁ, evamādinā",
  "anya-e0902n0:118_3": "uttari bhikkhūnaṁ ovādamadāsi.",
  "anya-e0902n0:119": "Ubhato daṇḍakena cepi bhikkhave kakacena corā ocarakā aṅgamaṅgāni okanteyyuṁ.",
  "anya-e0902n0:120": "Alagaddūpamasutta",
  "anya-e0902n0:121": "Pucchā – alagaddūpamasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:122_0": "Vissajjanā – sāvatthiyaṁ bhante ariṭṭhaṁ bhikkhuṁ gaddhabādhipubbaṁ ārabbha bhāsitaṁ,",
  "anya-e0902n0:122_1": "ariṭṭhassa bhante bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ",
  "anya-e0902n0:122_2": "“tathāhaṁ bhagavatā dhammaṁ desitaṁ ājādāmi, yathā yeme antarāyikā dhammā vuttā bhagavatā,",
  "anya-e0902n0:122_3": "te paṭisevato nālaṁ antarāyāyā”ti, tasmiṁ bhante vatthusmiṁ bhāsitaṁ.",
  "anya-e0902n0:123": "Pucchā – atha kho āvuso āyasmato ariṭṭhassa gaddhabādhipubbassa kathaṁ cetaso parivitakko udapādi, kathañca bhagavā uttari bhikkhunaṁ dhammadesanaṁ pavattesi.",
  "anya-e0902n0:124_0": "Vissajjanā – atha kho bhante ariṭṭhassa bhikkhuno gaddhabādhipubbassa “kiñcāpi maṁ",
  "anya-e0902n0:124_1": "bhagavā moghapurisavādena vadesi, na kho pana me maggaphalānaṁ upanissayo na hoti,",
  "anya-e0902n0:124_2": "svāhaṁ ārabhitvā ghaṭṭetvā maggaphalāni nibbattessāmī”ti, evaṁ kho bhante cetaso",
  "anya-e0902n0:124_3": "parivitakko udapādi, bhagavā ca bhante duppaññassa alagaddūpamaṁ dassetvā alagaddūpamaṁ",
  "anya-e0902n0:124_4": "pariyattiñca dassetvā paññavato alagaddūpamāya ca kullūpamāya ca paññavato nissaraṇapariyattiṁ",
  "anya-e0902n0:124_5": "dassetvā cha ca diṭṭhiṭṭhānāni, tesañca channaṁ diṭṭhiṭṭhānānaṁ viniveṭhanākāraṁ",
  "anya-e0902n0:124_6": "dassetvā pariyosāne ca khandhakammaṭṭhānaṁ arahattanikūṭena dassetvā uttari bhikkhūnaṁ",
  "anya-e0902n0:124_7": "dhammakathaṁ pavattesi.",
  "anya-e0902n0:125": "Vammikasutta",
  "anya-e0902n0:126": "Pucchā – dhammikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:127_0": "Vissajjanā – sāvatthiyaṁ bhante āyasmantaṁ kumārakassapaṁ ārabbha bhāsitaṁ. Āyasmā",
  "anya-e0902n0:127_1": "bhante kumārakassapo bhagavantaṁ upasaṅkamitvā vammikapañhaṁ pucchi, tasmiṁ bhante",
  "anya-e0902n0:127_2": "vatthusmiṁ bhāsitaṁ.",
  "anya-e0902n0:128": "Rathavinītasutta",
  "anya-e0902n0:129": "Pucchā – rathavinītasuttaṁ panāvuso kattha kena bhāsitaṁ.",
  "anya-e0902n0:130": "Vissajjanā – sāvatthiyaṁ bhante āyasmatā ca sāriputtattherena dhammasenāpatinā āyasmatā ca puṇṇena mantāṇiputtena aññamaññaṁ pucchāvissajjanavasena bhāsitaṁ.",
  "anya-e0902n0:131": "Nivāpasutta",
  "anya-e0902n0:132": "Pucchā – nivāpasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:133": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:134": "Pucchā – imasmiṁ āvuso sutte ko nivāpo ko nevāpiko kā nevāpikaparisā kā migajātā kathañcetissā upamāya attho daṭṭhabbo.",
  "anya-e0902n0:135_0": "Vissajjanā – imasmiṁ bhante sutte nivāpoti kho bhante pañcannetaṁ kāmaguṇānaṁ adhivacanaṁ,",
  "anya-e0902n0:135_1": "nevāpikoti kho bhante mārassetaṁ pāpimato adhivacanaṁ, nevāpikaparisāti kho bhante",
  "anya-e0902n0:135_2": "māraparisāyetaṁ adhivacanaṁ, migajātāti kho bhante samaṇabrāhmaṇānametaṁ adhivacanaṁ,",
  "anya-e0902n0:135_3": "imasmiṁ bhante sutte etassa attho evaṁ daṭṭhabbo.",
  "anya-e0902n0:136": "Pāsarāsisutta",
  "anya-e0902n0:137": "Pucchā – kenāvuso bhagavatā…pe… sammāsambuddhena pāsarāsisuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:138_0": "Vissajjanā – sāvatthiyaṁ bhante sambahule bhikkhū ārabbha bhāsitaṁ, sambahulā bhante",
  "anya-e0902n0:138_1": "bhikkhū rammakassa brāhmaṇassa assame bhagavantaṁ ārabbha dhammiyā kathāya sannisīdiṁsu,",
  "anya-e0902n0:138_2": "tasmiṁ bhante vatthusmiṁ bhāsitaṁ.",
  "anya-e0902n0:139": "Pucchā – atha kho āvuso tesaṁ sambahulānaṁ bhikkhūnaṁ dhammiyā kathāya sannisinnānaṁ kīdisaṁ dhammakathaṁ kathesi.",
  "anya-e0902n0:140_0": "Vissajjanā – sādhu bhikkhave etaṁ kho bhikkhave tumhākaṁ patirūpaṁ kulaputtānaṁ saddhā",
  "anya-e0902n0:140_1": "agārasmā anagāriyaṁ pabbajitānaṁ, yaṁ tumhe dhammiyā kathāya sannisīdeyyātha, sannipatitānaṁ",
  "anya-e0902n0:140_2": "vo bhikkhave dvayaṁ karaṇīyaṁ dhammī vā kathā ariyo vā tuṇhībhāvo. Dvemā bhikkhave",
  "anya-e0902n0:140_3": "pariyesanā ariyā ca pariyesanā anariyā ca pariyesanā. Evamādinā bhante bhagavā sannipatitānaṁ",
  "anya-e0902n0:140_4": "tesaṁ bhikkhūnaṁ ariyapariyesanañca anariyapariyesanañca vibhajitvā desesi.",
  "anya-e0902n0:141": "Pucchā – kathañcāvuso bhagavā attanāpi anariyapariyesanaṁ pahāya ariyapariyesanāya pariyesitabhāvaṁ pakāsesi.",
  "anya-e0902n0:142_0": "Vissajjanā – ahampi sudaṁ bhikkhave pubbeva sambodhā anabhisambuddho bodhisattova",
  "anya-e0902n0:142_1": "samāno attanā jātidhammo samāno jātidhammaṁyeva pariyesāmi, attanā jarādhammo byādhidhammo",
  "anya-e0902n0:142_2": "maraṇadhammo sokadhammo saṁkilesadhammo samāno saṁkilesadhammaṁyeva pariyesāmi. Evamādinā",
  "anya-e0902n0:142_3": "bhante bhagavā attanāpi anariyapariyesanaṁ pahāya ariyapariyesanāya pariyesitabhāvaṁ pakāsesi.",
  "anya-e0902n0:143": "Pucchā – evaṁ paṭhamābhisambuddhassa āvuso bhagavato ajapālanigrodharukkhamūle nisinnassa dhammadesanāya katasanniṭṭhānassa kīdiso",
  "anya-e0902n0:144": "Cetaso parivitakko udapādi, kathañca dhammadesanāya cārikā ahosi, kathañca paṭhamā dhammadesanā ahosi.",
  "anya-e0902n0:145_0": "Vissajjanā – “kassa nu kho ahaṁ paṭhamaṁ dhammaṁ deseyyaṁ, ko imaṁ dhammaṁ khippameva",
  "anya-e0902n0:145_1": "ājānissatī”ti evaṁ kho bhante bhagavato paṭhamābhisambuddhassa ajapālanigrodhamūle",
  "anya-e0902n0:145_2": "dhammadesanāya katasanniṭṭhānassa parivitakko udapādi, atha bhante bhagavā uruvelāyaṁ",
  "anya-e0902n0:145_3": "yathābhirantaṁ viharitvā yena bārāṇasī, tena padasāyeva cārikaṁ pakkāmi dhammadesanāya,",
  "anya-e0902n0:145_4": "dveme bhikkhave antā pabbajitena na sevitabbā, katame dve, yo cāyaṁ kāmesu kāmasukhallikānuyogo",
  "anya-e0902n0:145_5": "hīno gāmmo pothujjaniko anariyo anattasaṁhito, evamādinā bhante bhagavato paṭhamā dhammadesanā ahosi.",
  "anya-e0902n0:146": "Sabbābhibhū sabbavidūhamasmi,",
  "anya-e0902n0:147": "Sabbadhammesu anūpalitto;",
  "anya-e0902n0:148": "Sabbañjaho taṇhākkhaye vimutto,",
  "anya-e0902n0:149": "Sayaṁ abhiññāya kamuddiseyyaṁ.",
  "anya-e0902n0:150": "Pucchā – kathañcāvuso bhagavā pāsarāsiupamāya taṁ desanaṁ pariniṭṭhāpesi.",
  "anya-e0902n0:151_0": "Vissajjanā – pañcime bhikkhave kāmaguṇā, katame pañca, cakkhuviññeyyā rūpā iṭṭhā",
  "anya-e0902n0:151_1": "kantā manāpā piyarūpā kāmūpasaṁhitā rajanīyā. Sotaviññeyyā saddā. Ghānaviññeyyā gandhā.",
  "anya-e0902n0:151_2": "Jivhāviññeyyā rasā. Kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā",
  "anya-e0902n0:151_3": "rajanīyā. Ime kho bhikkhave pañca kāmaguṇā. Ye hi keci bhikkhave samaṇā vā brāhmaṇā",
  "anya-e0902n0:151_4": "vā ime kāmaguṇe gathitā mucchitā ajjhopannā anādīnavadassāvino anissaraṇapaññā paribhuñjanti,",
  "anya-e0902n0:151_5": "te evamassu veditabbā “anayamāpannā byāsanamāpannā yathākāmakaraṇīyā pāpimato”, evamādinā",
  "anya-e0902n0:151_6": "bhante bhagavā pāsarāsiupamāya dhammadesanaṁ pariniṭṭhāpesi.",
  "anya-e0902n0:152": "Cūḷahatthipadopamasutta",
  "anya-e0902n0:153": "Pucchā – tenāvuso jānatā…pe… sammāsambuddhena cūḷahatthipadopamasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:154_0": "Vissajjanā – sāvatthiyaṁ bhante jāṇussoṇiṁ brāhmaṇaṁ ārabbha bhāsitaṁ. Jāṇussoṇi",
  "anya-e0902n0:154_1": "bhante brāhmaṇo bhagavantaṁ upasaṅkamitvā yāvatako ahosi pilotikena paribbājakena",
  "anya-e0902n0:154_2": "saddhiṁ kathāsallāpo, taṁ sabbaṁ bhagavato ārocesi, tasmiṁ bhante vatthusmiṁ bhāsitaṁ.",
  "anya-e0902n0:155": "Pucchā – kathañcāvuso bhagavā hatthipadopamaṁ vitthārena paripūretvā desesi.",
  "anya-e0902n0:156_0": "Vissajjanā – “na kho brāhmaṇa ettāvatā hatthipadopamo vitthārena paripūro hoti, api",
  "anya-e0902n0:156_1": "ca brāhmaṇa yathā hatthipadopamo vitthārena paripūro hoti, taṁ suṇāhi sādhukaṁ manasikarohi",
  "anya-e0902n0:156_2": "bhāsissāmī”ti, evamādinā bhante bhagavā hatthipadopamaṁ paripūretvā brāhmaṇassa jāṇussoṇissa desesi.",
  "anya-e0902n0:157": "Mahāhatthipadopamasutta",
  "anya-e0902n0:158": "Pucchā – mahāhatthipadopamasuttaṁ panāvuso kattha kaṁ ārabbha kena bhāsitaṁ.",
  "anya-e0902n0:159": "Vissajjanā – sāvatthiyaṁ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṁ.",
  "anya-e0902n0:160": "Mahāsāropamasutta",
  "anya-e0902n0:161": "Pucchā – mahāsāropamasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:162": "Vissajjanā – rājagahe bhante devadattaṁ ārabbha bhāsitaṁ, devadatto bhante saṅghaṁ bhinditvā ruhiruppādakammaṁ katvā acirapakkanto hoti, tasmiṁ bhante vatthusmiṁ bhāsitaṁ.",
  "anya-e0902n0:163": "Cūḷasāropamasutta",
  "anya-e0902n0:164": "Pucchā – cūḷasāropamasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:165": "Vissajjanā – sāvatthiyaṁ bhante piṅgalakocchaṁ brāhmaṇaṁ ārabbha bhāsitaṁ, piṅgalakoccho bhante brāhmaṇo bhagavantaṁ upasaṅkamitvā pañhaṁ pucchi, tasmiṁ bhante vatthusmiṁ bhāsitaṁ.",
  "anya-e0902n0:166": "Cūḷagosiṅgasutta",
  "anya-e0902n0:167": "Pucchā – cūḷagosiṅgasuttaṁ panāvuso bhagavatā kattha kena saddhiṁ bhāsitaṁ.",
  "anya-e0902n0:168": "Vissajjanā – nābhike bhante gosiṅgasālavanadāye āyasmatā anuruddhattherena saddhiṁ bhāsitaṁ.",
  "anya-e0902n0:169": "Mahāgosiṅgasutta",
  "anya-e0902n0:170": "Pucchā – mahāgosiṅgasuttaṁ panāvuso bhagavatā kattha kena saddhiṁ bhāsitaṁ.",
  "anya-e0902n0:171": "Vissajjanā – gosiṅgasālavanadāye bhante āyasmatā ca sāriputtattherena dhammasenāpatinā āyasmatā ca mahāmoggallānattherena saddhiṁ bhāsitaṁ.",
  "anya-e0902n0:172": "Mahāgopālakasutta",
  "anya-e0902n0:173": "Pucchā – mahāgopālakasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:174": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:175": "Cūḷagopālakasutta",
  "anya-e0902n0:176": "Pucchā – cūḷagopālakasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:177": "Vissajjanā – vajjīsu bhante ukkacelāyaṁ gaṅgāya nadiyā tīre sambahule bhikkhū ārabbha bhāsitaṁ.",
  "anya-e0902n0:178": "Cūḷasaccakasutta",
  "anya-e0902n0:179": "Pucchā – tenāvuso jānatā…pe… sammāsambuddhena cūḷasaccakasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:180_0": "Vissajjanā – vesāliyaṁ bhante saccakaṁ nigaṇṭhaputtaṁ ārabbha bhāsitaṁ, saccako nigaṇṭhaputto",
  "anya-e0902n0:180_1": "mahatiyā licchaviparisāya saddhiṁ yena bhagavā tenupasaṅkami, upasaṅkamitvā bhagavantaṁ",
  "anya-e0902n0:180_2": "etadavoca “kathaṁ pana bhavaṁ gotamo sāvake vineti, kathaṁ bhāgā ca pana bhoto gotamassa",
  "anya-e0902n0:180_3": "sāvakesu anusāsanī bahulā pavattatī”ti, atha bhante bhagavatā aniccavāde ca anattavāde",
  "anya-e0902n0:180_4": "ca pakāsite saccako nigaṇṭhaputto pathavīupamaṁ dassetvā attano attavādaṁ pakāsesi,",
  "anya-e0902n0:180_5": "tasmiṁ bhante vatthusmiṁ bhāsitaṁ.",
  "anya-e0902n0:181": "Pucchā – evaṁ āvuso saccakena nigaṇṭhaputtena mahāpathavīupamaṁ dassetvā attavāde pakāsite kathaṁ bhagavā taṁ attavādaṁ puna patiṭṭhāpetvā samanuyuñji samanugāhi samanubhāsi.",
  "anya-e0902n0:182_0": "Vissajjanā – “nanu tvaṁ aggivessana evaṁ vadesi, rūpaṁ me attā, vedanā me attā, saññā",
  "anya-e0902n0:182_1": "me attā, saṅkhārā me attā, viññāṇaṁ me attā”ti, evaṁ kho bhante bhagavā saccakaṁ",
  "anya-e0902n0:182_2": "nigaṇṭhaputtaṁ taṁ attavādaṁ patiṭṭhāpesi. Patiṭṭhāpetvā ca pana bhante bhagavā “tena",
  "anya-e0902n0:182_3": "hi aggivessana taññevettha paṭipucchissāmi, yathā te khameyya, tathā taṁ byākareyyāsī”ti",
  "anya-e0902n0:182_4": "evamādinā bhante bhagavā saccakaṁ nigaṇṭhaputtaṁ samanuyuñji samanugāhi samanubhāsi.",
  "anya-e0902n0:183": "Pucchā – evaṁ kho āvuso saccake nigaṇṭhaputte tuṇhībhūte adhomukhe pajjhāyante appaṭibhāne nisinne dummukho nāma licchaviputto bhagavantaṁ kiṁ vacanaṁ avoca.",
  "anya-e0902n0:184_0": "Vissajjanā – evaṁ bhante saccake nigaṇṭhaputte tuṇhībhūte maṅkubhūte pattakkhandhe",
  "anya-e0902n0:184_1": "adhomukhe pajjhāyante appaṭibhāne dummukho licchaviputto bhagavantaṁ etadavoca “upamā",
  "anya-e0902n0:184_2": "maṁ bhagavā paṭibhātī”ti.",
  "anya-e0902n0:185": "Pucchā – atha kho āvuso saccako nigaṇṭhaputto bhagavantaṁ kīdisaṁ pañhaṁ pucchi, kathañca taṁ bhagavā byākāsi.",
  "anya-e0902n0:186_0": "Vissajjanā – atha kho bhante saccako nigaṇṭhaputto dummukhaṁ licchaviṁ apasādetvā",
  "anya-e0902n0:186_1": "bhagavantaṁ sekhañca asekhañca pañhaṁ pucchi, bhagavā ca bhante “idha aggivessana",
  "anya-e0902n0:186_2": "mama sāvako yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ",
  "anya-e0902n0:186_3": "vā sukhumaṁ vā hīnaṁ vā paṇītaṁ vā yaṁ dūre santike vā” evamādinā sekhañca asekhañca",
  "anya-e0902n0:186_4": "puggalaṁ vibhajitvā byākāsi.",
  "anya-e0902n0:187": "Buddho so bhagavā bodhāya dhammaṁ deseti.",
  "anya-e0902n0:188": "Danto so bhagavā damathāya dhammaṁ deseti.",
  "anya-e0902n0:189": "Santo so bhagavā samathāya dhammaṁ deseti.",
  "anya-e0902n0:190": "Tiṇṇo so bhagavā taraṇāya dhammaṁ deseti.",
  "anya-e0902n0:191": "Parinibbuto so bhagavā parinibbānāya dhammaṁ deseti.",
  "anya-e0902n0:192": "Mahāsaccakasutta",
  "anya-e0902n0:193": "Pucchā – mahāsaccakasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:194_0": "Vissajjanā – vesāliyaṁ bhante saccakaṁyeva nigaṇṭhaputtaṁ ārabbha bhāsitaṁ. Saccako",
  "anya-e0902n0:194_1": "bhante nigaṇṭhaputto aparadivase bhagavantaṁ upasaṅkamitvā bhagavato sāvake āsajja",
  "anya-e0902n0:194_2": "bhāvanādvayapaṭisaṁyuttaṁ vācaṁ bhāsati, tasmiṁ bhante vatthusmiṁ bhāsitaṁ.",
  "anya-e0902n0:195": "Pucchā – kathañcāvuso bhagavā saccakaṁ nigaṇṭhaputtaṁ paṭipucchitvā bhāvanādvayaṁ vibhajja kathesi.",
  "anya-e0902n0:196_0": "Vissajjanā – atha kho bhante bhagavā “kinti pana te aggivessana kāyabhāvanā sutā”ti",
  "anya-e0902n0:196_1": "evamādinā saccakaṁ nigaṇṭhaputtaṁ paṭipucchitvā, kathañca aggivessana abhāvitakāyo",
  "anya-e0902n0:196_2": "ca hoti abhāvitacitto ca evamādinā bhāvanādvayaṁ vibhajitvā byākāsi.",
  "anya-e0902n0:197_0": "Pucchā – atha kho āvuso saccako nigaṇṭhaputto bhagavantaṁ kiṁ vacanaṁ avoca, kathañca",
  "anya-e0902n0:197_1": "bhagavā padhānakāle attanāanubhūtapubbā paramukkaṁsagatā sukhadukkhavedanāyo pakāsesi,",
  "anya-e0902n0:197_2": "yāpi bhagavato cittaṁ na pariyādāya aṭṭhaṁsu.",
  "anya-e0902n0:198_0": "Vissajjanā – atha kho bhante saccako nigaṇṭhaputto bhagavantaṁ etadavoca “na hi nūna",
  "anya-e0902n0:198_1": "bhoto gotamassa uppajjati, tathā rūpā sukhāvedanā, yathārūpā uppannā sukhāvedanā",
  "anya-e0902n0:198_2": "cittaṁ pariyādāya tiṭṭheyya, na hi nūna bhoto gotamassa uppajjati tathārūpā dukkhā",
  "anya-e0902n0:198_3": "vedanā, yathārūpā uppannā dukkhā vedanā cittaṁ pariyādāya tiṭṭheyyā”ti atha kho bhagavā",
  "anya-e0902n0:198_4": "“kiñhi no siyā aggivessana, idha me aggivessena pubbeva sambodhā anabhisambuddhassa",
  "anya-e0902n0:198_5": "bodhisattasseva sato etadahosi, evamādinā bhante bhagavā padhānakāle attanānubhūtapubbā",
  "anya-e0902n0:198_6": "paramukkaṁsagatā sukhadukkhavedanāyo vitthārena, yāpi bhagavato cittaṁ na pariyādāya aṭṭhaṁsu.",
  "anya-e0902n0:199": "Cūḷataṇhāsaṅkhayasutta",
  "anya-e0902n0:200": "Pucchā – tenāvuso bhagavatā jānatā…pe… sammāsambuddhena cūḷataṇhāsaṅkhayasuttaṁ kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:201_0": "Vissajjanā – sāvatthiyaṁ bhante sakkaṁ devānamindaṁ ārabbha bhāsitaṁ. Sakko bhante",
  "anya-e0902n0:201_1": "devānamindo bhagavantaṁ upasaṅkamitvā etadavoca “kittāvatānukho bhante bhikkhu saṁkhittena",
  "anya-e0902n0:201_2": "taṇhāsaṅkhayavimutto hoti accantaniṭṭho accantayogakkhemi accantabrahmacārī accantapariyosāno",
  "anya-e0902n0:201_3": "seṭṭho devamanussāna”nti. Tasmiṁ bhante vatthusmiṁ bhāsitaṁ.",
  "anya-e0902n0:202": "Kittāvatā nu kho bhante bhikkhu saṁkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyāsāno seṭṭho devamanussānaṁ –",
  "anya-e0902n0:203": "Mahātaṇhāsaṅkhayasutta",
  "anya-e0902n0:204": "Pucchā – mahātaṇhāsaṅkhayasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:205_0": "Vissajjanā – sāvatthiyaṁ bhante sātiṁ bhikkhuṁ kevaṭṭaputtaṁ ārabbha bhāsitaṁ. Sātissa",
  "anya-e0902n0:205_1": "bhante bhikkhuno kevaṭṭaputtassa evarūpaṁ pāpakaṁ diṭṭhigataṁ uppannaṁ hoti “tathāhaṁ",
  "anya-e0902n0:205_2": "bhagavatā dhammaṁ desitaṁ ājānāmi, yathā tadevidaṁ viññāṇaṁ sandhāvati saṁsarati",
  "anya-e0902n0:205_3": "anañña”nti. Tasmiṁ bhante vatthusmiṁ bhāsitaṁ.",
  "anya-e0902n0:206": "Pucchā – atha kho āvuso bhagavā kathaṁ bhikkhū āmantetvā ca paṭipucchitvā ca anattabhāvadīpikaṁ dhammakathaṁ kathesi.",
  "anya-e0902n0:207_0": "Vissajjanā – atha bhante bhagavā bhikkhū “taṁ kiṁ maññatha bhikkhave, apināyaṁ sāti",
  "anya-e0902n0:207_1": "bhikkhu kevaṭṭaputto usmīkatopi ismiṁ dhammavinaye”ti āmantetvā, tumhepi me bhikkhave",
  "anya-e0902n0:207_2": "evaṁ dhammaṁ desitaṁ ājānāthatyādinā bhikkhū paṭipucchitvā ca yaṁ yadeva bhikkhave",
  "anya-e0902n0:207_3": "paccayaṁ paṭicca uppajjati viññāṇaṁ, tena teneva viññāṇaṁ tveva saṅkhyaṁ gacchati,",
  "anya-e0902n0:207_4": "cakkhuñca paṭicca rūpe ca uppajjati viññāṇaṁ cakkhuviññāṇaṁ tveva saṅkhyaṁ gacchati,",
  "anya-e0902n0:207_5": "evamādinā bhante anattatādīpikaṁ dhammiṁ kathaṁ kathesi.",
  "anya-e0902n0:208": "Mahāassapurasutta",
  "anya-e0902n0:209": "Pucchā – mahāassapurasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:210_0": "Vissajjanā – aṅgesu bhante assapure nāma aṅgānaṁ nigame bahū manusse saddhe pasanne",
  "anya-e0902n0:210_1": "ārabbbha bhāsitaṁ. Bahū bhante manussā saddhā pasannā bhikkhusaṅghaṁ sakkaccaṁ upaṭṭhahiṁsu,",
  "anya-e0902n0:210_2": "sabbakālañca ratanattayapaṭisaṁyuttaṁ vaṇṇakathaṁyeva kathayiṁsu. Tasmiṁ bhante vatthusmiṁ bhāsitaṁ.",
  "anya-e0902n0:211": "Pucchā – katame āvuso tattha bhagavatā dhammā samaṇakaraṇā ca brāhmaṇakaraṇā ca uttaruttari paṇītapaṇītā desitā.",
  "anya-e0902n0:212_0": "Vissajjanā – hirottappā parisuddhakāyasamācāro parisuddhavacīsamācāro parisuddhamanosamācāro",
  "anya-e0902n0:212_1": "parisuddhājīvo indriyesu guttadvāratā bhojanemattaññutā jāgariyānuyogo satisampajaññaṁ",
  "anya-e0902n0:212_2": "nīvaraṇappahānaṁ cattāri ca jhānāni tisso ca vijjā ime kho bhante tattha bhagavatā",
  "anya-e0902n0:212_3": "samaṇakaraṇā ca brāhmaṇakaraṇā ca uttaruttari paṇītapaṇītā dhammā desitā.",
  "anya-e0902n0:213": "Cūḷaassapurasutta",
  "anya-e0902n0:214": "Pucchā – cūḷaassapurasuttaṁ panāvuso bhagavatā katta kaṁ ārabbha bhāsitaṁ.",
  "anya-e0902n0:215": "Vissajjanā – tasmiṁyeva bhante assapure nigame teyeva manusse saddhe pasanne ārabbha bhāsitaṁ, tasmiṁyeva bhante vatthusmiṁ bhāsitaṁ.",
  "anya-e0902n0:216": "Pucchā – kathañcāvuso tattha bhagavatā samaṇasāmīcippaṭipadā ca assamaṇasāmīcippaṭipadā ca vibhajitvā desitā.",
  "anya-e0902n0:217_0": "Vissajjanā – “kathañca bhikkhave bhikkhu na samaṇasāmīcippaṭipadaṁ paṭipanno hoti,",
  "anya-e0902n0:217_1": "yassa kassaci bhikkhave bhikkhuno abhijjhālussa abhijjhā appahīnā hoti, byāpannacittassa",
  "anya-e0902n0:217_2": "byāpādo appahīno hotī”ti evamādinā ca. Kathañca bhikkhave bhikkhu samaṇasāmīcippaṭipadaṁ",
  "anya-e0902n0:217_3": "paṭipanno hoti, yassa kassaci bhikkhave bhikkhuno abhijjhālussa abhijjhā pahīnā hoti,",
  "anya-e0902n0:217_4": "byāpannacittassa byāpādo pahīno hoti evamādinā ca bhante bhagavatā tattha samaṇasāmīcippaṭipadā",
  "anya-e0902n0:217_5": "ca assamaṇasāmīcippaṭipadā ca vitthārena vibhajitvā desitā.",
  "anya-e0902n0:218": "Sāleyyakasutta",
  "anya-e0902n0:219": "Pucchā – sāleyyakasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:220_0": "Vissajjanā – kosalesu bhante sālāyaṁ nāma brāhmaṇagāme sāleyyake brāhmaṇagahapatike",
  "anya-e0902n0:220_1": "ārabbha bhāsitaṁ. Sāleyyakā bhante brāhmaṇagahapatikā bhagavantaṁ upasaṅkamitvā etadavocuṁ",
  "anya-e0902n0:220_2": "“ko nu kho bho gotama hetu ko paccayo, yena midhekacce sattā kāyassa bhedā paraṁ",
  "anya-e0902n0:220_3": "maraṇā apāyaṁ duggatiṁ vinipātaṁ nirayaṁ upapajjanti, ko pana bho gotama hetu ko",
  "anya-e0902n0:220_4": "paccayo, yena midhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.",
  "anya-e0902n0:220_5": "Tasmiṁ bhante vatthusmiṁ bhāsitaṁ.",
  "anya-e0902n0:221": "Verañjakasutta",
  "anya-e0902n0:222": "Pucchā – verañjakasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:223_0": "Vissajjanā – sāvatthiyaṁ bhante verañjake brāhmaṇagahapatike ārabbha bhāsitaṁ. Verañjakā",
  "anya-e0902n0:223_1": "bhante brāhmaṇagahapatikā bhagavantaṁ upasaṅkamitvā etadavocuṁ “ko nu kho bho gotama",
  "anya-e0902n0:223_2": "hetu ko paccayo, yena midhekacce sattā kāyassa bhedā paraṁ maraṇā apāyaṁ duggatiṁ",
  "anya-e0902n0:223_3": "vinipātaṁ nirayaṁ upapajjanti, ko pana bho gotama hetu ko paccayo, yena midhekacce",
  "anya-e0902n0:223_4": "sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. Tasmiṁ bhante",
  "anya-e0902n0:223_5": "vatthusmiṁ bhāsitaṁ.",
  "anya-e0902n0:224": "Mahāvedallasutta",
  "anya-e0902n0:225": "Pucchā – mahāvedallasuttaṁ panāvuso kattha kena bhāsitaṁ.",
  "anya-e0902n0:226": "Vissajjanā – sāvatthiyaṁ bhante āyasmatā mahākoṭṭhikena puṭṭhena āyasmatā sāriputtattherena dhammasenāpatinā bhāsitaṁ.",
  "anya-e0902n0:227": "Cūḷavedallasutta",
  "anya-e0902n0:228": "Pucchā – cūḷavedallasuttaṁ panāvuso kattha kena bhāsitaṁ.",
  "anya-e0902n0:229": "Vissajjanā – rājagahe bhante visākhena upāsakena puṭṭhāya dhammadinnāya theriyā bhāsitaṁ.",
  "anya-e0902n0:230": "Cūḷadhammasamādānasutta",
  "anya-e0902n0:231": "Pucchā – cūḷadhammasamādānasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:232": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:233": "Mahādhammasamādānasutta",
  "anya-e0902n0:234": "Pucchā – mahādhammasamādānasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:235": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:236": "Vīmaṁsakasutta",
  "anya-e0902n0:237": "Pucchā – vīmaṁsakasuttaṁ panāvuso bhagavatā kattha kaṁ ārabbha bhāsitaṁ.",
  "anya-e0902n0:238": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:239": "Kosambiyasutta",
  "anya-e0902n0:240": "Pucchā – kosambiyasuttaṁ panāvuso kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:241_0": "Vissajjanā – kosambiyaṁ bhante kosambike bhikkhū ārabbha bhāsitaṁ. Kosambikā bhante",
  "anya-e0902n0:241_1": "bhikkhū bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti.",
  "anya-e0902n0:241_2": "Tasmiṁ bhante vatthusmiṁ bhāsitaṁ.",
  "anya-e0902n0:242": "Brahmanimantanikasutta",
  "anya-e0902n0:243": "Pucchā – brahmanimantanikasuttaṁ panāvuso bhagavatā kattha kaṁ ārabbha kismiṁ vatthusmiṁ bhāsitaṁ.",
  "anya-e0902n0:244": "Vissajjanā – sāvatthiyaṁ bhante sambahule bhikkhū ārabbha bhāsitaṁ.",
  "anya-e0902n0:245": "Māratajjaniyasutta",
  "anya-e0902n0:246": "Pucchā – māratajjanīyasuttaṁ panāvuso kattha kaṁ ārabbha kismiṁ vatthusmiṁ kena bhāsitaṁ.",
  "anya-e0902n0:247_0": "Vissajjanā – sakkesu bhante susumāragire bhesakaḷāvane migadāye āyasmatā mahāmoggallānena",
  "anya-e0902n0:247_1": "māraṁ pāpimantaṁ ārabbha bhāsitaṁ. Māro bhante pāpimā āyasmato mahāmoggallānassa",
  "anya-e0902n0:247_2": "kucchigato hoti koṭṭhamanupaviṭṭho. Tasmiṁ bhante vatthusmiṁ bhāsitaṁ."
}