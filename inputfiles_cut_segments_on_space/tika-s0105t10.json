{
  "tika-s0105t10:0": "12. Lohiccasuttavaṇṇanā",
  "tika-s0105t10:1": "Lohiccabrāhmaṇavatthuvaṇṇanā",
  "tika-s0105t10:2_0": "501. Evaṁ kevaṭṭasuttaṁ saṁvaṇṇetvā idāni lohiccasuttaṁ saṁvaṇṇento yathānupubbaṁ",
  "tika-s0105t10:2_1": "saṁvaṇṇanokāsassa pattabhāvaṁ vibhāvetuṁ, kevaṭṭasuttassānantaraṁ saṅgītassa suttassa",
  "tika-s0105t10:2_2": "lohiccasuttabhāvaṁ vā pakāsetuṁ “evaṁ me sutaṁ…pe… kosalesūti lohiccasutta”nti āha.",
  "tika-s0105t10:2_3": "Sālavatikāti kāraṇamantarena itthiliṅgavasena tassa gāmassa nāmaṁ. Gāmaṇikābhāvenāti",
  "tika-s0105t10:2_4": "keci. Vatiyāti kaṇṭakasākhādivatiyā. Lohito nāma tassa kule pubbapuriso, tabbaṁsavasena",
  "tika-s0105t10:2_5": "lohitassa apaccaṁ lohiccoti brāhmaṇassa gottato āgatanāmaṁ.",
  "tika-s0105t10:3_0": "502. “Kiñhi paro parassa karissatī”ti parānukampā virahitattā lāmakaṁ. Na tu ucchedasassatānaṁ",
  "tika-s0105t10:3_1": "aññatarassāti āha “na panā”tiādi. Diṭṭhigatanti hi laddhimattaṁ adhippetaṁ, aññathā",
  "tika-s0105t10:3_2": "ucchedasassataggāhavinimutto koci diṭṭhiggāho nāma natthīti tesamaññataraṁ siyā.",
  "tika-s0105t10:3_3": "“Uppannaṁ hotī”ti idaṁ manasi, vacasi ca uppannatāsādhāraṇavacananti dasseti “na",
  "tika-s0105t10:3_4": "kevalañcā”tiādinā. So kira…pe… bhāsatiyevāti ca tassā laddhiyā loke pākaṭabhāvaṁ",
  "tika-s0105t10:3_5": "vadati. Yasmā pana attato añño paro hoti, tasmā yathā anusāsakato anusāsitabbo paro,",
  "tika-s0105t10:3_6": "evaṁ anusāsitabbatopi anusāsakoti dassetuṁ “paro”tiādi vuttaṁ. Kiṁ-saddāpekkhāya",
  "tika-s0105t10:3_7": "cettha “karissatī”ti anāgatakālavacanaṁ, anāgatepi vā tena tassa kātabbaṁ natthīti",
  "tika-s0105t10:3_8": "dassanatthaṁ. Kusalaṁ dhammanti anavajjadhammaṁ nikkilesadhammaṁ, vimokkhadhammanti",
  "tika-s0105t10:3_9": "attho. “Paresaṁ dhammaṁ kathessāmī”ti tehi attānaṁ parivārāpetvā vicaraṇaṁ kimatthiyaṁ,",
  "tika-s0105t10:3_10": "āsayavuddhassapi anurodhena vinā taṁ na hoti, tasmā attanā…pe… vihātabbanti vadati.",
  "tika-s0105t10:3_11": "Tenāha “evaṁsampadamidaṁ pāpakaṁ lobhadhammaṁ vadāmī”ti.",
  "tika-s0105t10:4_0": "504.“Itthiliṅgavasenā”ti iminā pulliṅgikassapi atthassa itthiliṅgasamaññāti dasseti.",
  "tika-s0105t10:4_1": "Soti lohiccabrāhmaṇo. Bhāroti bhagavato parisabāhullattā, attano ca bahukiccakaraṇīyattā garu dukkaraṁ.",
  "tika-s0105t10:5_0": "508.Kathāphāsukatthanti kathāsukhatthaṁ, sukhena kathaṁ kathetuñceva sotuñcāti attho.",
  "tika-s0105t10:5_1": "Ayaṁ upāsakoti rosikanhāpitaṁ āha. Appeva nāma siyāti ettha pītivasena āmeḍitaṁ daṭṭhabbaṁ.",
  "tika-s0105t10:5_2": "Tathā hi taṁ “buddhagajjita”nti vuccati. Bhagavā hi īdisesu ṭhānesu visesato pītisomanassajāto",
  "tika-s0105t10:5_3": "hoti, tasmā pītivasena paṭhamaṁ gajjati, dutiyampi anugajjati. Kiṁ visesaṁ gajjanamanugajjananti",
  "tika-s0105t10:5_4": "vuttaṁ “aya”ntiādi. Ādo bhāsanaṁ allāpo, saññoge pare rasso. Taduttari saha bhāsanaṁ sallāpo.",
  "tika-s0105t10:6": "Lohiccabrāhmaṇānuyogavaṇṇanā",
  "tika-s0105t10:7_0": "509.Samudayasañjātīti āyuppādoti āha “bhoguppādo”ti. Tatoti sālavatikāya. Lābhantarāyakaroti",
  "tika-s0105t10:7_1": "dhanadhaññalābhassa antarāyakaro. Anupubbo kapi-saddo ākaṅkhanatthoti dasseti “icchatī”ti",
  "tika-s0105t10:7_2": "iminā. Ayaṁ aṭṭhakathāto aparo nayo – sātisayena hitena anukampako anuggaṇhanako",
  "tika-s0105t10:7_3": "hitānukampīti. Sampajjatīti āsevanalābhena nippajjati, balavatī hoti avaggahāti attho.",
  "tika-s0105t10:7_4": "Tena vuttaṁ “niyatā hotī”ti.",
  "tika-s0105t10:8_0": "510-511.Dutiyaṁ upapattinti “nanu rājā pasenadikosalo”tiādinā vuttaṁ dutiyaṁ upapattiṁ",
  "tika-s0105t10:8_1": "ṭhānaṁ yuttiṁ. Kāraṇañhi bhagavā upamāmukhena dasseti, imāya ca upapattiyā tumhe",
  "tika-s0105t10:8_2": "ceva aññe cāti lohiccampi antokatvā saṁvejanaṁ kataṁ hoti. Ye ca ime kulaputtā dibbā",
  "tika-s0105t10:8_3": "gabbhā paripācentīti yojanā. Upanissayasampattiyā, ñāṇaparipākassa vā abhāvena asakkontā.",
  "tika-s0105t10:8_4": "Kammapadena atulyādhikaraṇattā paripācenti kiriyāya vibhattivipallāsena upayogatthe",
  "tika-s0105t10:8_5": "paccattavacanaṁ. Ye pana “paripaccantī”ti kammarūpena paṭhanti, tesaṁ mate vibhattivipallāsena",
  "tika-s0105t10:8_6": "payojanaṁ natthi kammakattubhāvato, attho panassa dutiyavikappe vuttanayena dānādipuññaviseso",
  "tika-s0105t10:8_7": "veditabbo. Ahitānukampāditā ca tassa taṁsamaṅgīsattavasena hoti. Divi bhavāti dibbā.",
  "tika-s0105t10:8_8": "Gabbhenti paripaccanavasena attani pabandhentīti gabbhā, devalokā. “Channaṁ devalokāna”nti",
  "tika-s0105t10:8_9": "nidassanavacanametaṁ. Brahmalokassāpi hi dibbagabbhabhāvo labbhateva dibbavihārahetukattā.",
  "tika-s0105t10:8_10": "Evañca katvā “bhāvanaṁ bhāvayamānā”ti idampi vacanaṁ samatthitaṁ hoti. “Devalokagāminiṁ",
  "tika-s0105t10:8_11": "paṭipadaṁ pūrayamānā”ti vatvā taṁ paṭipadaṁ sarūpato dassetuṁ “dānaṁ dadamānā”tiādi",
  "tika-s0105t10:8_12": "vuttaṁ. Bhavanti ettha yathāruci sukhasamappitāti bhavā, vimānāni. Devabhāvāvahattā",
  "tika-s0105t10:8_13": "dibbā. Vuttanayeneva gabbhā.Dānādayo devalokasaṁvattanika puññavisesā. Dibbā bhavāti",
  "tika-s0105t10:8_14": "idha devalokapariyāpannā upapattibhavā adhippetā. Tadāvaho hi kammabhavo pubbe gahitoti",
  "tika-s0105t10:8_15": "āha “devaloke vipākakkhandhā”ti.",
  "tika-s0105t10:9": "Tayocodanārahavaṇṇanā",
  "tika-s0105t10:10_0": "513.Aniyāmitenevāti aniyamiteneva, “tvaṁ evaṁ diṭṭhiko, evaṁ sattānaṁ anatthassa",
  "tika-s0105t10:10_1": "kārako”ti evaṁ anuddesikeneva. Sabbalokapatthaṭāya laddhiyā samuppajjanato yāva bhavaggā",
  "tika-s0105t10:10_2": "uggataṁ. Mānanti “ahametaṁ jānāmi, ahametaṁ passāmī”ti evaṁ pavattaṁ paṇḍitamānaṁ.",
  "tika-s0105t10:10_3": "Bhinditvāti vidhametvā, jahāpetvāti attho. Tayo satthāreti asampāditaattahito anovādakarasāvako",
  "tika-s0105t10:10_4": "ca asampāditaattahito ovādakarasāvako ca sampāditaattahito anovādakarasāvako ceti",
  "tika-s0105t10:10_5": "ime tayo satthāre. Catuttho pana sammāsambuddho na codanāraho, tasmā “taṁ tena pucchito",
  "tika-s0105t10:10_6": "eva kathessāmī”ti codanāraheva tayo satthāre paṭhamaṁ dasseti, pacchā catutthaṁ satthāraṁ.",
  "tika-s0105t10:10_7": "Kāmañcettha catuttho satthā eko adutiyo anaññasādhāraṇo, tathāpi so yesaṁ uttarimanussadhammānaṁ",
  "tika-s0105t10:10_8": "vasena “dhammamayo kāyo”ti vuccati, tesaṁ samudāyabhūtopi te guṇāvayave satthuṭṭhāniye",
  "tika-s0105t10:10_9": "katvā dassento bhagavā “ayampi kho lohicca satthā”ti abhāsi.",
  "tika-s0105t10:11_0": "Aññāti ya-kāralopaniddeso “sayaṁ abhiññā”tiādīsu viya, tadatthe cetaṁ sampadānavacananti",
  "tika-s0105t10:11_1": "dasseti “aññāyā”tiādinā. Sāvakattaṁ paṭijānitvā ṭhitattā ekadesenassa sāsanaṁ karontīti",
  "tika-s0105t10:11_2": "āha “nirantaraṁ tassa sāsanaṁ akatvā”ti. Ukkamitvā ukkamitvāti kadāci tathā karaṇaṁ,",
  "tika-s0105t10:11_3": "kadāci tathā akaraṇañca sandhāya vicchāvacanaṁ, yadicchitaṁ karontīti adhippāyo.",
  "tika-s0105t10:11_4": "Paṭikkamantiyāti anabhiratiyā agāravena apagacchantiyā. Tena vuttaṁ “anicchantiyā”tiādi.",
  "tika-s0105t10:11_5": "Ekāyāti adutiyāya itthiyā, sampayoganti methunadhammasamāyogaṁ. Eko iccheyyāti adutiyo",
  "tika-s0105t10:11_6": "puriso sampayogaṁ iccheyyāti ānetvā sambandho. Osakkanādimukhena itthipurisasambandhanidassanaṁ",
  "tika-s0105t10:11_7": "gehassitāgehassitaapekkhavasena tassa satthuno sāvakesu paṭipattidassanatthaṁ. Ativirattabhāvato",
  "tika-s0105t10:11_8": "daṭṭhumpi anicchamānaṁ parammukhiṁ ṭhitaṁ itthiṁ. Lobhenāti parivāraṁ nissāya uppajjanakalābhasakkāralobhena.",
  "tika-s0105t10:11_9": "Īdisoti evaṁsabhāvo satthā. Yenāti lobhadhammena. Tattha sampādehīti tasmiṁ paṭipattidhamme",
  "tika-s0105t10:11_10": "patiṭṭhitaṁ katvā sampādehi. Kāyavaṅkādivigamena ujuṁ karohi.",
  "tika-s0105t10:12": "514.Sassarūpakāni tiṇānīti sassasadisāni nīvārāditiṇāni.",
  "tika-s0105t10:13_0": "515.Evaṁ codanaṁ arahatīti vuttanayena sāvakesu appossukkabhāvāpādane niyojanavasena",
  "tika-s0105t10:13_1": "codanaṁ arahati, na paṭhamo viya “evarūpo tava lobhadhammo”tiādinā, na ca dutiyo",
  "tika-s0105t10:13_2": "viya “attānameva tāva tattha sampādehī”tiādinā. Kasmā? Sampāditaattahitatāya tatiyassa.",
  "tika-s0105t10:14": "Nacodanārahasatthuvaṇṇanā",
  "tika-s0105t10:15_0": "516.Na codanārahoti ettha yasmā codanārahatā nāma satthuvippaṭipattiyā vā sāvakavippaṭipattiyā",
  "tika-s0105t10:15_1": "vā ubhayavippaṭipattiyā vā hoti, tayidaṁ sabbampi imasmiṁ satthari natthi, tasmā",
  "tika-s0105t10:15_2": "na codanārahoti imamatthaṁ dassetuṁ “ayañhī”tiādi vuttaṁ. Assavāti paṭissavā.",
  "tika-s0105t10:16_0": "517.Mayā gahitāya diṭṭhiyāti sabbaso anavajje anupavajje sammāpaṭipanne, paresañca",
  "tika-s0105t10:16_1": "sammadeva sammāpaṭipattiṁ dassente satthari abhūtadosāropanavasena micchāgahitāya",
  "tika-s0105t10:16_2": "nirayagāminiyā pāpadiṭṭhiyā. Narakapapātanti narakasaṅkhātaṁ mahāpapātaṁ. Papatanti",
  "tika-s0105t10:16_3": "etthāti hi papāto. Dhammadesanāhatthenāti dhammadesanāsaṅkhātena hatthena. Saggamaggathaleti",
  "tika-s0105t10:16_4": "saggagāmimaggabhūte puññadhammathale, cātumahārājikādisaggasotāpattiādimaggasaṅkhāte",
  "tika-s0105t10:16_5": "vā thale. Sesaṁ suviññeyyameva.",
  "tika-s0105t10:17_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t10:17_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā lohiccasuttavaṇṇanāya līnatthapakāsanā.",
  "tika-s0105t10:18": "Lohiccasuttavaṇṇanā niṭṭhitā."
}