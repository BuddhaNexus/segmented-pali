{
  "tika-s0303t:6": "Namo tassa bhagavato arahato sammāsambuddhassa",
  "tika-s0303t:7": "Saṃyuttanikāye",
  "tika-s0303t:9": "Khandhavaggaṭīkā",
  "tika-s0303t:11": "1. Khandhasaṃyuttaṃ",
  "tika-s0303t:12": "1. Nakulapituvaggo",
  "tika-s0303t:13": "1. Nakulapitusuttavaṇṇanā",
  "tika-s0303t:14_0": "1. Bhaggā nāma jānapadino rājakumārā. Tesaṃ nivāso ekopi janapado ruḷhīvasena “bhaggā”tveva",
  "tika-s0303t:14_1": "vuccatīti katvā vuttaṃ “evaṃnāmake janapade”ti, evaṃ bahuvacanavasena laddhanāme”ti",
  "tika-s0303t:14_2": "attho. Tasmiṃ vanasaṇḍeti yo pana vanasaṇḍo pubbe migānaṃ abhayatthāya dinno, tasmiṃ",
  "tika-s0303t:14_3": "vanasaṇḍe. Yasmā so gahapati tasmiṃ nagare “nakulapitā”ti puttassa vasena paññāyittha,",
  "tika-s0303t:14_4": "tasmā vuttaṃ “nakulapitā”ti nakulassa nāma dārakassa pitāti attho. Bhariyāpissa “nakulamātā”ti paññāyittha.",
  "tika-s0303t:15_0": "Jarājiṇṇoti jarāvasena jiṇṇo, na byādhiādīnaṃ vasena jiṇṇo. Vayovuḍḍhoti jiṇṇattā",
  "tika-s0303t:15_1": "eva vayovuḍḍhippattiyā vuḍḍho, na sīlādivuḍḍhiyā. Jātiyā mahantatāya cirarattatāya",
  "tika-s0303t:15_2": "jātimahallako. Tiyaddhagatoti paṭhamo majjhimo pacchimoti tayo addhe gato. Tattha",
  "tika-s0303t:15_3": "paṭhamaṃ dutiyañca atikkantattā pacchimaṃ upagatattā vayoanuppatto. Āturakāyoti dukkhavedanāpavisatāya",
  "tika-s0303t:15_4": "anassādakāyo. Gelaññaṃ pana dukkhagatikanti “gilānakāyo”ti vuttaṃ. Tathā hi saccavibhaṅge",
  "tika-s0303t:15_5": "dukkhasaccaniddese dukkhaggahaṇeneva gahitattā byādhi na niddiṭṭho. Niccapaggharaṇaṭṭhenāti",
  "tika-s0303t:15_6": "sabbadā asucipaggharaṇabhāvena. So panassa āturabhāvenāti āha – “āturaṃyeva nāmā”ti.",
  "tika-s0303t:15_7": "Visesenāti adhikabhāvena. Āturatīti āturo. Saṅgāmappatto santattakāyo. Jarāya āturatā",
  "tika-s0303t:15_8": "jarāturatā. Kusalapakkhavaḍḍhanena mano bhāventīti manobhāvanīyā. Manasā vā bhāvanīyā",
  "tika-s0303t:15_9": "sambhāvanīyāti manobhāvanīyā. Anusāsatūti anu anu sāsatūti ayamettha atthoti āha",
  "tika-s0303t:15_10": "– “punappunaṃ sāsatū”ti. Aparāparaṃ pavattitaṃ hitavacanaṃ. Anotiṇṇe vatthusmiṃ yo",
  "tika-s0303t:15_11": "evaṃ karoti, tassa ayaṃ guṇo dosoti vacanaṃ. Tantivasenāti tantisannissayena ayaṃ",
  "tika-s0303t:15_12": "anusāsanī nāma. Paveṇīti tantiyā eva vevacanaṃ.",
  "tika-s0303t:16": "Aṇḍaṃ viya bhūtoti adhikopamā kāyassa aṇḍakosato abaladubbalabhāvato. Tenāha “aṇḍaṃ hī”tiādi. Bāloyeva tādisattabhāvasamaṅgī muhuttampi ārogyaṃ paṭijānanto.",
  "tika-s0303t:17_0": "Vippasannānīti pakatimākāraṃ atikkamitvā visesena pasannāni. Tenāha – “suu pasannānī”ti.",
  "tika-s0303t:17_1": "Pasannacittasamuṭṭhitarūpasampadāhi tāhi tassa mukhavaṇṇassa pārisuddhīti āha – “parisuddhoti",
  "tika-s0303t:17_2": "niddoso”ti. Tenevāha “nirupakkilesatāyā”tiādi. Etenevassindriyavippasannatākāraṇampi",
  "tika-s0303t:17_3": "saṃvaṇṇitanti daṭṭhabbaṃ. Esa mukhavaṇṇo. Nayaggāhapaññā kiresāti idaṃ anāvajjanavaseneva",
  "tika-s0303t:17_4": "vuttabhāvaṃ sandhāyāha.",
  "tika-s0303t:18_0": "Yaṃ neva puttassātiādi “ovadatu no, bhante, bhagavā yathā mayaṃ paralokepi aññamaññaṃ",
  "tika-s0303t:18_1": "samāgaccheyyāmā”ti vuttavacanaṃ sandhāya vuttameva. Madhuradhammadesanāyeva satthu",
  "tika-s0303t:18_2": "sammukhā paṭiladdhā, tassa attano pemagāravagahitattā “amatābhiseko”ti veditabbo.",
  "tika-s0303t:19_0": "Idaṃ padadvayaṃ. Ārakattā kilesehi maggena samucchinnattā. Anayeti avaḍḍhiyaṃ, anattheti",
  "tika-s0303t:19_1": "attho. Anaye vā anupāye. Na iriyanato avattanato. Ayeti vaḍḍhiyaṃ atthe upāye ca.",
  "tika-s0303t:19_2": "Araṇīyatoti payirupāsitabbato. Niruttinayena padasiddhi veditabbā purimesu atthavikappesu,",
  "tika-s0303t:19_3": "pacchime pana saddasatthavasenapi. Yadipi ariyasaddo “ye hi vo ariyā parisuddhakāyakammantā”tiādīsu",
  "tika-s0303t:19_4": "visuddhāsayapayogesu puthujjanesupi vaṭṭati, idha pana ariyamaggādhigamena sabbalokuttarabhāvena",
  "tika-s0303t:19_5": "ca ariyabhāvo adhippetoti dassento āha – “buddhā cā”tiādi. Tattha paccekabuddhā tathāgatasāvakā",
  "tika-s0303t:19_6": "ca sappurisāti idaṃ “ariyā sappurisā”ti idha vuttapadānaṃ atthaṃ asaṅkarato dassetuṃ",
  "tika-s0303t:19_7": "vuttaṃ. Yasmā pana nippariyāyato ariyasappurisabhāvā abhinnasabhāvā, tasmā “sabbeva vā”tiādi vuttaṃ.",
  "tika-s0303t:20_0": "Ettāvatā hi buddhasāvako vutto, tassa hi ekantena kalyāṇamitto icchitabbo parato",
  "tika-s0303t:20_1": "ghosamantarena paṭhamamaggassa anuppajjanato. Visesato cassa bhagavāva “kalyāṇamitto”ti",
  "tika-s0303t:20_2": "adhippeto. Vuttañhetaṃ “mamañhi, ānanda, kalyāṇamittaṃ āgamma jātidhammā sattā jātiyā",
  "tika-s0303t:20_3": "parimuccantī”tiādi. So eva ca aveccapasādādhigamena daḷhabhatti nāma. Vuttampi cetaṃ",
  "tika-s0303t:20_4": "“yaṃ mayā sāvakānaṃ sikkhāpadaṃ paññattaṃ, taṃ mama sāvakā jīvitahetupi nātikkamantī”ti.",
  "tika-s0303t:20_5": "Kataññutādīhi paccekabuddhabuddhāti ettha kataṃ jānātīti kataññū. Kataṃ viditaṃ pākaṭaṃ",
  "tika-s0303t:20_6": "karotīti katavedī. Paccekabuddhā hi anekesupi kappasatasahassesu kataṃ upakāraṃ jānanti,",
  "tika-s0303t:20_7": "katañca pākaṭaṃ karonti satijananaāmisapaṭiggahaṇādinā. Tathā saṃsāradukkhadukkhitassa",
  "tika-s0303t:20_8": "sakkaccaṃ karonti kiccaṃ, yaṃ attanā kātuṃ sakkā. Sammāsambuddho pana kappānaṃ asaṅkhyeyyasahassesupi",
  "tika-s0303t:20_9": "kataṃ upakāraṃ maggaphalānaṃ upanissayañca jānanti, pākaṭañca karonti. Sīho viya",
  "tika-s0303t:20_10": "ca evaṃ sabbattha sakkaccameva dhammadesanaṃ karontena buddhakiccaṃ karonti. Yāya",
  "tika-s0303t:20_11": "paṭipattiyā ariyā diṭṭhā nāma honti, tassā appaṭipajjanaṃ, tattha ca ādarābhāvo ariyānaṃ",
  "tika-s0303t:20_12": "adassanasīlatā, na ca dassane sādhukāritāti veditabbā. Cakkhunā adassāvīti ettha",
  "tika-s0303t:20_13": "cakkhu nāma na maṃsacakkhu eva, atha kho dibbacakkhupīti āha “dibbacakkhunā vā”ti.",
  "tika-s0303t:20_14": "Ariyabhāvoti yehi yogato “ariyā”ti vuccanti, te maggaphaladhammā daṭṭhabbā.",
  "tika-s0303t:21_0": "Tatrāti ñāṇadassanasseva dassanabhāve. Vatthūti adhippetatthañāpanakāraṇaṃ. Evaṃ",
  "tika-s0303t:21_1": "vuttepīti evaṃ aññāpadesena attupanāyikaṃ katvā vuttepi. Dhammanti lokuttaradhammaṃ,",
  "tika-s0303t:21_2": "catusaccadhammaṃ vā. Ariyakaradhammā aniccānupassanādayo, vipassiyamānā vā aniccādayo,",
  "tika-s0303t:21_3": "cattāri vā ariyasaccāni.",
  "tika-s0303t:22_0": "Avinītoti na vinīto adhisīlasikkhādīnaṃ vasena na sikkhito. Yesaṃ saṃvaravinayādīnaṃ",
  "tika-s0303t:22_1": "abhāvena ayaṃ “avinīto”ti vuccati, te tāva dassetuṃ “duvidho vinayo nāmā”tiādimāha.",
  "tika-s0303t:22_2": "Tattha sīlasaṃvaroti pātimokkhasaṃvaro veditabbo, so ca atthato kāyikavācasiko avītikkamo.",
  "tika-s0303t:22_3": "Satisaṃvaroti indriyārakkhā, sā ca tathāpavattā satiyeva. Ñāṇasaṃvaroti “sotānaṃ",
  "tika-s0303t:22_4": "saṃvaraṃ brūmī”ti vatvā “paññāyete pidhīyare”ti vacanato sotasaṅkhātānaṃ taṇhādiṭṭhiduccaritaavijjāavasiṭṭhakilesānaṃ",
  "tika-s0303t:22_5": "saṃvaro pidahanaṃ samucchedañāṇanti veditabbaṃ. Khantisaṃvaroti adhivāsanā, sā ca",
  "tika-s0303t:22_6": "tathāpavattā khandhā, adoso vā, “paññā”ti keci vadanti. Vīriyasaṃvaro kāmavitakkādīnaṃ",
  "tika-s0303t:22_7": "vinodanavasena pavattaṃ vīriyameva. Tena tena aṅgena tassa tassa aṅgassa pahānaṃ",
  "tika-s0303t:22_8": "tadaṅgappahānaṃ. Vikkhambhanavasena pahānaṃ vikkhambhanappahānaṃ. Sesapadattayepi eseva nayo.",
  "tika-s0303t:23_0": "Iminā pātimokkhasaṃvarenātiādi sīlasaṃvarādīnaṃ vivaraṇaṃ. Tattha samupetoti iti-saddo",
  "tika-s0303t:23_1": "ādiattho. Tena “upagato”tiādinā vibhaṅge āgataṃ saṃvaravibhaṅgaṃ dasseti. Kāyaduccaritādīnanti",
  "tika-s0303t:23_2": "dussīlyasaṅkhātānaṃ kāyavacīduccaritādīnaṃ muṭṭhasaccasaṅkhātassa pamādassa, abhijjhādīnaṃ",
  "tika-s0303t:23_3": "vā akkhantiaññāṇakosajjānañca. Saṃvaraṇatoti pidahanato, vinayanatoti kāyavācācittānaṃ",
  "tika-s0303t:23_4": "virūpapavattiyā vinayanato, kāyaduccaritādīnaṃ vā apanayanato, kāyādīnaṃ vā jimhapavattiṃ",
  "tika-s0303t:23_5": "vicchinditvā ujukanayanatoti attho. Paccayasamavāye uppajjanārahānaṃ kāyaduccaritādīnaṃ",
  "tika-s0303t:23_6": "tathā tathā anuppādanameva saṃvaraṇaṃ vinayanañca veditabbaṃ.",
  "tika-s0303t:24_0": "Yaṃ pahānanti sambandho. “Nāmarūpaparicchedādīsu vipassanāñāṇesū”ti kasmā vuttaṃ?",
  "tika-s0303t:24_1": "Nanu nāmarūpaparicchedapaccayapariggahakaṅkhāvitaraṇāni na vipassanāñāṇāni sammasanākārena",
  "tika-s0303t:24_2": "appavattanato? Saccametaṃ, vipassanāñāṇassa pana adhiṭṭhānabhāvato evaṃ vuttaṃ. Nāmarūpamattamidaṃ,",
  "tika-s0303t:24_3": "“natthi ettha attā vā attaniyaṃ vā”ti evaṃ pavattañāṇaṃ nāmarūpavavatthānaṃ. Sati",
  "tika-s0303t:24_4": "vijjamāne khandhapañcakasaṅkhāte kāye, sayaṃ vā satī tasmiṃ kāye diṭṭhi sakkāyadiṭṭhi,",
  "tika-s0303t:24_5": "sā ca “rūpaṃ attato samanupassatī”ti evaṃ pavattā attadiṭṭhi. Tassa nāmarūpassa kammāvijjādipaccayapariggaṇhanañāṇaṃ",
  "tika-s0303t:24_6": "paccayapariggaho. “Natthi hetu, natthi paccayo sattānaṃ saṃkilesāyā”tiādinayappavattā",
  "tika-s0303t:24_7": "ahetudiṭṭhi. “Issarapurisapajāpatipakatiaṇukālādīhi loko pavattati nivattati cā”ti",
  "tika-s0303t:24_8": "tathā tathā pavattā diṭṭhi visamahetudiṭṭhi. Tassevāti paccayapariggahasseva. Kaṅkhāvitaraṇenāti",
  "tika-s0303t:24_9": "yathā etarahi nāmarūpassa kammādipaccayato uppatti, evaṃ atīte anāgatepīti tīsu kālesu",
  "tika-s0303t:24_10": "vicikicchāpanayanañāṇena. Kathaṃkathībhāvassāti “ahosiṃ nu kho ahaṃ atītamaddhāna”ntiādinayapavattāya",
  "tika-s0303t:24_11": "saṃsayappavattiyā. Kalāpasammasanenāti “yaṃ kiñci rūpaṃ atītānāgatapaccuppanna”ntiādinā",
  "tika-s0303t:24_12": "khandhapañcakaṃ ekādasasu okāsesu pakkhipitvā sammasanavasena pavattena vipassanāñāṇena.",
  "tika-s0303t:24_13": "Ahaṃ mamāti gāhassāti “attā attaniya”nti gahaṇassa. Maggāmaggavavatthānenāti maggāmaggañāṇavisuddhiyā.",
  "tika-s0303t:24_14": "Amagge maggasaññāyāti amagge obhāsādike “maggo”ti uppannasaññāya. Yasmā sammadeva",
  "tika-s0303t:24_15": "saṅkhārānaṃ udayaṃ passanto “evamete saṅkhārā anurūpakāraṇato uppajjanti, na pana",
  "tika-s0303t:24_16": "ucchijjantī”ti gaṇhāti, tasmā vuttaṃ “udayadassanena ucchedadiṭṭhiyā”ti. Yasmā pana",
  "tika-s0303t:24_17": "saṅkhārānaṃ vayaṃ “yadipime saṅkhārā avicchinnā vattanti, uppannuppannā pana appaṭisandhikā",
  "tika-s0303t:24_18": "nirujjhantevā”ti passato kuto sassataggāho. Tasmā vuttaṃ “vayadassanena sassatadiṭṭhiyā”ti.",
  "tika-s0303t:24_19": "Bhayadassanenāti bhayatūpaṭṭhānañāṇena. Sabhayeti sabbabhayānaṃ ākarabhāvato sakaladukkhavūpasamasaṅkhātassa",
  "tika-s0303t:24_20": "paramassāsassa paṭipakkhabhāvato ca sabhaye khandhapañcake. Abhayasaññāyāti “abhayaṃ",
  "tika-s0303t:24_21": "khema”nti uppannasaññāya. Assādasaññā nāma pañcupādānakkhandhesu assādanavasena pavattasaññā,",
  "tika-s0303t:24_22": "yo “ālayābhiniveso”tipi vuccati. Abhiratisaññā tattheva abhiramaṇavasena pavattasaññā,",
  "tika-s0303t:24_23": "yā “nandī”tipi vuccati. Amuccitukāmatā ādānaṃ. Anupekkhā saṅkhārehi anibbindanaṃ,",
  "tika-s0303t:24_24": "sālayatāti attho. Dhammaṭṭhitiyaṃ paṭiccasamuppāde. Paṭilomabhāvo sassatucchedaggāho,",
  "tika-s0303t:24_25": "paccayākārapaṭicchādakamoho vā. Nibbāne ca paṭilomabhāvo saṅkhāresu nati, nibbānapaṭicchādakamoho",
  "tika-s0303t:24_26": "vā. Saṅkhāranimittaggāhoti yādisassa kilesassa appahīnatā vipassanā saṅkhāranimittaṃ",
  "tika-s0303t:24_27": "na muñcati, so kileso, yo “saṃyogābhiniveso”tipi vuccati, saṅkhāranimittaggāhassa,",
  "tika-s0303t:24_28": "atikkamanameva vā pahānaṃ.",
  "tika-s0303t:25_0": "Pavatti eva pavattibhāvo, pariyuṭṭhānanti attho. Nīvaraṇādidhammānanti ādi-saddena",
  "tika-s0303t:25_1": "nīvaraṇapakkhiyā kilesā vitakkavicārādayo ca gayhanti. Catunnaṃ ariyamaggānaṃ bhāvitattā",
  "tika-s0303t:25_2": "accantaṃ appavattibhāvena yaṃ pahānanti sambandho. Kena pana pahānanti? “Ariyamaggehevā”ti",
  "tika-s0303t:25_3": "viññāyamānoyamattho tesaṃ bhāvitattā appavattivacanato. “Samudayapakkhikassā”ti ettha",
  "tika-s0303t:25_4": "cattāropi maggā catusaccābhisamayāti katvā tehi pahātabbena tena tena samudayasaṅkhātena",
  "tika-s0303t:25_5": "lobhena saha pahātabbattā samudayasabhāvattā ca. Saccavibhaṅge ca sabbakilesānaṃ",
  "tika-s0303t:25_6": "samudayabhāvassa vuttattā “samudayapakkhikā”ti diṭṭhiādayo vuccanti. Paṭipassaddhattaṃ vūpasantatā.",
  "tika-s0303t:26_0": "Saṅkhatanissaṭatā saṅkhārasabhāvābhāvo. Pahīnasabbasaṅkhatanti virahitasabbasaṅkhataṃ,",
  "tika-s0303t:26_1": "visaṅkhāranti attho. Pahānañca taṃ vinayo cāti pahānavinayo purimena atthena. Dutiyena",
  "tika-s0303t:26_2": "pana pahīyatīti pahānaṃ, tassa vinayoti yojetabbo.",
  "tika-s0303t:27_0": "Bhinnasaṃvarattāti naṭṭhasaṃvarattā, saṃvarābhāvatoti attho. Tena asamādinnasaṃvaropi",
  "tika-s0303t:27_1": "saṅgahitova hoti. Samādānena hi sampādetabbo saṃvaro, tadabhāve na hotīti. Ariyeti",
  "tika-s0303t:27_2": "ariyo. Paccattavacanañhetaṃ. Eseseti eso eso, atthato anaññoti attho. Tajjāteti atthato",
  "tika-s0303t:27_3": "taṃsabhāvo, sappuriso ariyasabhāvo, ariyo ca sappurisabhāvoti attho.",
  "tika-s0303t:28_0": "So ahanti attanā parikappitaṃ attānaṃ diṭṭhigatiko vadati. “Ahaṃbuddhinibandhano",
  "tika-s0303t:28_1": "attā”ti hi attavādino laddhi. Advayanti dvayatārahitaṃ. Abhinnaṃ vaṇṇameva “accī”ti",
  "tika-s0303t:28_2": "gahetvā “accīti vaṇṇo evā”ti tesaṃ ekattaṃ passanto viya yathāparikappitaṃ attānaṃ",
  "tika-s0303t:28_3": "“rūpa”nti, yathādiṭṭhaṃ vā rūpaṃ, “attā”ti gahetvā tesaṃ ekattaṃ passanto daṭṭhabbo.",
  "tika-s0303t:28_4": "Ettha ca “rūpaṃ attā”ti imissā pavattiyā abhāvepi rūpe attaggahaṇaṃ pavattamānaṃ",
  "tika-s0303t:28_5": "acciyaṃ vaṇṇaggahaṇaṃ viya “advayadassana”nti vuttaṃ. Upamāyo ca anaññattādigahaṇanidassanavaseneva",
  "tika-s0303t:28_6": "vuttā, na vaṇṇādīnaṃ viya attano vijjamānadassanatthaṃ. Na hi attani sāmibhāvena",
  "tika-s0303t:28_7": "rūpañca sakiñcanabhāvena samanupassati. Attani vā rūpanti attānaṃ rūpassa sabhāvato",
  "tika-s0303t:28_8": "ādhāraṇabhāvena. Rūpasmiṃ vā attānanti rūpassa attano ādhāraṇabhāvena diṭṭhipassanāya",
  "tika-s0303t:28_9": "passati. Pariyuṭṭhaṭṭhāyīti pariyuṭṭhānappattāhi diṭṭhitaṇhāhi “rūpaṃ attā, rūpavā",
  "tika-s0303t:28_10": "attā”tiādinā khandhapañcakaṃ micchā gahetvā tiṭṭhanato. Tenāha “pariyuṭṭhānākārenā”tiādi.",
  "tika-s0303t:28_11": "Eseva nayoti yo “idhekacco rūpaṃ attato samanupassatī”tiādinā rūpakkhandhe vutto",
  "tika-s0303t:28_12": "saṃvaṇṇanānayo, vedanākkhandhādīsupi eso eva nayo veditabbo.",
  "tika-s0303t:29_0": "Suddharūpamevāti arūpena amissitaṃ kevalaṃ rūpameva. Arūpanti suddhaarūpaṃ rūpassa",
  "tika-s0303t:29_1": "aggahitattā. Catūsu khandhesu tiṇṇaṃ tiṇṇaṃ vasenāti catūsu khandhesu tiṇṇaṃ tiṇṇaṃ",
  "tika-s0303t:29_2": "gahaṇavasena rūpārūpamissako attā kathito tasmiṃ tasmiṃ gahaṇe vedanādivinimuttaarūpadhamme",
  "tika-s0303t:29_3": "kasiṇarūpena saddhiṃ sabbarūpadhamme ca ekajjhaṃ gahaṇasiddhito. Pañcasu ṭhānesu",
  "tika-s0303t:29_4": "ucchedadiṭṭhi kathitā, te te eva dhamme “attā”ti gahaṇato tesañca ucchedabhāvato.",
  "tika-s0303t:29_5": "Avasesesu pana pannarasasu ṭhānesu rūpaṃ “attā”ti gahetvāpi diṭṭhigatiko tattha niccasaññaṃ",
  "tika-s0303t:29_6": "na vissajjeti kasiṇarūpena taṃ missetvā tassa ca uppādādīnaṃ adassanato, tasmāssa",
  "tika-s0303t:29_7": "tatthapi hotiyeva sassatadiṭṭhi ekaccasassatagāhavasenapi. Maggāvaraṇā viparītadassanato.",
  "tika-s0303t:29_8": "Na saggāvaraṇā akammapathappattatāya. Akiriyāhetukanatthikadiṭṭhiyo eva hi kammapathadiṭṭhiyo.",
  "tika-s0303t:30_0": "Kāyoti rūpakāyo. So āturoyeva asavasabhāvato. Rāgadosamohānugatanti appahīnarāgadosamohasantāne",
  "tika-s0303t:30_1": "pavattaṃ. Idhāti imasmiṃ sutte. Dassitaṃ āturabhāvena. Nikkilesatāyāti sayaṃ pahīnakilesasantānagatatāya.",
  "tika-s0303t:30_2": "Sekhā neva āturacittā pahīnakilese upādāya, appahīne pana upādāya āturacittā. Anāturacittataṃyeva",
  "tika-s0303t:30_3": "bhajanti vaṭṭānusārimahājanassa viya tesaṃ cittassa kilesavasena āturattābhāvato.",
  "tika-s0303t:31": "Nakulapitusuttavaṇṇanā niṭṭhitā.",
  "tika-s0303t:32": "2. Devadahasuttavaṇṇanā",
  "tika-s0303t:33_0": "2. Devā vuccanti rājāno “dibbanti kāmaguṇehi kīḷanti laḷanti, attano vā puññānubhāvena",
  "tika-s0303t:33_1": "jotantī”ti katvā. Tesaṃ dahoti devadaho. Sayaṃjāto vā so hoti, tasmāpi “devadaho”ti",
  "tika-s0303t:33_2": "vutto. Tassa avidūre nigamo “devadaha”ntveva saṅkhaṃ gato yathā “varaṇānagaraṃ, godhāgāmo”ti.",
  "tika-s0303t:33_3": "Pacchābhūmiyaṃ aparadisāyaṃ niviṭṭhajanapado pacchābhūmaṃ, taṃ gantukāmā pacchābhūmagamikā.",
  "tika-s0303t:33_4": "Te sabhāreti te bhikkhū therassa vasena sabhāre kātukāmatāya. Yadi thero tesaṃ bhāro,",
  "tika-s0303t:33_5": "therassapi te bhārā evāti “te sabhāre kātukāmatāyā”ti vuttaṃ. Evañhi thero te ovaditabbe",
  "tika-s0303t:33_6": "anusāsitabbe maññatīti. Idāni tamatthaṃ vivaranto “yo hī”tiādimāha. Ayaṃ nibbhāro",
  "tika-s0303t:33_7": "nāma kañci puggalaṃ attano bhāraṃ katvā avattanato.",
  "tika-s0303t:34": "Catubbidhenāti dhātukosallaṃ āyatanakosallaṃ paṭiccasamuppādakosallaṃ ṭhānāṭṭhānakosallanti evaṃ catubbidhena.",
  "tika-s0303t:35_0": "Te mahallakābādhikātidaharapuggale gaṇhitvāva gacchati. Te hi divasadvayena vūpasantaparissamā",
  "tika-s0303t:35_1": "eva. Hatthivānaratittirapaṭibaddhaṃ vatthuṃ kathetvā. “Eḷakāḷagumbeti kāḷatiṇagacchamaṇḍape”tipi vadanti.",
  "tika-s0303t:36_0": "Vividhaṃ nānābhūtaṃ rajjaṃ virajjaṃ, virajjameva verajjaṃ, tattha gataṃ, paradesagatanti",
  "tika-s0303t:36_1": "attho. Tenāha “ekassā”tiādi. Cittasudattādayoti cittagahapatianāthapiṇḍikādayo. Vīmaṃsakāti",
  "tika-s0303t:36_2": "dhammavicārakā. Kinti kīdisaṃ. Dassananti siddhantaṃ. Ācikkhati kīdisanti adhippāyo.",
  "tika-s0303t:36_3": "Dhammassāti bhagavatā vuttadhammassa. Anudhammanti anukūlaṃ avirujjhanadhammaṃ. So",
  "tika-s0303t:36_4": "pana veneyyajjhāsayānurūpadesanāvitthāroti āha – “vuttabyākaraṇassa anubyākaraṇa”nti.",
  "tika-s0303t:36_5": "Dhāreti attano phalanti dhammo, kāraṇanti āha – “sahadhammikoti sakāraṇo”ti. Imināpi",
  "tika-s0303t:36_6": "pāṭhantarena vādo eva dīpito, na tena pakāsitā kiriyā.",
  "tika-s0303t:37_0": "Taṇhāvaseneva channampi padānaṃ attho veditabbo. Yasmā rāgādayo taṇhāya eva avatthāvisesāti.",
  "tika-s0303t:37_1": "Tenāha “taṇhā hī”tiādi. Vihananti kāyaṃ cittañcāti vighāto, dukkhanti āha – “avighātoti",
  "tika-s0303t:37_2": "nidukkho”ti. Upāyāseti upatāpetīti upāyāso, upatāpo. Tappaṭipakkho pana anupāyāso",
  "tika-s0303t:37_3": "nirūpatāpo daṭṭhabbo. Sabbatthāti sabbavāresu.",
  "tika-s0303t:38": "Devadahasuttavaṇṇanā niṭṭhitā.",
  "tika-s0303t:39": "3. Hāliddikānisuttavaṇṇanā",
  "tika-s0303t:40_0": "3. “Avantidakkhiṇāpathe”ti aññesu suttapadesu āgatattā āha “avantidakkhiṇāpathasaṅkhāte”ti.",
  "tika-s0303t:40_1": "Majjhimadesato hi dakkhiṇadisāya avantiraṭṭhaṃ. Pavattayittha ettha laddhīti pavattaṃ,",
  "tika-s0303t:40_2": "pavattitabbaṭṭhānanti āha “laddhipavattaṭṭhāne”ti. Ruppanasabhāvo dhammoti katvā",
  "tika-s0303t:40_3": "rūpadhātūti rūpakkhandho vutto. Rūpadhātumhi ārammaṇapaccayabhūtena rāgena sahajātenapi",
  "tika-s0303t:40_4": "asahajātenapi upanissayabhūtena appahīnabhāveneva vinibaddhaṃ paṭibaddhaṃ kammaviññāṇaṃ.",
  "tika-s0303t:40_5": "Okasārīti vuccati – “tasmiṃ rūpadhātusaññite oke sarati pavattatī”ti katvā. Avati",
  "tika-s0303t:40_6": "ettha gacchati pavattatīti okaṃ, pavattiṭṭhānaṃ. Tenāha – “gehasārī ālayasārī”ti.",
  "tika-s0303t:41_0": "Ugacchati vā ettha vedanādīhi saddhiṃ samavetīti oko, cakkhurūpādi. Paccayoti ārammaṇādivasena",
  "tika-s0303t:41_1": "paccayo. Paccayo hotīti anantarasamanantarādinā ceva kammūpanissayaārammaṇādinā ca.",
  "tika-s0303t:41_2": "“Viññāṇadhātu kho, gahapatī”ti evaṃ vutte “kammaviññāṇavipākaviññāṇesu kataraṃ nu",
  "tika-s0303t:41_3": "kho”ti sammoho bhaveyya. Tassa sammohassa vighātatthaṃ apagamanatthaṃ. Asambhinnāvāti",
  "tika-s0303t:41_4": "asaṃkiṇṇāva desanā katā. Ārammaṇavasena catasso abhisaṅkhāraviññāṇaṭṭhitiyo vuttā",
  "tika-s0303t:41_5": "– “rūpupayaṃ vā, bhikkhave, viññāṇaṃ tiṭṭhamānaṃ tiṭṭheyya, rūpārammaṇa”ntiādinā.",
  "tika-s0303t:41_6": "Tā viññāṇaṭṭhitiyo dassetumpi.",
  "tika-s0303t:42_0": "Daḷhaṃ abhinivesavasena ārammaṇaṃ upentīti upayā, taṇhādiṭṭhiyo. Adhiṭṭhānabhūtāti",
  "tika-s0303t:42_1": "patiṭṭhānabhūtā. Abhinivesabhūtāti taṃ taṃ ārammaṇaṃ abhinivissa ajjhosāya pavattiyā",
  "tika-s0303t:42_2": "kāraṇabhūtā. Anusayabhūtāti rāgānusayadiṭṭhānusayabhūtā. Uparimakoṭiyāti pahānassa",
  "tika-s0303t:42_3": "uparimakoṭiyā. Buddhānaññeva hi te savāsanā pahīnā. Pubbe aggahitaṃ viññāṇaṃ aggahitamevāti",
  "tika-s0303t:42_4": "katvā kasmā idha desanā katāti codeti – “idha viññāṇaṃ kasmā gahita”nti. Pubbe “viññāṇadhāturāgavinibandhañca",
  "tika-s0303t:42_5": "viññāṇa”nti vuccamāne yathā yathā sammoho siyā paccayapaccayuppannavibhāgassa dukkarattā,",
  "tika-s0303t:42_6": "idha pana sammohassa okāsova natthi avisesena pañcasu khandhesu kilesappahānavasenāti.",
  "tika-s0303t:42_7": "Tenāha “kilesappahānadassanattha”ntiādi. Kammaviññāṇena okaṃ asarantenā”ti itthambhūtalakkhaṇe",
  "tika-s0303t:42_8": "karaṇavacanaṃ. Asarantenāti anupagacchantena.",
  "tika-s0303t:43": "Paccayaṭṭhenāti ārammaṇādipaccayabhāvena. Nimittaṃ uppattikaṃ. Ārammaṇa…pe… niketanti ārammaṇakaraṇasaṅkhātena nivāsaṭṭhānabhūtena rūpameva niketanti rūpanimittaniketaṃ.",
  "tika-s0303t:44_0": "Chandarāgassa balavadubbalatāyāti ajjhattakhandhapañcake chandarāgassa balavabhāvena",
  "tika-s0303t:44_1": "taṃ “oko”ti, bahiddhā chasu ārammaṇesu tassa dubbalatāya tāni “niketa”nti vuttāni.",
  "tika-s0303t:44_2": "Idāni yathāvuttamatthaṃ pākaṭaṃ katvā dassetuṃ “samānepi hī”tiādi vuttaṃ. Okoti vuccati",
  "tika-s0303t:44_3": "gehameva rattiṭṭhānabhāvato. Niketanti vuccati uyyānādi divāṭṭhānabhāvato. Tato dubbalataro hoti chandarāgo.",
  "tika-s0303t:45": "Gehassitasukhenāti gehanissitena cittassa sukhena sukhito sukhappatto hoti. Kiccakaraṇīyesūti khuddakesu ceva mahantesu ca kattabbatthesu. Sayanti attanā. Antoti cittajjhāsaye.",
  "tika-s0303t:46_0": "Evaṃrūpoti īdisarūpo. Vaṇṇasaddo viya rūpasaddo rūpāyatanassa viya saṇṭhānassapi",
  "tika-s0303t:46_1": "vācakoti adhippāyena “dīgharassa kāḷodātādīsu rūpesū”ti vuttaṃ. Sukhādīsūti somanassādīsu.",
  "tika-s0303t:46_2": "Tattha hi “abhiṇhaṃ somanassito bhaveyya”nti patthanā siyā. Evaṃsañño nāmāti visayavasena",
  "tika-s0303t:46_3": "saññāvisesapatthanamāha. Evaṃviññāṇoti pana idha visayamukhena viññāṇavisesapatthanaṃ",
  "tika-s0303t:46_4": "vadati – “evaṃnipuṇarūpadassanasamatthaṃ, evaṃpañcapasādapaṭimaṇḍitanissayañca me",
  "tika-s0303t:46_5": "viññāṇaṃ bhaveyyā”ti.",
  "tika-s0303t:47_0": "Vaṭṭaṃ purato akurūmānoti loke cittaṃ apatthento. Asiliṭṭhaṃ pubbenāparaṃ asambaddhaṃ.",
  "tika-s0303t:47_1": "Vadanti etenāti vādo, dosoti āha – “tuyhaṃ doso”tiādi. Idheva imasmiṃyeva samāgame.",
  "tika-s0303t:47_2": "Nibbeṭhehi dosato attānaṃ mocehi.",
  "tika-s0303t:48": "Hāliddikānisuttavaṇṇanā niṭṭhitā.",
  "tika-s0303t:49": "4. Dutiyahāliddikānisuttavaṇṇanā",
  "tika-s0303t:50_0": "4. Cūḷachakkapañheti mūlapaṇṇāse cūḷataṇhāsaṅkhayasutte. Mahāsakkapañhepīti mahātaṇhāsaṅkhayasuttepi.",
  "tika-s0303t:50_1": "Etanti “ye te samaṇabrāhmaṇā”tiādisuttapadaṃ. Taṇhā sammadeva khīyati etthāti taṇhāsaṅkhayo,",
  "tika-s0303t:50_2": "asaṅkhatā dhātūti āha “taṇhāsaṅkhaye nibbāne”ti. Antaṃ atikkantaniṭṭhāti antarahitaniṭṭhā.",
  "tika-s0303t:50_3": "Tenāha “satataniṭṭhā”ti. Sesapadesūti “accantayogakkhemino”tiādīsu.",
  "tika-s0303t:51": "Dutiyahāliddikānisuttavaṇṇanā niṭṭhitā.",
  "tika-s0303t:52": "5. Samādhisuttavaṇṇanā",
  "tika-s0303t:53_0": "5. Samādhīti appanāsamādhi, upacārasamādhi vā. Kammaṭṭhānanti samādhipādakaṃ vipassanākammaṭṭhānaṃ.",
  "tika-s0303t:53_1": "“Phātiṃ gamissatī”ti pāṭho. Patthetīti “aho vata me īdisaṃ rūpaṃ bhaveyyā”ti. Abhivadatīti",
  "tika-s0303t:53_2": "taṇhādiṭṭhivasena abhinivesaṃ vadati. Tenāha “tāya abhinandanāyā”tiādi. “Aho piyaṃ",
  "tika-s0303t:53_3": "iṭṭha”nti vacībhede asatipi tathā lobhuppāde sati abhivadatiyeva nāma. Tenāha “vācaṃ",
  "tika-s0303t:53_4": "abhindanto”ti. “Mama ida”nti attano pariṇāmetvā anaññagocaraṃ viya katvā gaṇhanto",
  "tika-s0303t:53_5": "ajjhosāya tiṭṭhati nāmāti dassento āha “gilitvāti pariniṭṭhapetvā gaṇhātī”ti. “Abhinandatī”tiādayo",
  "tika-s0303t:53_6": "pubbabhāgavasena vuttā, “uppajjati nandī”ti dvārappattavasena. Paṭhamehi padehi anusayo,",
  "tika-s0303t:53_7": "pacchimena pariyuṭṭhānanti keci “gahaṇaṭṭhena upādāna”nti katvā. Nābhinandati nābhivadatīti",
  "tika-s0303t:53_8": "ettha heṭṭhā vuttavipariyāyena attho veditabbo. Na “iṭṭhaṃ kanta”nti vadatīti “iṭṭha”nti",
  "tika-s0303t:53_9": "na vadati, “kanta”nti na vadati. Nābhivadatiyeva taṇhāya anupādiyattā.",
  "tika-s0303t:54": "Samādhisuttavaṇṇanā niṭṭhitā.",
  "tika-s0303t:55": "6. Paṭisallāṇasuttavaṇṇanā",
  "tika-s0303t:56": "6. Ñatvā āhāti “sati kāyaviveke cittaviveko, tasmiṃ sati upadhiviveko ca imesaṃ laddhuṃ vaṭṭatī”ti ñatvā āha.",
  "tika-s0303t:57": "Paṭisallāṇasuttavaṇṇanā niṭṭhitā.",
  "tika-s0303t:58": "7. Upādāparitassanāsuttavaṇṇanā",
  "tika-s0303t:59_0": "7. Gahaṇena uppannaṃ paritassananti khandhapañcake “ahaṃ mamā”ti gahaṇena uppannaṃ",
  "tika-s0303t:59_1": "taṇhāparitassanaṃ diṭṭhiparitassanañca. Aparitassananti paritassanābhāvaṃ, paritassanapaṭipakkhaṃ",
  "tika-s0303t:59_2": "vā. Ahu vata metaṃ balayobbanādi. Kammaviññāṇanti vipariṇāmārammaṇaṃ taṇhādiṭṭhisahagataṃ",
  "tika-s0303t:59_3": "viññāṇaṃ tadanuvatti ca. Anuparivatti nāma taṃ ārammaṇaṃ katvā pavatti. Tenāha “vipariṇāmārammaṇacittato”ti.",
  "tika-s0303t:59_4": "Akusaladhammasamuppādāti taṇhāya aññākusaladhammasamuppādā. Pariyādiyitvāti khepetvā,",
  "tika-s0303t:59_5": "tassa pavattituṃ okāsaṃ adatvā. Sauttāsoti taṇhādiṭṭhivasena sauttāso. Gaṇhitvāti",
  "tika-s0303t:59_6": "taṇhādiṭṭhiggāhehi gahetvā tesañceva vasena paritassako. Rūpabhedānuparivatti cittaṃ",
  "tika-s0303t:59_7": "na hoti. Vaṭṭatīti sabbākārena vattuṃ yuttanti attho.",
  "tika-s0303t:60": "Upādāparitassanāsuttavaṇṇanā niṭṭhitā.",
  "tika-s0303t:61": "8. Dutiyaupādāparitassanāsuttavaṇṇanā",
  "tika-s0303t:62": "8. Taṇhāmānadiṭṭhivasena desanā katā “etaṃ mama, esohamasmi, eso me attā”ti desanāya āgatattā. Catūsu suttesūti pañcamādīsu catūsu suttesu. Catutthe pana vivaṭṭameva kathitaṃ.",
  "tika-s0303t:63": "Dutiyaupādāparitassanāsuttavaṇṇanā niṭṭhitā.",
  "tika-s0303t:64": "9. Kālattayaaniccasuttavaṇṇanā",
  "tika-s0303t:65_0": "9. Yadi atītānāgataṃ etarahi natthibhāvato aniccaṃ, paccuppannampi tadā natthīti",
  "tika-s0303t:65_1": "ko pana vādo tassa aniccatāya, paccuppannamhi kathāva kā udayabbayaparicchinnattā",
  "tika-s0303t:65_2": "tassa. Vuttañhetaṃ “nibbattā ye ca tiṭṭhanti, āragge sāsapūpamā”ti.",
  "tika-s0303t:66": "Kālattayaaniccasuttavaṇṇanā niṭṭhitā.",
  "tika-s0303t:67": "10-11. Kālattayadukkhasuttādivaṇṇanā",
  "tika-s0303t:68_0": "10-11. Tathārūpenevāti yathārūpeneva puggalajjhāsayena navamaṃ suttaṃ kathitaṃ, tathārūpenevāti.",
  "tika-s0303t:68_1": "Te kira bhikkhū atītānāgataṃ “dukkha”nti sallakkhetvā, tathā “anattā”ti sallakkhetvā",
  "tika-s0303t:68_2": "paccuppanne kilamiṃsu. “Atha nesa”ntiādi sabbaṃ heṭṭhā vuttanayena vattabbaṃ.",
  "tika-s0303t:69": "Kālattayadukkhasuttādivaṇṇanā niṭṭhitā.",
  "tika-s0303t:70": "Nakulapituvaggavaṇṇanā niṭṭhitā.",
  "tika-s0303t:71": "2. Aniccavaggo",
  "tika-s0303t:72": "1-10. Aniccādisuttavaṇṇanā",
  "tika-s0303t:73": "12-21. Pucchāvasikaṃ ānandattherassa pucchāvasena desitattā.",
  "tika-s0303t:74": "Aniccādisuttavaṇṇanā niṭṭhitā.",
  "tika-s0303t:75": "Aniccavaggavaṇṇanā niṭṭhitā.",
  "tika-s0303t:76": "3. Bhāravaggo",
  "tika-s0303t:77": "1. Bhārasuttavaṇṇanā",
  "tika-s0303t:78_0": "22. Upādānānaṃ ārammaṇabhūtā khandhā upādānakkhandhā. Parihārabhāriyaṭṭhenāti parihārassa",
  "tika-s0303t:78_1": "bhāriyabhāvena garutarabhāvena. Vuttameva atthaṃ pākaṭaṃ kātuṃ “etesañhī”tiādimāha.",
  "tika-s0303t:78_2": "Tattha yasmā etāni ṭhānagamanādīni rūpārūpadhammānaṃ paṅgulajaccandhānaṃ viya aññamaññūpassayavasena",
  "tika-s0303t:78_3": "ijjhanti, na paccekaṃ, tasmā “etesa”nti avisesavacanaṃ kataṃ. Puggalanti khandhasantānaṃ",
  "tika-s0303t:78_4": "vadati. Khandhasantāno hi avicchedena pavattamāno yāva parinibbānā khandhabhāraṃ",
  "tika-s0303t:78_5": "vahanto viya loke khāyati tabbinimuttassa sattassa abhāvato. Tenāha “puggalo”tiādi.",
  "tika-s0303t:78_6": "Bhārahāroti jātoti bhārahāro nāma jāto.",
  "tika-s0303t:79_0": "Punabbhavakaraṇaṃ punabbhavo, taṃ phalaṃ arahati, tattha niyuttāti vā ponobhavikā.",
  "tika-s0303t:79_1": "Tabbhāvasahagataṃ yathā “sanidassanā dhammā”ti, na saṃsaṭṭhasahagataṃ, nāpi ārammaṇasahagataṃ.",
  "tika-s0303t:79_2": "“Tatra tatrā”ti yaṃ yaṃ uppattiṭṭhānaṃ, rūpādiārammaṇaṃ vā patvā tatratatrābhinandinī.",
  "tika-s0303t:79_3": "Tenāha “upapattiṭṭhāne vā”tiādi. Pañcakāmaguṇikoti pañcakāmaguṇārammaṇo. Rūpārūpūpapattibhave",
  "tika-s0303t:79_4": "rāgo rūpārūpabhavarāgo. Jhānanikanti jhānasaṅkhāte kammabhave rāgo. Sassatādiṭṭhīti",
  "tika-s0303t:79_5": "bhavadiṭṭhi, taṃsahagato rāgo. Ayanti rāgo bhavataṇhā nāma. Ucchedadiṭṭhi vibhavadiṭṭhi",
  "tika-s0303t:79_6": "nāma, taṃsahagato chandarāgo vibhavataṇhā nāma. Esa puggalo khandhabhāraṃ ādiyati",
  "tika-s0303t:79_7": "taṇhāvasena paṭisandhiggahaṇato. “Asesamettha taṇhā virajjati palujjati nirujjhati",
  "tika-s0303t:79_8": "pahīyatī”tiādinā sabbapadāni nibbānavaseneva veditabbānīti āha “sabbaṃ nibbānasseva vevacana”nti.",
  "tika-s0303t:80": "Bhārasuttavaṇṇanā niṭṭhitā.",
  "tika-s0303t:81": "2. Pariññasuttavaṇṇanā",
  "tika-s0303t:82_0": "23. Parijānitabbeti pahānapariññāya parijānitabbe. Tathā parijānanañca tattha chandarāgappahānaṃ,",
  "tika-s0303t:82_1": "tesaṃ atikkamoti āha “samatikkamitabbeti attho”ti. Accantapariññanti nibbānaṃ vadati.",
  "tika-s0303t:82_2": "Tenāha “samatikkamanti attho”ti.",
  "tika-s0303t:83": "Pariññasuttavaṇṇanā niṭṭhitā.",
  "tika-s0303t:84": "3. Abhijānasuttavaṇṇanā",
  "tika-s0303t:85": "24. Ñātapariññā kathitā “abhivisiṭṭhāya paññāya jānana”nti katvā. Dutiyapadenāti “parijāna”nti padena. Tatiyacatutthehīti “virājayaṃ pajaha”nti padehi.",
  "tika-s0303t:86": "Abhijānasuttavaṇṇanā niṭṭhitā.",
  "tika-s0303t:87": "4-9. Chandarāgasuttādivaṇṇanā",
  "tika-s0303t:88_0": "25-30. Dhātusaṃyutte vuttanayeneva veditabbāni, kevalañhi ettha khandhavasena desanā",
  "tika-s0303t:88_1": "āgatā, tattha dhātuvasenāti ayameva viseso. Cattāri saccāni kathitāni assādādīnavanissaraṇavasena",
  "tika-s0303t:88_2": "desanāya pavattattā.",
  "tika-s0303t:89": "Chandarāgasuttādivaṇṇanā niṭṭhitā.",
  "tika-s0303t:90": "10. Aghamūlasuttavaṇṇanā",
  "tika-s0303t:91_0": "31. Aghaṃ vuccati pāpaṃ, aghanimittatāya aghaṃ dukkhaṃ. Idañhi dukkhaṃ nāma visesato",
  "tika-s0303t:91_1": "pāpahetukaṃ kammaphalasaññitaṃ. Tathā vaṭṭadukkhaṃ avijjātaṇhāmūlakattā. Aghassa",
  "tika-s0303t:91_2": "nimittatāya aghaṃ dukkhaṃ. Vaṭṭānusārī mahājano hi dukkhābhibhūto tassa patikāraṃ",
  "tika-s0303t:91_3": "maññamāno taṃ taṃ karotīti.",
  "tika-s0303t:92": "Aghamūlasuttavaṇṇanā niṭṭhitā.",
  "tika-s0303t:93": "11. Pabhaṅgusuttavaṇṇanā",
  "tika-s0303t:94": "32. Pabhijjanasabhāvanti khaṇe khaṇe pabhaṅgusabhāvaṃ.",
  "tika-s0303t:95": "Pabhaṅgusuttavaṇṇanā niṭṭhitā.",
  "tika-s0303t:96": "Bhāravaggavaṇṇanā niṭṭhitā.",
  "tika-s0303t:97": "4. Natumhākaṃvaggo",
  "tika-s0303t:98": "1. Natumhākaṃsuttavaṇṇanā",
  "tika-s0303t:99_0": "33. Chandarāgappahānenāti tappaṭibaddhassa chandarāgassa pajahanena. Dabbādi pākatikatiṇaṃ",
  "tika-s0303t:99_1": "pākaṭamevāti apākaṭaṃ dassetuṃ tālanāḷikerādi dassitaṃ, tiṇakaṭṭhānaṃ vā bhedadassanatthaṃ. Piyālo phārusakaṃ.",
  "tika-s0303t:100": "Natumhākaṃsuttavaṇṇanā niṭṭhitā.",
  "tika-s0303t:101": "3. Aññatarabhikkhusuttavaṇṇanā",
  "tika-s0303t:102_0": "35. Yadi rūpaṃ anusetīti rūpadhamme ārabbha yadi rāgādayo anusayanavasena pavattanti.",
  "tika-s0303t:102_1": "Tena saṅkhaṃ gacchatīti tena rāgādinā taṃsamaṅgīpuggalo saṅkhātabbataṃ “ratto duṭṭho”tiādinā",
  "tika-s0303t:102_2": "voharitabbataṃ upagacchatīti. Tenāha “kāmarāgādīsū”tiādi. Abhūtenāti ajātena anusayavasena",
  "tika-s0303t:102_3": "appavattena. Anusayasīsena hettha abhibhavaṃ vadati. Yato “ratto duṭṭho mūḷhoti saṅkhaṃ",
  "tika-s0303t:102_4": "na gacchatī”ti vuttaṃ. Nippariyāyato hi maggavajjhakilesā anusayo.",
  "tika-s0303t:103": "Aññatarabhikkhusuttavaṇṇanā niṭṭhitā.",
  "tika-s0303t:104": "4. Dutiyaaññatarabhikkhusuttavaṇṇanā",
  "tika-s0303t:105_0": "36. Taṃ anusayitaṃ rūpanti taṃ rāgādinā anusayitaṃ rūpaṃ marantena anusayena anumarati.",
  "tika-s0303t:105_1": "Tena vuttaṃ “na hī”tiādi. Yena anusayena marantena taṃ anumarati. Tena saṅkhaṃ gacchatīti",
  "tika-s0303t:105_2": "tathābhūtato tena “ratto”tiādivohāraṃ labhati. Yena anusayena kāraṇabhūtena anumīyati, tena.",
  "tika-s0303t:106": "Dutiyaaññatarabhikkhusuttavaṇṇanā niṭṭhitā.",
  "tika-s0303t:107": "5-6. Ānandasuttādivaṇṇanā",
  "tika-s0303t:108_0": "37-38. Ṭhitiyā ṭhitikkhaṇena sahitaṃ ṭhitaṃ. Ṭhitassa aññathattanti uppādakkhaṇato",
  "tika-s0303t:108_1": "aññathābhāvo. Paññāyatīti upalabbhati. Paccayavasena dharamānattā eva jīvamānassa",
  "tika-s0303t:108_2": "jīvitindriyavasena jarā paññāyati uppādakkhaṇato aññathattappattiyā. Vuttameva atthaṃ",
  "tika-s0303t:108_3": "pākaṭataraṃ kātuṃ “ṭhitī”tiādi vuttaṃ. Jīvi…pe… nāmaṃ. Tathā hi abhidhamme “āyu ṭhitī”ti",
  "tika-s0303t:108_4": "niddiṭṭhaṃ. Aññathattanti jarāya nāmanti sambandho.",
  "tika-s0303t:109_0": "Tīṇi lakkhaṇāni honti saṅkhatasabhāvalakkhaṇato. Yo koci rūpadhammo vā arūpadhammo",
  "tika-s0303t:109_1": "vā lokiyo vā lokuttaro vā saṅkhāro. Saṅkhāro, na lakkhaṇaṃ uppādādisabhāvattā. Lakkhaṇaṃ,",
  "tika-s0303t:109_2": "na saṅkhāro uppādādirahitattā. Na ca…pe… sakkā saṅkhāradhammattā lakkhaṇassa. Nāpi",
  "tika-s0303t:109_3": "lakkhaṇaṃ vinā saṅkhāro paññāpetuṃ sakkā saṅkhārabhāvena. Tenāha “lakkhaṇenā”tiādi.",
  "tika-s0303t:109_4": "Idāni yathāvuttamatthaṃ upamāya vibhāvetuṃ “yathā”tiādimāha. Tattha lakkhaṇanti kāḷarattasabalādibhāvalakkhaṇaṃ",
  "tika-s0303t:109_5": "pākaṭaṃ hoti “ayaṃ asukassa gāvī”ti.",
  "tika-s0303t:110_0": "Evaṃ saṅkhāropi paññāyati sabhāvato upadhārentassa uppādalakkhaṇampi uppādāvatthāti",
  "tika-s0303t:110_1": "katvā. Kālasaṅkhātoti uppajjamānakālasaṅkhāto. Tassa saṅkhārassa. Khaṇopīti uppādakkhaṇopi",
  "tika-s0303t:110_2": "paññāyati. Uppādopīti uppādalakkhaṇopi. Jarālakkhaṇanti uppannajīraṇalakkhaṇaṃ, taṃ",
  "tika-s0303t:110_3": "“ṭhitassa aññathatta”nti vuttaṃ. “Bhaṅgakkhaṇe saṅkhāropi taṃlakkhaṇampi kālasaṅkhāto",
  "tika-s0303t:110_4": "tassa khaṇopi paññāyatī”ti pāṭho. Keci pana “jarāpī”ti padampettha pakkhipanti. Evañca",
  "tika-s0303t:110_5": "vadanti “na hi tasmiṃ khaṇe taruṇo hutvā saṅkhāro bhijjati, atha kho jiyyamāno mahallako",
  "tika-s0303t:110_6": "viya jiṇṇo eva hutvā bhijjatī”ti, bhaṅgeneva pana jarā abhibhuyyati khaṇassa atiittarabhāvato",
  "tika-s0303t:110_7": "na sakkā paññāpetuṃ ṭhitiyāti tesaṃ adhippāyo. Tānīti arūpadhammānaṃ tīṇi lakkhaṇāni.",
  "tika-s0303t:110_8": "Atthikkhaṇanti arūpadhammavijjamānakkhaṇaṃ, uppādakkhaṇanti adhippāyo. Sabbadhammānanti",
  "tika-s0303t:110_9": "sabbesaṃ rūpārūpadhammānaṃ ṭhitiyā na bhavitabbaṃ. Tassevāti tassā eva ṭhitiyā. Tamatthanti",
  "tika-s0303t:110_10": "jarālakkhaṇassa paññāpetuṃ asakkuṇeyyabhāvaṃ. Aññe pana “santativasena ṭhānaṃ ṭhitī”ti",
  "tika-s0303t:110_11": "vadanti, tayidaṃ akāraṇaṃ aṭṭhānaṃ. Yasmā sutte “ṭhitassa aññathattaṃ paññāyatī”ti",
  "tika-s0303t:110_12": "uppādavayehi nibbisesena ṭhitiyā jotitattā. Yaṃ panettha vattabbaṃ, taṃ heṭṭhā vuttameva.",
  "tika-s0303t:110_13": "Apica yathā dhammassa uppādāvatthāya bhinnā bhaṅgāvatthā icchitā, aññathā uppajjamānameva",
  "tika-s0303t:110_14": "bhijjatīti āpajjati, evaṃ bhaṅgāvatthāyapi bhinnā bhaṅgābhimukhāvatthā icchitabbā.",
  "tika-s0303t:110_15": "Na hi abhaṅgābhimukho bhijjati. Na cettha sakkā uppādābhimukhāvatthaṃ parikappetuṃ",
  "tika-s0303t:110_16": "tadā tassa aladdhattalābhattā. Ayaṃ visesoti ṭhitikkhaṇo nāma rūpadhammānaṃyeva,",
  "tika-s0303t:110_17": "na arūpadhammānanti ayaṃ īdiso viseso. Ācariyamati nāma tasseva ācariyassa mati,",
  "tika-s0303t:110_18": "sā sabbadubbalāti āha “tasmā”tiādi.",
  "tika-s0303t:111": "Ānandasuttādivaṇṇanā niṭṭhitā.",
  "tika-s0303t:112": "7-10. Anudhammasuttādivaṇṇanā",
  "tika-s0303t:113_0": "39-42. Apāyadukkhe sakalasaṃsāradukkhe ca patituṃ adatvā dhāraṇaṭṭhena dhammo, maggaphalanibbānāni.",
  "tika-s0303t:113_1": "Tadanulomikā cassa pubbabhāgapaṭipadāti āha “dhammānudhammapaṭipannassā”tiādi. “Nibbidābahulo”ti",
  "tika-s0303t:113_2": "aṭṭhakathāyaṃ paduddhāro kato, pāḷiyaṃ pana “nibbidābahulaṃ vihareyyā”ti āgataṃ.",
  "tika-s0303t:113_3": "Ukkaṇṭhanabahuloti sabbabhavesu ukkaṇṭhanabahulo. Tīhi pariññāhīti ñātatīraṇappahānapariññāhi.",
  "tika-s0303t:113_4": "Parijānātīti tebhūmakadhamme paricchijja jānāti, vipassanaṃ ussukkāpeti. Parimuccati",
  "tika-s0303t:113_5": "sabbasaṃkilesato “maggo pavattito parimuccatī”ti vuttattā. Tathāti iminā ito paresu",
  "tika-s0303t:113_6": "tīsu maggo hotīti dasseti. Idhāti imasmiṃ sutte. Aniyamitāti aggahitā. Tesu niyamitā",
  "tika-s0303t:113_7": "“aniccānupassī”tiādivacanato. Sāti anupassanā. Tattha niyamitavasenevāti idaṃ lakkhaṇavacanaṃ",
  "tika-s0303t:113_8": "yathā “yadi me byādhayo bhaveyyuṃ, dātabbamidamosadha”nti. Na hi sakkā etissā eva",
  "tika-s0303t:113_9": "anupassanāya vasena sammasanācāraṃ matthakaṃ pāpetunti.",
  "tika-s0303t:114": "Anudhammasuttādivaṇṇanā niṭṭhitā.",
  "tika-s0303t:115": "Natumhākaṃvaggavaṇṇanā niṭṭhitā.",
  "tika-s0303t:116": "5. Attadīpavaggo",
  "tika-s0303t:117": "1. Attadīpasuttavaṇṇanā",
  "tika-s0303t:118_0": "43. Dvīhi bhāgehi āpo ettha gatāti dīpo, dīpo viyāti dīpo oghehi anajjhottharanīyatāya.",
  "tika-s0303t:118_1": "Yo paro na hoti, so attā, idha pana dhammo adhippeto. Attā dīpo etesanti attadīpā.",
  "tika-s0303t:118_2": "Paṭisaraṇattho dīpaṭṭhoti āha – “attasaraṇāti idaṃ tasseva vevacana”nti. Lokiyalokuttaro",
  "tika-s0303t:118_3": "dhammo attā nāma ekantanāthabhāvato. Paṭhamena padena vutto eva attho dutiyapadena",
  "tika-s0303t:118_4": "vuccatīti vuttaṃ “tenevāhā”tiādi. Yavati etasmā phalaṃ pasavatīti yoni, kāraṇaṃ.",
  "tika-s0303t:118_5": "Kiṃ pabhuti uppattiṭṭhānaṃ etesanti kiṃ pabhutikā. Pahānadassanatthaṃ āraddhaṃ. Tenevāha",
  "tika-s0303t:118_6": "“pubbe ceva…pe… te pahīyantī”ti. Na paritassati taṇhāparittāsassa abhāvato. Vipassanaṅgenāti",
  "tika-s0303t:118_7": "vipassanāsaṅkhātena kāraṇena.",
  "tika-s0303t:119": "Attadīpasuttavaṇṇanā niṭṭhitā.",
  "tika-s0303t:120": "2. Paṭipadāsuttavaṇṇanā",
  "tika-s0303t:121_0": "44. Sabhāvatosanto vijjamāno kāyo rūpādidhammasamūhoti sakkāyoti āha – “sakkāyo dukkha”nti.",
  "tika-s0303t:121_1": "Diṭṭhi eva samanupassanā, diṭṭhisahitā vā samanupassanā diṭṭhisamanupassanā, diṭṭhimaññanāya",
  "tika-s0303t:121_2": "saddhiṃ itaramaññanā. Saha vipassanāya catumaggañāṇaṃ samanupassanā “catunnaṃ ariyasaccānaṃ",
  "tika-s0303t:121_3": "sammadeva anurūpato passanā”ti katvā.",
  "tika-s0303t:122": "Paṭipadāsuttavaṇṇanā niṭṭhitā.",
  "tika-s0303t:123": "3. Aniccasuttavaṇṇanā",
  "tika-s0303t:124_0": "45. Virāgo nāma maggo, vimuttiphalanti āha – “maggakkhaṇe virajjati, phalakkhaṇe",
  "tika-s0303t:124_1": "vimuccatī”ti. Aggahetvāti evaṃ nirujjhamānehi āsavehi “ahaṃ mamā”ti kañci dhammaṃ",
  "tika-s0303t:124_2": "anādiyitvā. “Cittaṃ virattaṃ, vimuttaṃ hotī”ti vuttattā phalaṃ gayhati, “khīṇā jātī”tiādinā",
  "tika-s0303t:124_3": "paccavekkhaṇāti āha “saha phalena paccavekkhaṇadassanattha”nti. Upari kattabbakiccābhāvena",
  "tika-s0303t:124_4": "ṭhitaṃ. Tenāha “vimuttattā ṭhita”nti. Yaṃ pattabbaṃ, taṃ aggaphalassa pattabhāvena",
  "tika-s0303t:124_5": "adhigatattā santuṭṭhaṃ parituṭṭhaṃ.",
  "tika-s0303t:125": "Aniccasuttavaṇṇanā niṭṭhitā.",
  "tika-s0303t:126": "4. Dutiyaaniccasuttavaṇṇanā",
  "tika-s0303t:127_0": "46. Pubbantaṃ atītakhandhakoṭṭhāsaṃ. Anugatāti sassatādīni kappetvā gahaṇavasena",
  "tika-s0303t:127_1": "anugatā. Aṭṭhārasa diṭṭhiyoti catasso sassatadiṭṭhiyo, catasso ekaccasassatadiṭṭhiyo,",
  "tika-s0303t:127_2": "catasso antānantikadiṭṭhiyo, catasso amarāvikkhepadiṭṭhiyo, dve adhiccasamuppannadiṭṭhiyoti",
  "tika-s0303t:127_3": "evaṃ aṭṭhārasa diṭṭhiyo na honti paccayaghātena. Aparantanti anāgataṃ khandhakoṭṭhāsaṃ",
  "tika-s0303t:127_4": "sassatādibhāvaṃ kappetvā gahaṇavasena anugatā. Soḷasa saññīvādā, aṭṭha asaññīvādā,",
  "tika-s0303t:127_5": "aṭṭha nevasaññīnāsaññīvādā, satta ucchedavādā, pañca paramadiṭṭhadhammanibbānavādāti",
  "tika-s0303t:127_6": "evaṃ catucattālīsa diṭṭhiyo na honti paccayaghātena. Sassatadiṭṭhithāmaso ceva sīlabbatadiṭṭhiparāmāso",
  "tika-s0303t:127_7": "ca na hoti paccayaghātena. Tenāha “ettāvatā paṭhamamaggo dassito”ti anavasesadiṭṭhipahānakittanato.",
  "tika-s0303t:127_8": "Pahīnā vikkhambhitā. Idaṃ panāti “rūpasmi”ntiādi.",
  "tika-s0303t:128": "Dutiyaaniccasuttavaṇṇanā niṭṭhitā.",
  "tika-s0303t:129": "5. Samanupassanāsuttavaṇṇanā",
  "tika-s0303t:130_0": "47. Paripuṇṇagāhavasenāti pañcakkhandhe asesetvā ekajjhaṃ “attā”ti gahaṇavasena.",
  "tika-s0303t:130_1": "Etesaṃ pañcannaṃ upādānakkhandhānaṃ aññataraṃ “attā”ti samanupassanti. Itīti evaṃ.",
  "tika-s0303t:130_2": "Yassa puggalassa ayaṃ attadiṭṭhisaṅkhātā samanupassanā atthi paṭipakkhena avihatattā",
  "tika-s0303t:130_3": "saṃvijjati. Pañcannaṃ indriyānanti cakkhādīnaṃ indriyānaṃ.",
  "tika-s0303t:131_0": "Ārammaṇanti kammaviññāṇassa ārammaṇaṃ. Mānavasena ca diṭṭhivasena ca “asmī”ti gāhe",
  "tika-s0303t:131_1": "sijjhante taṃsahagatā taṇhāpi taggahitāva hotīti vuttaṃ “taṇhāmānadiṭṭhivasena asmīti",
  "tika-s0303t:131_2": "evampissa hotī”ti. Gahetvāti ahaṃkāravatthuvasena gahetvā. Ayaṃ ahamasmīti ayaṃ cakkhādiko,",
  "tika-s0303t:131_3": "sukhādiko vā ahamasmi. “Rūpī attā arogo paraṃ maraṇā”ti evamādigahaṇavasena pavattanato",
  "tika-s0303t:131_4": "vuttaṃ “rūpī bhavissantiādīni sabbāni sassatameva bhajantī”ti. Vipassanābhinivesato",
  "tika-s0303t:131_5": "pubbe yathevākārāni pañcindriyāni, atha vipassanābhinivesato paraṃ tenevākārena ṭhitesu",
  "tika-s0303t:131_6": "cakkhādīsu indriyesu avijjā pahīyati vipassanaṃ vaḍḍhaetvā maggassa uppādanena, atha",
  "tika-s0303t:131_7": "maggaparamparāya arahattamaggavijjā uppajjati. Taṇhāmānadiṭṭhiyo kammasambhārabhāvato.",
  "tika-s0303t:131_8": "Kammassa…pe… eko sandhīti hetuphalasandhi. Puna eko sandhīti phalahetusandhimāha.",
  "tika-s0303t:131_9": "Tayo papañcā atīto addhā atītabhavaaddhānaṃ tesaṃ adhippetattā. Anāgatassa paccayo",
  "tika-s0303t:131_10": "dassito assutavato puthujjanassa vasena. Sutavato pana ariyasāvakassa vasena vaṭṭassa vūpasamo dassitoti.",
  "tika-s0303t:132": "Samanupassanāsuttavaṇṇanā niṭṭhitā.",
  "tika-s0303t:133": "6. Khandhasuttavaṇṇanā",
  "tika-s0303t:134_0": "48. Tathevāti ārammaṇabhāveneva. Ārammaṇakaraṇavasena upādānehi upādātabbanti upādāniyaṃ.",
  "tika-s0303t:134_1": "Idhāpīti upādānakkhandhesupi. Vibhāgatthe gayhamāne aniṭṭhappasaṅgopi siyā, abhidhamme",
  "tika-s0303t:134_2": "ca rāsaṭṭho eva āgato, “tadekajjhaṃ abhisaṃyuhitvā”ti vacanato “rāsaṭṭhena”icceva vuttaṃ.",
  "tika-s0303t:135": "Khandhasuttavaṇṇanā niṭṭhitā.",
  "tika-s0303t:136": "7-8. Soṇasuttādivaṇṇanā",
  "tika-s0303t:137_0": "49-50. Visiṭṭhoti padhāno. Uttamoti ukkaṭṭho. Aññaṃ kiṃ bhaveyyāti aññaṃ kiṃ kāraṇaṃ",
  "tika-s0303t:137_1": "bhaveyya tathā samanupassanāya aññesaṃ avijjamānatāya vacanapariṭṭhitipabhinnato.",
  "tika-s0303t:137_2": "Vajirabhedadesanaṃ nāma atthato teparivaṭṭadesanā.",
  "tika-s0303t:138": "Soṇasuttādivaṇṇanā niṭṭhitā.",
  "tika-s0303t:139": "9-10. Nandikkhayasuttādivaṇṇanā",
  "tika-s0303t:140_0": "51-52. Navamadasamesūti suttadvayaṃ saheva uddhaṭaṃ, dvīsupi atthavaṇṇanāya sarikkhabhāvato.",
  "tika-s0303t:140_1": "Nandanaṭṭhena nandī, rañjanaṭṭhena rāgo. Satipi saddatthato bhede “imesaṃ atthato",
  "tika-s0303t:140_2": "ninnānākaraṇatāyā”ti vatvāpi pahāyakadhammabhedena pana labbhateva bhedamattāti dassetuṃ",
  "tika-s0303t:140_3": "“nibbidānupassanāya vā”tiādi vuttaṃ. Virajjanto rāgaṃ pajahatīti sambandho. Ettāvatāti",
  "tika-s0303t:140_4": "“nandikkhayā rāgakkhayo”ti ettāvatā. Vipassanaṃ niṭṭhapetvā vipassanākiccassa pariyosānena.",
  "tika-s0303t:140_5": "Rāgakkhayāti vuṭṭhānagāminipariyosānāya vipassanāya rāgassa khepitattā. Anantaraṃ",
  "tika-s0303t:140_6": "uppannena ariyamaggena samucchedavasena nandikkhayoti. Tenāha “idha maggaṃ dassetvā”ti.",
  "tika-s0303t:140_7": "Anantaraṃ pana uppannena ariyaphalena paṭipassaddhivasena nandirāgakkhayā sabbaṃ",
  "tika-s0303t:140_8": "saṃkilesato cittaṃ vimuccatīti. Tenāha “phalaṃ dassita”nti.",
  "tika-s0303t:141": "Nandikkhayasuttādivaṇṇanā niṭṭhitā.",
  "tika-s0303t:142": "Attadīpavaggavaṇṇanā niṭṭhitā.",
  "tika-s0303t:143": "Mūlapaṇṇāsako samatto.",
  "tika-s0303t:144": "6. Upayavaggo",
  "tika-s0303t:145": "1. Upayasuttavaṇṇanā",
  "tika-s0303t:146_0": "53. Upetīti upayo. Kathamupeti? Taṇhāmānādivasenāti āha “taṇhāmānadiṭṭhivasenā”ti.",
  "tika-s0303t:146_1": "Kathamidaṃ labbhatīti? “Avimutto”ti vacanato. Taṇhādiṭṭhivasena hi baddho, kiṃ upetīti",
  "tika-s0303t:146_2": "āha “pañcakkhandhe”ti tabbinimuttassa tathā upetassa abhāvato. Ko panupetīti? Taṃsamaṅgīpuggalo.",
  "tika-s0303t:146_3": "Taṇhādiṭṭhivasena upagamassa vuttattā viññāṇanti akusalakammaviññāṇamevāti vadanti.",
  "tika-s0303t:146_4": "Javāpetvāti gahitajavaṃ katvā. Yathā paṭisandhiṃ ākaḍḍhituṃ samatthaṃ, evaṃ katvā.",
  "tika-s0303t:146_5": "Tenāha “paṭisandhī”tiādi. Aggahaṇe kāraṇaṃ vuttameva “okaṃ pahāya aniketasārī”ti",
  "tika-s0303t:146_6": "gāthāya vissajjane. Kammanimittādivasena paṭisandhiyā paccayabhūtaṃ ārammaṇaṃ paṭisandhijanakassa",
  "tika-s0303t:146_7": "kammassa vasena vocchijjati. Patiṭṭhā na hoti sarāgakāle viya anupaṭṭhānato. Appatiṭṭhitaṃ",
  "tika-s0303t:146_8": "viññāṇaṃ vuttappakārena. Anabhisaṅkharitvāti anuppādetvā paccayaghātena.",
  "tika-s0303t:147": "Upayasuttavaṇṇanā niṭṭhitā.",
  "tika-s0303t:148": "2. Bījasuttavaṇṇanā",
  "tika-s0303t:149_0": "54. Bījajātānīti jāta-saddo padapūraṇamattanti āha “bījānī”ti. Vacanti setavacaṃ.",
  "tika-s0303t:149_1": "Ajjukanti tacchakaṃ. Phaṇijjakaṃ tulasi. Abhinnānīti ekadesenapi akhaṇḍitāni. Bījatthāyāti",
  "tika-s0303t:149_2": "bījakiccāya. Na upakappatīti paccayo na hotīti dasseti. Na pāpitānīti pūtitaṃ na",
  "tika-s0303t:149_3": "upagatāni. Taṇḍulasārassa ādānato sārādāni. Ārammaṇaggahaṇavasena viññāṇaṃ tiṭṭhati",
  "tika-s0303t:149_4": "etthāti viññāṇaṭṭhitiyo. Ārammaṇavasenāti ārammaṇabhāvavasena. Sinehanaṭṭhenāti taṇhāyanavasena",
  "tika-s0303t:149_5": "siniddhatāpādanena, yato “nandūpasecana”nti vuttaṃ. Tathā hi viropitaṃ taṃ kammaviññāṇaṃ",
  "tika-s0303t:149_6": "paṭisandhiaṅkuruppādanasamatthaṃ hoti. Sappaccayanti avijjāayonisonamanasikārādipaccayehi",
  "tika-s0303t:149_7": "sappaccayaṃ. Viruhati vipākasantānuppādanasamattho hutvā.",
  "tika-s0303t:150": "Bījasuttavaṇṇanā niṭṭhitā.",
  "tika-s0303t:151": "3. Udānasuttavaṇṇanā",
  "tika-s0303t:152_0": "55. Udānaṃ udāharīti attamanavācaṃ nicchāresi. Esa vuttappakāro udāhāro. Bhuso nissayo",
  "tika-s0303t:152_1": "upanissayo, dānameva upanissayo dānūpanissayo. Esa nayo sesesupi. Tattha dānūpanissayo",
  "tika-s0303t:152_2": "annādivatthūsu balavāti balavabhāvena hoti, tasmā upanissayabahulo kāmarāgappahāneneva",
  "tika-s0303t:152_3": "kataparicayattā vipassanamanuyuñjanto na cirasseva anāgāmiphalaṃ pāpuṇāti, tathā",
  "tika-s0303t:152_4": "suvisuddhasīlūpanissayo kāmadosajigucchanena. Yadi evaṃ kasmā ime dve upanissayā",
  "tika-s0303t:152_5": "dubbalāti vuttā? Vijjūpamaññāṇasseva paccayabhāvato. Sopi bhāvanūpanissayasahāyalābheneva,",
  "tika-s0303t:152_6": "na kevalaṃ. Bhāvanā pana paṭivedhassa visesahetubhāvato balavā upanissayo. Tathā",
  "tika-s0303t:152_7": "hi sā vajirūpamañāṇassa visesapaccayo. Tenāha “bhāvanūpanissayo arahattaṃ pāpetī”ti.",
  "tika-s0303t:153_0": "Soti milakatthero. Vihāranti vasanaṭṭhānaṃ. Vihārapaccante hi paṇṇasālāya thero viharati.",
  "tika-s0303t:153_1": "Upaṭṭhāti ekalakkhaṇena. Kūṭagoṇo viya gamanavīthiṃ. Tatthāti allakaṭṭharāsimhi.",
  "tika-s0303t:153_2": "Udakamaṇikānanti udakathevānaṃ.",
  "tika-s0303t:154_0": "Attaniyeva upanesi udānakathāya vuttadhammānaṃ paripuṇṇānaṃ attani saṃvijjamānattā.",
  "tika-s0303t:154_1": "Tenāha “uṭṭhānavatā”tiādi. Ayañhi milakatthero sikkhāya gāravo sappatisso vattapaṭivattaṃ",
  "tika-s0303t:154_2": "pūrento visuddhasīlo hutvā ṭhito, tasmā “dubbalūpanissaye”ti vuttaṃ. Tenāha bhagavā",
  "tika-s0303t:154_3": "udānento “no cassaṃ…pe… saññojanānī”ti.",
  "tika-s0303t:155_0": "Sace ahaṃ na bhaveyyanti yadi ahaṃ nāma koci na bhaveyyaṃ tādisassa ahaṃsaddavacanīyassa",
  "tika-s0303t:155_1": "kassaci atthassa abhāvato. Tato eva mama parikkhāropi na bhaveyyatassa ca pabhaṅgubhāvena",
  "tika-s0303t:155_2": "anavaṭṭhitabhāvato. Evaṃ attuddesikabhāvena padadvayassa atthaṃ vatvā idāni kammaphalavasena",
  "tika-s0303t:155_3": "vattuṃ “sace vā panā”tiādi vuttaṃ. Atītapaccuppannavasena suññataṃ dassetvā idāni",
  "tika-s0303t:155_4": "paccuppannānāgatavasena taṃ dassento “idāni panā”tiādi vuttaṃ. Evaṃ adhimuccantoti",
  "tika-s0303t:155_5": "edisaṃ adhimuttiṃ pavattento. Vibhavissatīti vinassissati. Vibhavo hi vināso. Tenāha",
  "tika-s0303t:155_6": "“bhijjissatī”ti. Vibhavadassanaṃ vibhavoti uttarapadalopena vuttanti āha “vibhavadassanenā”ti.",
  "tika-s0303t:155_7": "Vibhavadassanaṃ nāma accantāya vināsassa dassanaṃ. Tanti ariyamaggaṃ. Sāmaññajotanā",
  "tika-s0303t:155_8": "hesā visesaniṭṭhā hotīti tatiyamaggavasena attho veditabbo.",
  "tika-s0303t:156_0": "Upari maggaphalanti aggamaggaphalaṃ. Natthi etissā jātiyā antaranti anantarā, anantarā",
  "tika-s0303t:156_1": "vipassanā maggassa. Gotrabhū pana anulomavīthipariyāpannattā vipassanāgatikaṃ vā",
  "tika-s0303t:156_2": "siyā, nibbānārammaṇattā maggagatikaṃ vāti na tena maggo antariko nāma hoti. Tenāha",
  "tika-s0303t:156_3": "“vipassanā maggassa āsannānantaraṃ nāmā”ti. Phalaṃ pana nibbānārammaṇattā kilesānaṃ",
  "tika-s0303t:156_4": "pajahanavasena pavattanato lokuttarabhāvato ca kammamaggagatikameva, kusalavipākabhāvena",
  "tika-s0303t:156_5": "pana nesaṃ attho pabhedoti vipassanāya phalassa siyā anantaratāti vuttaṃ “phalassa",
  "tika-s0303t:156_6": "dūrānantaraṃ nāmā”ti. “Āsavānaṃ khayo”ti pana aggamagge vuccamāne vipassanānaṃ āsannatāya",
  "tika-s0303t:156_7": "vattabbameva natthi. Atasitāyeti na tasitabbe tāsaṃ anāpajjitabbe. Tāsoti tāsahetu",
  "tika-s0303t:156_8": "“tasati etasmā”ti katvā. Soti assutavā puthujjano. Tilakkhaṇāhatanti aniccatādilakkhaṇattayalakkhitaṃ.",
  "tika-s0303t:156_9": "Manamhi naṭṭhoti īsakaṃ naṭṭhomhi, tato parampi tattheva ṭhatvā kiñci apūritattā",
  "tika-s0303t:156_10": "eva muttoti adhippāyo. “Na tāso nāma hotī”ti vatvā tassa atāsabhāvaṃ dassetuṃ “na",
  "tika-s0303t:156_11": "hī”tiādi vuttaṃ. Kalyāṇaputhujjano hi bhayatupaṭṭhānañāṇena “sabhayā saṅkhārā”ti",
  "tika-s0303t:156_12": "vipassanto na uttasati.",
  "tika-s0303t:157": "Udānasuttavaṇṇanā niṭṭhitā.",
  "tika-s0303t:158": "4. Upādānaparipavattasuttavaṇṇanā",
  "tika-s0303t:159_0": "56. Catunnaṃ parivaṭṭanavasenāti paccekakkhandhesu catunnaṃ ariyasaccānaṃ parivaṭṭanavasena.",
  "tika-s0303t:159_1": "Rūpaṃ abbhaññāsinti sakalabhūtupādārūpaṃ kucchitabhāvato tattha ca tucchavipallāsatāya",
  "tika-s0303t:159_2": "“dukkhasacca”nti abhivisiṭṭhena ñāṇena aññāsiṃ paṭivijjhiṃ. Āhāravasena rūpakāyassa",
  "tika-s0303t:159_3": "hānivuddhādīnaṃ pākaṭabhāvato visesapaccayato ca tassa “āhārasamudayā”ti vuttaṃ.",
  "tika-s0303t:159_4": "Dukkhasamudayakathā nāma vaṭṭakathāti “sacchandarāgo”ti visesetvā vuttaṃ. Chandarāgaggahaṇena",
  "tika-s0303t:159_5": "ca upādānakammāvijjāpi gahitā eva. Paṭipannā hontīti attho. Vattamānakālappayogo",
  "tika-s0303t:159_6": "hesa yathā “kusalaṃ cittaṃ uppannaṃ hotī”ti. Patiṭṭhahantīti patiṭṭhaṃ labhanti.",
  "tika-s0303t:159_7": "Kevalinoti idha vimuttiguṇena pāripūrīti āha “sakalino katasabbakiccā”ti. Yena teti",
  "tika-s0303t:159_8": "yena avasiṭṭhena te asekkhe paññāpentā paññāpeyyuṃ, taṃ nesaṃ vaṭṭaṃ sekkhānaṃ viya",
  "tika-s0303t:159_9": "natthi paññāpanāya. Vaṭṭanti kāraṇaṃ vaṭṭanaṭṭhena phalassa pavattanaṭṭhena. Asekkhabhūmivāroti",
  "tika-s0303t:159_10": "asekkhabhūmippavatti.",
  "tika-s0303t:160": "Upādānaparipavattasuttavaṇṇanā niṭṭhitā.",
  "tika-s0303t:161": "5. Sattaṭṭhānasuttavaṇṇanā",
  "tika-s0303t:162_0": "57. Sattasu okāsesūti rūpapajānanādīsu sattasu okāsesu. Vusitavāsoti vusitaariyavāso.",
  "tika-s0303t:162_1": "Etthāti imasmiṃ uddese. Sesaṃ nāma idha vuttāvasesaṃ. Vuttanayenāti heṭṭhā vuttanayena",
  "tika-s0303t:162_2": "veditabbaṃ. Ussadanandiyanti ussannaguṇavato tosanaṃ sammodāpanaṃ. Guṇakittanena",
  "tika-s0303t:162_3": "palobhanīyaṃ sekkhakalyāṇaputhujjanānaṃ pasāduppādanena. Idāni vuttameva atthaṃ pākaṭaṃ",
  "tika-s0303t:162_4": "kātuṃ “yathā hī”tiādi vuttaṃ.",
  "tika-s0303t:163_0": "Ettāvatāti pañcannaṃ khandhānaṃ vasena sattasu ṭhānesu kosalladīpanena ettakena desanākkamena.",
  "tika-s0303t:163_1": "Tanti ārammaṇaṃ. Dhātuādimattamevāti dhātāyatanapaṭiccasamuppādamattameva. Imesu",
  "tika-s0303t:163_2": "dhammesūti imesu jātādīsu. Kammaṃ katvāti sammasanakammaṃ niṭṭhapetvāti attho. Evamettha",
  "tika-s0303t:163_3": "pañcannaṃ khandhānaṃ vasena sattaṭṭhānakosallapavattiyā pabhedena vibhajitvā “tividhūpaparikkhī”ti dasseti dhammarājā.",
  "tika-s0303t:164": "Sattaṭṭhānasuttavaṇṇanā niṭṭhitā.",
  "tika-s0303t:165": "6. Sammāsambuddhasuttavaṇṇanā",
  "tika-s0303t:166_0": "58. Adhikaṃ savisesaṃ payasati payuñjati etenāti adhippayāso, visiṭṭhapayogo. Tenāha",
  "tika-s0303t:166_1": "“adhikapayogo”ti. Imañhi magganti aṭṭhaṅgikaṃ ariyamaggamāha. Idhāti imasmiṃ sutte.",
  "tika-s0303t:166_2": "Avattamānaṭṭhenāti buddhuppādato pubbe na vattamānabhāvena. Maggaṃ jānātīti samudāgamato",
  "tika-s0303t:166_3": "paṭṭhāya sapubbabhāgaṃ sasambhāravisayaṃ saphalaṃ saudrayaṃ ariyaṃ maggaṃ jānāti",
  "tika-s0303t:166_4": "avabujjhatīti maggaññū. Viditanti aññesampi ñātaṃ paṭiladdhaṃ hatthatale āmalakaṃ",
  "tika-s0303t:166_5": "viya pākaṭaṃ akāsi, tathā katvā desesi. Amagge parivajjanena magge paṭipattīti tassa",
  "tika-s0303t:166_6": "maggakusalatā viya amaggakusalatāpi icchitabbāti āha “magge ca amagge ca kovido”ti.",
  "tika-s0303t:166_7": "Ahaṃ paṭhamaṃ gatoti ahaṃ paṭhamamaggena samannāgato.",
  "tika-s0303t:167": "Sammāsambuddhasuttavaṇṇanā niṭṭhitā.",
  "tika-s0303t:168": "7. Anattalakkhaṇasuttavaṇṇanā",
  "tika-s0303t:169_0": "59. Purāṇupaṭṭhāketi pubbe padhānapadahanakāle upaṭṭhākabhūte. “Avasavattanaṭṭhena",
  "tika-s0303t:169_1": "assāmikaṭṭhena suññataṭṭhena attapaṭikkhepaṭṭhenā”ti evaṃ pubbe vuttehi. Ettakena",
  "tika-s0303t:169_2": "ṭhānenāti “rūpaṃ, bhikkhave, anattā”ti ārabhitvā yāva “evaṃ me viññāṇaṃ mā ahosī”ti",
  "tika-s0303t:169_3": "ettakena suttapadesena. Akathitasseva kathanaṃ uttaraṃ, na kathitassāti vuttaṃ “tāni",
  "tika-s0303t:169_4": "dassetvā”ti. Samodhānetvāti sampiṇḍitvā. Vitthārakathāti vitthārato aṭṭhakathā. Anattalakkhaṇamevāti",
  "tika-s0303t:169_5": "tabbahulatāya tappadhānatāya ca vuttaṃ. Aniccatādīnampi hi tattha taṃdīpanatthameva",
  "tika-s0303t:169_6": "vuttattā tadeva jeṭṭhaṃ padhānaṃ tathā veneyyajjhāsayato.",
  "tika-s0303t:170": "Anattalakkhaṇasuttavaṇṇanā niṭṭhitā.",
  "tika-s0303t:171": "8. Mahālisuttavaṇṇanā",
  "tika-s0303t:172_0": "60. Ekantadukkhantiādīni padāni vuttanayāneva, tasmā tattha vuttanayeneva attho veditabbo.",
  "tika-s0303t:172_1": "Ettha ca yathā sarāgo hetu paccayo saṃkilesāya, evaṃ savipassano maggo hetu paccayo",
  "tika-s0303t:172_2": "ca visuddhiyāti daṭṭhabbaṃ.",
  "tika-s0303t:173": "Mahālisuttavaṇṇanā niṭṭhitā.",
  "tika-s0303t:174": "9. Ādittasuttavaṇṇanā",
  "tika-s0303t:175": "61. Ekādasahīti rāgādīhi upāyāsapariyosānehi ekādasahi santāpanaṭṭhena aggīhi. Dvīsūti aṭṭhamanavamesu. Dukkhalakkhaṇamevāti tabbahulatāya tappadhānatāya ca vuttaṃ.",
  "tika-s0303t:176": "Ādittasuttavaṇṇanā niṭṭhitā.",
  "tika-s0303t:177": "10. Niruttipathasuttavaṇṇanā",
  "tika-s0303t:178_0": "62. Niruttiyova niruttipathāti patha-saddena padavaḍḍhanamāha yathā “bījāniyeva bījajātānī”ti.",
  "tika-s0303t:178_1": "Niruttivasenāti nibbacanavasena. Pathā ca atthānurūpabhāvato. Tīṇipīti niruttiadhivacanapaññattipathapadāni.",
  "tika-s0303t:178_2": "Tathā hi “phusatīti phasso”tiādinā nīharitvā vacanaṃ nirutti, “sirīvaḍḍhako dhanavaḍḍhako”tiādinā",
  "tika-s0303t:178_3": "vacanamattameva adhikāraṃ katvā pavattaṃ adhivacanaṃ, “takko vitakko”tiādinā taṃtaṃpakārena",
  "tika-s0303t:178_4": "ñāpanato paññatti. Atha vā taṃtaṃatthappakāsanena nicchitaṃ, niyataṃ vā vacanaṃ nirutti.",
  "tika-s0303t:178_5": "Adhi-saddo uparibhāge, upari vacanaṃ adhivacanaṃ. Kassa upari? Pakāsetabbassa atthassāti",
  "tika-s0303t:178_6": "pākaṭoyamattho. Adhīnaṃ vacanaṃ adhivacanaṃ. Kena adhīnaṃ? Atthena. Atthassa paññāpanatthena",
  "tika-s0303t:178_7": "paññattīti evaṃ niruttiādipadānaṃ sabbavacanesu pavatti veditabbā. Aññathā “phusatīti",
  "tika-s0303t:178_8": "phasso”tiādippakārena niddhāraṇavacanānaṃyeva niruttitā, sirivaḍḍhakadhanavaḍḍhakapakārānameva",
  "tika-s0303t:178_9": "abhilāpanaṃ adhivacanatā. “Takko vitakko”ti evaṃpakārānameva ekameva atthaṃ tena",
  "tika-s0303t:178_10": "tena pakārena ñāpentānaṃ vacanānaṃ paññattitā ca āpajjeyya. Asaṃkiṇṇāti na saṃkiṇṇā.",
  "tika-s0303t:178_11": "Tenāha “avijahitā…pe… achaḍḍitā”ti. Na saṃkīyantīti na saṃkirīyanti, na saṃkīyissanti",
  "tika-s0303t:178_12": "na saṃkirīyissantīti attho. Appaṭikuṭṭhāti na paṭikkhittā. Yasmā bhaṅgaṃ atikkantaṃ",
  "tika-s0303t:178_13": "uppādādi atikkantameva hoti, tasmā vuttaṃ “bhaṅgamevā”ti. Yasmā desantaraṃ saṅkantopi",
  "tika-s0303t:178_14": "atikkantanti vuccati, tasmā tadābhāvaṃ dassetuṃ “desantaraṃ asaṅkamitvā”ti vuttaṃ.",
  "tika-s0303t:178_15": "Yattha yattha hi saṅkhārā uppajjanti, tattha tattheva bhijjanti nirujjhanti vipariṇamanti",
  "tika-s0303t:178_16": "vināsaṃ āpajjanti. Tenāha “vipariṇatanti…pe… naṭṭha”nti. Apākaṭībhūtaṃ ajātattā eva.",
  "tika-s0303t:179_0": "Vasabhaṇagottatāya vassabhaññā. Mūladiṭṭhigatikāti mūlabhūtā diṭṭhigatikā, imasmiṃ",
  "tika-s0303t:179_1": "kappe sabbapaṭhamaṃ tādisadiṭṭhisamuppādakā. Punappunaṃ āvajjentassāti ahetuvādapaṭisaṃyuttaganthaṃ",
  "tika-s0303t:179_2": "uggahetvā pariyāpuṇitvā tadatthaṃ vīmaṃsantassa “natthi hetu, natthi paccayo sattānaṃ",
  "tika-s0303t:179_3": "saṃkilesāyā”tiādinayappavattāya laddhiyā ārammaṇe micchāsati santiṭṭhati, “natthi",
  "tika-s0303t:179_4": "hetū”tiādivasena anussavūpaladdhe atthe tadākāraparivitakkanehi saviggahe viya sarūpato",
  "tika-s0303t:179_5": "cittassa paccupaṭṭhite cirakālaparicayena “evameta”nti nijjhānakkhamabhāvūpagamanena",
  "tika-s0303t:179_6": "nijjhānakkhantiyā tathāgahite punappunaṃ tatheva āsevantassa bahulīkarontassa micchāvitakkena",
  "tika-s0303t:179_7": "samādiyamānā micchāvāyāmūpatthambhitā ataṃsabhāvaṃ “taṃsabhāva”nti gaṇhantī micchāsatīti",
  "tika-s0303t:179_8": "laddhanāmā taṃladdhisahagatā taṇhā santiṭṭhati. Yathāsakaṃ vitakkādipaccayalābhena",
  "tika-s0303t:179_9": "tasmiṃ ārammaṇe adhiṭṭhitatāya anekaggataṃ pahāya cittaṃ ekaggataṃ appitaṃ viya hoti",
  "tika-s0303t:179_10": "micchāsamādhinā. Sopi hi paccayavisesehi laddhabhāvanābalo īdise ṭhāne samādhānapatirūpakiccakaro",
  "tika-s0303t:179_11": "hotiyeva vālavijjhanādīsu viyāti daṭṭhabbaṃ. Tathā hi anekakkhattuṃ tenākārena pubbabhāgiyesu",
  "tika-s0303t:179_12": "javanavāresu pavattesu sabbapacchime javanavāre satta javanāni javanti. Tattha paṭhame",
  "tika-s0303t:179_13": "satekiccho hoti, tathā dutiyādīsu. Sattame pana javane sampatte atekiccho hoti. Tenāha",
  "tika-s0303t:179_14": "“assādentassā”tiādi. Imesupīti dvīsupi ṭhānesu.",
  "tika-s0303t:180_0": "Paccuppannaṃ vāti ettha iti-saddo ādiattho. Tena “yadetaṃ anāgataṃ nāma, nayidaṃ",
  "tika-s0303t:180_1": "anāgata”ntiādikaṃ saṅgaṇhāti. Tepīti te vassabhaññāpi na maññiṃsu lokasamaññāya anatikkamanīyato.",
  "tika-s0303t:180_2": "Tenāha “atītaṃ panā”tiādi. Khandhānaṃ upari niruḷhā paṇṇatti.",
  "tika-s0303t:181": "Niruttipathasuttavaṇṇanā niṭṭhitā.",
  "tika-s0303t:182": "Upayavaggavaṇṇanā niṭṭhitā.",
  "tika-s0303t:183": "7. Arahantavaggo",
  "tika-s0303t:184": "1. Upādiyamānasuttavaṇṇanā",
  "tika-s0303t:185_0": "63. Gaṇhamānoti “etaṃ mamā”tiādinā gaṇhamāno. Pāsenāti rāgapāsena. Tañhi māro mārapāsoti",
  "tika-s0303t:185_1": "maññati. Tenāha “antalikkhacaro pāso, yvāyaṃ carati mānaso”ti. Mutto nāma hoti anupādiyato",
  "tika-s0303t:185_2": "sabbaso khandhassa abhāvato.",
  "tika-s0303t:186": "Upādiyamānasuttavaṇṇanā niṭṭhitā.",
  "tika-s0303t:187": "2-6. Maññamānasuttādivaṇṇanā",
  "tika-s0303t:188_0": "64-68. “Etaṃ mamā”tiādinā. Maññanā abhinandanā ca. Taṇhāchandoti taṇhā eva chando.",
  "tika-s0303t:188_1": "Sā hi taṇhāyanaṭṭhena taṇhā, chandikataṭṭhena chando. Catutthaṃ aniccalakkhaṇamukhena",
  "tika-s0303t:188_2": "vuttaṃ, pañcamaṃ dukkhalakkhaṇamukhena, chaṭṭhaṃ anattalakkhaṇamukhena. Sesaṃ tīsupi",
  "tika-s0303t:188_3": "sadisamevāti vuttaṃ “eseva nayo”ti.",
  "tika-s0303t:189": "Maññamānasuttādivaṇṇanā niṭṭhitā.",
  "tika-s0303t:190": "7. Anattaniyasuttavaṇṇanā",
  "tika-s0303t:191": "69. Anattaniyanti na attaniyaṃ. Tenāha “na attano santaka”nti.",
  "tika-s0303t:192": "Anattaniyasuttavaṇṇanā niṭṭhitā.",
  "tika-s0303t:193": "8-10. Rajanīyasaṇṭhitasuttādivaṇṇanā",
  "tika-s0303t:194_0": "70-72. Rajanīyenāti rajanīyena rāguppādakena. Tenāha “rāgassa paccayabhāvenā”ti.",
  "tika-s0303t:194_1": "Rāhulasaṃyutte rāhulattherassa pucchāvasena āgatā. Idha rādhattherassa surādhattherassa",
  "tika-s0303t:194_2": "ca pucchāvasena, pāḷi pana sabbattha sadisā. Tenāha “vuttanayeneva veditabbānī”ti.",
  "tika-s0303t:195": "Rajanīyasaṇṭhitasuttādivaṇṇanā niṭṭhitā.",
  "tika-s0303t:196": "Arahantavaggavaṇṇanā niṭṭhitā.",
  "tika-s0303t:197": "8. Khajjanīyavaggo",
  "tika-s0303t:198": "1-3. Assādasuttādivaṇṇanā",
  "tika-s0303t:199_0": "73-75. Catusaccameva kathitaṃ assādādīnañceva samudayādīnañca vasena desanāya pavattattā.",
  "tika-s0303t:199_1": "Yasmā assādo samudayasaccaṃ, ādīnavo dukkhasaccaṃ, nissaraṇaṃ maggasaccaṃ nirodhasaccañcāti",
  "tika-s0303t:199_2": "vuttovāyamattho; dutiye samudayassādo samudayasaccaṃ, ādīnavo dukkhasaccaṃ, atthaṅgamo",
  "tika-s0303t:199_3": "nirodhasaccaṃ, nissaraṇaṃ maggasaccanti vuttovāyamattho; tatiyaṃ ariyasāvakasseva vasena vuttaṃ.",
  "tika-s0303t:200": "Assādasuttādivaṇṇanā niṭṭhitā.",
  "tika-s0303t:201": "4. Arahantasuttavaṇṇanā",
  "tika-s0303t:202_0": "76. Yattakā sattāvāsāti tasmiṃ tasmiṃ sattanikāye āvasanaṭṭhena sattā eva sattāvāsā.",
  "tika-s0303t:202_1": "Tena yattakā sattāvāsā, tehi sabbehipi ete aggā ete seṭṭhā, ye ime arahantāti dasseti.",
  "tika-s0303t:202_2": "Purimanayenevāti purimasmiṃ sattaṭṭhānakosallasutte vuttanayena.",
  "tika-s0303t:203_0": "Tadatthaparidīpanāhīti “pañcakkhandhe pariññāya. Taṇhā tesaṃ na vijjati. Asmimāno",
  "tika-s0303t:203_1": "samucchinno”tiādinā tassa yathāniddiṭṭhassa suttassa atthadīpanāhi ceva “anejaṃ te",
  "tika-s0303t:203_2": "anuppattā, cittaṃ tesaṃ anāvila”ntiādinā visesatthaparidīpanāhi ca. Jhānamaggaphalapariyāpannaṃ",
  "tika-s0303t:203_3": "atisayitasukhaṃ etesamatthīti sukhinoti āha “jhāna…pe… sukhitā”ti. Taṇhā tesaṃ na",
  "tika-s0303t:203_4": "vijjatīti ettha tesaṃ apāyadukkhajanikā taṇhā na vijjatīti vuttaṃ. Vaṭṭamūlikāya",
  "tika-s0303t:203_5": "taṇhāya abhāvā “nandī tesaṃ na vijjatī”ti ettha vuccatīti. Imassapīti pi-saddena",
  "tika-s0303t:203_6": "dukkhassābhāvenapīti dukkhābhāvo viya vaṭṭamūlikataṇhābhāvo sampiṇḍīyatīti daṭṭhabbaṃ.",
  "tika-s0303t:203_7": "Tena hi te anupādisesanibbānappattiyā accantasukhitā evāti vuccantīti. “Seyyohamasmī”tiādinayappavattiyā",
  "tika-s0303t:203_8": "navavidho. Ñāṇenāti aggamaggaññāṇena.",
  "tika-s0303t:204_0": "Arahattaṃ anuppattā. Alittāti amakkhitā. Brahmabhūtāti brahmabhāvaṃ pattā, brahmato",
  "tika-s0303t:204_1": "vā ariyamaggañāṇato bhūtā ariyāya jātiyā jātā. Satta saddhammā gocaro pavattiṭṭhānaṃ",
  "tika-s0303t:204_2": "etesanti sattasaddhammagocarā.",
  "tika-s0303t:205_0": "Nirāsaṅkacāro nāma gahito kutocipi tesaṃ āsaṅkāya abhāvato. Sammādiṭṭhiādīhi dasahi",
  "tika-s0303t:205_1": "aṅgehi sammāvimutti-sammāñāṇapariyosānehi. “Āguṃ na karotī”tiādīhi catūhi kāraṇehi.",
  "tika-s0303t:205_2": "Taṇhā tesaṃ na vijjatīti idampi taṇhāpahānassa bahūpakāratādassanaṃ. Tenāha “dāsakārikā",
  "tika-s0303t:205_3": "taṇhāpi tesaṃ natthī”ti.",
  "tika-s0303t:206": "Na vikampanti “seyyohamasmī”tiādinā.",
  "tika-s0303t:207_0": "Uddhaṃ tiriyaṃ apācīnanti ettha “uddhaṃ vuccatī”tiādinā rūpamukhena attabhāvaṃ gahetvā",
  "tika-s0303t:207_1": "pavatto paṭhamanayo. Kālattayavasena dhammappavattiṃ gahetvā pavatto dutiyanayo.",
  "tika-s0303t:207_2": "Ṭhānavasena sakalalokadhātuṃ gahetvā pavatto tatiyanayo. Buddhāti cattāri saccāni buddhavanto.",
  "tika-s0303t:208_0": "Sīhanādasamodhānanti sīhanādānaṃ saṃkalanaṃ. Loke attano uttaritarassābhāvā anuttarā.",
  "tika-s0303t:208_1": "Uttaro tāva tiṭṭhatu puriso, sadisopi tāva natthīti asadisā. Sakalampi bhavaṃ uttaritvā",
  "tika-s0303t:208_2": "bhavapiṭṭhe ṭhatvā vimuttisukhena sukhitattādivasena ekavīsatiyākārehi sīhanādaṃ nadanti.",
  "tika-s0303t:209": "Arahantasuttavaṇṇanā niṭṭhitā.",
  "tika-s0303t:210": "5. Dutiyaarahantasuttavaṇṇanā",
  "tika-s0303t:211": "77. Suddhikamevāti suddhasaṃkhittabandhameva katvā.",
  "tika-s0303t:212": "Dutiyaarahantasuttavaṇṇanā niṭṭhitā.",
  "tika-s0303t:213": "6. Sīhasuttavaṇṇanā",
  "tika-s0303t:214_0": "78. Sīhoti parissayasahanato paṭipakkhahananato ca “sīho’ti laddhanāmo migādhipati.",
  "tika-s0303t:214_1": "Cattāroti ca samānepi sīhajātikabhāve vaṇṇavisesādisiddhena visesena cattāro sīhā.",
  "tika-s0303t:214_2": "Te idāni nāmato vaṇṇato āhārato dassetvā idhādhippetasīhaṃ nānappakārato vibhāvetuṃ",
  "tika-s0303t:214_3": "“tiṇasīho”tiādi āraddhaṃ. Tiṇabhakkho sīho tiṇasīho purimapade uttarapadalopena yathā",
  "tika-s0303t:214_4": "“sākapatthivo”ti. Kāḷavaṇṇatāya kāḷasīho. Tathā paṇḍusīho. Tenāha “kāḷasīho kāḷagāvisadiso,",
  "tika-s0303t:214_5": "paṇḍusīho paṇḍupalāsavaṇṇagāvisadiso”ti. Rattakambalassa viya kesaro kesarakalāpo",
  "tika-s0303t:214_6": "etassa atthīti kesarī. Lākhārasaparikammakatehi viya pādapariyantehīti yojanā.",
  "tika-s0303t:215": "Kammānubhāvasiddhaādhipaccamahesakkhatāhi sabbamigagaṇassa rājā suvaṇṇaguhato vātiādi “sīhassa vihāro kiriyā evaṃ hotī”ti katvā vuttaṃ.",
  "tika-s0303t:216_0": "Samaṃ patiṭṭhāpetvāti sabbabhāgehi samameva bhūmiyaṃ patiṭṭhāpetvā. Ākaḍḍhitvāti",
  "tika-s0303t:216_1": "purato ākaḍḍhitvā. Abhiharitvāti abhimukhaṃ haritvā. Saṅghātanti vināsaṃ. Vīsatiyaṭṭhikaṃ ṭhānaṃ usabhaṃ.",
  "tika-s0303t:217_0": "Samasīhoti samajātiko samabhāgo ca sīho. Samānosmīti desanāmattaṃ, samappabhāvatāyapi",
  "tika-s0303t:217_1": "na bhāyati. Sakkāyadiṭṭhibalavatāyāti “ke aññe amhehi uttaritarā, atha kho mayameva",
  "tika-s0303t:217_2": "mahābalā”ti evaṃ balātimānanimittāya ahaṅkārahetubhūtāya sakkāyadiṭṭhiyā balabhāvena.",
  "tika-s0303t:217_3": "Sakkāyadiṭṭhipahīnattāti sakkāyadiṭṭhiyā pahīnattā nirahaṅkārattā attasinehassa suṭṭhu",
  "tika-s0303t:217_4": "samugghāṭitattā na bhāyati.",
  "tika-s0303t:218": "Tathā tathāti sīhasadisatādinā tena tena pakārena attānaṃ kathesīti vatvā tamatthaṃ vivaritvā dassetuṃ “sīhoti kho”tiādi vuttaṃ.",
  "tika-s0303t:219_0": "Katābhinīhārassa lokanāthassa bodhiyā niyatabhāvappattiyā ekantabhāvībuddhabhāvoti",
  "tika-s0303t:219_1": "katvā “tīsu pāsādesu nivāsakālo, magadharañño paṭiññādānakālo, pāyāsassa paribhuttakālo”tiādinā",
  "tika-s0303t:219_2": "abhisambodhito purimāvatthāpi sīhasadisaṃ katvā dassitā. Bhāvini, bhūtopacāropi hi",
  "tika-s0303t:219_3": "lokavohāro. Vijjābhāvasāmaññato bhūtavijjā itaravijjāpi ekajjhaṃ gahetvā paṭiccasamuppādasammasanato",
  "tika-s0303t:219_4": "taṃ puretaraṃ siddhaṃ vipākaṃ viya katvā āha “tisso vijjā visodhetvā”ti. Anulomapaṭilomato",
  "tika-s0303t:219_5": "pavattañāṇavasena “yamakañāṇamanthanenā”ti vuttaṃ.",
  "tika-s0303t:220_0": "Tattha viharantassāti ajapālanigrodhamūle viharantassa. Ekādasame divaseti sattasattāhato",
  "tika-s0303t:220_1": "paraṃ ekādasame divase. Acalapallaṅketi isipatane dhammacakkapavattanatthaṃ nisinnapallaṅke.",
  "tika-s0303t:220_2": "Tampi hi kenaci appaṭivattiyadhammacakkapavattanatthaṃ nisajjāti katvā vajirāsanaṃ",
  "tika-s0303t:220_3": "viya acalapallaṅkaṃ vuccati. Imasmiñca pana padeti “dveme, bhikkhave, antā”tiādinayappavatte",
  "tika-s0303t:220_4": "imasmiṃ saddhammakoṭṭhāse. Dhammaghoso…pe… dasasahassilokadhātuṃ paṭicchādesi “sabbattha",
  "tika-s0303t:220_5": "ṭhitā suṇantū”ti adhiṭṭhānena. Soḷasahākārehīti “dukkhapariññā, samudayappahānaṃ,",
  "tika-s0303t:220_6": "nirodhasacchikiriyā, maggabhāvanā”ti evaṃ ekekasmiṃ magge cattāri cattāri katvā soḷasahi ākārehi.",
  "tika-s0303t:221_0": "Vuttoyeva, na idha vattabbo, tasmā tattha vuttanayeneva veditabboti adhippāyo. Yasmā",
  "tika-s0303t:221_1": "ca aparehipi aṭṭhahi kāraṇehi bhagavā tathāgatoti ārabhitvā udānaṭṭhakathādīsupi",
  "tika-s0303t:221_2": "tathāgatapadassa attho vutto eva, tasmā tattha vuttanayena attho veditabbo. Yadipi",
  "tika-s0303t:221_3": "bhagavā na bodhipallaṅke nisinnamattova abhisambuddho jāto, tathāpi tāya nisajjāya",
  "tika-s0303t:221_4": "nisinnova panujja sabbaparissayaṃ abhisambuddho jāto. Tathā hi taṃ “aparājitapallaṅka”nti",
  "tika-s0303t:221_5": "vuccati. Tasmā “yāva bodhipallaṅkā vā”ti vatvā tena aparitussanto “yāva arahattamaggañāṇā vā”ti āha.",
  "tika-s0303t:222_0": "Iti rūpanti ettha iti-saddo nidassanattho. Tena rūpaṃ sarūpato parimāṇato paricchedato",
  "tika-s0303t:222_1": "dassitanti āha “idaṃ rupa”ntiādi. “Idaṃ rūpa”nti hi iminā bhūtupādāyabhedarūpaṃ sarūpato",
  "tika-s0303t:222_2": "dassitaṃ. Ettakaṃ rūpanti iminā taṃ parimāṇato dassitaṃ. Tassa ca parimāṇassa ekantabhāvadassanena",
  "tika-s0303t:222_3": "“na ito bhiyyo rūpaṃ atthī”ti vuttaṃ. Sabhāvatoti salakkhaṇato. Sarasatoti sakiccato.",
  "tika-s0303t:222_4": "Pariyantatoti parimāṇapariyantato. Paricchedatoti yattake ṭhāne tassa pavatti, tassa",
  "tika-s0303t:222_5": "paricchedanato. Paricchindanatoti pariyosānappattito. Taṃ sabbaṃ dassitaṃ hoti yathāvuttena",
  "tika-s0303t:222_6": "vibhāgena. Ayaṃ rūpassa samudayo nāmāti ayaṃ āhārādi rūpassa samudayo nāma. Tenāha",
  "tika-s0303t:222_7": "“ettāvatā”tiādi. Atthaṅgamoti nirodho. “Āhārasamudayā āhāranirodhā”ti ca asādhāraṇameva",
  "tika-s0303t:222_8": "gahetvā sese ādi-saddena saṅgaṇhāti.",
  "tika-s0303t:223_0": "Paṇṇāsalakkhaṇapaṭimaṇḍitanti paṇṇāsaudayabbayalakkhaṇavibhūsitaṃ samudayatthaṅgamagahaṇato.",
  "tika-s0303t:223_1": "Khīṇāsavattāti anavasesaṃ sāvasesañca āsavānaṃ parikkhīṇattā. Anāgāmīnampi hi bhayaṃ",
  "tika-s0303t:223_2": "cittutrāso ca na hotīti. Ñāṇasaṃvego bhayatūpaṭṭhānañāṇaṃ. Itaresaṃ pana devānanti",
  "tika-s0303t:223_3": "akhīṇāsave deve sandhāya vadati. Bhoti dhammālapanamattanti vācasikaṃ tathālapanamattaṃ.",
  "tika-s0303t:224_0": "Cakkanti satthu āṇācakkaṃ, taṃ pana dhammato āgatanti dhammacakkaṃ. Tattha ariyasāvakānaṃ",
  "tika-s0303t:224_1": "paṭivedhadhammato āgatanti dhammacakkaṃ. Itaresaṃ desanādhammato āgatanti dhammacakkaṃ.",
  "tika-s0303t:224_2": "Duvidhepi ñāṇaṃ padhānanti ñāṇasīsena vuttaṃ “paṭivedhañāṇampi desanāñāṇampī”ti.",
  "tika-s0303t:224_3": "Idāni taṃ ñāṇadvayaṃ sarūpato dassetuṃ “paṭivedhañāṇaṃ nāmā”tiādi vuttaṃ. Yasmā cassa",
  "tika-s0303t:224_4": "ñāṇassa suppaṭividdhattā bhagavā tāni saṭṭhi nayasahassāni veneyyānaṃ dassetuṃ samattho",
  "tika-s0303t:224_5": "ahosi, tasmā tāni saṭṭhi nayasahassāni tena ñāṇena saddhiṃyeva siddhānīti katvā dassento",
  "tika-s0303t:224_6": "“saṭṭhiyā ca nayasahassehi paṭivijjhī”ti āha. Tiparivaṭṭanti idaṃ dukkhanti ca, pariññeyyanti",
  "tika-s0303t:224_7": "ca, pariññātanti ca evaṃ tiparivaṭṭaṃ, taṃyeva dvādasākāraṃ. Tanti desanāñāṇaṃ pavatteti",
  "tika-s0303t:224_8": "esa bhagavā. Appaṭipuggaloti patinidhibhūtapuggalarahito. Ekasadisassāti nibbikārassa.",
  "tika-s0303t:225": "Sīhasuttavaṇṇanā niṭṭhitā.",
  "tika-s0303t:226": "7. Khajjanīyasuttavaṇṇanā",
  "tika-s0303t:227_0": "79. Vipassanāvasenāti etarahi rūpavedanādayo anussaritvā “pubbepāhaṃ evaṃvedano ahosi”nti",
  "tika-s0303t:227_1": "atītānaṃ rūpavedanādīnaṃ paccuppannehi visesābhāvadassanā vipassanā, tassā vipassanāya",
  "tika-s0303t:227_2": "vasena. Yvāyaṃ “na idaṃ abhiññāvasenā”ti paṭikkhepo kato, tassa kāraṇaṃ dassento",
  "tika-s0303t:227_3": "“abhiññāvasena hī”tiādimāha. Khandhapaṭibaddhā nāma gottavaṇṇahārādayo. Evaṃ anussarantoti",
  "tika-s0303t:227_4": "yathāvuttavipassanāvasena anussaranto. Sabhāvadhammānaṃ eva anussaraṇassa vuttattā",
  "tika-s0303t:227_5": "“suññatāpabba”nti vuttaṃ.",
  "tika-s0303t:228": "Yasmā te eva rūpādayo neva attā, na attaniyā asārā anissarā, tasmā tato suññā, tesaṃ bhāvo suññatā, tassā lakkhaṇaṃ ruppanādikaṃ dassetuṃ.",
  "tika-s0303t:229_0": "Kiñcāti hetuatthajotake kāraṇe paccattavacananti āha “kiñcāti kāraṇapucchā, kena",
  "tika-s0303t:229_1": "kāraṇena rūpaṃ vadethā”ti. Etanti etaṃ bhūtupādāyabhedaṃ dhammajātaṃ. Kena kāraṇena",
  "tika-s0303t:229_2": "rūpaṃ nāmāti kiṃ kāraṇaṃ nissāya rūpanti vuccatīti attho. Kāraṇuddesoti kāraṇassa",
  "tika-s0303t:229_3": "uddisanaṃ. Ruppatīti ettha rūpaṃ nāma sītādivirodhipaccayasannipātena visadisuppatti.",
  "tika-s0303t:229_4": "Tenāha “sītenapī”tiādi. Pabbatapādeti cakkavāḷapabbatapāde, so pana tattha accuggato",
  "tika-s0303t:229_5": "pākāro viya ṭhito. Tathā hi tattha sattā olambantā tiṭṭhanti. Hatthapāsāgatāti hatthapāsaṃ",
  "tika-s0303t:229_6": "āgatā upāgatā. Tatthāti tasmiṃ hatthapāsāgate satte. Chijjitvāti mucchāpattiyā muccitvā,",
  "tika-s0303t:229_7": "aṅgapaccaṅgaucchedavasena vā paricchijjitvā. Accantakhāre udaketi ātapasantāpābhāvena",
  "tika-s0303t:229_8": "atisītabhāvameva sandhāya accantakhāratā vuttā siyā. Na hi taṃ kappasaṇṭhānaudakaṃ",
  "tika-s0303t:229_9": "sampattikaramahāmeghavuṭṭhaṃ pathavīsandhārakaṃ kappavināsaudakaṃ viya khāraṃ bhavituṃ",
  "tika-s0303t:229_10": "arahati, tathā sati pathavīpi vilīyeyyāti. Mahiṃsakaraṭṭhaṃ nāma himavantapadese ekaṃ raṭṭhaṃ.",
  "tika-s0303t:230": "Avīcimahānirayeti saussadaṃ avīcinirayaṃ vuttaṃ. Gaṅgāpiṭṭheti gaṅgātīre.",
  "tika-s0303t:231_0": "Sarantā gacchantīti sarīsapapadassa atthaṃ vadati. Etanti ruppanaṃ. Yathā kaṭhinatā",
  "tika-s0303t:231_1": "pathaviyā paccattalakkhaṇaṃ, evaṃ ruppanaṃ rūpakkhandhassa paccattalakkhaṇaṃ, sabhāvabhūtalakkhaṇanti attho.",
  "tika-s0303t:232_0": "Purimasadisanti purime rūpakkhandhe vuttena sadisaṃ. Taṃ “kinti kāraṇapucchā”tiādinā",
  "tika-s0303t:232_1": "vuttanayeneva veditabbaṃ. Sukhaṃ iṭṭhārammaṇaṃ. Sukhādīnaṃ vedanānaṃ. Paccayatoti",
  "tika-s0303t:232_2": "ārammaṇapaccayato. Ayamatthoti “sukhārammaṇaṃ sukhanti vuccatī”ti ayamattho. Uttarapadalopena",
  "tika-s0303t:232_3": "hesa niddeso. Vedayatīti anubhavati. Vedayitalakkhaṇāti anubhavanalakkhaṇā.",
  "tika-s0303t:233_0": "Nīlapuppheti nīlavaṇṇapupphe. Vatthe vāti nīlavatthe. Vā-saddena vaṇṇadhātuādiṃ saṅgaṇhāti.",
  "tika-s0303t:233_1": "Appanaṃ vā jhānaṃ vāpento. Uppajjanasaññāpīti yaṃ kiñci nīlaṃ rūpāyatanaṃ ārabbha",
  "tika-s0303t:233_2": "uppajjanasaññāpi, yā pakiṇṇakasaññāti vuccati.",
  "tika-s0303t:234_0": "Rūpattāyāti rūpabhāvāya. Yāgumevāti yāgubhāvinameva vatthuṃ. Yāguttāya yāgubhāvāya.",
  "tika-s0303t:234_1": "Pacati nāma puggalo. Evanti yathā yāguādivatthuṃ puriso yāguādiatthāya pacati nipphādeti,",
  "tika-s0303t:234_2": "ayaṃ evaṃ ruppanādisabhāve dhammasamūhe yathāsakaṃ paccayehi abhisaṅkhariyamāne cetanāpadhāno",
  "tika-s0303t:234_3": "dhammasamūho pavattanatthaṃ visesapaccayo hutvā te abhisaṅkharoti niropeti nibbatteti.",
  "tika-s0303t:234_4": "Tenāha “paccayehī”tiādi. Rūpamevāti rūpasabhāvameva, na aññaṃ sabhāvaṃ. Abhisaṅkharotīti",
  "tika-s0303t:234_5": "itarehi paccayadhammehi adhikaṃ suṭṭhu paccayataṃ karoti. “Upagacchati yāpeti āyūhatī”ti",
  "tika-s0303t:234_6": "tasseva vevacanāni. Abhisaṅkharaṇameva hi āyūhanādīni. Nibbattetīti tesaṃ dhammānaṃ",
  "tika-s0303t:234_7": "ruppanādibhāvena nibbattiyā paccayo hotīti attho. Cetayitalakkhaṇassa saṅkhārassāti",
  "tika-s0303t:234_8": "idaṃ saṅkhārakkhandhadhammānaṃ cetanāpadhānattā vuttaṃ. Tathā hi bhagavā suttantabhājanīye",
  "tika-s0303t:234_9": "saṅkhārakkhandhaṃ vibhajantena cetanāva vibhattā.",
  "tika-s0303t:235_0": "Vātiṅgaṇaṃ brahatiphalaṃ. Caturassavallīti tivutālatā. Akhārikanti khārarasarahitaṃ,",
  "tika-s0303t:235_1": "taṃ pana paṇṇaphalādi. Yattha loṇaraso adhiko, taṃ loṇikanti āha “loṇayāgū”tiādi.",
  "tika-s0303t:235_2": "Ambilādibhedaṃ rasaṃ.",
  "tika-s0303t:236_0": "Ākārasaṇṭhānagahaṇavasenāti nīlapītādiākāragahaṇavasena ceva vaṭṭacaturassādisaṇṭhānagahaṇavasena",
  "tika-s0303t:236_1": "ca. Vināpi ākārasaṇṭhānāti ākārasaṇṭhānehi vinā, te ṭhapetvāpi. Paccattabhedagahaṇavasenāti",
  "tika-s0303t:236_2": "tassa tassa ārammaṇassa pabhedagahaṇavasena. Asammohatoti yāthāvato. Viseso visesatthadīpanato,",
  "tika-s0303t:236_3": "aviseso ayaṃ dhammo avisesadīpanato. Tenāha “viseso veditabbo”ti. Jānanañhi avisiṭṭhaṃ,",
  "tika-s0303t:236_4": "taṃ samāsapadato upasaggā visesenti. Tathā hi sañjānanapadaṃ paccabhiññāṇanimittaṃ",
  "tika-s0303t:236_5": "ākāragahaṇamattaṃ bodheti, vijānanapadaṃ tato visiṭṭhavisayagahaṇaṃ. Pajānanapadaṃ",
  "tika-s0303t:236_6": "pana tatopi visiṭṭhataraṃ pakārato avabodhaṃ bodheti. Tenāha “tassāpī”tiādi. Ārammaṇasañjānanamattamevāti",
  "tika-s0303t:236_7": "nīlādibhedassa ārammaṇassa sallakkhaṇamattameva. Avadhāraṇena lakkhaṇapaṭivedhattaṃ",
  "tika-s0303t:236_8": "nivatteti. Tenāha “anicca”ntiādi. Ñāṇasampayuttacittehi vipassantassa vipassanāya",
  "tika-s0303t:236_9": "paguṇabhāve sati ñāṇavippayuttena cittenapi vipassanā hotiyevāti āha “aniccādivasena",
  "tika-s0303t:236_10": "lakkhaṇapaṭivedhañca pāpetī”ti. Paṭivedhanti ca upaladdhimeva vadati, na paṭivijjhanaṃ.",
  "tika-s0303t:236_11": "Tenāha “ussakkitvā panā”tiādi. Ussakkitvāti ussakkāpetvā maggapātubhāvampi pāpeti",
  "tika-s0303t:236_12": "asammohasabhāvattā. Yathā lakkhaṇapaṭivedhakāle sañjānanalakkhaṇavasena saññāṇaanurūpavaseneva",
  "tika-s0303t:236_13": "pavattaṃ, evaṃ viññāṇavijānanavasena vāyaṃ anurūpavaseneva pavattatīti daṭṭhabbaṃ.",
  "tika-s0303t:237_0": "Idāni tamatthaṃ heraññikādiupamāya vibhāvetuṃ “yathā hī”tiādimāha. Hiraññaṃ vuccati",
  "tika-s0303t:237_1": "kahāpaṇaṃ, hiraññajānane niyutto heraññiko. Lokavohāre ajātā asañjātā buddhi etassāti",
  "tika-s0303t:237_2": "ajātabuddhi, bāladārako. Vohārakusalo gāmavāsī puriso gāmikapuriso. Upabhogaparibhogārahattā",
  "tika-s0303t:237_3": "upabhogaparibhogaṃ. Tambakaṃsamayattā kūṭo. Mahāsārattā cheko. Aḍḍhasārattā karaṭo.",
  "tika-s0303t:237_4": "Nihīnasārattā saṇho. Ettha ca yathā heraññiko kahāpaṇaṃ cittādibhāvato uddhaṃ kūṭādibhāvaṃ",
  "tika-s0303t:237_5": "rūpadassanādivasena uppattiṭṭhānatopi jānanto anekākārato jānāti, evaṃ paññā ārammaṇaṃ",
  "tika-s0303t:237_6": "nānappakārato jānāti paṭivijjhati, tāya saddhiṃ pavattamānaviññāṇampi yathāvisayaṃ ārammaṇaṃ jānāti.",
  "tika-s0303t:238": "Evaṃ svāyaṃ nesaṃ jānane viseso aññesaṃ avisayo, buddhānaṃ eva visayoti idaṃ visesaṃ milindapañhena vibhāvetuṃ “tenāhā”tiādimāha, taṃ suviññeyyameva.",
  "tika-s0303t:239_0": "Attasuññānaṃ sabhāvadhammānaṃ dhammamattatāya kathitattā “anattalakkhaṇaṃ kathetvā”ti",
  "tika-s0303t:239_1": "vuttaṃ. Heṭṭhimamaggā ca yadi adhigatā, arahattassa anadhigatattā “ekadesamattenā”ti",
  "tika-s0303t:239_2": "vuttaṃ, taṃ aniccalakkhaṇaṃ dassetuṃ idaṃ pabbamāraddhaṃ, itarāni dve lakkhaṇāni",
  "tika-s0303t:239_3": "tassa parihārabhāvenāti adhippāyo.",
  "tika-s0303t:240_0": "Yasmā panettha “taṃ kiṃ maññatha, bhikkhave”tiādidesanāya tīsu lakkhaṇesu idameva",
  "tika-s0303t:240_1": "padhānabhāvena dassitaṃ, idaṃ appadhānabhāvenāti na sakkā vattuṃ, tasmā “tīṇi lakkhaṇāni",
  "tika-s0303t:240_2": "samodhānetvā dassetumpī”ti vuttaṃ. Apacinātīti apacayagāmidhamme nivatteti ekaṃsato",
  "tika-s0303t:240_3": "apacayagāmipaṭipadāya paripūraṇato. Tenāha “no ācinātī”tiādi. Vaṭṭaṃ vināsetīti vidhamati",
  "tika-s0303t:240_4": "adassanaṃ gameti. Neva cinātīti na vaḍḍheti. Tadevāti taṃ vaṭṭaṃ eva. Vissajjetīti",
  "tika-s0303t:240_5": "chaḍḍeti. Vikiratīti viddhaṃseti. Vidhūpetīti vaṭṭattayasaṅkhātaṃ aggikkhandhaṃ vigatadhūmaṃ",
  "tika-s0303t:240_6": "vigatasantāpaṃ karotīti atthoti āha “nibbāpetī”ti.",
  "tika-s0303t:241_0": "Evaṃ passantiādi anāgāmiphale ṭhitassa ariyasāvakassa aggamaggaphalādhigamāya desanāti",
  "tika-s0303t:241_1": "adhippāyenāha “vaṭṭaṃ vināsetvā ṭhitaṃ mahākhīṇāsavaṃ dassessāmī”ti. Khīṇāsavassa",
  "tika-s0303t:241_2": "anāgatabhāvadassanaṃyeva, sabbā cāyaṃ heṭṭhimā desanā suddhavipassanākathā, sahapaṭhamamaggā",
  "tika-s0303t:241_3": "vā sahavijjūpamadhammā vā vipassanākathāti dassento “ettakena ṭhānenā”tiādimāha.",
  "tika-s0303t:242_0": "Namassantiyeva mahatā gāravabahumānena. Tenāha “namo te purisājaññā”tiādi. Tattha",
  "tika-s0303t:242_1": "nidassanaṃ dassento “āyasmantaṃ nītattheraṃ viyā”ti vatvā tamatthaṃ vibhāvetuṃ “thero”tiādimāha.",
  "tika-s0303t:242_2": "Tattha khuraggeyevāti kesoropanatthaṃ khuradhārāya agge sīse ṭhapite tacapañcakakammaṭṭhānamukhena",
  "tika-s0303t:242_3": "bhāvanaṃ anuyuñjanto arahattaṃ patvā. Brahmavimānāti brahmānaṃ nivāsabhūtā vimānā.",
  "tika-s0303t:243": "Khajjanīyasuttavaṇṇanā niṭṭhitā.",
  "tika-s0303t:244": "8. Piṇḍolyasuttavaṇṇanā",
  "tika-s0303t:245_0": "80. Apakarīyati etenāti apakaraṇaṃ, padaṃ. Apakaraṇaṃ pakaraṇaṃ kāraṇanti atthato",
  "tika-s0303t:245_1": "ekaṃ. Tenāha “kismiñcideva kāraṇe”ti. Nīharitvāti attano samīpacārabhāvato apanetvā.",
  "tika-s0303t:245_2": "Tathākaraṇañca evamete ettakampi appaṭirūpaṃ akatvā āyatiṃ sammā paṭipajjissantīti.",
  "tika-s0303t:245_3": "Laddhabalāti laddhañāṇabalā.",
  "tika-s0303t:246_0": "Ekadvīhikāyāti ekekassa ceva dvinnaṃ dvinnañca īhikā gati upasaṅkamanā ekadvīhikā.",
  "tika-s0303t:246_1": "Tenāha “ekeko ceva dve dve ca hutvā”ti. Puthujjanānaṃ samuditānaṃ nāma kiriyā tādisīpi",
  "tika-s0303t:246_2": "siyāti vuttaṃ “keḷimpi kareyyu”nti. Parikappanavasena sammāsambuddhaṃ uddissa pesalā",
  "tika-s0303t:246_3": "bhikkhūpi evaṃ karontīti.",
  "tika-s0303t:247_0": "Yugandharapabbatādīnaṃ antare sīdantaraṃ samuddaṃ nāma. Tattha kira vāto na vāyati,",
  "tika-s0303t:247_1": "patitaṃ yaṃ kiñcipi sīdantaranadiyaṃ vilīyantā sīdanteva, tasmā taṃ parivāretvā ṭhitā",
  "tika-s0303t:247_2": "yugandharādayopi sīdapabbatā nāma. Taṃ sandhāya vuttaṃ “sīdantare sannisinnaṃ mahāsamuddaṃ",
  "tika-s0303t:247_3": "viyā”ti. Āhārahetūti āmisahetu sappitelādinimittaṃ, tesaṃ paṇāmanā.",
  "tika-s0303t:248": "Pacchimanti nihīnaṃ. Tenāha “lāmaka”nti, lāmakanto idhādhippeto –",
  "tika-s0303t:249": "“Migānaṃ koṭṭhuko anto, pakkhīnaṃ pana vāyaso;",
  "tika-s0303t:250": "Eraṇḍo anto rukkhānaṃ, tayo antā samāgatā”ti. –",
  "tika-s0303t:251_0": "Ādīsu viya. Ulatīti abhicarati. Abhisapanti etenāti abhisāpo. Abhisāpavatthu piṇḍolyaṃ.",
  "tika-s0303t:251_1": "Attho phalaṃ vaso etassāti atthavasaṃ, kāraṇaṃ, tampi tesu atthi, tattha niyuttāti atthavasikā.",
  "tika-s0303t:252": "Anto hadayassa abbhantare anupaviṭṭhā sokavatthūhi.",
  "tika-s0303t:253_0": "Abhijjhāyitāti abhijjhāyanasīlo. Abhiṇhappavattiyā ceva bahulabhāvena ca bahularāgo.",
  "tika-s0303t:253_1": "Pūtibhāvenāti kuthitabhāvena. Byāpādo hi uppajjamāno cittaṃ apagandhaṃ karoti, na",
  "tika-s0303t:253_2": "sucimanuññabhāvaṃ. Bhattanikkhittakāko viyāti idaṃ bhattaṭṭhānassa asaraṇena kākassa",
  "tika-s0303t:253_3": "naṭṭhasatitā paññāyatīti katvā vuttaṃ, na bhattanikkhittatāya. Asaṇṭhitoti asaṇṭhitacitto.",
  "tika-s0303t:253_4": "Kaṭṭhatthanti kaṭṭhena kattabbakiccaṃ.",
  "tika-s0303t:254_0": "Pāpavitakkehi kato, tasmā te anavasesato pahātabbāti dassanatthaṃ. Dvinnaṃ vuttattā",
  "tika-s0303t:254_1": "eko pubbabhāgo, itaro missakoti vattuṃ yuttanti adhippāyena “ettha cā”tiādi vuttaṃ.",
  "tika-s0303t:254_2": "Evaṃ taṃ bhāventassa nirujjhanti evāti ekekamissakatāvasena gahetabbanti porāṇā.",
  "tika-s0303t:254_3": "Upari tiparivaṭṭadesanāya animittasamādhiyeva dīpito. Tenāha “yāvañcida”nti. Niddosoti",
  "tika-s0303t:254_4": "vītarāgādinā niddoso.",
  "tika-s0303t:255": "Piṇḍolyasuttavaṇṇanā niṭṭhitā.",
  "tika-s0303t:256": "9. Pālileyyasuttavaṇṇanā",
  "tika-s0303t:257": "81. Pariyādiṇṇarūpacittāti rāgādīhi pariyādiyitvā khepetvā gahitacittā.",
  "tika-s0303t:258": "Bhagavato cāro vidito paricayavasena. Satthā paribhogaṃ karoti anuggaṇhanto “evaṃ hissa duggatimokkho bhavissatī”ti. Aññatrāti vinā.",
  "tika-s0303t:259_0": "Nāgenāti buddhanāgena aṅkusarahitena. Tato eva ujubhūtena cittena. Īsādantassa naṅgalasadisadantassa",
  "tika-s0303t:259_1": "hatthino evaṃ cittaṃ sameti. Tattha kāraṇamāha “yadeko ramatī vane”ti. Etena kāyavivekena",
  "tika-s0303t:259_2": "ratisāmaññaṃ vadati.",
  "tika-s0303t:260": "Attano dhammatāyāti pakatiyā sayameva.",
  "tika-s0303t:261_0": "Āsavānaṃ khayoti idha arahattaṃ adhippetaṃ, taṃ pana aggamaggānantaramevāti āha “maggānantaraṃ",
  "tika-s0303t:261_1": "arahattaphala”nti. Vicayo desanāpaññā adhippetā, sā ca anekadhā pavattā evāti vuttaṃ",
  "tika-s0303t:261_2": "“vicayaso”ti, anekakkhattuṃ pavattamānāpi vicayo evāti katvā “vicayenā”ti attho vutto.",
  "tika-s0303t:261_3": "Sāsanadhammoti sīlakkhandhādiparidīpano pariyattidhammo. Parivitakko udapādi “cattāro",
  "tika-s0303t:261_4": "satipaṭṭhānā”tiādinā, evaṃ koṭṭhāsato paricchijja desite mayā dhamme katamassa jānanassa",
  "tika-s0303t:261_5": "antarā āsavānaṃ khayo hotīti ekaccassa kaṅkhā hotiyevāti adhippāyo. Diṭṭhi eva samanupassanā",
  "tika-s0303t:261_6": "diṭṭhisamanupassanā. Diṭṭhisaṅkhāroti diṭṭhipaccayo saṅkhāro. Tato eva taṇhāpaccayo",
  "tika-s0303t:261_7": "hotīti vuttaṃ “tatojo so saṅkhāro”ti. Tato taṇhāto so saṅkhāro jātoti catūsu esa",
  "tika-s0303t:261_8": "diṭṭhisaṅkhāro diṭṭhūpanissayo saṅkhāro jāyati. Avijjāsamphassoti avijjāsampayuttasamphasso.",
  "tika-s0303t:261_9": "Evamettha bhagavā saḷāyatananāmarūpaviññāṇāni saṅkhārapakkhikāneva katvā dasseti.",
  "tika-s0303t:262_0": "Ettake ṭhāneti “idha bhikkhave assutavā puthujjano”tiādiṃ katvā yāva “na me bhavissatī”ti",
  "tika-s0303t:262_1": "ettake ṭhāne. Gahitagahitadiṭṭhinti sakkāyadiṭṭhiyā “so attā, so loko”tiādinā pavattaṃ",
  "tika-s0303t:262_2": "sassatadiṭṭhiṃ, no cassaṃ, no ca me siyā”tiādinā pavattaṃ ucchedadiṭṭhinti tathā",
  "tika-s0303t:262_3": "tathā gahitadiṭṭhiṃ. “Iti kho, bhikkhave, sopi saṅkhāro anicco”tiādidesanāya vissajjāpento",
  "tika-s0303t:262_4": "āgato. Tattha tatthevāssa uppannadiṭṭhivivecanato imissā desanāya puggalajjhāsayena",
  "tika-s0303t:262_5": "pavattitatā veditabbā, tevīsatiyā ṭhānesu arahattapāpanena desanāvilāso. Tatojo so",
  "tika-s0303t:262_6": "saṅkhāroti tato vicikicchāya paccayabhūtataṇhāto jāto vicikicchāya sampayutto saṅkhāro.",
  "tika-s0303t:262_7": "Yadi sahajātādipaccayavasena tato taṇhāto jātoti tatojo saṅkhāroti vucceyya, idamayuttanti",
  "tika-s0303t:262_8": "dassento “taṇhāsampayutta…pe… jāyatī”ti codeti. Itaro upanissayakoṭi idhādhippetāti",
  "tika-s0303t:262_9": "dassento “appahīnattā”ti vatvā “yassa hī”tiādinā tamatthaṃ vivarati. Na hi taṇhāya",
  "tika-s0303t:262_10": "vicikicchā sambhavati. Yadi asati sahajātakoṭiyā upanissayakoṭiyā taṇhāpaccayā vicikicchāya",
  "tika-s0303t:262_11": "sambhavo eva. Diṭṭhiyāpīti dvāsaṭṭhidiṭṭhiyāpi. Tenāha “catūsu hī”tiādi. Vīsati sakkāyadiṭṭhiyo",
  "tika-s0303t:262_12": "sassatadiṭṭhiṃ ucchedadiṭṭhiṃ vicikicchañca pakkhipitvā paccekaṃ aniccatāmukhena",
  "tika-s0303t:262_13": "vipassanaṃ dassetvā arahattaṃ pāpetvā desanā niṭṭhāpitāti āha “tevīsatiyā ṭhānesū”tiādi.",
  "tika-s0303t:263": "Pālileyyasuttavaṇṇanā niṭṭhitā.",
  "tika-s0303t:264": "10. Puṇṇamasuttavaṇṇanā",
  "tika-s0303t:265_0": "82. Dissati apadissatīti deso, kāraṇaṃ, tañca kho ñāpakaṃ daṭṭhabbaṃ. Yañhi so jānitukāmo",
  "tika-s0303t:265_1": "ruppanādisabhāvaṃ, paṭhamaṃ pana sarūpaṃ pucchitvā puna tassa viseso pucchitabboti",
  "tika-s0303t:265_2": "paṭhamaṃ “ime nu kho”tiādinā pucchaṃ karoti, idhāpi ca so viseso eva tassa bhikkhuno",
  "tika-s0303t:265_3": "antanti dasseti. Ajānanto viya pucchati tesaṃ hetunti adhippāyo.",
  "tika-s0303t:266_0": "Taṇhāchandamūlakā pabhavattā. Pañcupādānakkhandhāti ettha visesato taṇhupādānassa",
  "tika-s0303t:266_1": "gahaṇaṃ itarassa taggahaṇeneva gahitaṃ tadavinābhāvatoti chandarāgo eva uddhaṭo.",
  "tika-s0303t:266_2": "Idanti tappañhapaṭikkhipanaṃ. Yadipi khandhā upādānehi asahajātāpi honti upādānassa",
  "tika-s0303t:266_3": "anārammaṇabhūtāpi, upādānaṃ pana tehi sahajātameva, tadārammaṇañca hotiyevāti dasseti.",
  "tika-s0303t:266_4": "Na hi asahajātaṃ anārammaṇañca upādānaṃ atthīti. Idāni tamatthaṃ vivaritvā dassetuṃ",
  "tika-s0303t:266_5": "“taṇhāsampayuttasmi”ntiādi vuttaṃ, taṃ suviññeyyameva. Ārammaṇatoti ārammaṇakaraṇato.",
  "tika-s0303t:266_6": "“Evaṃrūpo siya”nti evaṃpavattassa chandarāgassa “evaṃvedano siya”nti evaṃpavattiyā",
  "tika-s0303t:266_7": "abhāvato tattha tattheva natasaṅkhārā bhijjanti, tasmā rūpavedanārammaṇānaṃ chandarāgādīnaṃ",
  "tika-s0303t:266_8": "abhāvato attheva chandarāgavemattatā. Chandarāgassa pahānādivasena chandarāgapaṭisaṃyuttassa",
  "tika-s0303t:266_9": "apucchitattā, “anusandhi na ghaṭiyatī”ti vuttaṃ. Kiñcāpi na ghaṭiyatīti aññasseva",
  "tika-s0303t:266_10": "pucchitattā, tathāpi sānusandhikāva pucchā, tato eva sānusandhikaṃ vissajjanaṃ. Tattha",
  "tika-s0303t:266_11": "kāraṇamāha “tesaṃ tesa”ntiādinā. Tena ajjhāsayānusandhivasena sānusandhikāneva pucchāvissajjanānīti dasseti.",
  "tika-s0303t:267": "Puṇṇamasuttavaṇṇanā niṭṭhitā.",
  "tika-s0303t:268": "Khajjanīyavaggavaṇṇanā niṭṭhitā.",
  "tika-s0303t:269": "9. Theravaggo",
  "tika-s0303t:270": "1. Ānandasuttavaṇṇanā",
  "tika-s0303t:271_0": "83. Paṭiccāti nissayaṃ katvā. “Esohamasmī”ti diṭṭhiggāho, “seyyohamasmī”ti mānaggāho",
  "tika-s0303t:271_1": "ca taṇhāvaseneva hontīti taṇhāpi tathāpavattiyā paccayabhūtā tathāpavatti evāti vuttaṃ",
  "tika-s0303t:271_2": "“asmīti evaṃ pavattaṃ taṇhāmānadiṭṭhipapañcattayaṃ hotī”ti. Daharasaddo bāladārakepi",
  "tika-s0303t:271_3": "pavattatīti tato visesanatthaṃ “yuvā”ti vuttaṃ. Yuvāpi eko amaṇḍanasīloti tato visesanatthaṃ",
  "tika-s0303t:271_4": "“maṇḍanakajātiko”ti vuttaṃ. Tena mukhanimittapaccavekkhaṇassa sabbhāvaṃ dasseti.",
  "tika-s0303t:271_5": "Tanti ādāsamaṇḍalaṃ olokayato. Parammukhaṃ hutvā paññāyeyyāti yadi puratthimadisābhimukhaṃ",
  "tika-s0303t:271_6": "hutvā ṭhitaṃ, mukhanimittampi puratthimadisābhimukhameva hutvā paññāyeyyāti attho.",
  "tika-s0303t:271_7": "Yadipi parassa sadisassa mukhaṃ bhaveyya, tathāpi kāci asadisatā bhaveyyāti vuttaṃ",
  "tika-s0303t:271_8": "“vaṇṇādīhi asadisaṃ hutvā paññāyeyyā”ti. Nibhāsarūpanti paṭibhāsarūpaṃ. Nibhāsarūpaṃ",
  "tika-s0303t:271_9": "tāva kaṃsādimaye pabhassare maṇḍale paññāyatu, udake pana kathanti “kena kāraṇenā”ti",
  "tika-s0303t:271_10": "pucchati. Itaro “mahābhūtānaṃ visuddhatāyā”ti vadanto tatthāpi yathāladdhapabhassarabhāvenevāti",
  "tika-s0303t:271_11": "dasseti. Ettha ca maṇḍanajātiko puriso viya puthujjano, ādāsatalādayo viya pañcakkhandhā,",
  "tika-s0303t:271_12": "mukhanimittaṃ viya “asmī”ti gahaṇaṃ, mukhanimittaṃ upādāya dissamānarūpādi viya “asmī”ti",
  "tika-s0303t:271_13": "sati “ahamasmī”ti “parosmī”tiādayo gāhavisesā. Abhisametoti abhisamito, ayameva vā pāṭho.",
  "tika-s0303t:272": "Ānandasuttavaṇṇanā niṭṭhitā.",
  "tika-s0303t:273": "2. Tissasuttavaṇṇanā",
  "tika-s0303t:274_0": "84. Madhurakaṃ vuccati kāye vibhāranti āha – “madhurakajāto viyāti sañjātagarubhāvo",
  "tika-s0303t:274_1": "viyā”ti. Garubhāve sati lahutā anokāsāva, tathā mudutā kammaññatā cāti vuttaṃ “akammañño”ti.",
  "tika-s0303t:274_2": "“Kāye”ti ānetvā vattabbaṃ. Na pakkhāyantīti pakāsā hutvā na khāyanti. Tenāha “na",
  "tika-s0303t:274_3": "pākaṭā hontī”ti. Upaṭṭhahantīti upatiṭṭhanti. Na dissatīti gahaṇaṃ na gacchati. Mahāvicikicchāti",
  "tika-s0303t:274_4": "aṭṭhavatthukā soḷasavatthukā ca vimati. Na hi uppajjati paripakkakusalamūlattā.",
  "tika-s0303t:275": "Kāmānametaṃ adhivacananti padaṃ uddharitvā yena adhippāyena bhagavatā ninnaṃ pallalaṃ kāmānaṃ nidassanabhāvena ābhataṃ, taṃ adhippāyaṃ vibhāvetuṃ “yathā hī”tiādi vuttaṃ.",
  "tika-s0303t:276": "Tissasuttavaṇṇanā niṭṭhitā.",
  "tika-s0303t:277": "3. Yamakasuttavaṇṇanā",
  "tika-s0303t:278": "85. Diṭṭhi eva diṭṭhigataṃ “gūthagataṃ muttagata”nti yathā. Diṭṭhigataṃ nāma jātaṃ khandhavinimuttassa sattassa gahitattā.",
  "tika-s0303t:279_0": "Kupiteti diṭṭhisaṅkhātarogena kupite. Paggayhāti tesaṃ bhikkhūnaṃ santike viya therassa",
  "tika-s0303t:279_1": "sāriputtassa sammukhā attano laddhiṃ paggayha “evaṃ khvāha”nti evaṃ nicchayena vattuṃ asakkonto.",
  "tika-s0303t:280_0": "Anuyogavattaṃ nāma yena yutto, tassa attano gāhaṃ nijjhānakkhantiyāva yāthāvato pavedanaṃ.",
  "tika-s0303t:280_1": "Therassa anuyoge bhummanti “taṃ kiṃ maññasi, āvuso yamakā”tiādinā therena kathitapucchāya",
  "tika-s0303t:280_2": "bhummaniddeso. Sace taṃ āvusoti idanti “sace taṃ, āvuso”ti evamādikaṃ idaṃ vacanaṃ.",
  "tika-s0303t:280_3": "Etanti yamakattheraṃ. Aññanti arahattaṃ. Vattabbākārena vadanto atthato arahattaṃ",
  "tika-s0303t:280_4": "byākaronto nāma hotīti adhippāyena vadati.",
  "tika-s0303t:281_0": "Etassa paṭhamamaggassāti etassa idāniyeva tiparivaṭṭadesanāvasāne tayā adhigatassa",
  "tika-s0303t:281_1": "paṭhamamaggassa. Catūhi yogehīti attato piyato udāsinato veritoti catūhipi uppajjanaanatthayogehi.",
  "tika-s0303t:282_0": "Upetīti taṇhupayadiṭṭhupayehi upādiyati taṇhādiṭṭhivatthuṃ pappoti. Upādiyatīti daḷhaggāhaṃ",
  "tika-s0303t:282_1": "gaṇhāti. Adhitiṭṭhatīti abhinivissa tiṭṭhati. Kinti? “Attā me”ti. Paccatthikā me",
  "tika-s0303t:282_2": "eteti ete rūpavedanādayo pañcupādānakkhandhā mayhaṃ paccatthikā anatthāvahattāti",
  "tika-s0303t:282_3": "vipassanāñāṇena ñatvā. Vipassanāya yojetvāti vipassanāya khandhe yojetvā.",
  "tika-s0303t:283": "Yamakasuttavaṇṇanā niṭṭhitā.",
  "tika-s0303t:284": "4. Anurādhasuttavaṇṇanā",
  "tika-s0303t:285_0": "86. Tasseva vihārassāti mahāvane yasmiṃ vihāre bhagavā viharati, tasseva vihārassa.",
  "tika-s0303t:285_1": "Imeti aññatitthiyā. Yasmā ayaṃ thero ṭhapanīyaṃ pañhaṃ ṭhapanīyabhāvena na ṭhapesi,",
  "tika-s0303t:285_2": "tasmā. Aññatitthiyā…pe… etadavocuṃ. Tenāha “ekadesena sāsanasamayaṃ jānantā”ti.",
  "tika-s0303t:286_0": "Gahitameva hoti tato pageva siddhattā. Tenāha “tassa mūlattā”ti. Evanti “dukkhañceva",
  "tika-s0303t:286_1": "paññapemi, dukkhassa ca nirodha”nti evaṃ. Vaṭṭavivaṭṭamevāti pañcannaṃ pana khandhānaṃ",
  "tika-s0303t:286_2": "samanupassanāya vasena vaṭṭaṃ, “evaṃ passa”ntiādinā vivaṭṭaṃ kathitameva.",
  "tika-s0303t:287": "Anurādhasuttavaṇṇanā niṭṭhitā.",
  "tika-s0303t:288": "5. Vakkalisuttavaṇṇanā",
  "tika-s0303t:289_0": "87. Nagaramajjhe mahāābādho uppajjīti nagaramajjhena āgacchanto kammasamuṭṭhāno mahanto",
  "tika-s0303t:289_1": "ābādho uppajjati. Samantato adhosīti sabbabhāgena paripphandi. Iriyāpathaṃ yāpetunti",
  "tika-s0303t:289_2": "sayananisajjādibhedaṃ iriyāpathaṃ pavattetuṃ. Nivattantīti osakkanti, parihāyantīti",
  "tika-s0303t:289_3": "attho. Adhigacchantīti vaḍḍhanti. Satthu guṇasarīraṃ nāma navavidhalokuttaradhammādhigamamūlanti",
  "tika-s0303t:289_4": "katvā vuttaṃ “navavidho hi…pe… kāyo nāmā”ti, yathā sattānaṃ kāyo paṭisandhimūlako.",
  "tika-s0303t:290_0": "Kāḷasilāyaṃ katavihāro kāḷasilāvihāro. Maggavimokkhatthāyāti aggamaggavimokkhādhigamāya.",
  "tika-s0303t:290_1": "Devatāti suddhāvāsadevatā. Alāmakaṃ nāma puthujjanakālakiriyāya abhāvato. Tenāha",
  "tika-s0303t:290_2": "“thero kirā”tiādi. Ekaṃ dve ñāṇānīti ekaṃ dve paccavekkhaṇañāṇāni sabhāvato avassaṃ",
  "tika-s0303t:290_3": "uppajjanti, ayaṃ dhammatā. Maggaphalanibbānapaccavekkhaṇāni taṃtaṃmaggavuṭṭhāne uppajjanti",
  "tika-s0303t:290_4": "eva. Ekaṃ dveti vacanaṃ uppannabhāvadassanatthaṃ vuttaṃ.",
  "tika-s0303t:291": "Dhūmāyanabhāvo dhūmākāratā, tathā timirāyanabhāvo.",
  "tika-s0303t:292": "Vakkalisuttavaṇṇanā niṭṭhitā.",
  "tika-s0303t:293": "6. Assajisuttavaṇṇanā",
  "tika-s0303t:294_0": "88. Passambhitvāti nirodhetvā. No ca svāhanti no ca su ahaṃ. Parihāyi kuppadhammattā.",
  "tika-s0303t:294_1": "Etanti samādhimattasāraṃ, sīlamatte pana vattabbameva natthi. Kathaṃ hotīti kathaṃ",
  "tika-s0303t:294_2": "abhinandanā hoti. Dukkhaṃ patvāti dukkhuppattihetu sukhaṃ pattheti “evaṃ me dukkhapariḷāho",
  "tika-s0303t:294_3": "na bhavissatī”ti. Yadaggenāti yena bhāgena. “Dukkhaṃ patthetiyevā”ti vatvā tattha",
  "tika-s0303t:294_4": "kāraṇamāha “sukhavipariṇāmena hī”tiādi. Sukhaviparivatte sukhavipariṇāmadukkhaṃ,",
  "tika-s0303t:294_5": "tasmā sukhaṃ abhinandanto atthato dukkhaṃ abhinandati nāma.",
  "tika-s0303t:295": "Assajisuttavaṇṇanā niṭṭhitā.",
  "tika-s0303t:296": "7. Khemakasuttavaṇṇanā",
  "tika-s0303t:297_0": "89. Attaniyanti diṭṭhigatikaparikappitassa attano santakaṃ. Tenāha “attano parikkhārajāta”nti.",
  "tika-s0303t:297_1": "Taṇhāmāno adhigato arahattassa anadhigatattā, no diṭṭhimāno adhigato, tathā kāmarāgabyāpādāpi.",
  "tika-s0303t:297_2": "Anāgāmī kira khemakatthero, “sakadāgāmī”ti keci vadanti. Sandhāvanikāyāti sañcaraṇena.",
  "tika-s0303t:297_3": "Tenāha “punappunaṃ gamanāgamanenā”ti. Catukkhattuṃ gamanāgamanenāti catukkhattuṃ",
  "tika-s0303t:297_4": "gamanena ca āgamanena ca. Tenāha – “taṃ divasaṃ dviyojanaṃ addhānaṃ āhiṇḍī”ti. Ñatvāti",
  "tika-s0303t:297_5": "ajjhāsayaṃ ñatvā. Theroti khemakatthero.",
  "tika-s0303t:298": "Rūpameva asmīti vadatīti rūpakkhandhameva “asmī”ti gāhassa vatthuṃ katvā vadati. Adhigato taṇhāmāno.",
  "tika-s0303t:299": "Aṇusahagatoti aṇubhāvaṃ gato. Tenāha “sukhumo”ti. Tayo khārā viya tisso anupassanā cittasaṃkilesassa visodhanato. Sīlagandhādīhi guṇagandhehi.",
  "tika-s0303t:300_0": "Kathetunti uddesavasena kathetuṃ. Pakāsetunti niddesavasena tamatthaṃ pakāsetuṃ.",
  "tika-s0303t:300_1": "Jānāpetunti kāraṇavasena jānāpetuṃ. Patiṭṭhāpetunti kathāpetuṃ. Vivaṭaṃ kātunti udāharaṇaṃ",
  "tika-s0303t:300_2": "vaṇṇetvā pākaṭaṃ kātuṃ. Suvibhattaṃ kātunti anvayato byatirekato suṭṭhu, vibhattaṃ",
  "tika-s0303t:300_3": "kātuṃ. Uttānakaṃ kātunti upanayanigamehi tamatthaṃ vibhūtaṃ kātuṃ. Aññena nīhārenāti",
  "tika-s0303t:300_4": "vipassanāvimuttena cittābhinīhārena.",
  "tika-s0303t:301": "Khemakasuttavaṇṇanā niṭṭhitā.",
  "tika-s0303t:302": "8. Channasuttavaṇṇanā",
  "tika-s0303t:303": "90. Makkhīti guṇamakkhanalakkhaṇena makkhena samannāgato. Paḷāsīti yugaggāhalakkhaṇena paḷāsena samannāgato. Etaṃ avocāti “ovadantu maṃ…pe… passeyya”nti etaṃ avoca.",
  "tika-s0303t:304_0": "Theranti channattheraṃ. Attano duggahaṇena kañci upārambhampi kareyya. Tena vuttaṃ",
  "tika-s0303t:304_1": "“evaṃ kira nesaṃ ahosī”tiādi. Niddosamevassa katvāti ādito anurūpattameva katvā saddhammaṃ kathessāmāti.",
  "tika-s0303t:305_0": "Paritassanā upādānanti bhayaparitassanā diṭṭhupādānaṃ. Anattani sati anattakatāni",
  "tika-s0303t:305_1": "kammāni kamattānaṃ phusissantīti bhayaparitassanā ceva diṭṭhupādānañca uppajjati.",
  "tika-s0303t:305_2": "Paṭinivattatīti yathāraddhavipassanāto paṭinivattati, nāsakkhīti attho. Kasmā panetassa",
  "tika-s0303t:305_3": "vipassanamanuyuñjantassa evaṃ ahosīti tattha kāraṇaṃ vadati “ayaṃ kirā”tiādinā. Evanti",
  "tika-s0303t:305_4": "“ko nu kho me attā”ti evaṃ na hoti. Tāvatikā vissatthīti “mayhaṃ dhammaṃ desetū”ti",
  "tika-s0303t:305_5": "vuttavissāso atthīti attho. Idaṃ kaccānasatthaṃ addasāti yojanā. “Dvayanissito, kaccāna,",
  "tika-s0303t:305_6": "loko”tiādi diṭṭhiviniveṭhanā. “Ete te, kaccāna, ubho ante anupagammā”tiādi buddhabaladīpanā.",
  "tika-s0303t:306": "Channasuttavaṇṇanā niṭṭhitā.",
  "tika-s0303t:307": "9-10. Rāhulasuttādivaṇṇanā",
  "tika-s0303t:308": "91-92. Etāni suttāni. Idhāgatānīti imasmiṃ vagge ānītāni saṅgītikārehīti.",
  "tika-s0303t:309": "Rāhulasuttādivaṇṇanā niṭṭhitā.",
  "tika-s0303t:310": "Theravaggavaṇṇanā niṭṭhitā.",
  "tika-s0303t:311": "10. Pupphavaggo",
  "tika-s0303t:312": "1. Nadīsuttavaṇṇanā",
  "tika-s0303t:313": "93. Pabbateyyāti pabbatato āgatā. Tato eva ohārinī. Tenassā caṇḍasotataṃ dasseti. Dūraṃ gacchatīti dūraṅgamā. Tenassā mahoghataṃ dasseti.",
  "tika-s0303t:314": "Soteti vaṭṭasote. Catūhi gāhehīti “rūpaṃ attato samanupassatī”tiādinayappavattehi catūhi gāhehi. Palujjanattāti chinnattā. Sokādibyasanappattīti sokādianatthuppatti.",
  "tika-s0303t:315": "Nadīsuttavaṇṇanā niṭṭhitā.",
  "tika-s0303t:316": "2. Pupphasuttavaṇṇanā",
  "tika-s0303t:317_0": "94. Vivadatīti vivādaṃ karoti. Vadantoti ayathāsabhāvena vadanto. Vivadati dhammatāya",
  "tika-s0303t:317_1": "viruddhaṃ katvā vadati. Lokadhammoti lujjanasabhāvadhammo. Ko pana soti āha “khandhapañcaka”nti.",
  "tika-s0303t:317_2": "Tenāha “taṃ hī”tiādi. Kathaṃ karomīti kena pakārenāhaṃ bālaṃ ajānantaṃ karomi. Tenāha",
  "tika-s0303t:317_3": "“mayhaṃ hī”tiādi. Tathā cāha “akkhāto vo mayā maggo”tiādi. “Tayo lokā kathitā”ti",
  "tika-s0303t:317_4": "vatvā taṃ vivarituṃ “nāhaṃ, bhikkhave”tiādimāha.",
  "tika-s0303t:318": "Pupphasuttavaṇṇanā niṭṭhitā.",
  "tika-s0303t:319": "3. Pheṇapiṇḍūpamasuttavaṇṇanā",
  "tika-s0303t:320": "95. Kenaci kāraṇena yujjhitvā gahetuṃ na sakkāti ayujjhā nāma. Nivattanaṭṭhāneti udakappavāhassa nivattitaṭṭhāne.",
  "tika-s0303t:321_0": "Anusotāgamaneti anusotaṃ āgamanahetu, “anusotāgamanenā”ti vā pāṭho. Anupubbena pavaḍḍhitvāti",
  "tika-s0303t:321_1": "tattha tattha uṭṭhitānaṃ khuddakamahantānaṃ pheṇapiṇḍānaṃ saṃsaggena pakārato vuddhiṃ",
  "tika-s0303t:321_2": "patvā. Āvaheyyāti ānetvā vaheyya. Kāraṇena upaparikkheyyāti ñāṇena vīmaṃseyya. “Sāro",
  "tika-s0303t:321_3": "nāma kiṃ bhaveyyā”ti vatvā sabbaso tadabhāvaṃ dassento “vilīyitvā viddhaṃseyyevā”ti",
  "tika-s0303t:321_4": "āha. Tena rūpampi nissāratāya bhijjatevāti dasseti. Yathā hi aniccatāya asāratāsiddhi,",
  "tika-s0303t:321_5": "evaṃ asāratāyapi aniccatāsiddhīti aniccatāya eva niccasāraṃ thirabhāvasāraṃ dhuvasāraṃ",
  "tika-s0303t:321_6": "sāmīnivāsīkārakabhūtassa attano vase pavattanampettha natthīti āha “rūpampi…pe… nissāramevā”ti.",
  "tika-s0303t:321_7": "Soti pheṇapiṇḍo. Gahitopi upāyena tamatthaṃ na sādheti anarahattā. Anekasandhighaṭito",
  "tika-s0303t:321_8": "tathā tathā ghaṭito hutvā.",
  "tika-s0303t:322": "Byāmamattampi etarahi manussānaṃ vasena. Avassameva bhijjati taraṅgabbhāhataṃ hutvā.",
  "tika-s0303t:323_0": "Tasmiṃ tasmiṃ udakabindumhi patite. Udakatalanti udakapiṭṭhiṃ. Aññato patantaṃ udakabinduṃ.",
  "tika-s0303t:323_1": "Udakajallanti santānakaṃ hutvā ṭhitaṃ udakamalaṃ. Tañhi saṃkaḍḍhitvā tato udakaṃ",
  "tika-s0303t:323_2": "puṭaṃ karoti, tasmiṃ puṭe pubbuḷasamaññā. Vatthunti cakkhādivatthuṃ. Ārammaṇanti",
  "tika-s0303t:323_3": "rūpādiārammaṇaṃ. Kilesajallanti purimasiddhaṃ, paṭilabbhamānaṃ vā kilesamalaṃ. Phassasaṅghaṭṭananti",
  "tika-s0303t:323_4": "phassasamodhānaṃ. Pubbuḷasadisā muhuttaramaṇīyatāya. Yasmā ghammakāle sūriyātapasantāpābhinibbattarasmijālanipāte",
  "tika-s0303t:323_5": "tādise bhūmipadese ito cito samuggatavātavegasamuddhaṭaviruḷhasaṅkhātesu paribbhamantesu",
  "tika-s0303t:323_6": "aṇuparamāṇutajjārippakāresu bhūtasaṅghātesu marīcisamaññā, tasmā sabbaso sāravirahitāti",
  "tika-s0303t:323_7": "vuttaṃ “saññāpi asārakaṭṭhena marīcisadisā”ti. Yasmā ca passantānaṃ yebhuyyena udakākārena",
  "tika-s0303t:323_8": "khāyati, tasmā “gahetvā pivituṃ vā”tiādi vuttaṃ. Nīlādianubhavanatthāyāti nīlādiārammaṇassa",
  "tika-s0303t:323_9": "anubhavanatthāya. Phandatīti phandanākārappattā viya hoti appahīnataṇhassa puggalassa.",
  "tika-s0303t:323_10": "Vippalambheti appahīnavipallāsaṃ puggalaṃ. Tenāha “idaṃ nīlaka”ntiādi. Saññāvipallāsato",
  "tika-s0303t:323_11": "hi cittavipallāso, tato diṭṭhivipallāsoti. Vippalambhanenāti vippakāravaseneva ārammaṇassa",
  "tika-s0303t:323_12": "lambhanena. Vippakāravasena hi etaṃ lambhanaṃ, yadidaṃ anudakameva udakaṃ katvā dassanaṃ",
  "tika-s0303t:323_13": "anagarameva nagaraṃ katvā gandhabbanāṭakādidassanaṃ.",
  "tika-s0303t:324_0": "Kukkukaṃ vuccati kadalikkhandhassa sabbapattavaṭṭīnaṃ abbhantare daṇḍakanti āha “akukkukajātanti",
  "tika-s0303t:324_1": "anto asañjātaghanadaṇḍaka”nti. Na tathā hotīti yadatthāya upanītaṃ, tadatthāya na",
  "tika-s0303t:324_2": "hoti. Nānālakkhaṇoti nānāsabhāvo. Saṅkhārakkhandhovāti eko saṅkhārakkhandhotveva vuccati.",
  "tika-s0303t:325_0": "Assāti purisassa. Apagatapaṭalapiḷakanti apagatapaṭaladosañceva apagatapiḷakadosañca.",
  "tika-s0303t:325_1": "Asārabhāvadassanasamatthanti asārassa asārabhāvadassanasamatthaṃ. Ittarāti parittakālā,",
  "tika-s0303t:325_2": "na ciraṭṭhitikā. Tenāha “lahupaccupaṭṭhānā”ti. Aññadeva ca āgamanakāle cittanti idañca",
  "tika-s0303t:325_3": "oḷārikavaseneva vuttaṃ. Tathā hi ekaccharakkhaṇe anekakoṭisatasahassasaṅkhāni cittāni",
  "tika-s0303t:325_4": "uppajjitvā nirujjhanti. Māyāya dassitaṃ rūpaṃ māyāti vuttaṃ. Yaṃkiñcideva kapāliṭṭhakapāsāṇavālikādiṃ.",
  "tika-s0303t:325_5": "Vañcetīti asuvaṇṇameva suvaṇṇanti, amuttameva muttātiādinā vañceti. Nanu ca saññāpi",
  "tika-s0303t:325_6": "marīci viya vippalambheti vañceti, idampi viññāṇaṃ māyā viya vañcetīti ko imesaṃ",
  "tika-s0303t:325_7": "visesoti? Vacanattho nesaṃ sādhāraṇo. Tathāpi saññā anudakaṃyeva udakaṃ katvā gāhāpentī,",
  "tika-s0303t:325_8": "apurisaññeva purisaṃ katvā gāhāpentī vippalambhanavasena appavisayā, viññāṇaṃ pana",
  "tika-s0303t:325_9": "yaṃ kiñci ataṃsabhāvaṃ taṃ katvā dassentī māyā viya mahāvisayā. Tenāha “yaṃkiñcidevā”tiādi.",
  "tika-s0303t:325_10": "Evampīti ativiya lahuparivattibhāvenapi māyāsadisanti.",
  "tika-s0303t:326": "Desitāti evaṃ desitā pheṇapiṇḍādiupamāhi.",
  "tika-s0303t:327_0": "Bhūri vuccati pathavī, saṇhaṭṭhena vipulaṭṭhena ca bhūrisadisapaññatāya bhūripañño.",
  "tika-s0303t:327_1": "Tenāha “saṇhapaññena cevā”tiādi. Kimigaṇādīnanti ādi-saddena anekagijjhādike saṅgaṇhāti.",
  "tika-s0303t:327_2": "Paveṇīti dhammapabandho. Bālalāpinī “ahaṃ mamā”tiādinā. Sesadhātuyo gahetvāva bhijjati",
  "tika-s0303t:327_3": "ekuppādekanirodhattā, vatthurūpanissayapaccayattā “aya”nti na visuṃ gahitaṃ. Vadhabhāvatoti",
  "tika-s0303t:327_4": "vadhassa maraṇassa atthibhāvato. Saraṇanti paṭisaraṇaṃ.",
  "tika-s0303t:328": "Pheṇapiṇḍūpamasuttavaṇṇanā niṭṭhitā.",
  "tika-s0303t:329": "4-6. Gomayapiṇḍasuttādivaṇṇanā",
  "tika-s0303t:330_0": "96-98. Sassataṃ sabbakālaṃ yāva kappavuṭṭhānā hontīti sassatiyo, sineruādayo. Tāhi",
  "tika-s0303t:330_1": "samaṃ samakālaṃ. Anenāti bhagavatā. Nayidanti ettha ya-kāro padasandhikaro, idanti",
  "tika-s0303t:330_2": "nipātapadaṃ. Taṃ pana yena yena sambandhīyati, taṃ tiliṅgova hotīti “ayaṃ maggabrahmacariyavāso”ti",
  "tika-s0303t:330_3": "vuttaṃ. “Na paññāyeyyā”ti vatvā tamatthaṃ vivarituṃ “maggo hī”tiādi vuttaṃ. Vivaṭṭentoti",
  "tika-s0303t:330_4": "vinivaṭṭento appavattiṃ karonto.",
  "tika-s0303t:331": "Rājadhānīti rañño nivāsanagaraṃ. Suttamayanti cittavaṇṇavaṭṭikāmayaṃ.",
  "tika-s0303t:332": "Gomayapiṇḍasuttādivaṇṇanā niṭṭhitā.",
  "tika-s0303t:333": "7. Gaddulabaddhasuttavaṇṇanā",
  "tika-s0303t:334_0": "99. Yaṃ mahāsamuddoti ettha yanti samayassa paccāmasanaṃ. Bhummatthe cetaṃ paccattavacananti",
  "tika-s0303t:334_1": "āha “yasmiṃ samaye”ti. So ca samayo ayanti dassento “pañcame sūriye uṭṭhite”ti āha.",
  "tika-s0303t:334_2": "Paricchedaṃ na vadāmi paricchedakārikāya aggamaggavijjāya anadhigatattā. Sunakho",
  "tika-s0303t:334_3": "viya vaṭṭanissito bālo asavasabhāvato. Gaddulo viya diṭṭhibandho. Sakkāyo tassa asavasabhāvato.",
  "tika-s0303t:334_4": "Puthujjanassa sakkāyānuparivattananti “santāne sattavohāro”ti taṃ tato aññaṃ katvā bhedena niddeso.",
  "tika-s0303t:335": "Gaddulabaddhasuttavaṇṇanā niṭṭhitā.",
  "tika-s0303t:336": "8. Dutiyagaddulabaddhasuttavaṇṇanā",
  "tika-s0303t:337_0": "100. Diṭṭhigaddulanissitāyāti sahajātādipaccayavasena diṭṭhigaddulanissitāya nissāyeva",
  "tika-s0303t:337_1": "pavattati tato attānaṃ vivecetuṃ asakkuṇeyyattā. Cittasaṃkilesenevāti dasavidhakilesavatthuvasena",
  "tika-s0303t:337_2": "cittassa saṃkiliṭṭhabhāvena. Ariyamaggādhigamanena cittassa vodānattā vodāyanti visujjhanti.",
  "tika-s0303t:338_0": "Vicaraṇacittanti gahetvā vicaraṇavasena vicaraṇacittaṃ. Saṅkhānāmāti evaṃnāmakā.",
  "tika-s0303t:338_1": "Brāhmaṇapāsaṇḍikāti jātiyā brāhmaṇā, channavutiyā pāsaṇḍesu taṃ saṅkhāsaññitaṃ pāsaṇḍaṃ",
  "tika-s0303t:338_2": "paggayha vicaraṇakā. Paṭakoṭṭhakanti dussāpaṇakaṃ. Dassentāti yathāgatikammavipākacittataṃ",
  "tika-s0303t:338_3": "dassentā. Taṃ cittanti taṃ paṭakoṭṭhakacittaṃ gahetvā vicaranti. Cintetvā katattāti",
  "tika-s0303t:338_4": "“imassa rūpassa evaṃ hatthapādā, evaṃ mukhaṃ likhitabbaṃ, evaṃ ākāravatthaggahaṇāni,",
  "tika-s0303t:338_5": "evaṃ kiriyāvisesā, evaṃ kiriyāvibhāgaṃ, sattavisesānaṃ vibhāgaṃ kātabba”nti tassa",
  "tika-s0303t:338_6": "ubbattanakhipanapavattanādipayojanañcāti sabbametaṃ tathā cintetvā katattā cittena",
  "tika-s0303t:338_7": "manasā cintitaṃ nāma. Upāyapariyesanacittanti “hatthapādā evaṃ likhitabbā”tiādinā",
  "tika-s0303t:338_8": "yathāvuttaupāyassa ceva pubbe pavattassa bhūmiparikammavaṇṇadhātusammāyojanupāyassa",
  "tika-s0303t:338_9": "ca vasena pavattaṃ cittaṃ. Tatopi cittataranti tato cittakammatopi cittataraṃ cittakārena",
  "tika-s0303t:338_10": "cintitappakārānaṃ sabbesaṃyeva cittakamme anipphajjanato. Kammacittenāti kammaviññāṇena.",
  "tika-s0303t:338_11": "Kammacittenāti vā kammassa cittabhāvena. So kammassa vicittabhāvo taṇhāvasena jāyatīti",
  "tika-s0303t:338_12": "veditabbo. Svāyamattho aṭṭhasālinīṭīkāyaṃ vibhāvito. Evaṃ cittāti evaṃ cittarūpavisesā.",
  "tika-s0303t:338_13": "Yoniṃ upanetīti taṃ taṃ aṇḍajādibhedaṃ yonivisesaṃ pāpeti vaṇṇaviseso viya phalikamaṇikaṃ.",
  "tika-s0303t:338_14": "Na hi visesā hitavicittasāmatthiyakammaṃ yoniṃ upaneti, tassa tassa vipākuppattiyā",
  "tika-s0303t:338_15": "paccayo hoti. Yonimūlako tesaṃ cittabhāvoti yaṃ yaṃ yoniṃ kammaṃ satte upaneti, taṃtaṃyonimūlako",
  "tika-s0303t:338_16": "tesaṃ sattānaṃ cittavicittabhāvo. Tenāha “yoniupagatā”tiādi. Sadisacittāva sadisacittabhāvā",
  "tika-s0303t:338_17": "eva. Itītiādi vuttasseva atthassa uppaṭipāṭiyā nigamanaṃ.",
  "tika-s0303t:339_0": "Tiracchānagatacittabhāvato cittasseva savisesaṃ cittabhāvakaraṇaṃ dassetuṃ “apicā”tiādi",
  "tika-s0303t:339_1": "vuttaṃ. Tattha cittaṃ nāmetaṃ cittatarameva veditabbanti sambandho. Sahajātadhammacittatāyāti",
  "tika-s0303t:339_2": "rāgādisaddhādidhammavicittabhāvena. Bhūmicittatāyāti adhiṭṭhānacittatāya. Kammanānattaṃ",
  "tika-s0303t:339_3": "mūlaṃ kāraṇaṃ etesanti kammanānattamūlakā, tesaṃ. Liṅganānattaṃ itthiliṅgādinānattavasena",
  "tika-s0303t:339_4": "ceva taṃtaṃsaṇṭhānanānattavasena ca veditabbaṃ. Saññānānattaṃ itthipurisadevamanussādisaññānānattavasena.",
  "tika-s0303t:339_5": "Vohāranānattaṃ tissotiādivohāranānattavasena. Cittānaṃ vicittānaṃ. Taṃtaṃvohāranānattampi",
  "tika-s0303t:339_6": "citteneva paññapīyati. Raṅgajātarūpasamuṭṭhāpanādinā vatthaṃ rañjayatīti rajako,",
  "tika-s0303t:339_7": "vaṇṇakāro. Puthujjanassa attabhāvasaññitarūpasamuṭṭhāpanatā niyatā ekantikāti puthujjanaggahaṇaṃ.",
  "tika-s0303t:339_8": "“Abhirūpaṃ rūpaṃ samuṭṭhāpetī”ti ānetvā sambandho.",
  "tika-s0303t:340": "Dutiyagaddulabaddhasuttavaṇṇanā niṭṭhitā.",
  "tika-s0303t:341": "9. Vāsijaṭasuttavaṇṇanā",
  "tika-s0303t:342_0": "101. Atthassāti hitassa. Asādhikā “bhāvanānuyogaṃ ananuyuttassā”ti ananuyuttassa",
  "tika-s0303t:342_1": "vuttattā. Itarāti sukkapakkhaupamā. Sādhikā bhāvanāyogassa anuyuttattā. Tañhi tassa",
  "tika-s0303t:342_2": "sādhikā veditabbā. Sambhāvanattheti paramatthasambhāvane. Evañhi kaṇhapakkhepi apisaddaggahaṇaṃ",
  "tika-s0303t:342_3": "samatthitaṃ hoti. Sambhāvanattheti vā parikappanattheti attho. Saṅkhātabbe atthe",
  "tika-s0303t:342_4": "aniyamato vuccamāne saṅkhāto aniyamattho vāsaddo vattabboti “aṭṭha vā”tiādi vuttaṃ.",
  "tika-s0303t:342_5": "Ūnādhikānīti ūnānipi adhikānipi kiñcāpi honti, ekaṃso pana gahetabboti “aṭṭha vā",
  "tika-s0303t:342_6": "dasa vā dvādasa vā”ti vuttaṃ. Evaṃ vacanaṃ sandhāya “vacanasiliṭṭhatāyā”tiādi vuttaṃ.",
  "tika-s0303t:342_7": "Pādanakhasikhāhi akopanavasena sammā adhisayitāni. Utunti uṇhautuṃ kāyusmāvasena.",
  "tika-s0303t:342_8": "Tenāha “usmīkatānī”ti. Bhāvitānīti kukkuṭavāsanāya vāsitāni. Sammāadhisayanāditividhakiriyākaraṇena",
  "tika-s0303t:342_9": "imaṃ appamādaṃ katvā. Sotthinā abhinibbhijjitunti anantarāyena tato nikkhamituṃ.",
  "tika-s0303t:342_10": "Idāni tamatthaṃ vivaranto “te hī”tiādimāha. Sayampīti aṇḍāni. Pariṇāmanti paripakkaṃ",
  "tika-s0303t:342_11": "bahinikkhamanayoggataṃ.",
  "tika-s0303t:343_0": "Tanti opammasampaṭipādanaṃ. Evanti idāni vuccamānākārena. Atthenāti upameyyatthena.",
  "tika-s0303t:343_1": "Saṃsanditvā sammā yojetvā. Sampayuttadhammavasena ñāṇassa tikkhādibhāvo veditabbo.",
  "tika-s0303t:343_2": "Ñāṇassa hi sabhāvato satinepakkato ca tikkhabhāvo, samādhivasena sūrabhāvo, saddhāvasena",
  "tika-s0303t:343_3": "vippasannabhāvo, vīriyavasena pariṇāmabhāvo. Pariṇāmakāloti balavavipassanākālo.",
  "tika-s0303t:343_4": "Vaḍḍhitakāloti vuṭṭhānagāminivipassanākālo. Anulomaṭṭhānassa hi vipassanā gahitagabbhā",
  "tika-s0303t:343_5": "nāma tadā maggagabbhassa gahitattā. Tajjātikanti tassa vipassanānuyogassa anurūpaṃ.",
  "tika-s0303t:343_6": "Satthāpi gāthāya avijjaṇḍakosaṃ paharati bhindāpeti.",
  "tika-s0303t:344_0": "Olambakasaṅkhātanti olambakasuttasaṅkhātaṃ. Palanti tassa suttassa nāmaṃ. Dhāretvāti",
  "tika-s0303t:344_1": "dārūnaṃ heyyādijānanatthaṃ upanetvā. Dārūnaṃ gaṇḍaṃ haratīti palagaṇḍoti etena palena",
  "tika-s0303t:344_2": "gaṇḍahāro “palagaṇḍo”ti pacchimapade uttarapadalopena niddesoti dasseti. Gahaṇaṭṭhāneti",
  "tika-s0303t:344_3": "hatthena gahetabbaṭṭhāne. Sammadeva khepīyanti etena kāyaduccaritādīnīti saṅkhepo,",
  "tika-s0303t:344_4": "tena. Vipassanaṃ anuyuñjantassa puggalasseva divase divase āsavānaṃ parikkhayo idha",
  "tika-s0303t:344_5": "“vipassanāyānisaṃso”ti adhippeto. Hemantikena karaṇabhūtena. Bhummatthe vā etaṃ karaṇavacanaṃ,",
  "tika-s0303t:344_6": "hemantiketi attho. Paṭippassambhantīti paṭippassaddhaphalāni honti. Tenāha “pūtikāni bhavantī”ti.",
  "tika-s0303t:345_0": "Mahāsamuddo viya sāsanaṃ sabhāvagambhīrabhāvato. Nāvā viya yogāvacaro mahoghuttaraṇato.",
  "tika-s0303t:345_1": "Pariyādānaṃ viyāti parito aparipūraṇaṃ viya. Khajjamānānanti saṅkhādantena viya udakena",
  "tika-s0303t:345_2": "khepiyamānānaṃ bandhanānaṃ. Tanubhāvoti pariyuṭṭhānuppattiyā asamatthatāya dubbalabhāvo.",
  "tika-s0303t:345_3": "Vipassanāñāṇapītipāmojjehīti vipassanāñāṇasamuṭṭhitehi pītipāmojjehi. Okkhāyamāne",
  "tika-s0303t:345_4": "pakkhāyamāneti vividhapaṭipattiyā ukkhāyamāne paṭisaṅkhānupassanāya pakkhāyamāne.",
  "tika-s0303t:345_5": "Dubbalatā dīpitā “appakasireneva saṃyojanāni paṭippassambhanti, pūtikāni bhavantī”ti vuttattā.",
  "tika-s0303t:346": "Vāsijaṭasuttavaṇṇanā niṭṭhitā.",
  "tika-s0303t:347": "10. Aniccasaññāsuttavaṇṇanā",
  "tika-s0303t:348_0": "102. Bhāventassāti vipassanāya maggaṃ bhāventassa uppannasaññā. Tenāha – “sabbaṃ",
  "tika-s0303t:348_1": "kāmarāgaṃ pariyādiyatī”tiādi. Santānetvāti kasanaṭṭhānaṃ sabbaso vitanetvā pattharitvā.",
  "tika-s0303t:348_2": "Kilesāti upakkilesappabhedā kilesā. Aniccasaññāñāṇenāti aniccasaññāsahagatena ñāṇena.",
  "tika-s0303t:349_0": "Lāyananti lāyanaṃ viya nayanaṃ viya nicchoṭanaṃ viya ca aniccasaññāñāṇaṃ. Iminā atthenāti",
  "tika-s0303t:349_1": "iminā yathāvuttena pāḷiyā atthena, upamā saṃsandetabbāti ettha pabbajalāyako viya",
  "tika-s0303t:349_2": "yogāvacaro. Lāyanādinā tassa tattha katakiccatāya parituṭṭhi viya imassa kilese sabbaso",
  "tika-s0303t:349_3": "chinditvā phalasamāpattisukhena kālassa vītināmanā.",
  "tika-s0303t:350_0": "Kūṭaṃ gacchantīti pārimantena kūṭaṃ gacchanti. Kūṭaṃ pavisanabhāvenāti kūṭacchiddaṃ",
  "tika-s0303t:350_1": "aggena pavisanavasena. Samosaritvāti chidde anupavisanavasena ca āhacca avaṭṭhānena",
  "tika-s0303t:350_2": "ca samosaritvā ṭhitā. Kūṭaṃ viya aniccasaññā aniccānupassanāvasena avaṭṭhānassa mūlabhāvato.",
  "tika-s0303t:350_3": "Gopānasiyo viya catubhūmakakusalā dhammā aniccasaññāmūlakattā. Kūṭaṃ aggaṃ sabbagopānasīnaṃ",
  "tika-s0303t:350_4": "tathāadhiṭṭhānassa padhānakāraṇattā. Aniccasaññā aggāti etthāpi eseva nayo. Aniccasaññā",
  "tika-s0303t:350_5": "lokiyāti idaṃ aniccasaññānupassanaṃ sandhāya vuttaṃ. Aniccānupassanāmukhena adhigataariyamagge",
  "tika-s0303t:350_6": "uppannasaññā aniccasaññāti vattabbataṃ labhatīti “aniccasaññā, bhikkhave, bhāvitā",
  "tika-s0303t:350_7": "bahulīkatā sabbaṃ kāmarāgaṃ pariyādiyatī”tiādi vuttaṃ. Tathā hi dhammasaṅgahe “yasmiṃ",
  "tika-s0303t:350_8": "samaye lokuttaraṃ saññaṃ bhāvetī”tiādinā saññāpi uddhaṭā. Sabbāsu upamāsūti mūlasantānaupamādīsu",
  "tika-s0303t:350_9": "pañcasu upamāsu. Purimāhīti kassakapabbajalāyanaambapiṇḍiupamāhi aniccasaññāya kiccaṃ",
  "tika-s0303t:350_10": "vuttaṃ mūlasantānakapadālanapabbajalāyanavaṇṭacchedanapadesena aniccasaññāya paṭipakkhapacchedanassa",
  "tika-s0303t:350_11": "dassitattā. Pacchimāhi balaṃ dassitaṃ paṭipakkhātibhāvassa jotitattā.",
  "tika-s0303t:351": "Aniccasaññāsuttavaṇṇanā niṭṭhitā.",
  "tika-s0303t:352": "Pupphavaggavaṇṇanā niṭṭhitā.",
  "tika-s0303t:353": "Majjhimapaṇṇāsako samatto.",
  "tika-s0303t:354": "11. Antavaggo",
  "tika-s0303t:355": "1. Antasuttavaṇṇanā",
  "tika-s0303t:356_0": "103. Aññamaññaṃ asaṃsaṭṭhabhāvena eti gacchatīti anto, bhāgoti āha “antāti koṭṭhāsā”ti.",
  "tika-s0303t:356_1": "“Sakkāyanirodhanto”ti nirodhapaccayassa gahitattā vuttaṃ “catusaccavasena pañcakkhandhe",
  "tika-s0303t:356_2": "yojetvā”ti. Antoti…pe… ajjhāsayavasena vuttaṃ yathānulomadesanattā suttantadesanāya.",
  "tika-s0303t:357": "Antasuttavaṇṇanā niṭṭhitā.",
  "tika-s0303t:358": "2-3. Dukkhasuttādivaṇṇanā",
  "tika-s0303t:359": "104-105. Dutiyampīti api-saddo sampiṇḍanattho. Tena na kevalaṃ paṭhamasuttameva, atha kho dutiyampīti.",
  "tika-s0303t:360": "Tatiyampi tathevāti iminā “pañcakkhandhe catusaccavasena yojetvā”ti idaṃ upasaṃharati.",
  "tika-s0303t:361": "Dukkhasuttādivaṇṇanā niṭṭhitā.",
  "tika-s0303t:362": "4. Pariññeyyasuttavaṇṇanā",
  "tika-s0303t:363_0": "106. Pariññeyyeti ettha tisso pariññā ñātapariññā, tīraṇapariññā, pahānapariññāti.",
  "tika-s0303t:363_1": "Tāsu ñātapariññā yāvadeva tīraṇapariññatthā. Tīraṇapariññā ca yāvadeva pahānapariññatthāti.",
  "tika-s0303t:363_2": "Tattha ukkaṭṭhāya pariññāya kiccadassanavasena atthaṃ dassento “pariññeyyeti parijānitabbe",
  "tika-s0303t:363_3": "samatikkamitabbe”ti, pahātabbeti attho. Tenāha bhagavā – “katamā ca, bhikkhave, pariññā?",
  "tika-s0303t:363_4": "Rāgakkhayo, dosakkhayo, mohakkhayo”ti, tasmā samatikkamanti, samatikkantaṃ pahānassa",
  "tika-s0303t:363_5": "upāyaṃ. Samatikkamitvā ṭhitanti pajahitvā ṭhitanti ayamettha attho.",
  "tika-s0303t:364": "Pariññeyyasuttavaṇṇanā niṭṭhitā.",
  "tika-s0303t:365": "5-10. Samaṇasuttādivaṇṇanā",
  "tika-s0303t:366": "107-112. Cattāri saccāni kathitāni assādādīnaṃ samudayādīnañca desitattā.",
  "tika-s0303t:367": "Kilesappahānaṃ kathitaṃ rāgappahānassa jotitattā.",
  "tika-s0303t:368": "Samaṇasuttādivaṇṇanā niṭṭhitā.",
  "tika-s0303t:369": "Antavaggavaṇṇanā niṭṭhitā.",
  "tika-s0303t:370": "12. Dhammakathikavaggo",
  "tika-s0303t:371": "1-2. Avijjāsuttādivaṇṇanā",
  "tika-s0303t:372_0": "113-114. Yāvatāti yasmā. Imāya…pe… samannāgatoti “idaṃ dukkhanti yathābhūtaṃ nappajānātī”tiādinā",
  "tika-s0303t:372_1": "nayena vuttāya catūsu ariyasaccesu aññāṇasabhāvāya avijjāya sammohena samannāgato.",
  "tika-s0303t:372_2": "Ettāvatāti ettakena kāraṇena avijjāgato samaṅgībhūtena upagato, avijjāya vā upeto nāma hoti.",
  "tika-s0303t:373": "Dutiyepīti vijjāsutte. “Vijjāvasena desanā”ti ayameva visesoti āha “eseva nayo”ti.",
  "tika-s0303t:374": "Avijjāsuttādivaṇṇanā niṭṭhitā.",
  "tika-s0303t:375": "3. Dhammakathikasuttavaṇṇanā",
  "tika-s0303t:376_0": "115. Paṭhamena dhammakathiko kathito “dhammaṃ desetī”ti vuttattā. Dutiyena sekhabhūmi",
  "tika-s0303t:376_1": "kathitā “paṭipanno hotī”ti vuttattā, tatiyena asekhabhūmi kathitā “anupādāvimutto",
  "tika-s0303t:376_2": "hotī”ti vuttattā. Dhammakathikaṃ pucchitena bhagavatā. Visesetvāti dhammakathikabhāvato",
  "tika-s0303t:376_3": "visesetvā ukkaṃsetvā. Dve bhūmiyoti sekkhāsekkhabhūmiyo.",
  "tika-s0303t:377": "Dhammakathikasuttavaṇṇanā niṭṭhitā.",
  "tika-s0303t:378": "4. Dutiyadhammakathikasuttavaṇṇanā",
  "tika-s0303t:379": "116. Tīṇi vissajjanānīti yathāpucchaṃ tīṇi vissajjanāni.",
  "tika-s0303t:380": "Dutiyadhammakathikasuttavaṇṇanā niṭṭhitā.",
  "tika-s0303t:381": "5-9. Bandhanasuttādivaṇṇanā",
  "tika-s0303t:382_0": "117-121. Tīraṃ vuccati vaṭṭaṃ orimatīranti katvā. Tenāha “athāyaṃ itarā pajā, tīramevānudhāvatī”ti.",
  "tika-s0303t:382_1": "Pāraṃ vuccati nibbānaṃ saṃsārassa pārimanti katvā. Baddhoti anusayappahānassa akatattā",
  "tika-s0303t:382_2": "kilesabandhanena baddho, sukkapakkhepi diṭṭhisamanupassanāya rūpādibandhanassa paṭikkhepamattameva",
  "tika-s0303t:382_3": "vuttaṃ, na vimokkhanti adhippāyo. Imasmiṃ sutte vaṭṭadukkhaṃ kathitanti “tīradassī",
  "tika-s0303t:382_4": "pāradassī, parimutto so dukkhasmāti vadāmī”ti āgatattā vaṭṭavivaṭṭaṃ kathikanti vattuṃ sakkā.",
  "tika-s0303t:383": "Chaṭṭhādīni uttānatthāneva heṭṭhā vuttanayattā.",
  "tika-s0303t:384": "Bandhanasuttādivaṇṇanā niṭṭhitā.",
  "tika-s0303t:385": "10. Sīlavantasuttavaṇṇanā",
  "tika-s0303t:386_0": "122. Ābādhaṭṭhenāti ādito uppattito paṭṭhāya bādhanaṭṭhena rujanaṭṭhena. Antodosaṭṭhenāti",
  "tika-s0303t:386_1": "abbhantare eva dussanaṭṭhena kuppanaṭṭhena. Khaṇanaṭṭhenāti sasanaṭṭhena. Dukkhaṭṭhenāti",
  "tika-s0303t:386_2": "dukkhamattā dukkhabhāvena. Dukkhañhi loke “agha”nti vuccati ativiya hananato. Visabhāgaṃ",
  "tika-s0303t:386_3": "…pe… paccayaṭṭhenāti yathāpavattamānānaṃ dhātādīnaṃ visabhāgabhūtamahābhūtasamuṭṭhānassa",
  "tika-s0303t:386_4": "ābādhassa paccayabhāvena. Asakaṭṭhenāti anattaniyato. Palujjanaṭṭhenāti pakārato",
  "tika-s0303t:386_5": "bhijjanaṭṭhena. Sattasuññataṭṭhenāti sattasaṅkhātaattasuññataṭṭhena. Attābhāvenāti",
  "tika-s0303t:386_6": "diṭṭhigatikaparikappitassa attano abhāvena. Suññato anattatoti ettha “parato”ti padassa",
  "tika-s0303t:386_7": "saṅgaho kātabbo, tasmā “dvīhi anattamanasikāro”ti vattabbaṃ.",
  "tika-s0303t:387": "Sīlavantasuttavaṇṇanā niṭṭhitā.",
  "tika-s0303t:388": "11. Sutavantasuttavaṇṇanā",
  "tika-s0303t:389_0": "123. Tathā ekādasameti ettha tathā-saddena “uttānamevā”ti idaṃ ākaḍḍhati. Idhāti",
  "tika-s0303t:389_1": "ekādasame. Kammaṭṭhānassa uggahadhāraṇaparicayamanasikāravasena pavattañāṇaṃ kammaṭṭhānasutavasena",
  "tika-s0303t:389_2": "nipphajjanato “suta”nti vuttaṃ.",
  "tika-s0303t:390": "Sutavantasuttavaṇṇanā niṭṭhitā.",
  "tika-s0303t:391": "12-13. Kappasuttādivaṇṇanā",
  "tika-s0303t:392": "124-125. Rāhulovādasadisānīti rāhulovādasutte āgatasuttasadisāni.",
  "tika-s0303t:393": "Kappasuttādivaṇṇanā niṭṭhitā.",
  "tika-s0303t:394": "Dhammakathikavaggavaṇṇanā niṭṭhitā.",
  "tika-s0303t:395": "13. Avijjāvaggo",
  "tika-s0303t:396": "1-10. Samudayadhammasuttādivaṇṇanā",
  "tika-s0303t:397": "126-135. Imasminti avijjāvagge. Catusaccameva kathitaṃ, tasmā heṭṭhā vuttanayattā uttānamevāti adhippāyo.",
  "tika-s0303t:398": "Samudayadhammasuttādivaṇṇanā niṭṭhitā.",
  "tika-s0303t:399": "Avijjāvaggavaṇṇanā niṭṭhitā.",
  "tika-s0303t:400": "14. Kukkuḷavaggo",
  "tika-s0303t:401": "1-14. Kukkuḷasuttādivaṇṇanā",
  "tika-s0303t:402_0": "136-149. Anto aggi mahanto chārikarāsi, tattha ukkuḷavikulato akkamantaṃ yāva kesaggaṃ",
  "tika-s0303t:402_1": "anudahatāya kucchitaṃ kuḷanti kukkuḷaṃ, rūpavedanādi pana tatopi kañci kālaṃ anudahanato",
  "tika-s0303t:402_2": "mahāpariḷāhanaṭṭhena ca kukkuḷaṃ viyāti kukkuḷaṃ. Aniccalakkhaṇādīnīti aniccadukkhānattalakkhaṇāni.",
  "tika-s0303t:403": "Kukkuḷasuttādivaṇṇanā niṭṭhitā.",
  "tika-s0303t:404": "Kukkuḷavaggavaṇṇanā niṭṭhitā.",
  "tika-s0303t:405": "15. Diṭṭhivaggo",
  "tika-s0303t:406": "1-9. Ajjhattasuttādivaṇṇanā",
  "tika-s0303t:407_0": "150-158. Paccayaṃ katvāti abhinivesapaccayaṃ katvā. Ādisaddena micchādiṭṭhisakkāyadiṭṭhiattānudiṭṭhi",
  "tika-s0303t:407_1": "saññojanābhinivesa-vinibandhaajjhosānāni saṅgaṇhāti. Tattha abhinivesā taṇhāmānadiṭṭhiyo.",
  "tika-s0303t:407_2": "Vinibandhā “kāye avītarāgo hotī”tiādinā āgatacetasovinibandhā. Ajjhosānāti taṇhādiṭṭhijjhosānāni.",
  "tika-s0303t:407_3": "Sesāni suviññeyyāneva.",
  "tika-s0303t:408": "Ajjhattasuttādivaṇṇanā niṭṭhitā.",
  "tika-s0303t:409": "10.Ānandasuttavaṇṇanā",
  "tika-s0303t:410_0": "159. Dharamānakāleti jīvamānakāle. Pahānaṃ apassantoti therassa kira bhagavati pemaṃ",
  "tika-s0303t:410_1": "adhimattaṃ. Cittaṃ gaṇhissāmīti cittaṃ ārādhessāmi. Gantabbaṃ hoti, tasmā sapalibodho.",
  "tika-s0303t:410_2": "Cittaṃ sampahaṃsamānoti cittassa vibodhano. Vimutti…pe… jāto āyatiṃ paṭivedhapaccayattā,",
  "tika-s0303t:410_3": "na pana tadā visesāvahabhāvā nibbedhabhāgiyo.",
  "tika-s0303t:411": "Ānandasuttavaṇṇanā niṭṭhitā.",
  "tika-s0303t:412": "Diṭṭhivaggavaṇṇanā niṭṭhitā.",
  "tika-s0303t:413": "Uparipaṇṇāsako samatto.",
  "tika-s0303t:414": "Sāratthappakāsiniyā saṃyuttanikāya-aṭṭhakathāya",
  "tika-s0303t:415": "Khandhasaṃyuttavaṇṇanāya līnatthappakāsanā samattā.",
  "tika-s0303t:418": "2. Rādhasaṃyuttaṃ",
  "tika-s0303t:419": "1. Paṭhamavaggo",
  "tika-s0303t:420": "1. Mārasuttavaṇṇanā",
  "tika-s0303t:421_0": "160. Mārasaddoyaṃ bhāvasādhanoti dassento “māro vā assāti maraṇaṃ vā bhaveyyā”ti",
  "tika-s0303t:421_1": "āha. Māretāti maritabbo māraṃ maraṇaṃ etabboti āha “māretabbo”ti. Anupādānibbānatthāti",
  "tika-s0303t:421_2": "phalavimuttisaṅkhātā arahato arahantatā nāma yāvadeva anupādānibbānatthā. Nibbānabbhantareti",
  "tika-s0303t:421_3": "anupādānibbānādhigamassa abbhantare tato orameva idaṃ maggaṃ brahmacariyaṃ vussati,",
  "tika-s0303t:421_4": "na tato paraṃ. Assāti brahmacariyassa.",
  "tika-s0303t:422": "Mārasuttavaṇṇanā niṭṭhitā.",
  "tika-s0303t:423": "2-10. Sattasuttādivaṇṇanā",
  "tika-s0303t:424_0": "161-169. Laggapucchāti lagganassa bajjhanassa pucchā. Yadi rūpādīsu sattattā satto,",
  "tika-s0303t:424_1": "khīṇāsavā kathaṃ sattāti? Sattabhūtapubbāti katvā. Kīḷāvigamanti kīḷāya apanayanaṃ",
  "tika-s0303t:424_2": "oramaṇaṃ. Yantarajju viya bhavapabandhassa nayanato bhavarajjūti taṇhā vuttā.",
  "tika-s0303t:425": "Sattasuttādivaṇṇanā niṭṭhitā.",
  "tika-s0303t:426": "Paṭhamavaggavaṇṇanā niṭṭhitā.",
  "tika-s0303t:427": "2. Dutiyavaggo",
  "tika-s0303t:428": "1-12. Mārasuttādivaṇṇanā",
  "tika-s0303t:429": "170-181. Rūpādivinimuttaṃ maraṇaṃ nāma natthi rūpādīnaṃyeva vibhave maraṇasamaññāti. Maraṇadhammo vināsabhāvo.",
  "tika-s0303t:430": "Mārasuttādivaṇṇanā niṭṭhitā.",
  "tika-s0303t:431": "Dutiyavaggavaṇṇanā niṭṭhitā.",
  "tika-s0303t:432": "3-4. Āyācanavaggādi",
  "tika-s0303t:433": "1-11. Mārādisuttaekādasakavaṇṇanā",
  "tika-s0303t:434": "182-205. Sukhumaṃ kāraṇaṃ upaṭṭhāti, tenesa thero paṭibhāneyyakānaṃ etadagge ṭhapito. Vimuttiparipācanīyadhammavaseneva, na paṭivedhāvahabhāvena.",
  "tika-s0303t:435": "Mārādisuttaekādasakavaṇṇanā niṭṭhitā.",
  "tika-s0303t:436": "Āyācanavaggādivaṇṇanā niṭṭhitā.",
  "tika-s0303t:437": "Sāratthappakāsiniyā saṃyuttanikāya-aṭṭhakathāya",
  "tika-s0303t:438": "Rādhasaṃyuttavaṇṇanāya līnatthappakāsanā samattā.",
  "tika-s0303t:441": "3. Diṭṭhisaṃyuttaṃ",
  "tika-s0303t:442": "1. Sotāpattivaggo",
  "tika-s0303t:443": "1. Vātasuttavaṇṇanā",
  "tika-s0303t:444_0": "206. Na ete vātāti ye ime rukkhasākhādibhañjanakarā, ete sattakāyattā vātā nāma na",
  "tika-s0303t:444_1": "honti. Te hi niccā dhuvā sassatā. Tenāha “vāto panā”tiādi. Tena sattasu kāyesu catutthaṃ",
  "tika-s0303t:444_2": "kāyamāha. Rukkhasākhādibhañjanako eso vātaleso nāma, vātasadisoti attho. Esikatthambho",
  "tika-s0303t:444_3": "viyāti iminā niccalabhāvameva dasseti, pabbatakūṭaṃ viyāti iminā pana sassatisamaṃvāpi.",
  "tika-s0303t:444_4": "Ayañhi vāyu kāyassa niccataṃ abhinivissa ṭhito “mā ca aniccatā paro hotū”ti na vātā",
  "tika-s0303t:444_5": "vāyantīti bādhati. Esa nayo nadiyo sandantītiādīsu. Udakaṃ panāti dutiyaṃ kāyaṃ sandhāyāha.",
  "tika-s0303t:444_6": "Gabbho pana na nikkhamati kūṭaṭṭhādibhāveneva tassa labbhanato. Neva te udenti yathā",
  "tika-s0303t:444_7": "vātā, evaṃ tiṭṭhanato lokassa pana tathā matimattanti adhippāyo.",
  "tika-s0303t:445": "Vātasuttavaṇṇanā niṭṭhitā.",
  "tika-s0303t:446": "2-4. Etaṃmamasuttādivaṇṇanā",
  "tika-s0303t:447_0": "207-209. Diṭṭhaṃ rūpāyatanaṃ cakkhunā daṭṭhabbato. Sutaṃ saddāyatanaṃ sotena sotabbato.",
  "tika-s0303t:447_1": "Mutaṃ gandhāyatanādi tividhaṃ sampattagāhīhi ghānādīhi patvā gahetabbato. Avasesāni",
  "tika-s0303t:447_2": "cakkhādīni sattāyatanāni viññātaṃ nāma kevalaṃ manoviññāṇena vijānitabbato. Pattanti",
  "tika-s0303t:447_3": "anuppattaṃ, yaṃ kiñci pāpuṇitabbaṃ pariyesitvā gavesitvā sampattanti anuppattaṃ.",
  "tika-s0303t:447_4": "Pariyesitanti pariyiṭṭhaṃ. Cittena anusañcaritanti manasā cintitaṃ. “Pattaṃ pariyesita”nti",
  "tika-s0303t:447_5": "etasmiṃ padadvaye catukkaṃ sambhavatīti taṃ dassetvā tassa vasena pattapariyesitapadāni,",
  "tika-s0303t:447_6": "tato manasā anuvicaritañca nīharitvā dassetuṃ “lokasmiṃ hī”tiādi vuttaṃ. Tattha pariyesitvā",
  "tika-s0303t:447_7": "pattaṃ nāma pariyesanāya pariggāhabhāvato. Pariyesitaṃ nāma kevalaṃ pariyesitamevāti",
  "tika-s0303t:447_8": "katvā pariyesitvā pattassa manussānuvicaritassa vuttattā. Paṭhamavikappe saṅkaro",
  "tika-s0303t:447_9": "atthīti asaṅkarato ca dassetuṃ “atha vā”tiādi vuttaṃ. Sabbanti viññātādi. Tañhi manoviññāṇena",
  "tika-s0303t:447_10": "gahitattā manasā anuvicaritaṃ nāma na diṭṭhaṃ sutaṃ mutaṃ.",
  "tika-s0303t:448": "Etaṃmamasuttādivaṇṇanā niṭṭhitā.",
  "tika-s0303t:449": "5. Natthidinnasuttavaṇṇanā",
  "tika-s0303t:450_0": "210. Dinnanti deyyadhammasīsena dānaṃ vuttanti āha “dinnassa phalābhāvaṃ sandhāyā”ti,",
  "tika-s0303t:450_1": "dinnaṃ pana annādivatthuṃ kathaṃ paṭikkhipanti. Esa nayo “yiṭṭhaṃ huta”nti etthāpi.",
  "tika-s0303t:450_2": "Mahāyāgoti sabbasādhāraṇaṃ mahādānaṃ. Paheṇakasakkāroti pāhunakānaṃ kātabbasakkāro.",
  "tika-s0303t:450_3": "Phalanti ānisaṃsaphalaṃ nissandaphalañca. Vipākoti sadisaphalaṃ. Paraloke ṭhitassa",
  "tika-s0303t:450_4": "ayaṃ loko natthīti paraloke ṭhitassa kammunā laddhabbo ayaṃ loko na hoti. Idhaloke",
  "tika-s0303t:450_5": "ṭhitassapi paraloko natthīti idhaloke ṭhitassa kammunā laddhabbo paraloko na hoti.",
  "tika-s0303t:450_6": "Tattha kāraṇamāha – “sabbe tattha tattheva ucchijjantī”ti. Ime sattā yattha yattha",
  "tika-s0303t:450_7": "bhave yoniādīsu ca ṭhitā, tattha tattheva ucchijjanti nirudayavināsavasena nassanti.",
  "tika-s0303t:450_8": "Phalābhāvavasenāti mātāpitūsu sammāpaṭipattimicchāpaṭipattīnaṃ phalassa abhāvavasena",
  "tika-s0303t:450_9": "“natthi mātā, natthi pitā”ti vadanti, na mātāpitūnaṃ, nāpi tesu idāni kariyamānasakkārāsakkārānaṃ",
  "tika-s0303t:450_10": "abhāvavasena tesaṃ lokapaccakkhattā. Pubbuḷakassa viya imesaṃ sattānaṃ uppādo nāma",
  "tika-s0303t:450_11": "kevalo, na bhavato cavitvā āgamanapubbakoti dassanatthaṃ “natthi sattā opapātikā”ti",
  "tika-s0303t:450_12": "vuttanti āha – “cavitvā uppajjanakasattā nāma natthī”ti. Samaṇena nāma yāthāvato",
  "tika-s0303t:450_13": "jānantena kassaci akathetvā saññatena bhavitabbaṃ, aññathā āhopurisikā nāma siyā.",
  "tika-s0303t:450_14": "Kiñhi paro parassa karissati, tathā ca attano sampādanassa kassaci avassayo eva na",
  "tika-s0303t:450_15": "siyā tattha tattheva ucchijjanatoti āha “ye imañca…pe… pavedentī”ti.",
  "tika-s0303t:451_0": "Catūsu mahābhūtesu niyuttoti cātumahābhūtiko. Yathā pana mattikāya nibbattaṃ bhājanaṃ",
  "tika-s0303t:451_1": "mattikāmayaṃ, evamayaṃ catūhi mahābhūtehi nibbattoti āha “catumahābhūtamayo”ti. Ajjhattikā",
  "tika-s0303t:451_2": "pathavīdhātūti sattasantānagatā pathavīdhātu. Bāhiraṃ pathavīdhātunti bahiddhā mahāpathaviṃ.",
  "tika-s0303t:451_3": "Anuyātīti tassa anurūpabhāvena yāti upeti. Upagacchatīti pubbe bāhirapathavīkāyato",
  "tika-s0303t:451_4": "tadekadesabhūtā pathavī āgantvā ajjhattikabhāvappattiyā sattabhāvena saṇṭhitā idāni",
  "tika-s0303t:451_5": "ghaṭādipathavī viya tameva bāhirapathavīkāyaṃ upeti upagacchati, sabbaso tena nibbisesataṃ",
  "tika-s0303t:451_6": "ekībhāvameva gacchatīti attho. Āpādīsupi eseva nayoti ettha pajjunnena mahāsamuddato",
  "tika-s0303t:451_7": "gahitaāpo viya vassodakabhāvena punapi mahāsamuddaṃ, sūriyaraṃsito gahitaindaggisaṅkhātatejo",
  "tika-s0303t:451_8": "viya punapi sūriyaraṃsiṃ, mahāvāyukhandhato niggatamahāvāyo viya tameva vāyukhandhaṃ",
  "tika-s0303t:451_9": "upeti upagacchatīti diṭṭhigatiko sayameva attano vādaṃ bhindati. Ummattakapacchisadisañhi",
  "tika-s0303t:451_10": "diṭṭhigatikadassanaṃ. Manacchaṭṭhāni indriyāni ākāsaṃ pakkhandanti tesaṃ visayabhāvā",
  "tika-s0303t:451_11": "visayāpīti vadati. Visayiggahaṇena hi visayā gahitā eva hontīti. Guṇāguṇapadānīti",
  "tika-s0303t:451_12": "guṇadosakoṭṭhāsā. Sarīrameva padānīti adhippetaṃ sarīrena taṃtaṃkiriyāya pajjitabbato.",
  "tika-s0303t:451_13": "Dabbanti muyhantīti dattū, mūḷhapuggalā. Tehi dattūhi bālamanussehi paññattaṃ.",
  "tika-s0303t:452": "Natthidinnasuttavaṇṇanā niṭṭhitā.",
  "tika-s0303t:453": "6. Karotosuttavaṇṇanā",
  "tika-s0303t:454_0": "211. Sahatthā karontassāti sahatthena karontassa. Nissaggiyathāvarādayopi idha sahatthakaraṇeneva",
  "tika-s0303t:454_1": "saṅgahitā. Hatthādīnīti hatthapādakaṇṇanāsādīni. Pacanaṃ dahanaṃ vibādhananti āha",
  "tika-s0303t:454_2": "“daṇḍena pīḷentassā”ti. Papañcasūdaniyaṃ “tajjentassa cā”ti attho vutto, idha pana",
  "tika-s0303t:454_3": "sumaṅgalavilāsiniyaṃ viya tajjanaṃ paribhāsanaṃ daṇḍeneva saṅgahetvā “daṇḍena pīḷentassa”icceva",
  "tika-s0303t:454_4": "vuttaṃ. Sokaṃ sayaṃ karontassāti parassa sokakāraṇaṃ sayaṃ karontassa, sokaṃ vā uppādentassa.",
  "tika-s0303t:454_5": "Parehi attano vacanakarehi. Sayampi phandatoti parassa vibādhanappayogena sayampi",
  "tika-s0303t:454_6": "phandato. Atipātayatoti padaṃ suddhakattuatthe hetukattuatthe ca vattatīti āha –",
  "tika-s0303t:454_7": "“hanantassapi hanāpentassapī”ti. Kāraṇavasenāti kārāpanavasena.",
  "tika-s0303t:455_0": "Gharassa bhitti anto ca bahi ca sandhitā hutvā ṭhitāva gharasandhi. Kiñcipi asesetvā",
  "tika-s0303t:455_1": "niravaseso lopo nillopo. Ekāgāre niyutto vilopo ekāgāriko. Parito sabbaso panthe",
  "tika-s0303t:455_2": "hananaṃ paripantho. Pāpaṃ na karīyati pubbe asato uppādetuṃ asakkuṇeyyattā, tasmā",
  "tika-s0303t:455_3": "natthi pāpaṃ. Yadi evaṃ kathaṃ sattā pāpe pavattantīti āha “sattā pana karomāti evaṃsaññino",
  "tika-s0303t:455_4": "hontī”ti evaṃ kirassa hoti imesañhi sattānaṃ hiṃsādikiriyā na attānaṃ phusati tassa",
  "tika-s0303t:455_5": "niccatāya nibbikārattā, sarīraṃ pana acetanaṃ kaṭṭhakaliṅgarūpamaṃ, tasmiṃ vikopitepi",
  "tika-s0303t:455_6": "na kiñci pāpanti. Khuranemināti nisitakhuramayaneminā, khurasadisanemināti attho.",
  "tika-s0303t:456_0": "Gaṅgāya dakkhiṇā disā appatirūpadeso, uttaradisā patirūpadesoti adhippāyena “dakkhiṇañcepī”tiādi",
  "tika-s0303t:456_1": "vuttanti āha “dakkhiṇatīre manussā kakkhaḷā”tiādi. Mahāyāganti mahāvijitayaññasadisaṃ",
  "tika-s0303t:456_2": "mahāyāgaṃ. Uposathakammenāti uposathakammena ca. Ca-saddo hettha luttaniddiṭṭho.",
  "tika-s0303t:456_3": "Damasaddo hi indriyasaṃvarassa uposathasīlassa ca vācako idhādhippeto. Keci pana",
  "tika-s0303t:456_4": "“uposathakammenā”ti idaṃ indriyadamanassa visesanaṃ, tasmā “uposathakammabhūtena",
  "tika-s0303t:456_5": "indriyadamenā”ti atthaṃ vadanti. Sīlasaṃyamenāti sīlasaṃvarena. Saccavacanenāti saccavācāya.",
  "tika-s0303t:456_6": "Tassā visuṃ vacanaṃ loke garutarapuññasammatabhāvato. Yathā hi pāpadhammesu musāvādo",
  "tika-s0303t:456_7": "garu, evaṃ puññadhammesu saccavācā. Tenāha bhagavā – “ekaṃ dhammaṃ atītassā”tiādi.",
  "tika-s0303t:456_8": "Pavattīti yo karotīti vuccati, tassa santāne phalassa nibbattiyā paccayabhāvena pavatti.",
  "tika-s0303t:456_9": "Sabbathāti “karoto”tiādinā vuttena sabbappakārena kiriyameva paṭikkhipanti.",
  "tika-s0303t:457": "Karotosuttavaṇṇanā niṭṭhitā.",
  "tika-s0303t:458": "7. Hetusuttavaṇṇanā",
  "tika-s0303t:459_0": "212. Ubhayenāti hetupaccayapaṭisedhavacanena. Saṃkilesapaccayanti saṃkilisanassa",
  "tika-s0303t:459_1": "malīnabhāvassa kāraṇaṃ. Visuddhipaccayanti saṃkilesato visuddhiyā vodānassa kāraṇaṃ.",
  "tika-s0303t:459_2": "Natthi balanti sattānaṃ diṭṭhadhammikasamparāyikanibbānasampattiāvahaṃ balaṃ nāma",
  "tika-s0303t:459_3": "kiñci natthi. Tenāha “yamhī”tiādi. Nidassanamattañcetaṃ, saṃkilesikampi cāyaṃ paṭikkhipateva.",
  "tika-s0303t:459_4": "Aññamaññavevacanānīti tassā tassā kiriyāya ussannaṭṭhena balaṃ, sūravīrabhāvāvahaṭṭhena",
  "tika-s0303t:459_5": "vīriyaṃ, tameva daḷhaggāhabhāvato porisaṃ dhuraṃ vahantena pavattetabbato purisathāmo,",
  "tika-s0303t:459_6": "paraṃ paraṃ ṭhānaṃ akkamanappavattiyā purisaparakkamoti vuttoti veditabbaṃ.",
  "tika-s0303t:460_0": "Satvayogato, rūpādīsu vā sattatāya sattā, pāṇanato assāsanapassāsanavasena pavattiyā",
  "tika-s0303t:460_1": "pāṇā, te pana so ekindriyādivasena vibhajitvā vadatīti āha “ekindriyo”tiādi. Aṇḍakosādīsu",
  "tika-s0303t:460_2": "bhavanato bhūtāti vuccantīti āha “aṇḍa…pe… vadantī”ti. Jīvanato pāṇaṃ dhārentā viya",
  "tika-s0303t:460_3": "vaḍḍhanato jīvāti sāliyavādike vadanti. Natthi etesaṃ saṃkilesavisuddhīsu vasoti",
  "tika-s0303t:460_4": "avasā. Natthi tesaṃ balaṃ vīriyanti abalā avīriyā. Niyatatāti acchejjasuttāvutābhejjamaṇino",
  "tika-s0303t:460_5": "viya niyatappavattitāya gatijātibandhāpavaggavasena niyamo. Tattha tattha gamananti",
  "tika-s0303t:460_6": "channaṃ abhijātīnaṃ vasena tāsu tāsu gatīsu upagamanaṃ. Samavāyena samāgamo saṅgati.",
  "tika-s0303t:460_7": "Sabhāvoyevāti yathā kaṇṭakassa tikkhatā, kapitthaphalānaṃ parimaṇḍalatā, migapakkhīnaṃ",
  "tika-s0303t:460_8": "vicittākāratā, evaṃ sabbassapi lokassa hetupaccayehi vinā tathā tathā pariṇāmo, ayaṃ",
  "tika-s0303t:460_9": "sabhāvo eva akittimo eva. Tenāha “yena hī”tiādi. Chaḷabhijātiyo parato vitthārīyanti.",
  "tika-s0303t:460_10": "Sukhañca dukkhañca paṭisaṃvedentīti vadantā adukkhamasukhabhūbhiṃ sabbena sabbaṃ",
  "tika-s0303t:460_11": "na jānantīti ulliṅgento “aññā sukhadukkhabhūmi natthīti dassentī”ti āha.",
  "tika-s0303t:461": "Hetusuttavaṇṇanā niṭṭhitā.",
  "tika-s0303t:462": "8-10. Mahādiṭṭhisuttādivaṇṇanā",
  "tika-s0303t:463_0": "213-215. Akatāti samena vā visamena vā kenaci hetunā na katā eva. Kenaci kataṃ karaṇaṃ",
  "tika-s0303t:463_1": "vidhānaṃ natthi etesanti akatavidhānā. Padadvayenapi loke kenaci hetupaccayena nesaṃ",
  "tika-s0303t:463_2": "abhinibbattitābhāvaṃ dasseti. Iddhiyāpi na nimmitāti kassaci iddhimato devassa brahmuno",
  "tika-s0303t:463_3": "vā iddhiyāpi na nimmitā. Animmitāti vā kassaci animmāpakā. Ajanakāti etena pathavīkāyādīnaṃ",
  "tika-s0303t:463_4": "rūpādijanakabhāvaṃ paṭikkhipati. Rūpasaddādayo hi pathavīkāyādīhi appaṭibaddhavuttikāti",
  "tika-s0303t:463_5": "tassa laddhi. Yathā pabbatakūṭaṃ kenaci anibbattitaṃ kassaci ca anibbattakaṃ, evametepīti",
  "tika-s0303t:463_6": "āha “kūṭaṭṭhā”ti. Yamidaṃ “bījādito aṅkurādi jāyatī”ti vuccati, tañca vijjamānameva",
  "tika-s0303t:463_7": "tato nikkhamati, nāvijjamānaṃ, aññathā yato kutoci yassa kassaci uppatti siyāti adhippāyo.",
  "tika-s0303t:463_8": "Ṭhitāti nibbikārabhāvena ṭhitā. Na calantīti na vikāraṃ āpajjanti. Vikārābhāvena",
  "tika-s0303t:463_9": "hi tesaṃ sattannaṃ kāyānaṃ esikaṭṭhāyiṭṭhitatā. Aniñjanañca attano pakatiyā avaṭṭhānameva.",
  "tika-s0303t:463_10": "Tenāha “na vipariṇamantī”ti. Avipariṇāmadhammattā eva ca ne aññamaññaṃ na byābādhenti.",
  "tika-s0303t:463_11": "Sati hi vikāraṃ āpādetabbatāya byābādhakatāpi siyā, tathā anuggahetabbatāya anuggāhakatāti",
  "tika-s0303t:463_12": "tadabhāvaṃ dassetuṃ pāḷiyaṃ “nāla”ntiādi vuttaṃ. Pathavī eva kāyekadesattā pathavikāyo.",
  "tika-s0303t:463_13": "Jīvasattamānaṃ kāyānaṃ niccatāya nibbikārābhāvato na hantabbatā, na ghāṭetabbatā",
  "tika-s0303t:463_14": "cāti neva koci hantā ghātetā vā. Tenāha “sattannantvevā”tiādi. Yadi koci hantā natthi,",
  "tika-s0303t:463_15": "kathaṃ satthappahāroti āha “yathā muggarāsiādīsū”tiādi. Kevalaṃ saññāmattameva hoti,",
  "tika-s0303t:463_16": "na ghātanādi, paramatthato sattannantveva kāyānaṃ avikopanīyabhāvatoti adhippāyo.",
  "tika-s0303t:464_0": "Pamukhayonīnanti manussatiracchānādīsu khattiyabrāhmaṇādisīhabyagghādivasena padhānayonīnaṃ.",
  "tika-s0303t:464_1": "Saṭṭhisatāni chasahassāni. “Pañca ca kammuno satānī”ti padassa atthadassanaṃ “pañca",
  "tika-s0303t:464_2": "kammasatāni cā”ti. Eseva nayoti iminā “kevalaṃ takkamattena niratthakadiṭṭhiṃ dīpetī”ti",
  "tika-s0303t:464_3": "imameva atthaṃ atidisati. Ettha ca takkamattakenāti iminā yasmā takkikā niraṅkusatāya",
  "tika-s0303t:464_4": "parikappanassa yaṃ kiñci attano parikappitaṃ sārato maññamānā tatheva abhinivissa",
  "tika-s0303t:464_5": "takkadiṭṭhigāhaṃ gaṇhanti, tasmā na tesaṃ diṭṭhivatthūsu viññūhi vicāraṇā kātabbāti",
  "tika-s0303t:464_6": "dasseti. Kecīti uttaravihāravāsino. Te hi “pañca kammānīti cakkhusotaghānajivhākāyā,",
  "tika-s0303t:464_7": "imāni pañcindriyāni ‘pañca kammānīti paññāpentī”ti vadanti. Kammanti laddhīti oḷārikabhāvato",
  "tika-s0303t:464_8": "paripuṇṇakammanti laddhi. Manokammaṃ anoḷārikattā upaḍḍhakammanti laddhīti yojanā.",
  "tika-s0303t:464_9": "“Dvāsaṭṭhipaṭipadā”ti vattabbe sabhāvaniruttiṃ ajānantā “dvaṭṭhipaṭipadā”ti vadanti.",
  "tika-s0303t:464_10": "Ekasmiṃ kappeti ekasmiṃ mahākappe. Tatthāpi ca vivaṭṭaṭṭhāyisaññite ekasmiṃ asaṅkhyeyyakappe.",
  "tika-s0303t:465_0": "Urabbhe hanantīti orabbhikā. Evaṃ sūkarikādayo veditabbā. Luddāti aññepi ye keci",
  "tika-s0303t:465_1": "māgavikanesādādayo, te pāpakammapasutatāya kaṇhābhijātīti vadanti. Bhikkhūti buddhasāsane",
  "tika-s0303t:465_2": "bhikkhū. Te kira “sacchandarāgā paribhuñjantī”ti adhippāyena catūsu paccayesu kaṇṭake",
  "tika-s0303t:465_3": "pakkhipitvā khādantīti vadanti. Kasmāti ce? Yasmā te paṇītapaṇīte paccaye paṭisevantīti",
  "tika-s0303t:465_4": "tassa micchāgāho. Ñāyaladdhepi paccaye paribhuñjamānā ājīvakasamayassa vilomagāhitāya",
  "tika-s0303t:465_5": "paccayesu kaṇṭake pakkhipitvā khādanti nāmāti vadantīti apare. Eke pabbajitā, ye",
  "tika-s0303t:465_6": "visesato attakilamathānuyogamanuyuttā. Tathā hi te kaṇṭake vattantā viya hontīti",
  "tika-s0303t:465_7": "kaṇṭakavuttikāti vuttā. Ṭhatvā bhuñjananahānapaṭikkhepādivatasamāyogena paṇḍaratarā.",
  "tika-s0303t:465_8": "Acelakasāvakāti ājīvakasāvake vadati. Te kira ājīvakasamaye ājīvakaladdhiyā daḷhagāhitāya",
  "tika-s0303t:465_9": "nigaṇṭhehipi paṇḍaratarā. Nandādayo kira tathārūpaṃ ājīvakapaṭipattiṃ ukkaṃsaṃ pāpetvā",
  "tika-s0303t:465_10": "ṭhitā, tasmā nigaṇṭhehi ājīvakasāvakehi ca paṇḍaratarā vuttā. Paramasukkābhijātīti ayaṃ tesaṃ laddhi.",
  "tika-s0303t:466_0": "Purisabhūmiyoti padhānapuggalena niddeso. Itthīnampetā bhūmiyo icchanteva. Bhikkhu",
  "tika-s0303t:466_1": "ca pannakotiādi tesaṃ pāḷi eva. Tattha pannakoti bhikkhāya vicaraṇako, tesaṃ vā paṭipattiyā",
  "tika-s0303t:466_2": "paṭipannako. Jinoti jiṇṇo jarāvasena hīnadhātuko, attano vā paṭipattiyā paṭipakkhe",
  "tika-s0303t:466_3": "jinitvā ṭhito. So kira tathābhūto dhammampi kassaci na katheti. Tenāha “na kiñci",
  "tika-s0303t:466_4": "āhā”ti. Niṭṭhuhanādivippakāre kenaci katepi khamanavasena na kiñci vadatīti vadanti.",
  "tika-s0303t:466_5": "Alābhinti “so na kumbhimukhā paṭiggaṇhātī”tiādinā nayena vuttaalābhahetusamāyogena",
  "tika-s0303t:466_6": "alābhiṃ. Tato eva jighacchādubbalyaparetatāya sayanaparāyaṇaṃ samaṇaṃ pannabhūmīti vadanti.",
  "tika-s0303t:467_0": "Ājīvavuttisatānīti sattānaṃ ājīvabhūtāni jīvikāvuttisatāni. Pasuggahaṇena eḷakajāti",
  "tika-s0303t:467_1": "gahitā, migaggahaṇena rurugavayādisabbamigajāti. Bahū devāti cātumahārājikādibrahmakāyikādivasena",
  "tika-s0303t:467_2": "tesaṃ antarabhedavasena bahū devā. Tattha cātumahārājikānaṃ ekacce antarabhedā mahāsamayasuttavasena",
  "tika-s0303t:467_3": "dīpetabbā. Manussāpi anantāti dīpadesakulavaṃsājīvādivibhāgena manussāpi anantabhedā.",
  "tika-s0303t:467_4": "Pisācā eva pesācā, te mahantamahantā ajagarapetādayo. Chaddantadahamandākiniyo kuḷīramucalindanāmena vadanti.",
  "tika-s0303t:468": "Pavuṭāti sabbagaṇṭhikā. Paṇḍitopi…pe… uddhaṃ na gacchati. Kasmā? Sattānaṃ saṃsaraṇakālassa niyatabhāvato.",
  "tika-s0303t:469_0": "Aparipakkaṃ saṃsaraṇanimittaṃ sīlādinā paripāceti nāma sīghaṃyeva visuddhippattiyā.",
  "tika-s0303t:469_1": "Paripakkaṃ kammaṃ phussa phussa patvā patvā kāle paripakkabhāvāpādanena byantī karoti",
  "tika-s0303t:469_2": "nāma. Suttaguḷeti suttavaṭṭiyaṃ. Nibbeṭhiyamānameva paletīti upamāya sattānaṃ saṃsāro",
  "tika-s0303t:469_3": "anukkamena khīyateva, na tassa vaḍḍhīti dasseti paricchinnarūpattā. Nibbeṭhiyamānameva",
  "tika-s0303t:469_4": "suttaguḷaṃ gacchatīti vuccati. Tañca kho suttapamāṇena, sutte pana asati kuto gacchati",
  "tika-s0303t:469_5": "suttaguḷaṃ. Tenāha – “sutte khīṇe na gacchatī”ti. Tattheva tiṭṭhati suttapariyantanti",
  "tika-s0303t:469_6": "adhippāyo. Kālavasenāti attani veṭhetvā ṭhitaṃ sukhadukkhaṃ yathāvuttassa kālassa",
  "tika-s0303t:469_7": "vasena nibbeṭhiyamāno bālo ca paṇḍito ca paleti gacchati, nātikkamati saṃsāraṃ.",
  "tika-s0303t:470": "Mahādiṭṭhisuttādivaṇṇanā niṭṭhitā.",
  "tika-s0303t:471": "11-18. Antavāsuttādivaṇṇanā",
  "tika-s0303t:472_0": "216-223. Ekato vaḍḍhitanimittanti ekapassena vaḍḍhitaṃ kasiṇanimittaṃ. Gāhenāti lābhī",
  "tika-s0303t:472_1": "jhānacakkhunā passitvā gahaṇena. Takkenāti na lābhī takkamattena. Uppannadiṭṭhīti",
  "tika-s0303t:472_2": "“loko”ti uppannadiṭṭhi. Sabbato vaḍḍhitanti samantato appamāṇakasiṇanimittaṃ. Ekamevāti",
  "tika-s0303t:472_3": "“ekameva vatthū”ti uppannadiṭṭhi. Aṭṭhārasa veyyākaraṇānīti veyyākaraṇalakkhaṇappattāni",
  "tika-s0303t:472_4": "aṭṭhārasa suttāni. Ekaṃ gamananti ekaṃ veyyākaraṇagamanaṃ.",
  "tika-s0303t:473": "Antavāsuttādivaṇṇanā niṭṭhitā.",
  "tika-s0303t:474": "2. Dutiyagamanādivaggavaṇṇanā",
  "tika-s0303t:475_0": "224-301. Dukkhavasena vuttanti “iti kho, bhikkhave, dukkhe sati dukkhaṃ upādāyā”tiādidukkhavasena",
  "tika-s0303t:475_1": "vuttaṃ. Tādisameva dutiyaṃ veyyākaraṇagamanaṃ. Tenāha “tatrāpi aṭṭhāraseva veyyākaraṇānī”ti.",
  "tika-s0303t:475_2": "Tehīti “rūpī attā hotī”tiādinayapavattehi veyyākaraṇehi saddhiṃ. Tanti dutiyaṃ gamanaṃ.",
  "tika-s0303t:476": "Ārammaṇamevāti kasiṇasaṅkhātaṃ ārammaṇameva. Takkisaddena suddhatakkikānaṃ gahaṇaṃ daṭṭhabbaṃ.",
  "tika-s0303t:477_0": "Aniccadukkhavasenāti “yadaniccaṃ, taṃ dukkhaṃ, tasmiṃ sati tadupādāya evaṃ diṭṭhi",
  "tika-s0303t:477_1": "uppajjatī”ti vuttaaniccadukkhavasenāti. Tehiyevāti dutiye peyyāle vuttappakārehiyeva.",
  "tika-s0303t:477_2": "Tiparivaṭṭavasenāti tehiyeva chabbīsatiyā suttehi catutthapeyyāle tiparivaṭṭavasena vuttoti yojanā.",
  "tika-s0303t:478": "Dutiyagamanādivaggavaṇṇanā niṭṭhitā.",
  "tika-s0303t:479": "Sāratthappakāsiniyā saṃyuttanikāya-aṭṭhakathāya",
  "tika-s0303t:480": "Diṭṭhisaṃyuttavaṇṇanāya līnatthappakāsanā samattā.",
  "tika-s0303t:483": "4. Okkantasaṃyuttaṃ",
  "tika-s0303t:484": "1-10. Cakkhusuttādivaṇṇanā",
  "tika-s0303t:485_0": "302-311. Saddhādhimokkhanti saddahanavasena pavattaṃ adhimokkhaṃ, na sanniṭṭhānamattavasena",
  "tika-s0303t:485_1": "pavattaṃ adhimokkhaṃ. Dassanampi sammattaṃ, taṃsijjhānavasena pavattaniyāmo sammattaniyāmo,",
  "tika-s0303t:485_2": "ariyamaggo. Anantarāyataṃ dīpeti kappavināsapaṭibhāgena pavattattā. Tathā cāha “tenevāhā”tiādi.",
  "tika-s0303t:485_3": "Kappasīsena bhājanalokaṃ vadati. So hi uḍḍayhati, na kappo, uḍḍayhanavelāti jhāyanavelā.",
  "tika-s0303t:485_4": "Ṭhito kappo ṭhitakappo, so assa atthīti ṭhitakappī, kappaṃ ṭhapetuṃ samatthoti attho.",
  "tika-s0303t:485_5": "Olokananti saccābhisamayasaṅkhātaṃ dassanaṃ. Khamanti sahanti, ñāyantīti attho.",
  "tika-s0303t:486": "Cakkhusuttādivaṇṇanā niṭṭhitā.",
  "tika-s0303t:487": "Okkantasaṃyuttavaṇṇanā niṭṭhitā.",
  "tika-s0303t:490": "5. Uppādasaṃyuttavaṇṇanā",
  "tika-s0303t:491": "312-321. Sabbaṃ pākaṭameva apubbassa abhāvato.",
  "tika-s0303t:492": "Uppādasaṃyuttavaṇṇanā niṭṭhitā.",
  "tika-s0303t:495": "6. Kilesasaṃyuttavaṇṇanā",
  "tika-s0303t:496_0": "322-331. Esoti cakkhusmiṃ chandarāgo. Upecca kilesetīti upakkileso. Cittassāti sāmaññavacanaṃ",
  "tika-s0303t:496_1": "anicchanto codako “kataracittassā”ti āha. Itaro kāmaṃ upatāpanamalīnabhāvakaraṇavasena",
  "tika-s0303t:496_2": "upakkileso lokuttarassa natthi, vibādhanaṭṭho pana attheva uppattinivāraṇatoti adhippāyenāha",
  "tika-s0303t:496_3": "“catubhūmakacittassā”ti. Codako “tebhūmakā”tiādinā attano adhippāyaṃ vivarati, itaro",
  "tika-s0303t:496_4": "“uppattinivāraṇato”tiādinā. Ariyaphalapaṭippassaddhipahānavasena pavattiyā sabbasaṃkilesato",
  "tika-s0303t:496_5": "nikkhantattā nekkhammaṃ, magganibbānānaṃ pana nekkhammabhāvo ukkaṃsato gahito evāti",
  "tika-s0303t:496_6": "āha “nekkhammaninnanti navalokuttaradhammaninna”nti. Abhijānitvāti abhimukhabhāvena",
  "tika-s0303t:496_7": "jānitvā. Sacchikātabbesūti paccakkhakātabbesu. Chaḷabhiññādhammesūti ariyamaggasampayuttadhammesu.",
  "tika-s0303t:497": "Kilesasaṃyuttavaṇṇanā niṭṭhitā.",
  "tika-s0303t:500": "7. Sāriputtasaṃyuttaṃ",
  "tika-s0303t:501": "1-9. Vivekajasuttādivaṇṇanā",
  "tika-s0303t:502_0": "332-340. Na evaṃ hotīti ettha “ahaṃ samāpajjāmī”ti vā, “ahaṃ samāpanno”ti vā mā hotu",
  "tika-s0303t:502_1": "tadā tādisābhogābhāvato. “Ahaṃ vuṭṭhito”ti pana kasmā na hotīti? Sabbathāpi na hotveva",
  "tika-s0303t:502_2": "ahaṅkārassa sabbaso pahīnattā.",
  "tika-s0303t:503": "Vivekajasuttādivaṇṇanā niṭṭhitā.",
  "tika-s0303t:504": "10. Sūcimukhīsuttavaṇṇanā",
  "tika-s0303t:505_0": "341. Tasmiṃ vacane paṭikkhitteti – “adhomukho bhuñjasī”ti paribbājikāya vuttavacane",
  "tika-s0303t:505_1": "– “na khvāhaṃ bhaginī”ti paṭikkhitte. Vādanti dosaṃ. Ubbhamukhoti uparimukho. Puratthimādikā",
  "tika-s0303t:505_2": "catasso disā. Dakkhiṇapuratthimādikā catasso vidisā.",
  "tika-s0303t:506_0": "Ārāmaārāmavatthuādīsu bhūmiparikammabījābhisaṅkharaṇādipaṭisaṃyuttā vijjā vatthuvijjā,",
  "tika-s0303t:506_1": "tassā pana micchājīvabhāvaṃ dassetuṃ “tesa”ntiādi vuttaṃ. Tesaṃ tesaṃ attano paccayadāyakānaṃ.",
  "tika-s0303t:506_2": "Tattha tattha gamananti tesaṃ sāsanaharaṇavasena taṃ taṃ gāmantaradesantaraṃ. Evamārocesīti",
  "tika-s0303t:506_3": "attukkaṃsanaparavambhanarahitaṃ kaṇṇasukhaṃ pemanīyaṃ hadayaṅgamaṃ therassa dhammakathaṃ",
  "tika-s0303t:506_4": "sutvā pasannamānasā evaṃ “dhammikaṃ samaṇā sakyaputtiyā”tiādinā sāsanassa guṇasaṃkittanavācaṃ kulānaṃ ārocesi.",
  "tika-s0303t:507": "Sūcimukhīsuttavaṇṇanā niṭṭhitā.",
  "tika-s0303t:508": "Sāriputtasaṃyuttavaṇṇanā niṭṭhitā.",
  "tika-s0303t:511": "8. Nāgasaṃyuttaṃ",
  "tika-s0303t:512": "1. Suddhikasuttavaṇṇanā",
  "tika-s0303t:513_0": "342. Aṇḍajāti aṇḍe jātā. Vatthikoseti vatthikosasaññite jarāyupuṭe jātā. Saṃsedeti",
  "tika-s0303t:513_1": "saṃsinne kilinnaṭṭhāne uppannā. Upapatitvā viyāti kutocipi avapatitvā viya nibbattā.",
  "tika-s0303t:513_2": "Puggalānanti tathā vinetabbapuggalānaṃ.",
  "tika-s0303t:514": "Suddhikasuttavaṇṇanā niṭṭhitā.",
  "tika-s0303t:515": "2-50. Paṇītatarasuttādivaṇṇanā",
  "tika-s0303t:516_0": "343-391. Vissaṭṭhakāyāti “ye cammena vā rudhirena vā aṭṭhinā vā atthikā, te sabbaṃ",
  "tika-s0303t:516_1": "gaṇhantū”ti tattha nirapekkhacittatāya adhiṭṭhitasīlatāya pariccattasarīrā. Duvidhakārinoti",
  "tika-s0303t:516_2": "“kālena kusalaṃ, kālena akusala”nti evaṃ kusalākusalakārino. Saha byayati pavattatīti",
  "tika-s0303t:516_3": "sahabyo, sahacāro. Tassa bhāvo sahabyatā, taṃ sahabyataṃ. Adanīyato annaṃ. Khādanīyato",
  "tika-s0303t:516_4": "khajjaṃ. Pātabbato pānaṃ. Nivasanīyato vatthaṃ. Nivasitabbaṃ nivāsanaṃ. Parivaritabbaṃ",
  "tika-s0303t:516_5": "pāvuraṇaṃ. Yānti tenāti yānaṃ, upāhanādiyānāni. Ādisaddena vayhasivikādīnaṃ saṅgaho.",
  "tika-s0303t:516_6": "Chattampi parissayātapadukkhaparirakkhaṇena maggagamanasādhananti katvā “chattupāhana”ntiādi",
  "tika-s0303t:516_7": "vuttaṃ. Tena vuttaṃ “yaṃ kiñci gamanapaccaya”nti. Patthanaṃ katvā…pe… tattha nibbattanti",
  "tika-s0303t:516_8": "campeyyanāgarājā viyāti daṭṭhabbaṃ.",
  "tika-s0303t:517": "Paṇītatarasuttādivaṇṇanā niṭṭhitā.",
  "tika-s0303t:518": "Nāgasaṃyuttavaṇṇanā niṭṭhitā.",
  "tika-s0303t:521": "9. Supaṇṇasaṃyuttavaṇṇanā",
  "tika-s0303t:522_0": "392-437. Pattānanti ubhosu pakkhesu pattānaṃ. Vaṇṇavantatāyāti atisayena vicittavaṇṇatāya.",
  "tika-s0303t:522_1": "Atisayattho hi ayaṃ vanta-saddo. Purimanayenāti nāgasaṃyutte paṭhamasutte vuttanayena.",
  "tika-s0303t:522_2": "Uddharantīti samuddato uddharanti, pathavantarapabbatantarato pana tesaṃ uddharaṇaṃ",
  "tika-s0303t:522_3": "dukkarameva. Paṇītatareti balena paṇītatare, balavanteti attho. Anuddharaṇīyanāgāti",
  "tika-s0303t:522_4": "ānubhāvamahantatāya ca vasanaṭṭhānaviduggatāya ca uddharituṃ asakkuṇeyyā nāgā. Te",
  "tika-s0303t:522_5": "“sattavidhā”ti vatvā sarūpato vasanaṭṭhānato ca dassento “kambalassatarā”tiādimāha.",
  "tika-s0303t:522_6": "Tattha kambalassatarā dhataraṭṭhāti ime jātivasena vuttā. Sattasīdantaravāsinoti",
  "tika-s0303t:522_7": "sattavidhasīdasamuddavāsino. Pathaviṭṭhakāti pathavantaravāsino, tathā pabbataṭṭhakā.",
  "tika-s0303t:522_8": "Te ca vimānavāsino. Te nāge koci supaṇṇo uddharituṃ na sakkotīti sambandho. Sesanti",
  "tika-s0303t:522_9": "“kāyena dvayakārino”tiādīsu yaṃ vattabbaṃ, taṃ sabbaṃ nāgasaṃyutte vuttanayameva,",
  "tika-s0303t:522_10": "tattha ca vuttanayeneva attho veditabboti adhippāyo.",
  "tika-s0303t:523": "Supaṇṇasaṃyuttavaṇṇanā niṭṭhitā.",
  "tika-s0303t:526": "10. Gandhabbakāyasaṃyuttavaṇṇanā",
  "tika-s0303t:527_0": "438-549. Mūlagandhādibhedaṃ gandhaṃ avanti apayuñjantīti gandhabbā, tesaṃ kāyo samūho",
  "tika-s0303t:527_1": "gandhabbakāyo, gandhabbadevanikāyo. Cātumahārājikesu ekiyāva te daṭṭhabbā, tappariyāpannatāya",
  "tika-s0303t:527_2": "tattha vā niyuttāti gandhabbakāyikā. Tesaṃ tesaṃ rukkhagacchalatānaṃ mūlaṃ paṭicca",
  "tika-s0303t:527_3": "pavatto gandho mūlagandho, tasmiṃ mūlagandhe. Adhivatthāti mūlagandhaṃ adhiṭṭhāya,",
  "tika-s0303t:527_4": "abhibhuyya vā vasantā. Esa nayo sesesupi. Taṃ nissāyāti taṃ mūlagandhaṃ rukkhaṃ paccayaṃ",
  "tika-s0303t:527_5": "katvā nibbattā. Na kevalaṃ tattha gandho eva, mūlameva vā tesaṃ paccayoti dassento",
  "tika-s0303t:527_6": "“so hī”tiādimāha. Upakappatīti nivāsaṭṭhānabhāvena viniyuñjati. Gandhagandheti gandhānaṃ",
  "tika-s0303t:527_7": "gandhasamudāye. Mūlādigandhānaṃ gandheti mūlādigataavayavagandhānaṃ gandhe, timūlādigatasamudāyabhūteti",
  "tika-s0303t:527_8": "attho. Pubbe hi “mūlagandhe”tiādinā rukkhānaṃ avayavagandho gahito, idha pana sabbaso",
  "tika-s0303t:527_9": "gahitattā samudāyagandho veditabbo. Tenāha “yassa hi rukkhassā”tiādi. Soti so sabbo",
  "tika-s0303t:527_10": "mūlādigato gandho gandhasamudāyo idha gandhagandho nāma. Tassa gandhassa gandheti",
  "tika-s0303t:527_11": "tassa samudāyagandhassa tathābhūte gandhe. Sarikkhaṃ sadisaṃ paṭidānaṃ etissāti sarikkhadānaṃ,",
  "tika-s0303t:527_12": "patthanā. Yathādhippetaphalāni sarikkhadānattāva adhippetaphalaṃ dentu, asarikkhadānaṃ",
  "tika-s0303t:527_13": "kathanti? Tampi detiyeva puññassa sabbakāmadadattāti āha “asarikkhadānampī”tiādi.",
  "tika-s0303t:528": "Gandhabbakāyasaṃyuttavaṇṇanā niṭṭhitā.",
  "tika-s0303t:531": "11. Valāhakasaṃyuttavaṇṇanā",
  "tika-s0303t:532_0": "550-606. Lokaṃ vālentā saṃvarantā chādentā ahanti pariyesantīti valāhā, devaputtā.",
  "tika-s0303t:532_1": "Tesaṃ samūho valāhakadevakāyoti āha “valāhakakāyikā”tiādi. Sītakaraṇavalāhakāti sītaharaṇavalāhakā.",
  "tika-s0303t:532_2": "Sesapadesūti uṇhavalāhakādipadesu. Eseva nayoti “uṇhakaraṇavalāhakā”tiādinā attho",
  "tika-s0303t:532_3": "veditabbo. Cittaṭṭhapananti “sītaṃ hotū”ti evaṃ cittassa uppādanaṃ. Vassāneti vassakāle.",
  "tika-s0303t:532_4": "Utusamuṭṭhānamevāti pākatikasītamevāti attho. Uṇhepīti uṇhakāle. Abbhamaṇḍapoti maṇḍapasadisaabbhapaṭalavitānamāha.",
  "tika-s0303t:532_5": "Abbhaṃ uppajjatīti tahaṃ tahaṃ paṭalaṃ uṭṭhahati. Abbheyevāti abbhakāle eva, vassāneti",
  "tika-s0303t:532_6": "attho. Atiabbhanti satapaṭalasahassapaṭalaṃ hutvā abbhuṭṭhānaṃ. Cittavesākhamāsesūti",
  "tika-s0303t:532_7": "vasantakālaṃ sandhāyāha. Tadā hi viddho vigatavalāhako devo bhavituṃ yutto. Uttaradakkhiṇādīti",
  "tika-s0303t:532_8": "ādi-saddena pacchimavātādiṃ saṅgaṇhāti. Pakativātoti pakatiyā sabhāvena vāyanakavāto.",
  "tika-s0303t:532_9": "Taṃ utusamuṭṭhānamevāti āhārūpajīvīnaṃ sattānaṃ sādhāraṇakammūpanissayautusamuṭṭhānameva.",
  "tika-s0303t:532_10": "Esa nayo utusamuṭṭhānasītuṇhavātesupi. Tampi hi āhārūpajīvīnaṃ sattānaṃ sādhāraṇakammūpanissayamevāti.",
  "tika-s0303t:533_0": "Gītanti meghagītaṃ. Saccakiriyāyāti tādisānaṃ purisavisesānaṃ saccādhiṭṭhānena. Iddhibalenāti",
  "tika-s0303t:533_1": "iddhimantānaṃ iddhiānubhāvena. Vināsameghenāti kappavināsakameghena. Aññenapi kaṇhapāpikasattānaṃ",
  "tika-s0303t:533_2": "pāpakammapaccayā uppannavināsameghena vuṭṭhena so so deso vinassateva.",
  "tika-s0303t:534": "Valāhakasaṃyuttavaṇṇanā niṭṭhitā.",
  "tika-s0303t:537": "12. Vacchagottasaṃyuttavaṇṇanā",
  "tika-s0303t:538_0": "607-661. Aññāṇāti aññāṇahetu, saccapaṭicchādakasammohahetūti attho. Aṭṭhakathāyaṃ",
  "tika-s0303t:538_1": "pana imameva atthaṃ hetuatthena karaṇavacanena dassetuṃ “aññāṇenā”ti vuttaṃ. Sabbānīti",
  "tika-s0303t:538_2": "“aññāṇā adassanā anabhisamayā”tiādīni padāni ekādasasu suttesu āgatāni, pañcapaññāsa",
  "tika-s0303t:538_3": "veyyākaraṇāni vuttāni suttesu pañcannaṃ khandhānaṃ vasena veyyākaraṇassa āgatattā.",
  "tika-s0303t:539": "Vacchagottasaṃyuttavaṇṇanā niṭṭhitā.",
  "tika-s0303t:542": "13. Jhānasaṃyuttaṃ",
  "tika-s0303t:543": "1. Samādhimūlakasamāpattisuttavaṇṇanā",
  "tika-s0303t:544_0": "662. Samādhikusaloti samādhismiṃ kusalo. Tayidaṃ samādhikosallattaṃ saha jhānaṅgayogena",
  "tika-s0303t:544_1": "catubbidho jhānasamādhi, tasmā taṃ taṃ vibhāgaṃ jānantassa siddhaṃ hotīti āha – “paṭhamaṃ",
  "tika-s0303t:544_2": "jhāna”ntiādi. Tattha vitakkavicārapītisukhekaggatāvasena paṭhamaṃ pañcaṅgikaṃ, pītisukhekaggatāvasena",
  "tika-s0303t:544_3": "dutiyaṃ tivaṅgikaṃ, sukhekaggatāvasena tatiyaṃ duvaṅgikaṃ, upekkhekaggatāvasena catutthaṃ",
  "tika-s0303t:544_4": "duvaṅgikamevāti evaṃ tasmiṃ tasmiṃ jhāne taṃtaṃaṅgānaṃ vavatthāne kusalo. Samāpattikusaloti",
  "tika-s0303t:544_5": "samāpajjane kusalo. Hāsetvāti tosetvā. Kallaṃ katvāti samādhānassa paṭipakkhadhammānaṃ",
  "tika-s0303t:544_6": "dūrīkaraṇena sahakārīkāraṇañca samādhānena samāpajjane cittaṃ samatthaṃ katvā. Sesapadānīti",
  "tika-s0303t:544_7": "sesā tayo koṭṭhāsā. Tatiyādīsu nayesu akusalopi jhānatthāya paṭipannattā “jhāyītevā”ti vutto.",
  "tika-s0303t:545": "Samādhimūlakasamāpattisuttavaṇṇanā niṭṭhitā.",
  "tika-s0303t:546": "2-55. Samādhimūlakaṭhitisuttādivaṇṇanā",
  "tika-s0303t:547_0": "663-716. Dutiyādisuttesu ṭhitikusaloti ettha antogadhahetuattho ṭhiti-saddo, tasmiñca",
  "tika-s0303t:547_1": "pana kusaloti atthoti āha – “jhānaṃ ṭhapetuṃ akusalo”ti. Sattaṭṭhaaccharāmattanti",
  "tika-s0303t:547_2": "sattaṭṭhaaccharāmattaṃ khaṇaṃ jhānaṃ ṭhapetuṃ na sakkoti adhiṭṭhānavasībhāvassa anipphāditattā.",
  "tika-s0303t:547_3": "Yathāparicchedena kālena vuṭṭhātuṃ na sakkoti vuṭṭhānavasībhāvassa anipphāditattā.",
  "tika-s0303t:547_4": "Kallaṃ jātaṃ assāti kallitaṃ, tasmiṃ kallite kallitabhāvena kasiṇārammaṇesu “idaṃ",
  "tika-s0303t:547_5": "nāma asukassā”ti visayavasena samāpajjituṃ asakkonto na samādhismiṃ ārammaṇakusalo.",
  "tika-s0303t:547_6": "Na samādhismiṃ gocarakusaloti samādhismiṃ nipphāditabbe tassa gocare kammaṭṭhānasaññite",
  "tika-s0303t:547_7": "pavattiṭṭhāne bhikkhācāragocare ca satisampajaññavirahito akusalo. Keci pana “kammaṭṭhānagocaro",
  "tika-s0303t:547_8": "paṭhamajjhānādikaṃ, ‘evaṃ samāpajjitabbaṃ, evaṃ bahulīkātabba’nti ajānanto tattha",
  "tika-s0303t:547_9": "akusalo nāmā”ti vadanti. Kammaṭṭhānaṃ abhinīharitunti kammaṭṭhānaṃ visesabhāgiyatāya",
  "tika-s0303t:547_10": "abhinīharituṃ akusalo. Sakkaccakārīti cittīkārī. Sātaccakārīti niyatakārī. Samādhissa",
  "tika-s0303t:547_11": "upakārakadhammāti appanākosallā. Samāpattiādīhīti ādi-saddena sakkaccakāripadādīnaṃyeva",
  "tika-s0303t:547_12": "saṅgaho daṭṭhabbo catukkānaṃ vuttattā. Tenāha “yojetvā catukkā vuttā”ti. Lokiyajjhānavaseneva",
  "tika-s0303t:547_13": "kathitaṃ “samādhikusalo”tiādinā nayena desanāya pavattattā. Na hi lokuttaradhammesu",
  "tika-s0303t:547_14": "akosallaṃ nāma labbhati. Yadi akosallaṃ, na kusalasaddena visesitabbatā siyāti.",
  "tika-s0303t:548": "Samādhimūlakaṭhitisuttādivaṇṇanā niṭṭhitā.",
  "tika-s0303t:549": "Jhānasaṃyuttavaṇṇanā niṭṭhitā.",
  "tika-s0303t:550": "Niṭṭhitā ca sāratthappakāsiniyā",
  "tika-s0303t:551": "Saṃyuttanikāya-aṭṭhakathāya khandhavaggavaṇṇanā."
}