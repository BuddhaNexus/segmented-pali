{
  "atk-abh03a54:0": "2. Vedanāttikavaṇṇanā",
  "atk-abh03a54:1_0": "1. Vedanāttike tisso vedanā rūpaṁ nibbānanti ime dhammā na labbhanti, tasmā ekaṁ",
  "atk-abh03a54:1_1": "khandhaṁ paṭicca dve khandhātiādi vuttaṁ. Paṭisandhikkhaṇe sukhāya vedanāyāti sahetukapaṭisandhivasena",
  "atk-abh03a54:1_2": "vuttaṁ. Dukkhavedanā paṭisandhiyaṁ na labbhatīti dutiyavāre paṭisandhiggahaṇaṁ na",
  "atk-abh03a54:1_3": "kataṁ. Tatiyavāre paṭisandhikkhaṇeti sahetukapaṭisandhivasena vuttaṁ. Sesamettha",
  "atk-abh03a54:1_4": "ito paresu ca paccayesu yathāpāḷimeva niyyāti. Sabbattha tayo tayo vārā vuttā. Tena",
  "atk-abh03a54:1_5": "vuttaṁ hetuyā tīṇi…pe… avigate tīṇīti.",
  "atk-abh03a54:2_0": "6. Paccayasaṁsandane pana sahetukāya vipākadukkhavedanāya abhāvato hetumūlakanaye",
  "atk-abh03a54:2_1": "vipāke dveti vuttaṁ. Adhipatiādīhi saddhiṁ saṁsandanesupi vipāke dveyeva. Kasmā?",
  "atk-abh03a54:2_2": "Vipāke dukkhavedanāya adhipatijhānamaggānaṁ abhāvato. Yehi ca saddhiṁ saṁsandane",
  "atk-abh03a54:2_3": "vipāke dve vārā labbhanti, vipākena saddhiṁ saṁsandane tesupi dveyeva.",
  "atk-abh03a54:3_0": "10. Paccanīye napurejāte āruppe ca paṭisandhiyañca dukkhavedanāya abhāvato dve vārā",
  "atk-abh03a54:3_1": "āgatā. Navippayuttepi āruppe dukkhābhāvato dveyeva. Sabbaarūpadhammapariggāhakā pana",
  "atk-abh03a54:3_2": "sahajātādayo paccayā imasmiṁ paccanīyavāre parihāyanti. Kasmā? Vedanāsampayuttassa",
  "atk-abh03a54:3_3": "dhammassa vedanāsampayuttaṁ paṭicca sahajātādīhi vinā anuppattito pacchājātapaccayañca vināva uppattito.",
  "atk-abh03a54:4_0": "17. Paccayasaṁsandane pana napurejāte ekanti āruppe paṭisandhiyañca ahetukādukkhamasukhavedanāsampayuttaṁ",
  "atk-abh03a54:4_1": "sandhāya vuttaṁ. Nakamme dveti ahetukakiriyasampayuttacetanāvasena vuttaṁ. Sukhāya",
  "atk-abh03a54:4_2": "hi adukkhamasukhāya ca vedanāya sampayutte dhamme paṭicca tāhi vedanāhi sampayuttā",
  "atk-abh03a54:4_3": "ahetukakiriyacetanā uppajjanti. Nahetupaccayā navipākepi eseva nayo. Navippayutte",
  "atk-abh03a54:4_4": "ekanti āruppe āvajjanavasena vuttaṁ. Iminā upāyena sabbasaṁsandanesu gaṇanā veditabbā.",
  "atk-abh03a54:5_0": "25-37. Anulomapaccanīye paccanīye laddhapaccayā eva paccanīyato tiṭṭhanti. Paccanīyānulome",
  "atk-abh03a54:5_1": "sabbā rūpadhammapariggāhakā sahajātādayo anulomatova tiṭṭhanti, na paccanīyato. Ahetukassa",
  "atk-abh03a54:5_2": "pana cittuppādassa adhipati natthīti adhipatipaccayo anulomato na tiṭṭhati. Paṭiccavārādīsu",
  "atk-abh03a54:5_3": "pana pacchājāto anulomato na labbhatiyevāti parihīno. Ye cettha anulomato labbhanti,",
  "atk-abh03a54:5_4": "te paccanīyato labbhamānehi saddhiṁ parivattetvāpi yojitāyeva. Tesu tīṇi dve ekanti",
  "atk-abh03a54:5_5": "tayova vāraparicchedā, te sabbattha yathānurūpaṁ sallakkhetabbā. Yo cāyaṁ paṭiccavāre",
  "atk-abh03a54:5_6": "vutto, sahajātavārādīsupi ayameva vaṇṇanānayo.",
  "atk-abh03a54:6": "38. Pañhāvāre pana sampayuttakānaṁ khandhānanti tena saddhiṁ sampayuttakānaṁ khandhānaṁ tehiyeva vā hetūhi sukhavedanādīhi vā.",
  "atk-abh03a54:7_0": "39.Vippaṭisārissāti dānādīsu tāva ‘‘kasmā mayā idaṁ kataṁ, duṭṭhu me kataṁ, akataṁ",
  "atk-abh03a54:7_1": "seyyo siyā’’ti evaṁ vippaṭisārissa. Jhānaparihāniyaṁ pana ‘‘parihīnaṁ me jhānaṁ,",
  "atk-abh03a54:7_2": "mahājāniyo vatamhī’’ti evaṁ vippaṭisārissa. Moho uppajjatīti dosasampayuttamoho.",
  "atk-abh03a54:7_3": "Tathā mohaṁ arabbhāti dosasampayuttamohameva.",
  "atk-abh03a54:8_0": "45.Sukhāya vedanāya sampayuttaṁ bhavaṅgaṁ adukkhamasukhāya vedanāya sampayuttassa",
  "atk-abh03a54:8_1": "bhavaṅgassāti tadārammaṇasaṅkhātaṁ piṭṭhibhavaṅgaṁ mūlabhavaṅgassa. Vuṭṭhānassāti",
  "atk-abh03a54:8_2": "tadārammaṇassa bhavaṅgassa vā. Ubhayampi hetaṁ kusalākusalajavanato vuṭṭhitattā vuṭṭhānanti",
  "atk-abh03a54:8_3": "vuccati. Kiriyaṁ vuṭṭhānassāti etthāpi eseva nayo. Phalaṁ vuṭṭhānassāti phalacittaṁ",
  "atk-abh03a54:8_4": "bhavaṅgassa. Bhavaṅgena hi phalato vuṭṭhito nāma hoti. Parato ‘‘vuṭṭhāna’’nti āgataṭṭhānesupi eseva nayo.",
  "atk-abh03a54:9_0": "46.Dukkhāya vedanāya sampayuttā khandhāti domanassasampayuttā akusalā khandhā. Adukkhamasukhāya",
  "atk-abh03a54:9_1": "vedanāya sampayuttassa vuṭṭhānassāti tadārammaṇasaṅkhātassa āgantukabhavaṅgassa vā",
  "atk-abh03a54:9_2": "upekkhāsampayuttamūlabhavaṅgassa vā. Sace pana somanassasahagataṁ mūlabhavaṅgaṁ hoti,",
  "atk-abh03a54:9_3": "tadārammaṇassa ca uppattikāraṇaṁ na hoti, javanassa ārammaṇato aññasmimpi ārammaṇe",
  "atk-abh03a54:9_4": "adukkhamasukhavedanaṁ akusalavipākaṁ uppajjateva. Tampi hi javanato vuṭṭhitattā vuṭṭhānanti",
  "atk-abh03a54:9_5": "vuccati. Sahajātapaccayādiniddesā uttānatthāyeva. Nahettha kiñci atthi, yaṁ na sakkā",
  "atk-abh03a54:9_6": "siyā heṭṭhā vuttanayena vedetuṁ, tasmā sādhukaṁ upalakkhetabbaṁ.",
  "atk-abh03a54:10_0": "62. Idāni yasmiṁ yasmiṁ paccaye ye ye vārā laddhā, sabbe te saṅkhipitvā gaṇanāya",
  "atk-abh03a54:10_1": "dassetuṁ hetuyā tīṇītiādi vuttaṁ. Tattha sabbāni tīṇi suddhānaṁ tiṇṇaṁ padānaṁ vasena",
  "atk-abh03a54:10_2": "veditabbāni. Ārammaṇe nava ekamūlakekāvasānāni. Adhipatiyā pañca sahajātādhipativasena",
  "atk-abh03a54:10_3": "amissāni tīṇi, ārammaṇādhipativasena ca ‘‘sukhāya sampayutto sukhāya sampayuttassa,",
  "atk-abh03a54:10_4": "adukkhamasukhāya sampayutto adukkhamasukhāya sampayuttassā’’ti dve, tāni na gaṇetabbāni.",
  "atk-abh03a54:10_5": "Sukhāya pana sampayutto adukkhamasukhāya, adukkhamasukhāya sampayutto sukhāyāti imāni",
  "atk-abh03a54:10_6": "dve gaṇetabbānīti evaṁ pañca. Anantarasamanantaresu sattāti sukhā dvinnaṁ, tathā",
  "atk-abh03a54:10_7": "dukkhā, adukkhamasukhā tiṇṇampīti evaṁ satta. Upanissaye navāti sukhasampayutto sukhasampayuttassa",
  "atk-abh03a54:10_8": "tīhipi upanissayehi, dukkhasampayuttassa pakatūpanissayeneva, upekkhāsampayuttassa",
  "atk-abh03a54:10_9": "tīhipi, dukkhasampayutto dukkhasampayuttassa anantarapakatūpanissayehi, sukhasampayuttassa",
  "atk-abh03a54:10_10": "pakatūpanissayena, adukkhamasukhasampayuttassa dvidhā, adukkhamasukhasampayutto adukkhamasukhasampayuttassa",
  "atk-abh03a54:10_11": "tidhāpi, tathā sukhasampayuttassa, dukkhasampayuttassa anantarapakatūpanissayehīti",
  "atk-abh03a54:10_12": "evaṁ nava. Paccayabhedato panettha pakatūpanissayā nava, anantarūpanissayā satta,",
  "atk-abh03a54:10_13": "ārammaṇūpanissayā cattāroti vīsati upanissayā. Purejātapacchājātā panettha chijjanti.",
  "atk-abh03a54:10_14": "Na hi purejātā pacchājātā vā arūpadhammā arūpadhammānaṁ paccayā honti.",
  "atk-abh03a54:11_0": "Kammeaṭṭhāti sukhasampayutto sukhasampayuttassa dvidhāpi, dukkhasampayuttassa nānākkhaṇikatova",
  "atk-abh03a54:11_1": "tathā itarassa. Dukkhasampayutto dukkhasampayuttassa dvidhāpi, sukhasampayuttassa",
  "atk-abh03a54:11_2": "natthi, itarassa nānākkhaṇikatova adukkhamasukhasampayutto adukkhamasukhasampayuttassa",
  "atk-abh03a54:11_3": "dvidhāpi, itaresaṁ nānākkhaṇikatoti evaṁ aṭṭha. Paccayabhedato panettha nānākkhaṇikā",
  "atk-abh03a54:11_4": "aṭṭha, sahajātā tīṇīti ekādasa kammapaccayā. Yathā ca purejātapacchājātā, evaṁ vippayuttapaccayopettha",
  "atk-abh03a54:11_5": "chijjati. Arūpadhammā hi arūpadhammānaṁ vippayuttapaccayo na honti. Natthivigatesu",
  "atk-abh03a54:11_6": "satta anantarasadisāva. Evamettha tīṇi pañca satta aṭṭha navāti pañca gaṇanaparicchedā.",
  "atk-abh03a54:11_7": "Tesaṁ vasena paccayasaṁsandane ūnataragaṇanena saddhiṁ saṁsandanesu atirekañca alabbhamānañca",
  "atk-abh03a54:11_8": "apanetvā gaṇanā veditabbā.",
  "atk-abh03a54:12_0": "63-64. Hetuyā saddhiṁ ārammaṇaṁ na labbhati, tathā anantarādayo. Adhipatiyā dveti",
  "atk-abh03a54:12_1": "dukkhapadaṁ ṭhapetvā sesāni dve. Dukkhasampayutto hi hetu adhipati nāma natthi, tasmā",
  "atk-abh03a54:12_2": "so na labbhatīti apanīto. Sesadvayesupi eseva nayo. Iti hetumūlake dveyeva gaṇanaparicchedā,",
  "atk-abh03a54:12_3": "tesaṁ vasena cha ghaṭanāni vuttāni. Tesu paṭhamaṁ avipākabhūtānaṁ ñāṇavippayuttanirādhipatidhammānaṁ",
  "atk-abh03a54:12_4": "vasena vuttaṁ, dutiyaṁ tesaññeva vipākabhūtānaṁ, tatiyacatutthāni tesaññeva ñāṇasampayuttānaṁ,",
  "atk-abh03a54:12_5": "pañcamaṁ avipākabhūtasādhipatiamohavasena, chaṭṭhaṁ vipākabhūtasādhipatiamohavasena.",
  "atk-abh03a54:12_6": "Paṭhamaṁ vā sabbahetuvasena, dutiyaṁ sabbavipākahetuvasena, tatiyaṁ sabbāmohahetuvasena,",
  "atk-abh03a54:12_7": "catutthaṁ sabbavipākāmohahetuvasena. Pañcamaṁ sabbasādhipatiamohavasena, chaṭṭhaṁ",
  "atk-abh03a54:12_8": "sabbasādhipativipākāmohavasena.",
  "atk-abh03a54:13_0": "66. Ārammaṇamūlake adhipatiyā cattārīti ārammaṇādhipativasena sukhaṁ sukhassa, adukkhamasukhassa,",
  "atk-abh03a54:13_1": "adukkhamasukhaṁ adukkhamasukhassa, sukhassāti evaṁ cattāri. Upanissayepi ārammaṇūpanissayavasena",
  "atk-abh03a54:13_2": "cattāro vuttā. Ghaṭanāni panettha ekameva. Adhipatimūlakādīsupi heṭṭhā vuttanayeneva",
  "atk-abh03a54:13_3": "yaṁ labbhati yañca na labbhati, taṁ sabbaṁ sādhukaṁ sallakkhetvā saṁsandanaghaṭanagaṇanā veditabbā.",
  "atk-abh03a54:14_0": "83-87. Paccanīyamhi kusalattike vuttanayeneva anulomato paccaye uddharitvā tattha",
  "atk-abh03a54:14_1": "laddhānaṁ vārānaṁ vasena paccanīyato gaṇanavasena nahetuyā navāti sabbapaccayesu",
  "atk-abh03a54:14_2": "nava vārā dassitā . Te ekamūlakekāvasānānaṁ navannaṁ vissajjanānaṁ vasena ‘‘sukhāya",
  "atk-abh03a54:14_3": "vedanāya sampayutto dhammo sukhāya vedanāya sampayuttassa dhammassa nahetupaccayena",
  "atk-abh03a54:14_4": "paccayo, sukhāya vedanāya sampayuttena cittena dānaṁ datvā’’tiādinā nayena pāḷiṁ",
  "atk-abh03a54:14_5": "uddharitvā dassetabbā. Paccayasaṁsandane panettha nahetupaccayā…pe… naupanissaye",
  "atk-abh03a54:14_6": "aṭṭhāti nānākkhaṇikakammapaccayavasena veditabbā. Dubbalakammañhi vipākassa na upanissayo",
  "atk-abh03a54:14_7": "hoti. Kevalaṁ pana nānākkhaṇikakammapaccayeneva paccayo hoti. Sesamettha anulomapaccanīyapaccanīyānulomesu",
  "atk-abh03a54:14_8": "ca tesaṁ tesaṁ paccayānaṁ yoge laddhavāravasena sakkā heṭṭhā vuttanayeneva gaṇetuṁ,",
  "atk-abh03a54:14_9": "tasmā na vitthāritanti.",
  "atk-abh03a54:15": "Vedanāttikavaṇṇanā."
}