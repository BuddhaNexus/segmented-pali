{
  "mil6.3.8:0.1": "Milindapañha",
  "mil6.3.8:0.2": "Anumānapañha",
  "mil6.3.8:0.3": "Vessantaravagga",
  "mil6.3.8:0.4": "8. Dhammābhisamayapañha",
  "mil6.3.8:1.1": "“Bhante nāgasena, ye te sammā paṭipajjanti, tesaṁ sabbesaṁyeva dhammābhisamayo hoti, udāhu kassaci na hotī”ti?",
  "mil6.3.8:1.2": "“Kassaci, mahārāja, hoti, kassaci na hotī”ti.",
  "mil6.3.8:1.3": "“Kassa, bhante, hoti, kassa na hotī”ti?",
  "mil6.3.8:1.4_0": "“Tiracchānagatassa, mahārāja, suppaṭipannassāpi dhammābhisamayo na hoti, pettivisayūpapannassa",
  "mil6.3.8:1.4_1": "… micchādiṭṭhikassa … kuhakassa … mātughātakassa … pitughātakassa … arahantaghātakassa",
  "mil6.3.8:1.4_2": "… saṅghabhedakassa … lohituppādakassa … theyyasaṁvāsakassa … titthiyapakkantassa",
  "mil6.3.8:1.4_3": "… bhikkhunidūsakassa … terasannaṁ garukāpattīnaṁ aññataraṁ āpajjitvā avuṭṭhitassa",
  "mil6.3.8:1.4_4": "… paṇḍakassa … ubhatobyañjanakassa suppaṭipannassāpi dhammābhisamayo na hoti … yopi",
  "mil6.3.8:1.4_5": "manussadaharako ūnakasattavassiko, tassa suppaṭipannassāpi dhammābhisamayo na hoti.",
  "mil6.3.8:1.5": "Imesaṁ kho, mahārāja, soḷasannaṁ puggalānaṁ suppaṭipannānampi dhammābhisamayo na hotī”ti.",
  "mil6.3.8:2.1_0": "“Bhante nāgasena, ye te pannarasa puggalā viruddhāyeva, tesaṁ dhammābhisamayo hotu",
  "mil6.3.8:2.1_1": "vā mā vā hotu, atha kena kāraṇena manussadaharakassa ūnakasattavassikassa suppaṭipannassāpi",
  "mil6.3.8:2.1_2": "dhammābhisamayo na hoti?",
  "mil6.3.8:2.2_0": "Ettha tāva pañho bhavati ‘nanu nāma daharakassa na rāgo hoti, na doso hoti, na moho",
  "mil6.3.8:2.2_1": "hoti, na māno hoti, na micchādiṭṭhi hoti, na arati hoti, na kāmavitakko hoti, amissito",
  "mil6.3.8:2.2_2": "kilesehi, so nāma daharako yutto ca patto ca arahati ca cattāri saccāni ekappaṭivedhena paṭivijjhitun’”ti.",
  "mil6.3.8:3.1": "“Taññevettha, mahārāja, kāraṇaṁ, yenāhaṁ kāraṇena bhaṇāmi ‘ūnakasattavassikassa suppaṭipannassāpi dhammābhisamayo na hotī’ti.",
  "mil6.3.8:3.2_0": "Yadi, mahārāja, ūnakasattavassiko rajanīye rajjeyya, dussanīye dusseyya, mohanīye",
  "mil6.3.8:3.2_1": "muyheyya, madanīye majjeyya, diṭṭhiṁ vijāneyya, ratiñca aratiñca vijāneyya, kusalākusalaṁ",
  "mil6.3.8:3.2_2": "vitakkeyya, bhaveyya tassa dhammābhisamayo, api ca, mahārāja, ūnakasattavassikassa",
  "mil6.3.8:3.2_3": "cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, asaṅkhatā nibbānadhātu",
  "mil6.3.8:3.2_4": "garukā bhārikā vipulā mahatī.",
  "mil6.3.8:3.3": "Ūnakasattavassiko, mahārāja, tena dubbalena cittena parittakena mandena avibhūtena na sakkoti garukaṁ bhārikaṁ vipulaṁ mahatiṁ asaṅkhataṁ nibbānadhātuṁ paṭivijjhituṁ.",
  "mil6.3.8:4.1_0": "Yathā, mahārāja, sinerupabbatarājā garuko bhāriko vipulo mahanto, api nu kho taṁ,",
  "mil6.3.8:4.1_1": "mahārāja, puriso attano pākatikena thāmabalavīriyena sakkuṇeyya sinerupabbatarājānaṁ uddharitun”ti?",
  "mil6.3.8:4.2": "“Na hi, bhante”ti.",
  "mil6.3.8:4.3": "“Kena kāraṇena, mahārājā”ti?",
  "mil6.3.8:4.4": "“Dubbalattā, bhante, purisassa, mahantattā sinerupabbatarājassā”ti.",
  "mil6.3.8:4.5": "“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, asaṅkhatā nibbānadhātu garukā bhārikā vipulā mahatī.",
  "mil6.3.8:4.6_0": "Ūnakasattavassiko tena dubbalena cittena parittena mandena avibhūtena na sakkoti",
  "mil6.3.8:4.6_1": "garukaṁ bhārikaṁ vipulaṁ mahatiṁ asaṅkhataṁ nibbānadhātuṁ paṭivijjhituṁ, tena kāraṇena",
  "mil6.3.8:4.6_2": "ūnakasattavassikassa suppaṭipannassāpi dhammābhisamayo na hoti.",
  "mil6.3.8:5.1_0": "Yathā vā pana, mahārāja, ayaṁ mahāpathavī dīghā āyatā puthulā vitthatā visālā vitthiṇṇā",
  "mil6.3.8:5.1_1": "vipulā mahantā, api nu kho taṁ, mahārāja, mahāpathaviṁ sakkā parittakena udakabindukena",
  "mil6.3.8:5.1_2": "temetvā udakacikkhallaṁ kātun”ti?",
  "mil6.3.8:5.2": "“Na hi, bhante”ti.",
  "mil6.3.8:5.3": "“Kena kāraṇena, mahārājā”ti?",
  "mil6.3.8:5.4": "“Parittattā, bhante, udakabindussa, mahantattā mahāpathaviyā”ti.",
  "mil6.3.8:5.5_0": "“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ",
  "mil6.3.8:5.5_1": "thokaṁ mandaṁ avibhūtaṁ, asaṅkhatā nibbānadhātu dīghā āyatā puthulā vitthatā visālā",
  "mil6.3.8:5.5_2": "vitthiṇṇā vipulā mahantā.",
  "mil6.3.8:5.6_0": "Ūnakasattavassiko tena dubbalena cittena parittakena mandena avibhūtena na sakkoti",
  "mil6.3.8:5.6_1": "mahatiṁ asaṅkhataṁ nibbānadhātuṁ paṭivijjhituṁ, tena kāraṇena ūnakasattavassikassa",
  "mil6.3.8:5.6_2": "suppaṭipannassāpi dhammābhisamayo na hoti.",
  "mil6.3.8:6.1_0": "Yathā vā pana, mahārāja, abaladubbalaparittaappathokamandaggi bhaveyya, api nu kho,",
  "mil6.3.8:6.1_1": "mahārāja, tāvatakena mandena agginā sakkā sadevake loke andhakāraṁ vidhamitvā ālokaṁ dassetun”ti?",
  "mil6.3.8:6.2": "“Na hi, bhante”ti.",
  "mil6.3.8:6.3": "“Kena kāraṇena, mahārājā”ti?",
  "mil6.3.8:6.4": "“Mandattā, bhante, aggissa, lokassa mahantattā”ti.",
  "mil6.3.8:6.5": "“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, mahatā ca avijjandhakārena pihitaṁ.",
  "mil6.3.8:6.6": "Tasmā dukkaraṁ ñāṇālokaṁ dassayituṁ, tena kāraṇena ūnakasattavassikassa suppaṭipannassāpi dhammābhisamayo na hoti.",
  "mil6.3.8:7.1_0": "Yathā vā pana, mahārāja, āturo kiso aṇuparimitakāyo sālakakimi hatthināgaṁ tidhā",
  "mil6.3.8:7.1_1": "pabhinnaṁ navāyataṁ tivitthataṁ dasapariṇāhaṁ aṭṭharatanikaṁ sakaṭṭhānamupagataṁ",
  "mil6.3.8:7.1_2": "disvā gilituṁ parikaḍḍheyya, api nu kho so, mahārāja, sālakakimi sakkuṇeyya taṁ hatthināgaṁ gilitun”ti?",
  "mil6.3.8:7.2": "“Na hi, bhante”ti.",
  "mil6.3.8:7.3": "“Kena kāraṇena, mahārājā”ti?",
  "mil6.3.8:7.4": "“Parittattā, bhante, sālakakimissa, mahantattā hatthināgassā”ti.",
  "mil6.3.8:7.5": "“Evameva kho, mahārāja, ūnakasattavassikassa cittaṁ abalaṁ dubbalaṁ parittaṁ appaṁ thokaṁ mandaṁ avibhūtaṁ, mahatī asaṅkhatā nibbānadhātu.",
  "mil6.3.8:7.6_0": "So tena dubbalena cittena parittakena mandena avibhūtena na sakkoti mahatiṁ asaṅkhataṁ",
  "mil6.3.8:7.6_1": "nibbānadhātuṁ paṭivijjhituṁ, tena kāraṇena ūnakasattavassikassa suppaṭipannassāpi",
  "mil6.3.8:7.6_2": "dhammābhisamayo na hotī”ti.",
  "mil6.3.8:7.7": "“Sādhu, bhante nāgasena, evametaṁ tathā sampaṭicchāmī”ti.",
  "mil6.3.8:8.1": "Dhammābhisamayapañho aṭṭhamo."
}