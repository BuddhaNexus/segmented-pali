{
  "atk-s0509a3:0": "4. Catukkanipāto",
  "atk-s0509a3:1": "1. Bhaddākāpilānītherīgāthāvaṇṇanā",
  "atk-s0509a3:2_0": "Catukkanipāte putto buddhassa dāyādotiādikā bhaddāya kāpilāniyā theriyā gāthā. Sā",
  "atk-s0509a3:2_1": "kira padumuttarassa bhagavato kāle haṁsavatīnagare kulagehe nibbattitvā viññutaṁ",
  "atk-s0509a3:2_2": "patvā satthu santike dhammaṁ suṇantī satthāraṁ ekaṁ bhikkhuniṁ pubbenivāsaṁ anussarantīnaṁ",
  "atk-s0509a3:2_3": "aggaṭṭhāne ṭhapentaṁ disvā adhikārakammaṁ katvā sayampi taṁ ṭhānantaraṁ patthetvā",
  "atk-s0509a3:2_4": "yāvajīvaṁ puññāni katvā tato cutā devamanussesu saṁsarantī anuppanne buddhe bārāṇasiyaṁ",
  "atk-s0509a3:2_5": "kulagehe nibbattitvā patikulaṁ gantvā, ekadivasaṁ attano nanandāya saddhiṁ kalahaṁ",
  "atk-s0509a3:2_6": "karontī tāya paccekabuddhassa piṇḍapāte dinne ‘‘ayaṁ imassa dānaṁ datvā uḷārasampattiṁ",
  "atk-s0509a3:2_7": "labhissatī’’ti paccekabuddhassa hatthato pattaṁ gahetvā bhattaṁ chaḍḍetvā kalalassa",
  "atk-s0509a3:2_8": "pūretvā adāsi. Mahājano garahi – ‘‘bāle, paccekabuddho te kiṁ aparajjhī’’ti? Sā tesaṁ",
  "atk-s0509a3:2_9": "vacanena lajjamānā puna pattaṁ gahetvā kalalaṁ nīharitvā dhovitvā gandhacuṇṇena ubbaṭṭetvā",
  "atk-s0509a3:2_10": "catumadhurassa pūretvā upari āsittena padumagabbhavaṇṇena sappinā vijjotamānaṁ paccekabuddhassa",
  "atk-s0509a3:2_11": "hatthe ṭhapetvā ‘‘yathā ayaṁ piṇḍapāto obhāsajāto, evaṁ obhāsajātaṁ me sarīraṁ hotū’’ti",
  "atk-s0509a3:2_12": "patthanaṁ paṭṭhapesi. Sā tato cavitvā sugatīsuyeva saṁsarantī kassapabuddhakāle bārāṇasiyaṁ",
  "atk-s0509a3:2_13": "mahāvibhavassa seṭṭhino dhītā hutvā nibbatti. Pubbakammaphalena duggandhasarīrā manussehi",
  "atk-s0509a3:2_14": "jigucchitabbā hutvā saṁvegajātā attano ābharaṇehi suvaṇṇiṭṭhakaṁ kāretvā bhagavato",
  "atk-s0509a3:2_15": "cetiye patiṭṭhapesi, uppalahatthena ca pūjaṁ akāsi. Tenassā sarīraṁ tasmiṁyeva bhave",
  "atk-s0509a3:2_16": "sugandhaṁ manoharaṁ jātaṁ. Sā patino piyā manāpā hutvā yāvajīvaṁ kusalaṁ katvā tato",
  "atk-s0509a3:2_17": "cutā sagge nibbatti. Tatthāpi yāvajīvaṁ dibbasukhaṁ anubhavitvā, tato cutā bārāṇasirañño",
  "atk-s0509a3:2_18": "dhītā hutvā tattha devasampattisadisaṁ sampattiṁ anubhavantī cirakālaṁ paccekabuddhe",
  "atk-s0509a3:2_19": "upaṭṭhahitvā, tesu parinibbutesu saṁvegajātā tāpasapabbajjāya pabbajitvā uyyāne vasantī",
  "atk-s0509a3:2_20": "jhānāni bhāvetvā brahmaloke nibbattitvā tato cutā sāgalanagare kosiyagottassa brāhmaṇakulassa",
  "atk-s0509a3:2_21": "gehe nibbattitvā mahatā parihārena vaḍḍhitvā vayappattā mahātitthagāme pipphalikumārassa",
  "atk-s0509a3:2_22": "gehaṁ nītā. Tasmiṁ pabbajituṁ nikkhante mahantaṁ bhogakkhandhaṁ mahantañca ñātiparivaṭṭaṁ",
  "atk-s0509a3:2_23": "pahāya pabbajjatthāya nikkhamitvā pañca vassāni titthiyārāme pavisitvā aparabhāge",
  "atk-s0509a3:2_24": "mahāpajāpatigotamiyā santike pabbajjaṁ upasampadañca labhitvā vipassanaṁ paṭṭhapetvā",
  "atk-s0509a3:2_25": "na cirasseva arahattaṁ pāpuṇi. Tena vuttaṁ apadāne (apa. therī 2.3.244-313) –",
  "atk-s0509a3:3": "‘‘Padumuttaro nāma jino, sabbadhammāna pāragū;",
  "atk-s0509a3:4": "Ito satasahassamhi, kappe uppajji nāyako.",
  "atk-s0509a3:5": "‘‘Tadāhu haṁsavatiyaṁ, videho nāma nāmato;",
  "atk-s0509a3:6": "Seṭṭhī pahūtaratano, tassa jāyā ahosahaṁ.",
  "atk-s0509a3:7": "‘‘Kadāci so narādiccaṁ, upecca saparijjano;",
  "atk-s0509a3:8": "Dhammamassosi buddhassa, sabbadukkhabhayappahaṁ.",
  "atk-s0509a3:9": "‘‘Sāvakaṁ dhutavādānaṁ, aggaṁ kittesi nāyako;",
  "atk-s0509a3:10": "Sutvā sattāhikaṁ dānaṁ, datvā buddhassa tādino.",
  "atk-s0509a3:11": "‘‘Nipacca sirasā pāde, taṁ ṭhānamabhipatthayiṁ;",
  "atk-s0509a3:12": "Sa hāsayanto parisaṁ, tadā hi narapuṅgavo.",
  "atk-s0509a3:13": "‘‘Seṭṭhino anukampāya, imā gāthā abhāsatha;",
  "atk-s0509a3:14": "Lacchase patthitaṁ ṭhānaṁ, nibbuto hohi puttaka.",
  "atk-s0509a3:15": "‘‘Satasahassito kappe, okkākakulasambhavo;",
  "atk-s0509a3:16": "Gotamo nāma gottena, satthā loke bhavissati.",
  "atk-s0509a3:17": "‘‘Tassa dhammesu dāyādo, oraso dhammanimmito;",
  "atk-s0509a3:18": "Kassapo nāma gottena, hessati satthu sāvako.",
  "atk-s0509a3:19": "‘‘Taṁ sutvā mudito hutvā, yāvajīvaṁ tadā jinaṁ;",
  "atk-s0509a3:20": "Mettacitto paricari, paccayehi vināyakaṁ.",
  "atk-s0509a3:21": "‘‘Sāsanaṁ jotayitvāna, so madditvā kutitthiye;",
  "atk-s0509a3:22": "Veneyyaṁ vinayitvā ca, nibbuto so sasāvako.",
  "atk-s0509a3:23": "‘‘Nibbute tamhi lokagge, pūjanatthāya satthuno;",
  "atk-s0509a3:24": "Ñātimitte samānetvā, saha tehi akārayi.",
  "atk-s0509a3:25": "‘‘Sattayojanikaṁ thūpaṁ, ubbiddhaṁ ratanāmayaṁ;",
  "atk-s0509a3:26": "Jalantaṁ sataraṁsiṁva, sālarājaṁva phullitaṁ.",
  "atk-s0509a3:27": "‘‘Sattasatasahassāni, pātiyo tattha kārayi;",
  "atk-s0509a3:28": "Naḷaggī viya jotantī, rataneheva sattahi.",
  "atk-s0509a3:29": "‘‘Gandhatelena pūretvā, dīpānujjalayī tahiṁ;",
  "atk-s0509a3:30": "Pūjanatthāya mahesissa, sabbabhūtānukampino.",
  "atk-s0509a3:31": "‘‘Sattasatasahassāni, puṇṇakumbhāni kārayi;",
  "atk-s0509a3:32": "Rataneheva puṇṇāni, pūjanatthāya mahesino.",
  "atk-s0509a3:33": "‘‘Majjhe aṭṭhaṭṭhakumbhīnaṁ, ussitā kañcanagghiyo;",
  "atk-s0509a3:34": "Atirocanti vaṇṇena, saradeva divākaro.",
  "atk-s0509a3:35": "‘‘Catudvāresu sobhanti, toraṇā ratanāmayā;",
  "atk-s0509a3:36": "Ussitā phalakā rammā, sobhanti ratanāmayā.",
  "atk-s0509a3:37": "‘‘Virocanti parikkhittā, avaṭaṁsā sunimmitā;",
  "atk-s0509a3:38": "Ussitāni paṭākāni, ratanāni virocare.",
  "atk-s0509a3:39": "‘‘Surattaṁ sukataṁ cittaṁ, cetiyaṁ ratanāmayaṁ;",
  "atk-s0509a3:40": "Atirocati vaṇṇena, sasañjhova divākaro.",
  "atk-s0509a3:41": "‘‘Thūpassa vediyo tisso, haritālena pūrayi;",
  "atk-s0509a3:42": "Ekaṁ manosilāyekaṁ, añjanena ca ekikaṁ.",
  "atk-s0509a3:43": "‘‘Pūjaṁ etādisaṁ rammaṁ, kāretvā varavādino;",
  "atk-s0509a3:44": "Adāsi dānaṁ saṅghassa, yāvajīvaṁ yathābalaṁ.",
  "atk-s0509a3:45": "‘‘Sahāva seṭṭhinā tena, tāni puññāni sabbaso;",
  "atk-s0509a3:46": "Yāvajīvaṁ karitvāna, sahāva sugatiṁ gatā.",
  "atk-s0509a3:47": "‘‘Sampattiyonubhotvāna, devatte atha mānuse;",
  "atk-s0509a3:48": "Chāyā viya sarīrena, saha teneva saṁsariṁ.",
  "atk-s0509a3:49": "‘‘Ekanavutito kappe, vipassī nāma nāyako;",
  "atk-s0509a3:50": "Uppajji cārudassano, sabbadhammavipassako.",
  "atk-s0509a3:51": "‘‘Tadāyaṁ bandhupatiyaṁ, brāhmaṇo sādhusammato;",
  "atk-s0509a3:52": "Aḍḍho santo guṇenāpi, dhanena ca suduggato.",
  "atk-s0509a3:53": "‘‘Tadāpi tassāhaṁ āsiṁ, brāhmaṇī samacetasā;",
  "atk-s0509a3:54": "Kadāci so dijavaro, saṅgamesi mahāmuniṁ.",
  "atk-s0509a3:55": "‘‘Nisinnaṁ janakāyamhi, desentaṁ amataṁ padaṁ;",
  "atk-s0509a3:56": "Sutvā dhammaṁ pamudito, adāsi ekasāṭakaṁ.",
  "atk-s0509a3:57": "‘‘Gharamekena vatthena, gantvānetaṁ sa mabravi;",
  "atk-s0509a3:58": "Anumoda mahāpuññaṁ, dinnaṁ buddhassa sāṭakaṁ.",
  "atk-s0509a3:59": "‘‘Tadāhaṁ añjaliṁ katvā, anumodiṁ supīṇitā;",
  "atk-s0509a3:60": "Sudinno sāṭako sāmi, buddhaseṭṭhassa tādino.",
  "atk-s0509a3:61": "‘‘Sukhito sajjito hutvā, saṁsaranto bhavābhave;",
  "atk-s0509a3:62": "Bārāṇasipure ramme, rājā āsi mahīpati.",
  "atk-s0509a3:63": "‘‘Tadā tassa mahesīhaṁ, itthigumbassa uttamā;",
  "atk-s0509a3:64": "Tassāti dayitā āsiṁ, pubbasnehena bhattuno.",
  "atk-s0509a3:65": "‘‘Piṇḍāya vicarante te, aṭṭha paccekanāyake;",
  "atk-s0509a3:66": "Disvā pamudito hutvā, datvā piṇḍaṁ mahārahaṁ.",
  "atk-s0509a3:67": "‘‘Puno nimantayitvāna, katvā ratanamaṇḍapaṁ;",
  "atk-s0509a3:68": "Kammārehi kataṁ pattaṁ, sovaṇṇaṁ vata tattakaṁ.",
  "atk-s0509a3:69": "‘‘Samānetvāna te sabbe, tesaṁ dānamadāsi so;",
  "atk-s0509a3:70": "Soṇṇāsane paviṭṭhānaṁ, pasanno sehi pāṇibhi.",
  "atk-s0509a3:71": "‘‘Tampi dānaṁ sahādāsiṁ, kāsirājenahaṁ tadā;",
  "atk-s0509a3:72": "Punāhaṁ bārāṇasiyaṁ, jātā kāsikagāmake.",
  "atk-s0509a3:73": "‘‘Kuṭumbikakule phīte, sukhito so sabhātuko;",
  "atk-s0509a3:74": "Jeṭṭhassa bhātuno jāyā, ahosiṁ supatibbatā.",
  "atk-s0509a3:75": "‘‘Paccekabuddhaṁ disvāna, kaniyassa mama bhattuno;",
  "atk-s0509a3:76": "Bhāgannaṁ tassa datvāna, āgate tamhi pāvadiṁ.",
  "atk-s0509a3:77": "‘‘Nābhinandittha so dānaṁ, tato tassa adāsahaṁ;",
  "atk-s0509a3:78": "Ukhā āniya taṁ annaṁ, puno tasseva so adā.",
  "atk-s0509a3:79": "‘‘Tadannaṁ chaḍḍayitvāna, duṭṭhā buddhassahaṁ tadā;",
  "atk-s0509a3:80": "Pattaṁ kalalapuṇṇaṁ taṁ, adāsiṁ tassa tādino.",
  "atk-s0509a3:81": "‘‘Dāne ca gahaṇe ceva, apace padusepi ca;",
  "atk-s0509a3:82": "Samacittamukhaṁ disvā, tadāhaṁ saṁvijiṁ bhusaṁ.",
  "atk-s0509a3:83": "‘‘Puno pattaṁ gahetvāna, sodhayitvā sugandhinā,",
  "atk-s0509a3:84": "Pasannacittā pūretvā, saghataṁ sakkaraṁ adaṁ.",
  "atk-s0509a3:85": "‘‘Yattha yatthūpapajjāmi, surūpā homi dānato;",
  "atk-s0509a3:86": "Buddhassa apakārena, duggandhā vadanena ca.",
  "atk-s0509a3:87": "‘‘Puna kassapavīrassa, nidhāyantamhi cetiye;",
  "atk-s0509a3:88": "Sovaṇṇaṁ iṭṭhakaṁ varaṁ, adāsiṁ muditā ahaṁ.",
  "atk-s0509a3:89": "‘‘Catujjātena gandhena, nicayitvā tamiṭṭhakaṁ;",
  "atk-s0509a3:90": "Muttā duggandhadosamhā, sabbaṅgasusamāgatā.",
  "atk-s0509a3:91": "‘‘Satta pātisahassāni, rataneheva sattahi;",
  "atk-s0509a3:92": "Kāretvā ghatapūrāni, vaṭṭīni ca sahassaso.",
  "atk-s0509a3:93": "‘‘Pakkhipitvā padīpetvā, ṭhapayiṁ sattapantiyo;",
  "atk-s0509a3:94": "Pūjanatthaṁ lokanāthassa, vippasannena cetasā.",
  "atk-s0509a3:95": "‘‘Tadāpi tamhi puññamhi, bhāginīyi visesato;",
  "atk-s0509a3:96": "Puna kāsīsu sañjāto, sumittā iti vissuto.",
  "atk-s0509a3:97": "‘‘Tassāhaṁ bhariyā āsiṁ, sukhitā sajjitā piyā;",
  "atk-s0509a3:98": "Tadā paccekamunino, adāsiṁ ghanaveṭhanaṁ.",
  "atk-s0509a3:99": "‘‘Tassāpi bhāginī āsiṁ, moditvā dānamuttamaṁ;",
  "atk-s0509a3:100": "Punāpi kāsiraṭṭhamhi, jāto koliyajātiyā.",
  "atk-s0509a3:101": "‘‘Tadā koliyaputtānaṁ, satehi saha pañcahi;",
  "atk-s0509a3:102": "Pañca paccekabuddhānaṁ, satāni samupaṭṭhahi.",
  "atk-s0509a3:103": "‘‘Temāsaṁ tappayitvāna, adāsi ca ticīvare;",
  "atk-s0509a3:104": "Jāyā tassa tadā āsiṁ, puññakammapathānugā.",
  "atk-s0509a3:105": "‘‘Tato cuto ahu rājā, nando nāma mahāyaso;",
  "atk-s0509a3:106": "Tassāpi mahesī āsiṁ, sabbakāmasamiddhinī.",
  "atk-s0509a3:107": "‘‘Tadā rājā bhavitvāna, brahmadatto mahīpati;",
  "atk-s0509a3:108": "Padumavatīputtānaṁ, paccekamuninaṁ tadā.",
  "atk-s0509a3:109": "‘‘Satāni pañcanūnāni, yāvajīvaṁ upaṭṭhahiṁ;",
  "atk-s0509a3:110": "Rājuyyāne nivāsetvā, nibbutāni ca pūjayiṁ.",
  "atk-s0509a3:111": "‘‘Cetiyāni ca kāretvā, pabbajitvā ubho mayaṁ;",
  "atk-s0509a3:112": "Bhāvetvā appamaññāyo, brahmalokaṁ agamhase.",
  "atk-s0509a3:113": "‘‘Tato cuto mahātitthe, sujāto pipphalāyano;",
  "atk-s0509a3:114": "Mātā sumanadevīti, kosigotto dijo pitā.",
  "atk-s0509a3:115": "‘‘Ahaṁ madde janapade, sākalāya puruttame;",
  "atk-s0509a3:116": "Kappilassa dijassāsiṁ, dhītā mātā sucīmati.",
  "atk-s0509a3:117": "‘‘Gharakañcanabimbena, nimminitvāna maṁ pitā;",
  "atk-s0509a3:118": "Adā kassapadhīrassa, kāmehi vajjitassamaṁ.",
  "atk-s0509a3:119": "‘‘Kadāci so kāruṇiko, gantvā kammantapekkhako;",
  "atk-s0509a3:120": "Kākādikehi khajjante, pāṇe disvāna saṁviji.",
  "atk-s0509a3:121": "‘‘Gharevāhaṁ tile jāte, disvānātapatāpane;",
  "atk-s0509a3:122": "Kimī kākehi khajjante, saṁvegamalabhiṁ tadā.",
  "atk-s0509a3:123": "‘‘Tadā so pabbajī dhīro, ahaṁ tamanupabbajiṁ;",
  "atk-s0509a3:124": "Pañca vassāni nivasiṁ, paribbājavate ahaṁ.",
  "atk-s0509a3:125": "‘‘Yadā pabbajitā āsi, gotamī jinaposikā;",
  "atk-s0509a3:126": "Tadāhaṁ tamupagantvā, buddhena anusāsitā.",
  "atk-s0509a3:127": "‘‘Na cireneva kālena, arahattamapāpuṇiṁ;",
  "atk-s0509a3:128": "Aho kalyāṇamittattaṁ, kassapassa sirīmato.",
  "atk-s0509a3:129": "‘‘Suto buddhassa dāyādo, kassapo susamāhito;",
  "atk-s0509a3:130": "Pubbenivāsaṁ yo vedi, saggāpāyañca passati.",
  "atk-s0509a3:131": "‘‘Atho jātikkhayaṁ patto, abhiññāvosito muni;",
  "atk-s0509a3:132": "Etāhi tīhi vijjāhi, tevijjo hoti brāhmaṇo.",
  "atk-s0509a3:133": "‘‘Tatheva bhaddākāpilānī, tevijjā maccuhāyinī;",
  "atk-s0509a3:134": "Dhāreti antimaṁ dehaṁ, jitvā māraṁ savāhanaṁ.",
  "atk-s0509a3:135": "‘‘Disvā ādīnavaṁ loke, ubho pabbajitā mayaṁ;",
  "atk-s0509a3:136": "Tyamha khīṇāsavā dantā, sītibhūtāmha nibbutā.",
  "atk-s0509a3:137": "‘‘Kilesā jhāpitā mayhaṁ…pe… kataṁ buddhassa sāsana’’nti. (apa. therī 2.3.244-313);",
  "atk-s0509a3:138_0": "Arahattaṁ pana patvā pubbenivāsañāṇe ciṇṇavasī ahosi. Tattha sātisayaṁ katādhikārattā",
  "atk-s0509a3:138_1": "aparabhāge taṁ satthā jetavane ariyagaṇamajjhe nisinno bhikkhuniyo paṭipāṭiyā ṭhānantaresu",
  "atk-s0509a3:138_2": "ṭhapento pubbenivāsaṁ anussarantīnaṁ aggaṭṭhāne ṭhapesi. Sā ekadivasaṁ mahākassapattherassa",
  "atk-s0509a3:138_3": "guṇābhitthavanapubbakaṁ attano katakiccatādivibhāvanamukhena udānaṁ udānentī –",
  "atk-s0509a3:139": "63.",
  "atk-s0509a3:140": " ‘‘Putto buddhassa dāyādo, kassapo susamāhito;",
  "atk-s0509a3:141": "Pubbenivāsaṁ yovedi, saggāpāyañca passati.",
  "atk-s0509a3:142": "64.",
  "atk-s0509a3:143": " ‘‘Atho jātikkhayaṁ patto, abhiññāvosito muni;",
  "atk-s0509a3:144": "Etāhi tīhi vijjāhi, tevijjo hoti brāhmaṇo.",
  "atk-s0509a3:145": "65.",
  "atk-s0509a3:146": " ‘‘Tatheva bhaddākāpilānī, tevijjā maccuhāyinī;",
  "atk-s0509a3:147": "Dhāreti antimaṁ dehaṁ, jetvā māraṁ savāhanaṁ.",
  "atk-s0509a3:148": "66.",
  "atk-s0509a3:149": " ‘‘Disvā ādīnavaṁ loke, ubho pabbajitā mayaṁ;",
  "atk-s0509a3:150": "Tyamha khīṇāsavā dantā, sītibhūtāmha nibbutā’’ti. –",
  "atk-s0509a3:151": "Imā gāthā abhāsi.",
  "atk-s0509a3:152_0": "Tattha putto buddhassa dāyādoti buddhānubuddhabhāvato sammāsambuddhassa anujātasuto",
  "atk-s0509a3:152_1": "tato eva tassa dāyabhūtassa navalokuttaradhammassa ādānena dāyādo kassapo lokiyalokuttarehi",
  "atk-s0509a3:152_2": "samādhīhi suṭṭhu samāhitacittatāya susamāhito. Pubbenivāsaṁ yovedīti yo mahākassapatthero",
  "atk-s0509a3:152_3": "pubbenivāsaṁ attano paresañca nivutthakkhandhasantānaṁ pubbenivāsānussatiñāṇena pākaṭaṁ",
  "atk-s0509a3:152_4": "katvā avedi aññāsi paṭivijjhi. Saggāpāyañca passatīti chabbīsatidevalokabhedaṁ saggaṁ",
  "atk-s0509a3:152_5": "catubbidhaṁ apāyañca dibbacakkhunā hatthatale āmalakaṁ viya passati.",
  "atk-s0509a3:153_0": "Atho jātikkhayaṁ pattoti tato paraṁ jātikkhayasaṅkhātaṁ arahattaṁ patto. Abhiññāya",
  "atk-s0509a3:153_1": "abhivisiṭṭhena ñāṇena abhiññeyyaṁ dhammaṁ abhijānitvā pariññeyyaṁ parijānitvā , pahātabbaṁ",
  "atk-s0509a3:153_2": "pahāya , sacchikātabbaṁ sacchikatvā vosito niṭṭhaṁ patto katakicco. Āsavakkhayapaññāsaṅkhātaṁ",
  "atk-s0509a3:153_3": "monaṁ pattattā muni.",
  "atk-s0509a3:154_0": "Tatheva bhaddākāpilānīti yathā mahākassapo etāhi yathāvuttāhi tīhi vijjāhi tevijjo",
  "atk-s0509a3:154_1": "maccuhāyī ca, tatheva bhaddākāpilānī tevijjā maccuhāyinīti. Tato eva dhāreti antimaṁ",
  "atk-s0509a3:154_2": "dehaṁ, jetvā māraṁ savāhananti attānameva paraṁ viya katvā dasseti.",
  "atk-s0509a3:155_0": "Idāni yathā therassa paṭipatti ādimajjhapariyosānakalyāṇā, evaṁ mamapīti dassentī",
  "atk-s0509a3:155_1": "‘‘disvā ādīnava’’nti osānagāthamāha. Tattha tyamha khīṇāsavā dantāti te mayaṁ mahākassapatthero",
  "atk-s0509a3:155_2": "ahañca uttamena damena dantā sabbaso khīṇāsavā ca amha. Sītibhūtāmha nibbutāti tato",
  "atk-s0509a3:155_3": "eva kilesapariḷāhābhāvato sītibhūtā saupādisesāya nibbānadhātuyā nibbutā ca amha bhavāmāti attho.",
  "atk-s0509a3:156": "Bhaddākāpilānītherīgāthāvaṇṇanā niṭṭhitā.",
  "atk-s0509a3:157": "Catukkanipātavaṇṇanā niṭṭhitā."
}