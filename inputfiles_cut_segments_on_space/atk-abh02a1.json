{
  "atk-abh02a1:0": "2. Āyatanavibhaṅgo",
  "atk-abh02a1:1": "1. Suttantabhājanīyavaṇṇanā",
  "atk-abh02a1:2": "154. Idāni tadanantare āyatanavibhaṅganiddese suttantabhājanīyaṁ tāva dassento dvādasāyatanāni cakkhāyatanaṁ rūpāyatanantiādimāha. Tattha pāḷimuttakena tāva nayena –",
  "atk-abh02a1:3": "Atthalakkhaṇatāvatva, kamasaṅkhepavitthārā;",
  "atk-abh02a1:4": "Tathā daṭṭhabbato ceva, viññātabbo vinicchayo.",
  "atk-abh02a1:5_0": "Tattha visesato tāva cakkhatīti cakkhu; rūpaṁ assādeti, vibhāveti cāti attho. Rūpayatīti",
  "atk-abh02a1:5_1": "rūpaṁ; vaṇṇavikāraṁ āpajjamānaṁ hadayaṅgatabhāvaṁ pakāsetīti attho. Suṇātīti sotaṁ.",
  "atk-abh02a1:5_2": "Sappatīti saddo; udāhariyatīti attho. Ghāyatīti ghānaṁ. Gandhayatīti gandho; attano",
  "atk-abh02a1:5_3": "vatthuṁ sūcayatīti attho. Jīvitaṁ avhāyatīti jivhā. Rasanti taṁ sattāti raso; assādentīti",
  "atk-abh02a1:5_4": "attho. Kucchitānaṁ sāsavadhammānaṁ āyoti kāyo. Āyoti uppattideso. Phusīyatīti phoṭṭhabbaṁ.",
  "atk-abh02a1:5_5": "Manatīti mano. Attano lakkhaṇaṁ dhārayantīti dhammā.",
  "atk-abh02a1:6_0": "Avisesato pana āyatanato, āyānaṁ tananato, āyatassa ca nayanato āyatananti veditabbaṁ.",
  "atk-abh02a1:6_1": "Cakkhurūpādīsu hi taṁtaṁdvārārammaṇā cittacetasikā dhammā sena sena anubhavanādinā",
  "atk-abh02a1:6_2": "kiccena āyatanti uṭṭhahanti ghaṭṭenti vāyamantīti vuttaṁ hoti. Te ca pana āyabhūte",
  "atk-abh02a1:6_3": "dhamme etāni tanonti vitthārentīti vuttaṁ hoti. Idañca anamatagge saṁsāre pavattaṁ",
  "atk-abh02a1:6_4": "atīva āyataṁ saṁsāradukkhaṁ yāva na nivattati tāva nayanteva, pavattayantīti vuttaṁ",
  "atk-abh02a1:6_5": "hoti. Iti sabbepi me dhammā āyatanato āyānaṁ tananato āyatassa ca nayanato ‘āyatanaṁ",
  "atk-abh02a1:6_6": "āyatana’nti vuccanti.",
  "atk-abh02a1:7_0": "Apica nivāsaṭṭhānaṭṭhena, ākaraṭṭhena, samosaraṇaṭṭhānaṭṭhena , sañjātidesaṭṭhena,",
  "atk-abh02a1:7_1": "kāraṇaṭṭhena ca āyatanaṁ veditabbaṁ. Tathā hi loke ‘‘issarāyatanaṁ vāsudevāyatana’’ntiādīsu",
  "atk-abh02a1:7_2": "nivāsaṭṭhānaṁ āyatananti vuccati . ‘‘Suvaṇṇāyatanaṁ rajatāyatana’’ntiādīsu ākaro.",
  "atk-abh02a1:7_3": "Sāsane pana ‘‘manorame āyatane sevanti naṁ vihaṅgamā’’tiādīsu (a. ni. 5.38) samosaraṇaṭṭhānaṁ.",
  "atk-abh02a1:7_4": "‘‘Dakkhiṇāpatho gunnaṁ āyatana’’ntiādīsu sañjātideso. ‘‘Tatra tatreva sakkhibhabbataṁ",
  "atk-abh02a1:7_5": "pāpuṇāti sati satiāyatane’’tiādīsu (a. ni. 5.23) kāraṇaṁ.",
  "atk-abh02a1:8_0": "Cakkhurūpādīsu cāpi te te cittacetasikā dhammā nivasanti tadāyattavuttitāyāti cakkhādayo",
  "atk-abh02a1:8_1": "nesaṁ nivāsanaṭṭhānaṁ. Cakkhādīsu ca te ākiṇṇā taṁ nissitattā tadārammaṇattā cāti",
  "atk-abh02a1:8_2": "cakkhādayo nesaṁ ākaro. Cakkhādayo ca nesaṁ samosaraṇaṭṭhānaṁ, tattha tattha vatthudvārārammaṇavasena",
  "atk-abh02a1:8_3": "samosaraṇato. Cakkhādayo ca nesaṁ sañjātideso; taṁ nissayārammaṇabhāvena tattheva",
  "atk-abh02a1:8_4": "uppattito. Cakkhādayo ca nesaṁ kāraṇaṁ, tesaṁ abhāve abhāvatoti. Iti nivāsaṭṭhānaṭṭhena,",
  "atk-abh02a1:8_5": "ākaraṭṭhena, samosaraṇaṭṭhānaṭṭhena, sañjātidesaṭṭhena, kāraṇaṭṭhenāti imehi kāraṇehi",
  "atk-abh02a1:8_6": "ete dhammā ‘āyatanaṁ āyatana’nti vuccanti. Tasmā yathāvuttenatthena cakkhu ca taṁ",
  "atk-abh02a1:8_7": "āyatanañcāti cakkhāyatanaṁ…pe… dhammā ca te āyatanañcāti dhammāyatananti evaṁ tāvettha",
  "atk-abh02a1:8_8": "‘atthato’ viññātabbo vinicchayo.",
  "atk-abh02a1:9": "‘Lakkhaṇato’ti cakkhādīnaṁ lakkhaṇatopettha viññātabbo vinicchayo. Tāni ca pana nesaṁ lakkhaṇāni heṭṭhā rūpakaṇḍaniddese vuttanayeneva veditabbāni.",
  "atk-abh02a1:10_0": "‘Tāvatvato’ti tāvabhāvato. Idaṁ vuttaṁ hoti – cakkhādayopi hi dhammā eva. Evaṁ sati",
  "atk-abh02a1:10_1": "dhammāyatanamicceva avatvā kasmā dvādasāyatanāni vuttānīti ce? Cha viññāṇakāyuppattidvārārammaṇavavatthānato.",
  "atk-abh02a1:10_2": "Idha channaṁ viññāṇakāyānaṁ dvārabhāvena ārammaṇabhāvena ca vavatthānato ayameva",
  "atk-abh02a1:10_3": "tesaṁ bhedo hotīti dvādasa vuttāni. Cakkhuviññāṇavīthipariyāpannassa hi viññāṇakāyassa",
  "atk-abh02a1:10_4": "cakkhāyatanameva uppattidvāraṁ, rūpāyatanameva cārammaṇaṁ . Tathā itarāni itaresaṁ.",
  "atk-abh02a1:10_5": "Chaṭṭhassa pana bhavaṅgamanasaṅkhāto manāyatanekadesova uppattidvāraṁ, asādhāraṇañca",
  "atk-abh02a1:10_6": "dhammāyatanaṁ ārammaṇanti . Iti channaṁ viññāṇakāyānaṁ uppattidvārārammaṇavavatthānato",
  "atk-abh02a1:10_7": "dvādasa vuttānīti. Evamettha ‘tāvatvato’ viññātabbo vinicchayo.",
  "atk-abh02a1:11_0": "‘Kamato’ti idhāpi pubbe vuttesu uppattikkamādīsu desanākkamova yujjati. Ajjhattikesu",
  "atk-abh02a1:11_1": "hi āyatanesu sanidassanasappaṭighavisayattā cakkhāyatanaṁ pākaṭanti paṭhamaṁ desitaṁ.",
  "atk-abh02a1:11_2": "Tato anidassanasappaṭighavisayāni sotāyatanādīni. Atha vā dassanānuttariyasavanānuttariyahetubhāvena",
  "atk-abh02a1:11_3": "bahūpakārattā ajjhattikesu cakkhāyatanasotāyatanāni paṭhamaṁ desitāni. Tato ghānāyatanādīni",
  "atk-abh02a1:11_4": "tīṇi. Pañcannampi gocaravisayattā ante manāyatanaṁ. Cakkhādīnaṁ pana gocarattā tassa",
  "atk-abh02a1:11_5": "tassa anantarāni bāhiresu rūpāyatanādīni. Apica viññāṇuppattikāraṇavavatthānatopi",
  "atk-abh02a1:11_6": "ayameva tesaṁ kamo veditabbo. Vuttañhetaṁ ‘‘cakkhuñca paṭicca rūpe ca uppajjati cakkhuviññāṇaṁ…pe…",
  "atk-abh02a1:11_7": "manañca paṭicca dhamme ca uppajjati manoviññāṇa’’nti (ma. ni. 3.421) evaṁ ‘kamato’pettha",
  "atk-abh02a1:11_8": "viññātabbo vinicchayo.",
  "atk-abh02a1:12": "‘Saṅkhepavitthārā’ti saṅkhepato hi manāyatanassa ceva dhammāyatanekadesassa ca nāmena, tadavasesānañca āyatanānaṁ rūpena saṅgahitattā dvādasāpi āyatanāni nāmarūpamattameva honti.",
  "atk-abh02a1:13_0": "Vitthārato pana ajjhattikesu tāva cakkhāyatanaṁ jātivasena cakkhupasādamattameva,",
  "atk-abh02a1:13_1": "paccayagatinikāyapuggalabhedato pana anantappabhedaṁ. Tathā sotāyatanādīni cattāri.",
  "atk-abh02a1:13_2": "Manāyatanaṁ tebhūmakakusalākusalavipākakiriyaviññāṇabhedena ekāsītippabhedaṁ, vatthupaṭipadādibhedato",
  "atk-abh02a1:13_3": "pana anantappabhedaṁ. Rūpagandharasāyatanāni samuṭṭhānabhedato catuppabhedāni, saddāyatanaṁ",
  "atk-abh02a1:13_4": "dvippabhedaṁ. Sabhāgavisabhāgabhedato pana sabbānipi anantappabhedāni. Phoṭṭhabbāyatanaṁ",
  "atk-abh02a1:13_5": "pathavīdhātutejodhātuvāyodhātuvasena tippabhedaṁ, samuṭṭhānato catuppabhedaṁ, sabhāgavisabhāgato",
  "atk-abh02a1:13_6": "anekappabhedaṁ. Dhammāyatanaṁ tebhūmakadhammārammaṇavasena anekappabhedanti. Evaṁ",
  "atk-abh02a1:13_7": "saṅkhepavitthārā viññātabbo vinicchayo.",
  "atk-abh02a1:14_0": "‘Daṭṭhabbato’ti ettha pana sabbānevetāni āyatanāni anāgamanato aniggamanato ca daṭṭhabbāni.",
  "atk-abh02a1:14_1": "Na hi tāni pubbe udayā kutoci āgacchanti, nāpi uddhaṁ vayā kuhiñci gacchanti; atha",
  "atk-abh02a1:14_2": "kho pubbe udayā appaṭiladdhasabhāvāni, uddhaṁ vayā paribhinnasabhāvāni, pubbantāparantavemajjhe",
  "atk-abh02a1:14_3": "paccayāyattavuttitāya avasāni pavattanti. Tasmā anāgamanato aniggamanato ca daṭṭhabbāni.",
  "atk-abh02a1:14_4": "Tathā nirīhato abyāpārato ca. Na hi cakkhurūpādīnaṁ evaṁ hoti – ‘aho vata amhākaṁ",
  "atk-abh02a1:14_5": "sāmaggiyā viññāṇaṁ nāma uppajjeyyā’ti, na ca tāni viññāṇuppādanatthaṁ dvārabhāvena",
  "atk-abh02a1:14_6": "vatthubhāvena ārammaṇabhāvena vā īhanti, na byāpāramāpajjanti; atha kho dhammatāvesā",
  "atk-abh02a1:14_7": "yaṁ cakkhurūpādīnaṁ sāmaggiyaṁ cakkhuviññāṇādīni sambhavanti. Tasmā nirīhato abyāpārato",
  "atk-abh02a1:14_8": "ca daṭṭhabbāni. Apica ajjhattikāni suññagāmo viya daṭṭhabbāni dhuvasubhasukhattabhāvavirahitattā,",
  "atk-abh02a1:14_9": "bāhirāni gāmaghātakacorā viya ajjhattikānaṁ abhighātakattā. Vuttañhetaṁ – ‘‘cakkhu,",
  "atk-abh02a1:14_10": "bhikkhave, haññati manāpāmanāpehi rūpehīti vitthāro. Apica ajjhattikāni cha pāṇakā",
  "atk-abh02a1:14_11": "viya daṭṭhabbāni, bāhirāni tesaṁ gocarā viyāti. Evampettha ‘daṭṭhabbato’ viññātabbo vinicchayoti.",
  "atk-abh02a1:15_0": "Idāni tesaṁ vipassitabbākāraṁ dassetuṁ cakkhuṁ aniccantiādi āraddhaṁ. Tattha cakkhu",
  "atk-abh02a1:15_1": "tāva hutvā abhāvaṭṭhena aniccanti veditabbaṁ. Aparehipi catūhi kāraṇehi aniccaṁ –",
  "atk-abh02a1:15_2": "uppādavayavantato, vipariṇāmato, tāvakālikato, niccapaṭikkhepatoti.",
  "atk-abh02a1:16_0": "Tadeva paṭipīḷanaṭṭhena dukkhaṁ. Yasmā vā etaṁ uppannaṁ ṭhitiṁ pāpuṇāti, ṭhitiyaṁ",
  "atk-abh02a1:16_1": "jarāya kilamati, jaraṁ patvā avassaṁ bhijjati; tasmā abhiṇhasampaṭipīḷanato, dukkhamato,",
  "atk-abh02a1:16_2": "dukkhavatthuto, sukhapaṭikkhepatoti imehi catūhi kāraṇehi dukkhaṁ.",
  "atk-abh02a1:17_0": "Avasavattanaṭṭhena pana anattā. Yasmā vā etaṁ uppannaṁ ṭhitiṁ mā pāpuṇātu, ṭhānappattaṁ",
  "atk-abh02a1:17_1": "mā jiratu, jarappataṁ mā bhijjatūti imesu tīsu ṭhānesu kassaci vasavattibhāvo natthi,",
  "atk-abh02a1:17_2": "suññaṁ tena vasavattanākārena; tasmā suññato, assāmikato, akāmakāriyato, attapaṭikkhepatoti",
  "atk-abh02a1:17_3": "imehi catūhi kāraṇehi anattā.",
  "atk-abh02a1:18_0": "Vibhavagatikato , pubbāparavasena bhavasaṅkantigamanato, pakatibhāvavijahanato ca",
  "atk-abh02a1:18_1": "vipariṇāmadhammaṁ. Idaṁ aniccavevacanameva. Rūpā aniccātiādīsupi eseva nayo. Apicettha",
  "atk-abh02a1:18_2": "ṭhapetvā cakkhuṁ tebhūmakadhammā aniccā, no cakkhu. Cakkhu pana cakkhu ceva aniccañca.",
  "atk-abh02a1:18_3": "Tathā sesadhammā dukkhā, no cakkhu. Cakkhu pana cakkhu ceva dukkhañca. Sesadhammā",
  "atk-abh02a1:18_4": "anattā, no cakkhu. Cakkhu pana cakkhu ceva anattā cāti. Rūpādīsupi eseva nayo.",
  "atk-abh02a1:19_0": "Imasmiṁ pana suttantabhājanīye tathāgatena kiṁ dassitanti? Dvādasannaṁ āyatanānaṁ",
  "atk-abh02a1:19_1": "anattalakkhaṇaṁ. Sammāsambuddho hi anattalakkhaṇaṁ dassento aniccena vā dasseti,",
  "atk-abh02a1:19_2": "dukkhena vā, aniccadukkhehi vā. Tattha ‘‘cakkhu, attāti yo vadeyya, taṁ na upapajjati.",
  "atk-abh02a1:19_3": "Cakkhussa uppādopi vayopi paññāyati. Yassa kho pana uppādopi vayopi paññāyati ‘attā",
  "atk-abh02a1:19_4": "me uppajjati ca veti cā’ti iccassa evamāgataṁ hoti. Tasmā taṁ na upapajjati – cakkhu",
  "atk-abh02a1:19_5": "attāti yo vadeyya iti cakkhu anattā’’ti (ma. ni. 3.422). Imasmiṁ sutte aniccena anattalakkhaṇaṁ",
  "atk-abh02a1:19_6": "dassesi. ‘‘Rūpaṁ, bhikkhave, anattā. Rūpañca hidaṁ, bhikkhave, attā abhavissa, na",
  "atk-abh02a1:19_7": "yidaṁ rūpaṁ ābādhāya saṁvatteyya; labbhetha ca rūpe – evaṁ me rūpaṁ hotu, evaṁ me",
  "atk-abh02a1:19_8": "rūpaṁ mā ahosīti. Yasmā ca kho, bhikkhave, rūpaṁ anattā tasmā rūpaṁ ābādhāya saṁvattati;",
  "atk-abh02a1:19_9": "na ca labbhati rūpe – evaṁ me rūpaṁ hotu, evaṁ me rūpaṁ mā ahosī’’ti (saṁ. ni. 3.59;",
  "atk-abh02a1:19_10": "mahāva. 20) imasmiṁ sutte dukkhena anattalakkhaṇaṁ dassesi. ‘‘Rūpaṁ, bhikkhave, aniccaṁ,",
  "atk-abh02a1:19_11": "yadaniccaṁ taṁ dukkhaṁ, yaṁ dukkhaṁ tadanattā, yadanattā taṁ netaṁ mama, nesohamasmi,",
  "atk-abh02a1:19_12": "na meso attā’’tiādīsu (saṁ. ni. 3.15) aniccadukkhehi anattalakkhaṇaṁ dassesi. Kasmā?",
  "atk-abh02a1:19_13": "Aniccadukkhānaṁ pākaṭattā.",
  "atk-abh02a1:20_0": "Hatthato hi taṭṭake vā sarake vā kismiñcideva vā patitvā bhinne ‘aho anicca’nti vadanti.",
  "atk-abh02a1:20_1": "Evaṁ aniccaṁ pākaṭaṁ nāma. Attabhāvasmiṁ pana gaṇḍapiḷakādīsu vā uṭṭhitāsu khāṇukaṇṭakādīhi",
  "atk-abh02a1:20_2": "vā viddhāsu ‘aho dukkha’nti vadanti. Evaṁ dukkhaṁ pākaṭaṁ nāma. Anattalakkhaṇaṁ apākaṭaṁ",
  "atk-abh02a1:20_3": "andhakāraṁ avibhūtaṁ duppaṭivijjhaṁ duddīpanaṁ duppaññāpanaṁ . Aniccadukkhalakkhaṇāni",
  "atk-abh02a1:20_4": "uppādā vā tathāgatānaṁ anuppādā vā paññāyanti. Anattalakkhaṇaṁ vinā buddhuppādā na",
  "atk-abh02a1:20_5": "paññāyati, buddhuppādeyeva paññāyati. Mahiddhikā hi mahānubhāvā tāpasaparibbājakā",
  "atk-abh02a1:20_6": "sarabhaṅgasatthārādayopi ‘aniccaṁ dukkha’nti vattuṁ sakkonti, ‘anattā’ti vattuṁ na",
  "atk-abh02a1:20_7": "sakkonti. Sace hi te sampattaparisāya anattāti vattuṁ sakkuṇeyyuṁ, sampattaparisāya",
  "atk-abh02a1:20_8": "maggaphalapaṭivedho bhaveyya. Anattalakkhaṇapaññāpanañhi aññassa kassaci avisayo,",
  "atk-abh02a1:20_9": "sabbaññubuddhānameva visayo. Evametaṁ anattalakkhaṇaṁ apākaṭaṁ. Tasmā satthā anattalakkhaṇaṁ",
  "atk-abh02a1:20_10": "dassento aniccena vā dassesi, dukkhena vā, aniccadukkhehi vā. Idha pana taṁ aniccadukkhehi",
  "atk-abh02a1:20_11": "dassesīti veditabbaṁ.",
  "atk-abh02a1:21_0": "Imāni pana lakkhaṇāni kissa amanasikārā appaṭivedhā, kena paṭicchannattā, na upaṭṭhahanti?",
  "atk-abh02a1:21_1": "Aniccalakkhaṇaṁ tāva udayabbayānaṁ amanasikārā appaṭivedhā, santatiyā paṭicchannattā,",
  "atk-abh02a1:21_2": "na upaṭṭhāti. Dukkhalakkhaṇaṁ abhiṇhasampaṭipīḷanassa amanasikārā appaṭivedhā, iriyāpathehi",
  "atk-abh02a1:21_3": "paṭicchannattā, na upaṭṭhāti. Anattalakkhaṇaṁ nānādhātuvinibbhogassa amanasikārā",
  "atk-abh02a1:21_4": "appaṭivedhā, ghanena paṭicchannattā, na upaṭṭhāti. Udayabbayaṁ pana pariggahetvā",
  "atk-abh02a1:21_5": "santatiyā vikopitāya aniccalakkhaṇaṁ yāthāvasarasato upaṭṭhāti. Abhiṇhasampaṭipīḷanaṁ",
  "atk-abh02a1:21_6": "manasikatvā iriyāpathe ugghāṭite dukkhalakkhaṇaṁ yāthāvasarasato upaṭṭhāti. Nānādhātuyo",
  "atk-abh02a1:21_7": "vinibbhujitvā ghanavinibbhoge kate anattalakkhaṇaṁ yāthāvasarasato upaṭṭhāti.",
  "atk-abh02a1:22_0": "Ettha ca aniccaṁ aniccalakkhaṇaṁ, dukkhaṁ dukkhalakkhaṇaṁ, anattā anattalakkhaṇanti",
  "atk-abh02a1:22_1": "ayaṁ vibhāgo veditabbo. Tattha aniccanti khandhapañcakaṁ. Kasmā? Uppādavayaññathattabhāvā,",
  "atk-abh02a1:22_2": "hutvā abhāvato vā; uppādavayaññathattaṁ aniccalakkhaṇaṁ, hutvā abhāvasaṅkhāto ākāravikāro",
  "atk-abh02a1:22_3": "vā. ‘‘Yadaniccaṁ taṁ dukkha’’nti vacanato pana tadeva khandhapañcakaṁ dukkhaṁ. Kasmā?",
  "atk-abh02a1:22_4": "Abhiṇhasampaṭipīḷanato; abhiṇhasampaṭipīḷanākāro dukkhalakkhaṇaṁ. ‘‘Yaṁ dukkhaṁ taṁ",
  "atk-abh02a1:22_5": "anattā’’ti pana vacanato tadeva khandhapañcakaṁ anattā. Kasmā? Avasavattanato; avasavattanākāro",
  "atk-abh02a1:22_6": "anattalakkhaṇaṁ. Iti aññadeva aniccaṁ dukkhaṁ anattā, aññāni aniccadukkhānattalakkhaṇāni.",
  "atk-abh02a1:22_7": "Pañcakkhandhā, dvādasāyatanāni, aṭṭhārasa dhātuyoti idañhi sabbampi aniccaṁ dukkhaṁ",
  "atk-abh02a1:22_8": "anattā nāma. Vuttappakārākāravikārā aniccadukkhānattalakkhaṇānīti.",
  "atk-abh02a1:23": "Saṅkhepato panettha dasāyatanāni kāmāvacarāni, dve tebhūmakāni. Sabbesupi sammasanacāro kathitoti veditabbo.",
  "atk-abh02a1:24": "Suttantabhājanīyavaṇṇanā.",
  "atk-abh02a1:25": "2. Abhidhammabhājanīyavaṇṇanā",
  "atk-abh02a1:26_0": "155. Abhidhammabhājanīye yathā heṭṭhā vipassakānaṁ upakāratthāya ‘‘cakkhāyatanaṁ",
  "atk-abh02a1:26_1": "rūpāyatana’’nti yugalato āyatanāni vuttāni, tathā avatvā ajjhattikabāhirānaṁ sabbākārato",
  "atk-abh02a1:26_2": "sabhāvadassanatthaṁ ‘‘cakkhāyatanaṁ sotāyatana’’nti evaṁ ajjhattikabāhiravavatthānanayena vuttāni.",
  "atk-abh02a1:27": "156. Tesaṁ niddesavāre tattha katamaṁ cakkhāyatanantiādīni heṭṭhā vuttanayeneva veditabbāni.",
  "atk-abh02a1:28_0": "167. Yaṁ panetaṁ dhammāyatananiddese ‘‘tattha katamā asaṅkhatā dhātu? Rāgakkhayo",
  "atk-abh02a1:28_1": "dosakkhayo mohakkhayo’’ti vuttaṁ, tatrāyamattho – asaṅkhatā dhātūti asaṅkhatasabhāvaṁ",
  "atk-abh02a1:28_2": "nibbānaṁ. Yasmā panetaṁ āgamma rāgādayo khīyanti, tasmā rāgakkhayo dosakkhayo mohakkhayoti",
  "atk-abh02a1:28_3": "vuttaṁ. Ayamettha ācariyānaṁ samānatthakathā.",
  "atk-abh02a1:29_0": "Vitaṇḍavādī panāha – ‘pāṭiyekkaṁ nibbānaṁ nāma natthi, kilesakkhayova nibbāna’nti.",
  "atk-abh02a1:29_1": "‘Suttaṁ āharā’ti ca vutte ‘‘nibbānaṁ nibbānanti kho, āvuso sāriputta, vuccati; katamaṁ",
  "atk-abh02a1:29_2": "nu kho, āvuso, nibbānanti? Yo kho, āvuso, rāgakkhayo dosakkhayo mohakkhayo – idaṁ",
  "atk-abh02a1:29_3": "vuccati nibbāna’’nti etaṁ jambukhādakasuttaṁ āharitvā ‘iminā suttena veditabbaṁ pāṭiyekkaṁ",
  "atk-abh02a1:29_4": "nibbānaṁ nāma natthi, kilesakkhayova nibbāna’nti āha. So vattabbo – ‘kiṁ pana yathā",
  "atk-abh02a1:29_5": "cetaṁ suttaṁ tathā attho’ti? Addhā vakkhati – ‘āma , natthi suttato muñcitvā attho’ti.",
  "atk-abh02a1:29_6": "Tato vattabbo – ‘idaṁ tāva te suttaṁ ābhataṁ; anantarasuttaṁ āharā’ti. Anantarasuttaṁ",
  "atk-abh02a1:29_7": "nāma – ‘‘arahattaṁ arahattanti, āvuso sāriputta, vuccati; katamaṁ nu kho, āvuso,",
  "atk-abh02a1:29_8": "arahattanti? Yo kho, āvuso, rāgakkhayo dosakkhayo mohakkhayo – idaṁ vuccati arahatta’’nti",
  "atk-abh02a1:29_9": "(saṁ. ni. 4.315) idaṁ tassevānantaraṁ ābhatasuttaṁ.",
  "atk-abh02a1:30_0": "Imasmiṁ pana naṁ ābhate āhaṁsu – ‘nibbānaṁ nāma dhammāyatanapariyāpanno dhammo, arahattaṁ",
  "atk-abh02a1:30_1": "cattāro khandhā. Nibbānaṁ sacchikatvā viharanto dhammasenāpati nibbānaṁ pucchitopi",
  "atk-abh02a1:30_2": "arahattaṁ pucchitopi kilesakkhayameva āha. Kiṁ pana nibbānañca arahattañca ekaṁ udāhu",
  "atk-abh02a1:30_3": "nāna’nti? ‘Ekaṁ vā hotu nānaṁ vā. Ko ettha tayā atibahuṁ cuṇṇīkaraṇaṁ karontena attho’?",
  "atk-abh02a1:30_4": "‘Na tvaṁ ekaṁ nānaṁ jānāsīti. Nanu ñāte sādhu hotī’ti evaṁ punappunaṁ pucchito vañcetuṁ",
  "atk-abh02a1:30_5": "asakkonto āha – ‘rāgādīnaṁ khīṇante uppannattā arahattaṁ rāgakkhayo dosakkhayo mohakkhayo’ti",
  "atk-abh02a1:30_6": "vuccatīti. Tato naṁ āhaṁsu – ‘mahākammaṁ te kataṁ. Lañjaṁ datvāpi taṁ vadāpento etadeva",
  "atk-abh02a1:30_7": "vadāpeyya. Yatheva ca te etaṁ vibhajitvā kathitaṁ, evaṁ idampi sallakkhehi – nibbānañhi",
  "atk-abh02a1:30_8": "āgamma rāgādayo khīṇāti nibbānaṁ rāgakkhayo dosakkhayo mohakkhayoti vuttaṁ. Tīṇipi",
  "atk-abh02a1:30_9": "hi etāni nibbānasseva adhivacanānī’ti.",
  "atk-abh02a1:31_0": "Sace evaṁ vutte saññattiṁ gacchati iccetaṁ kusalaṁ; no ce, bahunibbānatāya kāretabbo.",
  "atk-abh02a1:31_1": "Kathaṁ? Evaṁ tāva pucchitabbo – ‘rāgakkhayo nāma rāgasseva khayo udāhu dosamohānampi?",
  "atk-abh02a1:31_2": "Dosakkhayo nāma dosasseva khayo udāhu rāgamohānampi? Mohakkhayo nāma mohasseva khayo",
  "atk-abh02a1:31_3": "udāhu rāgadosānampī’ti? Addhā vakkhati – ‘rāgakkhayo nāma rāgasseva khayo, dosakkhayo",
  "atk-abh02a1:31_4": "nāma dosasseva khayo, mohakkhayo nāma mohasseva khayo’ti.",
  "atk-abh02a1:32_0": "Tato vattabbo – ‘tava vāde rāgakkhayo ekaṁ nibbānaṁ hoti, dosakkhayo ekaṁ, mohakkhayo",
  "atk-abh02a1:32_1": "ekaṁ; tiṇṇaṁ akusalamūlānaṁ khaye tīṇi nibbānāni honti, catunnaṁ upādānānaṁ khaye",
  "atk-abh02a1:32_2": "cattāri, pañcannaṁ nīvaraṇānaṁ khaye pañca, channaṁ taṇhākāyānaṁ khaye cha, sattannaṁ",
  "atk-abh02a1:32_3": "anusayānaṁ khaye satta, aṭṭhannaṁ micchattānaṁ khaye aṭṭha, navannaṁ taṇhāmūlakadhammānaṁ",
  "atk-abh02a1:32_4": "khaye nava, dasannaṁ saṁyojanānaṁ khaye dasa, diyaḍḍhakilesasahassassa khaye pāṭiyekkaṁ",
  "atk-abh02a1:32_5": "pāṭiyekkaṁ nibbānanti bahūni nibbānāni honti. Natthi pana te nibbānānaṁ pamāṇanti.",
  "atk-abh02a1:32_6": "Evaṁ pana aggahetvā nibbānaṁ āgamma rāgādayo khīṇāti ekameva nibbānaṁ rāgakkhayo",
  "atk-abh02a1:32_7": "dosakkhayo mohakkhayoti vuccati. Tīṇipi hetāni nibbānasseva adhivacanānīti gaṇha’.",
  "atk-abh02a1:33_0": "Sace pana evaṁ vuttepi na sallakkheti, oḷārikatāya kāretabbo. Kathaṁ? ‘Andhabālā",
  "atk-abh02a1:33_1": "hi acchadīpimigamakkaṭādayopi kilesapariyuṭṭhitā vatthuṁ paṭisevanti. Atha nesaṁ",
  "atk-abh02a1:33_2": "paṭisevanapariyante kileso vūpasammati. Tava vāde acchadīpimigamakkaṭādayo nibbānappattā",
  "atk-abh02a1:33_3": "nāma honti. Oḷārikaṁ vata te nibbānaṁ thūlaṁ, kaṇṇehi piḷandhituṁ na sakkāti. Evaṁ",
  "atk-abh02a1:33_4": "pana aggahetvā nibbānaṁ āgamma rāgādayo khīṇāti ekameva nibbānaṁ rāgakkhayo dosakkhayo",
  "atk-abh02a1:33_5": "mohakkhayoti vuccati. Tīṇipi hetāni nibbānasseva adhivacanānīti gaṇha’.",
  "atk-abh02a1:34_0": "Sace pana evaṁ vuttepi na sallakkheti, gotrabhunāpi kāretabbo. Kathaṁ? Evaṁ tāva",
  "atk-abh02a1:34_1": "pucchitabbo – ‘tvaṁ gotrabhu nāma atthīti vadesī’ti? ‘Āma vadāmī’ti. ‘Gotrabhukkhaṇe",
  "atk-abh02a1:34_2": "kilesā khīṇā, khīyanti, khīyissantī’ti? Na khīṇā, na khīyanti; apica kho khīyissantīti.",
  "atk-abh02a1:34_3": "‘Gotrabhu pana kiṁ ārammaṇaṁ karotī’ti? ‘Nibbānaṁ’. ‘Tava gotrabhukkhaṇe kilesā na",
  "atk-abh02a1:34_4": "khīṇā, na khīyanti; atha kho khīyissanti. Tvaṁ akhīṇesuyeva kilesesu kilesakkhayaṁ",
  "atk-abh02a1:34_5": "nibbānaṁ paññapesi, appahīnesu anusayesu anusayappahānaṁ nibbānaṁ paññapesi. Taṁ",
  "atk-abh02a1:34_6": "te na sameti. Evaṁ pana aggahetvā nibbānaṁ āgamma rāgādayo khīṇāti ekameva nibbānaṁ",
  "atk-abh02a1:34_7": "rāgakkhayo dosakkhayo mohakkhayoti vuccati. Tīṇipi hetāni nibbānasseva adhivacanānīti gaṇha’.",
  "atk-abh02a1:35_0": "Sace pana evaṁ vuttepi na sallakkheti, maggena kāretabbo. Kathaṁ? Evaṁ tāva pucchitabbo",
  "atk-abh02a1:35_1": "– ‘tvaṁ maggaṁ nāma vadesī’ti? ‘Āma vademī’ti. ‘Maggakkhaṇe kilesā khīṇā, khīyanti,",
  "atk-abh02a1:35_2": "khiyissantī’ti? Jānamāno vakkhati – ‘khīṇāti vā khīyissantīti vā vattuṁ na vaṭṭati,",
  "atk-abh02a1:35_3": "khīyantīti vattuṁ vaṭṭatī’ti. ‘Yadi evaṁ, maggassa kilesakkhayaṁ nibbānaṁ katamaṁ?",
  "atk-abh02a1:35_4": "Maggena khīyanakakilesā katame? Maggo katamaṁ kilesakkhayaṁ nibbānaṁ ārammaṇaṁ katvā",
  "atk-abh02a1:35_5": "katame kilese khepeti? Tasmā mā evaṁ gaṇha. Nibbānaṁ pana āgamma rāgādayo khīṇāti",
  "atk-abh02a1:35_6": "ekameva nibbānaṁ rāgakkhayo dosakkhayo mohakkhayoti vuccati. Tīṇipi hetāni nibbānasseva adhivacanānī’ti.",
  "atk-abh02a1:36_0": "Evaṁ vutte evamāha – ‘tvaṁ āgamma āgammāti vadesī’ti? ‘Āma vademī’ti. ‘Āgamma nāmāti",
  "atk-abh02a1:36_1": "idaṁ te kuto laddha’nti? ‘Suttato laddha’nti . ‘Āhara sutta’nti. ‘‘Evaṁ avijjā ca",
  "atk-abh02a1:36_2": "taṇhā ca taṁ āgamma, tamhi khīṇā, tamhi bhaggā, na ca kiñci kadācī’’ti. Evaṁ vutte",
  "atk-abh02a1:36_3": "paravādī tuṇhībhāvaṁ āpannoti.",
  "atk-abh02a1:37": "Idhāpi dasāyatanāni kāmāvacarāni, dve pana catubhūmakāni lokiyalokuttaramissakānīti veditabbāni.",
  "atk-abh02a1:38": "Abhidhammabhājanīyavaṇṇanā.",
  "atk-abh02a1:39": "3. Pañhāpucchakavaṇṇanā",
  "atk-abh02a1:40_0": "168. Idhāpi pañhāpucchake yaṁ labbhati yañca na labbhati, taṁ sabbaṁ pucchitvā labbhamānavaseneva",
  "atk-abh02a1:40_1": "vissajjanaṁ vuttaṁ; na kevalañca idha, sabbesupi pañhāpucchakesu eseva nayo. Idha",
  "atk-abh02a1:40_2": "pana dasannaṁ āyatanānaṁ rūpabhāvena abyākatatā veditabbā. Dvinnaṁ āyatanānaṁ khandhavibhaṅge",
  "atk-abh02a1:40_3": "catunnaṁ khandhānaṁ viya kusalādibhāvo veditabbo. Kevalañhi cattāro khandhā sappaccayāva",
  "atk-abh02a1:40_4": "saṅkhatāva dhammāyatanaṁ pana ‘‘siyā appaccayaṁ, siyā asaṅkhata’’nti āgataṁ. Ārammaṇattikesu",
  "atk-abh02a1:40_5": "ca anārammaṇaṁ sukhumarūpasaṅkhātaṁ dhammāyatanaṁ na-vattabbakoṭṭhāsaṁ bhajati. Tañca",
  "atk-abh02a1:40_6": "kho anārammaṇattā na parittādibhāvena navattabbadhammārammaṇattāti ayamettha viseso.",
  "atk-abh02a1:40_7": "Sesaṁ tādisameva. Idhāpi hi cattāro khandhā viya dvāyatanā pañcapaṇṇāsa kāmāvacaradhamme",
  "atk-abh02a1:40_8": "ārabbha rajjantassa dussantassa muyhantassa saṁvarantassa sammasantassa paccavekkhantassa",
  "atk-abh02a1:40_9": "ca parittārammaṇāti sabbaṁ khandhesu vuttasadisamevāti.",
  "atk-abh02a1:41": "Sammohavinodaniyā vibhaṅgaṭṭhakathāya",
  "atk-abh02a1:42": "Āyatanavibhaṅgavaṇṇanā niṭṭhitā."
}