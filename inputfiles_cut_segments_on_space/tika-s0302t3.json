{
  "tika-s0302t3:0": "4. Anamataggasaṁyuttaṁ",
  "tika-s0302t3:1": "1. Paṭhamavaggo",
  "tika-s0302t3:2": "1. Tiṇakaṭṭhasuttavaṇṇanā",
  "tika-s0302t3:3_0": "124. Upasaggo samāsavisaye sasādhanaṁ kiriyaṁ dassetīti vuttaṁ “ñāṇena anugantvāpī”ti.",
  "tika-s0302t3:3_1": "Vassasataṁ vassasahassanti nidassanamattametaṁ, tato bhiyyopi anugantvā anamataggo",
  "tika-s0302t3:3_2": "eva saṁsāro. Agga-saddo idha mariyādavacano, anuddesikañcetaṁ vacananti āha “aparicchinnapubbāparakoṭiko”ti.",
  "tika-s0302t3:3_3": "Aññathā antimabhavikaparicchinnakatavimuttiparipācanīyadhammādīnaṁ vasena aparicchinnapubbāparakoṭi",
  "tika-s0302t3:3_4": "na sakkā vattuṁ. Saṁsaraṇaṁ saṁsāro. Pacchimāpi na paññāyati andhabālānaṁ vasenāti",
  "tika-s0302t3:3_5": "adhippāyo. Tenāha bhagavā “dīgho bālāna saṁsāro”ti. Vemajjheyeva pana sattā saṁsaranti",
  "tika-s0302t3:3_6": "pubbāparakoṭīnaṁ alabbhanīyattā. Attho paritto hoti yathābhūtāvabodhābhāvato. Buddhasamayeti",
  "tika-s0302t3:3_7": "sāsaneti attho. Attho mahā yathābhūtāvabodhisambhavato, atthassa vipulatāya taṁsadisā",
  "tika-s0302t3:3_8": "upamā natthīti parittaṁyeva upamaṁ āharantīti adhippāyo. Idāni vuttamevatthaṁ “pāḷiyaṁ",
  "tika-s0302t3:3_9": "hī”tiādinā samattheti. Mātu mātaroti mātu mātāmahiyo. Tassevāti dukkhasseva. Tibbanti dukkhapariyāyoti.",
  "tika-s0302t3:4": "Tiṇakaṭṭhasuttavaṇṇanā niṭṭhitā.",
  "tika-s0302t3:5": "2. Pathavīsuttavaṇṇanā",
  "tika-s0302t3:6": "125.Mahāpathavinti avisesena anavasesapariyādāyinīti āha “cakkavāḷapariyanta”nti. Parikappavacanañcetaṁ.",
  "tika-s0302t3:7": "Pathavīsuttavaṇṇanā niṭṭhitā.",
  "tika-s0302t3:8": "3. Assusuttavaṇṇanā",
  "tika-s0302t3:9_0": "126. Kandanaṁ sasaddaṁ, rodanaṁ pana kevalamevāti āha “kandantānanti sasaddaṁ rudamānāna”nti.",
  "tika-s0302t3:9_1": "Pavattanti sandanavasena pavattaṁ. “Sinerurasmīhi paricchinnesū”ti saṅkhepena vuttamatthaṁ",
  "tika-s0302t3:9_2": "vivaranto “sinerussā”tiādimāha. Maṇimayanti indanīlamaṇimayaṁ. Sinerussa pubbadakkhiṇakoṇasamapadesā",
  "tika-s0302t3:9_3": "“pubbadakkhiṇapassā”ti adhippetā. Tehi nikkhantarajatarasmiyo indanīlarasmiyo ca",
  "tika-s0302t3:9_4": "ekato hutvā. Tāsaṁ rasmīnaṁ antaresūti tāsaṁ catūhi koṇehi nikkhantarasmīnaṁ catūsu",
  "tika-s0302t3:9_5": "antaresu. Cattāroti dakkhiṇādibhedā cattāro mahāsamuddā honti. Viasananti visesena",
  "tika-s0302t3:9_6": "khepanaṁ. Kiṁ pana tanti āha “vināsoti attho”ti.",
  "tika-s0302t3:10": "Assusuttavaṇṇanā niṭṭhitā.",
  "tika-s0302t3:11": "4. Khīrasuttavaṇṇanā",
  "tika-s0302t3:12": "127.Mātuthaññanti pītaṁ mātuyā thanato nibbattakhīraṁ bahutaranti veditabbaṁ.",
  "tika-s0302t3:13": "Khīrasuttavaṇṇanā niṭṭhitā.",
  "tika-s0302t3:14": "5. Pabbatasuttavaṇṇanā",
  "tika-s0302t3:15_0": "128. “Anamataggassa saṁsārassa dīghatamattā na sukaraṁ nasukara”nti aṭṭhakathāpāṭho.",
  "tika-s0302t3:15_1": "Kathaṁ nacchindatīti kathaṁ na pariyosāpeti, kāyacipi gahaṇatāyāti adhippāyo. Tayo",
  "tika-s0302t3:15_2": "kappāsaṁsūti tayo ekakappāsaṁsū. Yehi naṁ phuṭṭhaṁ, tatopi sukhumataraṁ sāsapamattaṁ",
  "tika-s0302t3:15_3": "khīyeyya pabbataṁ sabbabhāgehi aticiravelaṁ parimajjante.",
  "tika-s0302t3:16": "Pabbatasuttavaṇṇanā niṭṭhitā.",
  "tika-s0302t3:17": "6. Sāsapasuttavaṇṇanā",
  "tika-s0302t3:18": "129.Nagaranti nagarasaṅkhepena pākārena parikkhittataṁ sandhāya vuttaṁ. Anto pana sabbaso vicittasāsapehi eva puṇṇaṁ, evaṁ cuṇṇikābaddhaṁ. Tenāha “na pana…pe… daṭṭhabba”nti.",
  "tika-s0302t3:19": "Sāsapasuttavaṇṇanā niṭṭhitā.",
  "tika-s0302t3:20": "7. Sāvakasuttavaṇṇanā",
  "tika-s0302t3:21_0": "130.Tassaṭhitaṭṭhānatoti bhikkhuno anussaritvā ṭhitaṭṭhānato, tena anussaritassa",
  "tika-s0302t3:21_1": "satasahassakappassa anantarakappato paṭṭhāyāti attho. Evanti vuttappakārena. Cattāropi",
  "tika-s0302t3:21_2": "bhikkhū abhiññālābhino. Cattāri kappasatasahassāni divase divase anussareyyunti parikappanavasena vadanti.",
  "tika-s0302t3:22": "Sāvakasuttavaṇṇanā niṭṭhitā.",
  "tika-s0302t3:23": "8. Gaṅgāsuttavaṇṇanā",
  "tika-s0302t3:24": "131.Etasmiṁ antareti etasmiṁ pabhavasamuddapadesaparicchinne āyāmato pañcayojanasatike atirekayojanasatike vā ṭhāne.",
  "tika-s0302t3:25": "Gaṅgāsuttavaṇṇanā niṭṭhitā.",
  "tika-s0302t3:26": "9. Daṇḍasuttavaṇṇanā",
  "tika-s0302t3:27_0": "132. Navame khittoti punappunaṁ khitto. Ekavārañhi khitto mūlādīsu ekeneva nipateyya.",
  "tika-s0302t3:27_1": "Tathā sati adhippeto pātassa aniyamo na nidassito siyā. Tattha ca dhammaṁ suṇantā",
  "tika-s0302t3:27_2": "bhikkhū manussaloke, te sandhāya “asmā lokā”ti āha, tadaññaṁ sandhāya “paraloka”nti.",
  "tika-s0302t3:27_3": "Tassa tassa vā puggalassa yathādhippeto ayaṁ loko, tadañño paraloko.",
  "tika-s0302t3:28": "Daṇḍasuttavaṇṇanā niṭṭhitā.",
  "tika-s0302t3:29": "10. Puggalasuttavaṇṇanā",
  "tika-s0302t3:30": "133.Samaṭṭhikāloti samena ākārena laddhabbaaṭṭhikālo. Giriparikkhepeti pañcahi girīhi parikkhittattā “giriparikkhepo”ti laddhanāme rājagahe.",
  "tika-s0302t3:31": "Puggalasuttavaṇṇanā niṭṭhitā.",
  "tika-s0302t3:32": "Paṭhamavaggavaṇṇanā niṭṭhitā.",
  "tika-s0302t3:33": "2. Dutiyavaggo",
  "tika-s0302t3:34": "1. Duggatasuttavaṇṇanā",
  "tika-s0302t3:35_0": "134.Duggatanti kicchajīvikattā sabbathā dukkhaṁ gataṁ upagataṁ. Tathābhūto pana daliddo",
  "tika-s0302t3:35_1": "varāko nāma hotīti vuttaṁ “daliddaṁ kapaṇa”nti. Hatthapādehīti nidassanamattaṁ, aññehipi",
  "tika-s0302t3:35_2": "sarīrāvayavehi dussaṇṭhānehi upeto durupeto evāti.",
  "tika-s0302t3:36": "Duggatasuttavaṇṇanā niṭṭhitā.",
  "tika-s0302t3:37": "2. Sukhitasuttavaṇṇanā",
  "tika-s0302t3:38": "135.Sukhitanti sañjātasukhaṁ. Tenāha “sukhasamappita”ntiādi. Susajjitanti sukhumupakaraṇehi sabbathā sajjitaṁ.",
  "tika-s0302t3:39": "Sukhitasuttavaṇṇanā niṭṭhitā.",
  "tika-s0302t3:40": "3. Tiṁsamattasuttavaṇṇanā",
  "tika-s0302t3:41_0": "136.Dhutaṅgasamādānavasena, na araññavāsādimattena. Sasaṁyojanā sabbaso saṁyojanānaṁ",
  "tika-s0302t3:41_1": "appahīnattā, na puthujjanabhāvato. Ekekavaṇṇakālova gahetabboti etena mahiṁsādīnaṁ",
  "tika-s0302t3:41_2": "rassadīghapiṅgalādīsu ekekāneva gahetvā dasseti.",
  "tika-s0302t3:42": "Tiṁsamattasuttavaṇṇanā niṭṭhitā.",
  "tika-s0302t3:43": "4-9. Mātusuttādivaṇṇanā",
  "tika-s0302t3:44_0": "137-142.Liṅganiyamenaceva cakkavāḷaniyamena cāti “purisānañhi mātugāmakālo, mātugāmānañca",
  "tika-s0302t3:44_1": "purisakālo”ti yathā sattasantāne liṅganiyamo natthi, evaṁ kadāci imasmiṁ cakkavāḷe",
  "tika-s0302t3:44_2": "nibbattanti, kadāci aññatarasminti cakkavāḷaniyamopi natthi. Evameva ṭhite",
  "tika-s0302t3:45": "Cakkavāḷe mātugāmakāle namātābhūtapubbo natthītiādinā liṅganiyamena cakkavāḷaniyamo ca veditabbo. Tenāha “tesū”tiādi.",
  "tika-s0302t3:46": "Mātusuttādivaṇṇanā niṭṭhitā.",
  "tika-s0302t3:47": "10. Vepullapabbatasuttavaṇṇanā",
  "tika-s0302t3:48_0": "143.Ekaṁ apadānaṁ āharitvā dasseti “evaṁ saṁvegaṁ janetvā bhikkhū visesaṁ pāpessāmī”ti.",
  "tika-s0302t3:48_1": "Catūhena ārohanti catuyojanubbedhattā. Dvinnaṁ buddhānanti kakusandhassa koṇāgamanassa",
  "tika-s0302t3:48_2": "cāti imesaṁ dvinnaṁ buddhānaṁ. “Tivarā rohitassā suppiyā”ti manussānaṁ tasmiṁ tasmiṁ",
  "tika-s0302t3:48_3": "kāle samaññā tattha desanāmavasena jātāti veditabbā, yathā etarahi māgadhāti.",
  "tika-s0302t3:49_0": "Puna vassasatanti paṭhamavassasatato uparivassasataṁ jīvanako nāma manusso natthi.",
  "tika-s0302t3:49_1": "Parihīnasadisaṁ kataṁ desanāya. Vaḍḍhitvāti dasavassāyukabhāvato paṭṭhāya yāva asaṅkhyeyyāyukabhāvā",
  "tika-s0302t3:49_2": "vaḍḍhitvā. “Parihīna”nti vatvā taṁ parihīnabhāvaṁ dassento “katha”ntiādimāha. Yaṁ",
  "tika-s0302t3:49_3": "āyuppamāṇesūti yattakaṁ āyuppamāṇesūti.",
  "tika-s0302t3:50": "Vepullapabbatasuttavaṇṇanā niṭṭhitā.",
  "tika-s0302t3:51": "Dutiyavaggavaṇṇanā niṭṭhitā.",
  "tika-s0302t3:52": "Sāratthappakāsiniyā saṁyuttanikāya-aṭṭhakathāya",
  "tika-s0302t3:53": "Anamataggasaṁyuttavaṇṇanāya līnatthappakāsanā samattā."
}