{
  "tika-abh06t60:0": "Ekūnavīsatimo paricchedo",
  "tika-abh06t60:1": "19. Pabhedakathā",
  "tika-abh06t60:2": "706.",
  "tika-abh06t60:3": "Aṭṭhavīsavidhampetaṁ, rūpaṁ dāni yathārahaṁ;",
  "tika-abh06t60:4": "Bhūtarūpādibhedehi, vibhajeyya vicakkhaṇo.",
  "tika-abh06t60:5": "707.",
  "tika-abh06t60:6": "Pathavādikamidanti, bhūtarūpaṁ catubbidhaṁ;",
  "tika-abh06t60:7": "Upādārūpamaññaṁ tu, catuvīsatividhaṁ bhave.",
  "tika-abh06t60:8": "708.",
  "tika-abh06t60:9": "Pañcavidhampi cakkhādirūpamajjhattikaṁ mataṁ;",
  "tika-abh06t60:10": "Tevīsatividhaṁ sesaṁ, bāhiranti pavuccati.",
  "tika-abh06t60:11": "709.",
  "tika-abh06t60:12": "Rūpasaddagandharasaphoṭṭhabbā satta pañcadhā;",
  "tika-abh06t60:13": "Pañcappasādavisayā, pañcārammaṇanāmakā.",
  "tika-abh06t60:14": "710.",
  "tika-abh06t60:15": "Ekavīsatividhaṁ sesaṁ, dhammārammaṇasaṅgahaṁ;",
  "tika-abh06t60:16": "Manoviññāṇaviññeyyaṁ, manodvārassa gocaraṁ.",
  "tika-abh06t60:17": "711.",
  "tika-abh06t60:18": "Pasādā visayā ceva, pañcakā dvepi sambhavā;",
  "tika-abh06t60:19": "Dvādasāpi sarūpena, dasāyatanadhātuyo.",
  "tika-abh06t60:20": "712.",
  "tika-abh06t60:21": "Yadedaṁ pana sabbampi, rūpaṁ sappaṭighaṁ mataṁ;",
  "tika-abh06t60:22": "Tadevoḷārikaṁ nāma, santiketi pavuccati.",
  "tika-abh06t60:23": "713.",
  "tika-abh06t60:24": "Sesamappaṭighaṁ nāma, dhammāyatanadhātu ca;",
  "tika-abh06t60:25": "Sukhumañceva rūpañca, rūpaṁ soḷasadhā ṭhitaṁ.",
  "tika-abh06t60:26": "714.",
  "tika-abh06t60:27": "Chabbidhā vatthurūpaṁ tu, pasādahadayampi ca;",
  "tika-abh06t60:28": "Avatthurūpaṁ sesaṁ tu, dvāvīsatividhaṁ bhave.",
  "tika-abh06t60:29": "715.",
  "tika-abh06t60:30": "Pasādā ceva viññatti, dvārarūpaṁ tu sattadhā;",
  "tika-abh06t60:31": "Sesaṁ advārarūpaṁ tu, ekavīsavidhampi ca.",
  "tika-abh06t60:32": "716.",
  "tika-abh06t60:33": "Pasādā bhāvayugaḷaṁ, jīvitañceti aṭṭhadhā;",
  "tika-abh06t60:34": "Indriyarūpamaññaṁ tu, vīsadhānindriyaṁ siyā.",
  "tika-abh06t60:35": "717.",
  "tika-abh06t60:36": "Vaṇṇo gandho raso ojā, bhūtarūpanti aṭṭhadhā;",
  "tika-abh06t60:37": "Avinibbhogamitaraṁ, vinibbhogaṁ tu vīsadhā.",
  "tika-abh06t60:38": "718.",
  "tika-abh06t60:39": "Avinibbhogarūpāni, saddavatthindriyāni ca;",
  "tika-abh06t60:40": "Nipphannaṁ aṭṭhārasadhā, rūparūpanti veditaṁ.",
  "tika-abh06t60:41": "719.",
  "tika-abh06t60:42": "Paricchedo panākāso, viññattilahutādayo;",
  "tika-abh06t60:43": "Vikārā lakkhaṇā ceva, rūpassupacayādayo.",
  "tika-abh06t60:44": "720.",
  "tika-abh06t60:45": "Dasadhāpi anipphannaṁ, natthetaṁ paramatthato;",
  "tika-abh06t60:46": "Rūpassetanti katvāna, rūpamicceva vuccati.",
  "tika-abh06t60:47": "721.",
  "tika-abh06t60:48": "Rūpāyatanamevekaṁ, sanidassanamīritaṁ;",
  "tika-abh06t60:49": "Anidassanamaññaṁ tu, sattavīsatividhampi ca.",
  "tika-abh06t60:50": "722.",
  "tika-abh06t60:51": "Kammajaṁ panupādinnaṁ, anupādinnakāparaṁ;",
  "tika-abh06t60:52": "Tividhaṁ cittajañceva, utujāhārajanti ca.",
  "tika-abh06t60:53": "723.",
  "tika-abh06t60:54": "Cakkhusamphassavatthūti, cakkhudhātu pakittitā;",
  "tika-abh06t60:55": "Na vatthu tassa sesaṁ tu, sattavīsatividhaṁ bhave.",
  "tika-abh06t60:56": "724.",
  "tika-abh06t60:57": "Sotasamphassavatthādi-vasā ca duvidhā tathā;",
  "tika-abh06t60:58": "Tividhā ca vibhāveyya, yathāsambhavato kathaṁ.",
  "tika-abh06t60:59": "725.",
  "tika-abh06t60:60": "Sanidassanarūpañca, vaṇṇo sappaṭighampi ca;",
  "tika-abh06t60:61": "Anidassanamaññaṁ tu, thūlaṁ sappaṭighaṁ bhave.",
  "tika-abh06t60:62": "726.",
  "tika-abh06t60:63": "Anidassanarūpañca, sesamappaṭighampi ca;",
  "tika-abh06t60:64": "Soḷasāti ca sabbampi, rūpaṁ tividhamuddise.",
  "tika-abh06t60:65": "727.",
  "tika-abh06t60:66": "Apattagāhakaṁ nāma, cakkhusotadvayaṁ pana;",
  "tika-abh06t60:67": "Sampattagāhakaṁ nāma, ghānādittayamīritaṁ.",
  "tika-abh06t60:68": "728.",
  "tika-abh06t60:69": "Agāhakamato sesaṁ, tevīsatividhaṁ bhave;",
  "tika-abh06t60:70": "Kiñci sārammaṇaṁ nāma, na gayhatīti sabbathā.",
  "tika-abh06t60:71": "729.",
  "tika-abh06t60:72": "Upādā ajjhattikaṁ rūpaṁ, upādā bāhiraṁ tathā;",
  "tika-abh06t60:73": "Nopādā bāhirañceti, evampi tividhaṁ bhave.",
  "tika-abh06t60:74": "730.",
  "tika-abh06t60:75": "Ajjhattikamupādinnaṁ, bāhirañca tathāparaṁ;",
  "tika-abh06t60:76": "Anupādinnakañceti, evamādivasāpi ca.",
  "tika-abh06t60:77": "731.",
  "tika-abh06t60:78": "Diṭṭhaṁ rūpaṁ sutaṁ saddo, gandhādi tividhaṁ mutaṁ;",
  "tika-abh06t60:79": "Viññātamaññaviññeyyaṁ, manasāti catubbidhaṁ.",
  "tika-abh06t60:80": "732.",
  "tika-abh06t60:81": "Rūparūpaṁ paricchedo, vikāro lakkhaṇaṁ kamā;",
  "tika-abh06t60:82": "Aṭṭhārasekakaṁ pañca, catukkanti ca taṁ tathā.",
  "tika-abh06t60:83": "733.",
  "tika-abh06t60:84": "Dvārañca hoti vatthu ca, na vatthu dvārameva tu;",
  "tika-abh06t60:85": "Na dvāraṁ vatthumevātha, nobhayanti ca niddise.",
  "tika-abh06t60:86": "734.",
  "tika-abh06t60:87": "Upādā anupādinnaṁ, anupādinnakaṁ tathā;",
  "tika-abh06t60:88": "Nopādā duvidhañceti, catuddhevampi desitaṁ.",
  "tika-abh06t60:89": "735.",
  "tika-abh06t60:90": "Sappaṭigghamupādā ca, rūpamappaṭighaṁ tathā;",
  "tika-abh06t60:91": "Nopādā duvidhañceti, catuddhā evamādito.",
  "tika-abh06t60:92": "736.",
  "tika-abh06t60:93": "Ekādasekajarūpaṁ, hadayindriyanavakaṁ;",
  "tika-abh06t60:94": "Kammajaṁ cittajañceva, tathā viññattikaṁ dvayaṁ.",
  "tika-abh06t60:95": "737.",
  "tika-abh06t60:96": "Saddo cittotujo tasmā, rūpamekaṁ dvijaṁ mataṁ;",
  "tika-abh06t60:97": "Cittotāhārasambhūtaṁ, lahutādittayaṁ tijaṁ.",
  "tika-abh06t60:98": "738.",
  "tika-abh06t60:99": "Navākāsāvinibbhogā, kammādicatusambhavā;",
  "tika-abh06t60:100": "Atha lakkhaṇarūpanti, rūpamevaṁ tu pañcadhā.",
  "tika-abh06t60:101": "739.",
  "tika-abh06t60:102": "Navākāsāvinibbhogā, nava vatthindriyāni ca;",
  "tika-abh06t60:103": "Aṭṭhārasavidhaṁ rūpaṁ, kammajaṁ hoti piṇḍitaṁ.",
  "tika-abh06t60:104": "740.",
  "tika-abh06t60:105": "Saddākāsāvinibbhogā, viññattilahutādayo;",
  "tika-abh06t60:106": "Pañcadasavidhaṁ rūpaṁ, cittasambhavamuddise.",
  "tika-abh06t60:107": "741.",
  "tika-abh06t60:108": "Saddākāsāvinibbhogā, lahutādittayanti ca;",
  "tika-abh06t60:109": "Utusambhavamīrenti, rūpaṁ terasadhā ṭhitaṁ.",
  "tika-abh06t60:110": "742.",
  "tika-abh06t60:111": "Paricchedāvinibbhogā, lahutādittayampi ca;",
  "tika-abh06t60:112": "Evamāhārajaṁ nāma, rūpaṁ dvādasadhā ṭhitaṁ.",
  "tika-abh06t60:113": "743.",
  "tika-abh06t60:114": "Jāti jarā ca maraṇaṁ, na kutocipi jāyati;",
  "tika-abh06t60:115": "Evampi pañcadhā hoti, rūpajātivibhāgato.",
  "tika-abh06t60:116": "744.",
  "tika-abh06t60:117": "Pañcavīsatividhaṁ kammaṁ, kāmarūpavavatthitaṁ;",
  "tika-abh06t60:118": "Janeti kammajaṁ rūpaṁ, kāmarūpabhavadvaye.",
  "tika-abh06t60:119": "745.",
  "tika-abh06t60:120": "Pañcaviññāṇamāruppa-vipākā sabbasandhiyo;",
  "tika-abh06t60:121": "Cuti khīṇāsavasseti, soḷasete vivajjaye.",
  "tika-abh06t60:122": "746.",
  "tika-abh06t60:123": "Pañcasattati sesāni, cittānimāni sambhavā;",
  "tika-abh06t60:124": "Janenti cittajaṁ rūpaṁ, pañcavokārabhūmiyaṁ.",
  "tika-abh06t60:125": "747.",
  "tika-abh06t60:126": "Janebhi utujaṁ rūpaṁ, tejodhātu bhavadvaye;",
  "tika-abh06t60:127": "Kāmabhūmiyamojā tu, janetāhārajaṁ tathā.",
  "tika-abh06t60:128": "748.",
  "tika-abh06t60:129": "Kammaṁ janeti rūpāni, attajāni khaṇe khaṇe;",
  "tika-abh06t60:130": "Cittamuppādakālamhi, uppādānantaraṁ paraṁ.",
  "tika-abh06t60:131": "749.",
  "tika-abh06t60:132": "Utusambhavamīrenti, rūpaṁ terasadhā ṭhitaṁ;",
  "tika-abh06t60:133": "Paricchedāvinibbhogā, lahutādittayampi ca.",
  "tika-abh06t60:134": "750.",
  "tika-abh06t60:135": "Sandhiyampi kammajaṁ tu, pavattepi ca sambhavā;",
  "tika-abh06t60:136": "Janeti rūpaṁ sesāni, pavatte, na tu sandhiyaṁ.",
  "tika-abh06t60:137": "751.",
  "tika-abh06t60:138": "Indriyabaddhasantāne, kammādi tividhampi ca;",
  "tika-abh06t60:139": "Janeti rūpaṁ matake, bāhire tu yathārahaṁ.",
  "tika-abh06t60:140": "752.",
  "tika-abh06t60:141": "Iti kammādayo rūpaṁ, janenti ca yathāsakaṁ;",
  "tika-abh06t60:142": "Sesānampi ca rūpānaṁ, paccayā honti sambhavā.",
  "tika-abh06t60:143": "753.",
  "tika-abh06t60:144": "Iti rūpavibhāgañca, jātibhedañca sambhavā;",
  "tika-abh06t60:145": "Janakādippabhedañca, rūpānaṁ tattha dīpayeti.",
  "tika-abh06t60:146": "Iti rūpavibhāge pabhedakathā niṭṭhitā.",
  "tika-abh06t60:147": "Ekūnavīsatimo paricchedo."
}