{
  "kv5.9:0.1": "Kathāvatthu",
  "kv5.9:0.2": "Mahāpaṇṇāsaka",
  "kv5.9:0.3": "Pañcamavagga",
  "kv5.9:0.4": "Paṭuppannañāṇakathā",
  "kv5.9:1.1": "Paṭuppanne ñāṇaṁ atthīti?",
  "kv5.9:1.2": "Āmantā.",
  "kv5.9:1.3": "Tena ñāṇena taṁ ñāṇaṁ jānātīti?",
  "kv5.9:1.4": "Na hevaṁ vattabbe …pe…",
  "kv5.9:1.5": "tena ñāṇena taṁ ñāṇaṁ jānātīti?",
  "kv5.9:1.6": "Āmantā.",
  "kv5.9:1.7": "Tena ñāṇena taṁ ñāṇaṁ “ñāṇan”ti jānātīti?",
  "kv5.9:1.8": "Na hevaṁ vattabbe …pe…",
  "kv5.9:1.9": "tena ñāṇena taṁ ñāṇaṁ “ñāṇan”ti jānātīti?",
  "kv5.9:1.10": "Āmantā.",
  "kv5.9:1.11": "Taṁ ñāṇaṁ tassa ñāṇassa ārammaṇanti?",
  "kv5.9:1.12": "Na hevaṁ vattabbe …pe….",
  "kv5.9:2.1": "Taṁ ñāṇaṁ tassa ñāṇassa ārammaṇanti?",
  "kv5.9:2.2": "Āmantā.",
  "kv5.9:2.3_0": "Tena phassena taṁ phassaṁ phusati, tāya vedanāya taṁ vedanaṁ vedeti, tāya saññāya",
  "kv5.9:2.3_1": "taṁ saññaṁ sañjānāti, tāya cetanāya taṁ cetanaṁ ceteti, tena cittena taṁ cittaṁ cinteti,",
  "kv5.9:2.3_2": "tena vitakkena taṁ vitakkaṁ vitakketi, tena vicārena taṁ vicāraṁ vicāreti, tāya pītiyā",
  "kv5.9:2.3_3": "taṁ pītiṁ piyāyati, tāya satiyā taṁ satiṁ sarati, tāya paññāya taṁ paññaṁ pajānāti,",
  "kv5.9:2.3_4": "tena khaggena taṁ khaggaṁ chindati, tena pharasunā taṁ pharasuṁ tacchati, tāya kudhāriyā",
  "kv5.9:2.3_5": "taṁ kudhāriṁ tacchati, tāya vāsiyā taṁ vāsiṁ tacchati, tāya sūciyā taṁ sūciṁ sibbeti,",
  "kv5.9:2.3_6": "tena aṅgulaggena taṁ aṅgulaggaṁ parāmasati, tena nāsikaggena taṁ nāsikaggaṁ parāmasati,",
  "kv5.9:2.3_7": "tena matthakena taṁ matthakaṁ parāmasati, tena gūthena taṁ gūthaṁ dhovati, tena muttena",
  "kv5.9:2.3_8": "taṁ muttaṁ dhovati, tena kheḷena taṁ kheḷaṁ dhovati, tena pubbena taṁ pubbaṁ dhovati,",
  "kv5.9:2.3_9": "tena lohitena taṁ lohitaṁ dhovatīti?",
  "kv5.9:2.4": "Na hevaṁ vattabbe …pe….",
  "kv5.9:3.1": "Na vattabbaṁ—",
  "kv5.9:3.2": "“paṭuppanne ñāṇaṁ atthī”ti?",
  "kv5.9:3.3": "Āmantā.",
  "kv5.9:3.4": "Nanu sabbasaṅkhāre aniccato diṭṭhe tampi ñāṇaṁ aniccato diṭṭhaṁ hotīti?",
  "kv5.9:3.5": "Āmantā.",
  "kv5.9:3.6": "Hañci sabbasaṅkhāre aniccato diṭṭhe tampi ñāṇaṁ aniccato diṭṭhaṁ hoti, tena vata re vattabbe—",
  "kv5.9:3.7": "“paṭuppanne ñāṇaṁ atthī”ti.",
  "kv5.9:3.8": "Paṭuppannañāṇakathā niṭṭhitā."
}