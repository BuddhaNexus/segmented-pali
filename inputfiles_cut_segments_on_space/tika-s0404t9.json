{
  "tika-s0404t9:0": "2. Sīhanādavaggo",
  "tika-s0404t9:1": "1. Sīhanādasuttavaṇṇanā",
  "tika-s0404t9:2_0": "11. Dutiyassa paṭhame avāpurenti vivaranti dvāraṁ etenāti avāpuraṇaṁ. Rajaṁ haranti",
  "tika-s0404t9:2_1": "etenāti rajoharaṇaṁ. Kaḷopihatthoti vilīvamayabhājanahattho, “cammamayabhājanahattho”ti",
  "tika-s0404t9:2_2": "ca vadanti. Chinnāni visāṇāni etassāti chinnavisāṇo, usabho ca so chinnavisāṇo cāti",
  "tika-s0404t9:2_3": "usabhachinnavisāṇo. Visesanaparoyaṁ samāso. Ahikuṇapena vātiādi atijegucchappaṭikūlakuṇapadassanatthaṁ",
  "tika-s0404t9:2_4": "vuttaṁ. Kaṇṭhe āsattenāti kenacideva paccatthikena ānetvā kaṇṭhe baddhena, omukkenāti",
  "tika-s0404t9:2_5": "attho. Aṭṭo āturo duggandhapīḷāya pīḷito. Accayassa paṭiggaṇhanaṁ vā adhivāsanaṁ.",
  "tika-s0404t9:2_6": "Evañhi so kāraṇe desiyamāne tato vigato nāma hoti. Tenāha “paṭiggaṇhatūti khamatū”ti.",
  "tika-s0404t9:2_7": "Sesamettha suviññeyyameva.",
  "tika-s0404t9:3": "Sīhanādasuttavaṇṇanā niṭṭhitā.",
  "tika-s0404t9:4": "2. Saupādisesasuttavaṇṇanā",
  "tika-s0404t9:5": "12. Dutiye bhavassa appamattakatā nāma ittarakālatāyāti āha “accharāsaṅghātamattampī”ti.",
  "tika-s0404t9:6": "Saupādisesasuttavaṇṇanā niṭṭhitā.",
  "tika-s0404t9:7": "3. Koṭṭhikasuttavaṇṇanā",
  "tika-s0404t9:8_0": "13. Tatiye diṭṭhadhammo vuccati paccakkhabhūto attabhāvo, tasmiṁ veditabbaṁ phalaṁ",
  "tika-s0404t9:8_1": "diṭṭhadhammavedanīyaṁ. Tenāha “imasmiṁyeva attabhāve”ti. Catuppañcakkhandhaphalatāya",
  "tika-s0404t9:8_2": "saññābhavūpagaṁ kammaṁ bahuvedanīyaṁ. Ekakkhandhaphalattā asaññābhavūpagaṁ kammaṁ",
  "tika-s0404t9:8_3": "“appavedanīya”nti vuttaṁ. Keci pana “arūpāvacarakammaṁ bahukālaṁ veditabbaphalattā",
  "tika-s0404t9:8_4": "bahuvedanīyaṁ, itaraṁ appavedanīyaṁ. Rūpārūpāvacarakammaṁ vā bahuvedanīyaṁ, parittaṁ",
  "tika-s0404t9:8_5": "kammaṁ appavedanīya”nti vadanti. Vedanīyanti paccayantarasamavāye vipākuppādanasamatthaṁ,",
  "tika-s0404t9:8_6": "na āraddhavipākameva. Avedanīyanti paccayavekallena vipaccituṁ asamatthaṁ ahosikammādibhedaṁ.",
  "tika-s0404t9:9": "Koṭṭhikasuttavaṇṇanā niṭṭhitā.",
  "tika-s0404t9:10": "4. Samiddhisuttavaṇṇanā",
  "tika-s0404t9:11_0": "14. Catutthe samiddhīti therassa kira attabhāvo samiddho abhirūpo pāsādiko, tasmā",
  "tika-s0404t9:11_1": "samiddhītveva saṅkhāto. Tenāha “attabhāvasamiddhatāyā”tiādi. Rūpadhātuādīsūti ādi-saddena",
  "tika-s0404t9:11_2": "saddadhātuādiṁ saṅgaṇhāti.",
  "tika-s0404t9:12": "Samiddhisuttavaṇṇanā niṭṭhitā.",
  "tika-s0404t9:13": "5-9. Gaṇḍasuttādivaṇṇanā",
  "tika-s0404t9:14_0": "15-19. Pañcame mātāpettikasambhavassāti mātito ca pitito ca nibbattena mātāpettikena",
  "tika-s0404t9:14_1": "sukkasoṇitena sambhūtassa. Ucchādanadhammassāti ucchādetabbasabhāvassa. Parimaddanadhammassāti",
  "tika-s0404t9:14_2": "parimadditabbasabhāvassa. Ettha ca odanakummāsūpacayaucchādanapadehi vaḍḍhi kathitā,",
  "tika-s0404t9:14_3": "aniccabhedanaviddhaṁsanapadehi hāni. Purimehi vā samudayo, pacchimehi atthaṅgamoti",
  "tika-s0404t9:14_4": "evaṁ cātumahābhūtikassa kāyassa vaḍḍhiparihāninibbattibhedā dassitā. Sesaṁ suviññeyyameva.",
  "tika-s0404t9:14_5": "Chaṭṭhādīni uttānatthāni.",
  "tika-s0404t9:15": "Gaṇḍasuttādivaṇṇanā niṭṭhitā.",
  "tika-s0404t9:16": "10. Velāmasuttavaṇṇanā",
  "tika-s0404t9:17_0": "20. Dasame sakuṇḍakabhattanti sakuṇḍakaṁ uttaṇḍulabhattaṁ. Parittehi sakuṇḍehi taṇḍulehipi",
  "tika-s0404t9:17_1": "saddhiṁ vipakkabhattaṁ uttaṇḍulameva hoti. Biḷaṅgaṁ vuccati āranāḷaṁ, biḷaṅgato nibbattanato",
  "tika-s0404t9:17_2": "tadeva kañjiyato jātanti kañjiyaṁ, taṁ dutiyaṁ etassāti biḷaṅgadutiyaṁ, taṁ kañjiyadutiyanti",
  "tika-s0404t9:17_3": "vuttaṁ. Asakkaritvāti deyyadhammampi puggalampi asakkaritvā. Deyyadhammassa asakkaraṇaṁ",
  "tika-s0404t9:17_4": "asampannakāro, puggalassa asakkaraṇaṁ agarukaraṇaṁ. Deyyadhammaṁ asakkaronto hi uttaṇḍulādidosasamannāgataṁ",
  "tika-s0404t9:17_5": "āhāraṁ deti, na sampannaṁ karoti. Puggalaṁ asakkaronto nisīdanaṭṭhānaṁ asammajjitvā",
  "tika-s0404t9:17_6": "yattha tattha vā nisīdāpetvā yaṁ vā taṁ vā dārakaṁ pesetvā deti. Acittīkatvāti na",
  "tika-s0404t9:17_7": "cittiṁ katvā, na pūjetvāti attho. Pūjento hi pūjetabbavatthuṁ citte ṭhapeti, na tato",
  "tika-s0404t9:17_8": "bahi karoti. Cittaṁ vā acchariyaṁ katvā paṭipatti cittīkaraṇaṁ sambhāvanakiriyā,",
  "tika-s0404t9:17_9": "tappaṭikkhepato acittīkaraṇaṁ asambhāvanakiriyā. Apaviddhanti ucchiṭṭhādichaḍḍanīyadhammaṁ",
  "tika-s0404t9:17_10": "viya avakhittakaṁ. Yo hi chaḍḍetukāmo hutvā rogino sarīre odanādīni majjitvā vammike",
  "tika-s0404t9:17_11": "rogaṁ pakkhipanto viya deti, ayaṁ apaviddhaṁ deti nāma. Anāgamanadiṭṭhikoti “addhā",
  "tika-s0404t9:17_12": "imassa dānassa phalaṁ mama āgacchatī”ti evaṁ yassa kammassakatadiṭṭhi atthi, so āgamanadiṭṭhiko.",
  "tika-s0404t9:17_13": "Ayaṁ pana na tādisoti anāgamanadiṭṭhiko, phalaṁ pāṭikaṅkhaṁ hutvā na detīti attho.",
  "tika-s0404t9:17_14": "Tenāha “na kammañca phalañca saddahitvā detī”ti.",
  "tika-s0404t9:18_0": "Velāmoti ettha mā-saddo paṭisedhavacano. Jātigottarūpabhogādiguṇānaṁ velā mariyādā",
  "tika-s0404t9:18_1": "natthi etasminti velāmo. Atha vā yathāvuttaguṇānaṁ velā mariyādā amati osānaṁ gacchati",
  "tika-s0404t9:18_2": "etasminti velāmo, velaṁ vā mariyādaṁ amati gacchati atikkamatīti velāmo. Tenāha “jātigotta…pe…",
  "tika-s0404t9:18_3": "evaṁladdhanāmo”ti. Dīyatīti dānaṁ, dānavatthu. Taṁ aggīyati nissajjīyati etthāti",
  "tika-s0404t9:18_4": "dānaggaṁ. Dānaṁ vā gaṇhanti etthāti dānaggaṁ, evaṁ bhattaggaṁ, parivesanaṭṭhānaṁ.",
  "tika-s0404t9:18_5": "Dukūlasandanānīti rajatabhājanādinissite dukūle khīrassa sandanaṁ etesanti dukūlasandanāni.",
  "tika-s0404t9:18_6": "Kaṁsūpadhāraṇānīti rajatamayadohabhājanāni. Tenāha “rajatamayakhīrapaṭicchakānī”ti.",
  "tika-s0404t9:18_7": "Rajatamayāni khīrapaṭicchakāni khīrapaṭiggahabhājanāni etesanti rajatamayakhīrapaṭicchakāni.",
  "tika-s0404t9:18_8": "Sodheyyāti mahapphalabhāvakaraṇena visodheyya. Mahapphalabhāvappattiyā hi dakkhiṇā visujjhati nāma.",
  "tika-s0404t9:19_0": "Maggenāgataṁ anivattanasaraṇanti iminā lokuttarasaraṇagamanaṁ dīpeti. Aparetiādinā",
  "tika-s0404t9:19_1": "lokiyasaraṇagamanaṁ vuttaṁ. Saraṇaṁ nāma tiṇṇaṁ ratanānaṁ jīvitapariccāgamayaṁ puññaṁ",
  "tika-s0404t9:19_2": "sabbasampattiṁ deti, tasmā mahapphalataranti adhippāyo. Idañca – “sace tvaṁ yathā",
  "tika-s0404t9:19_3": "gahitaṁ saraṇaṁ na bhindissasi, evāhaṁ taṁ māremī”ti yadipi koci tiṇhena satthena",
  "tika-s0404t9:19_4": "jīvitā voropeyya, tathāpi “nevāhaṁ buddhaṁ na buddhoti, dhammaṁ na dhammoti, saṅghaṁ",
  "tika-s0404t9:19_5": "na saṅghoti vadāmī”ti daḷhataraṁ katvā gahitassa vasena vuttaṁ. Maggenāgatanti lokuttarasīlaṁ",
  "tika-s0404t9:19_6": "sandhāya vadati. Aparetiādinā pana lokiyasīlaṁ vuttaṁ. Sabbesaṁ sattānaṁ jīvitadānādinihitadaṇḍatāya",
  "tika-s0404t9:19_7": "sakalalokiyalokuttaraguṇādhiṭṭhānato cassa mahapphalamahānisaṁsatā veditabbā.",
  "tika-s0404t9:20_0": "Upasiṅghanamattanti ghāyanamattaṁ. Gaddohanamattanti pāṭhantare godohanamattaṁ kālanti",
  "tika-s0404t9:20_1": "attho. So ca na sakalo godohanakkhaṇo adhippetoti dassetuṁ “gāviyā ekavāraṁ thanaañchanamatta”nti",
  "tika-s0404t9:20_2": "attho vutto. Añchanamattanti ākaḍḍhanamattaṁ. Gāviyā thanaṁ gahetvā ekakhīrabinduduhanakālamattampi",
  "tika-s0404t9:20_3": "gadduhanamattanti vadanti. Ettakampi hi kālaṁ yo vasanagabbhapariveṇavihārūpacāraparicchedena",
  "tika-s0404t9:20_4": "vā aparimāṇāsu lokadhātūsu sabbasatte hitapharaṇaṁ mettacittaṁ bhāvetuṁ sakkoti.",
  "tika-s0404t9:20_5": "Idaṁ tato yathāvuttadānādito mahapphalataraṁ.",
  "tika-s0404t9:21": "Velāmasuttavaṇṇanā niṭṭhitā.",
  "tika-s0404t9:22": "Sīhanādavaggavaṇṇanā niṭṭhitā."
}