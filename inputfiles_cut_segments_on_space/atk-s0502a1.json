{
  "atk-s0502a1:0": "1. Yamakavaggo",
  "atk-s0502a1:1": "1. Cakkhupālattheravatthu",
  "atk-s0502a1:2": "1.",
  "atk-s0502a1:3": "‘‘Manopubbaṅgamādhammā, manoseṭṭhā manomayā;",
  "atk-s0502a1:4": "Manasā ce paduṭṭhena, bhāsati vā karoti vā;",
  "atk-s0502a1:5": "Tato naṁ dukkhamanveti, cakkaṁva vahato pada’’nti. –",
  "atk-s0502a1:6": "Ayaṁ dhammadesanā kattha bhāsitāti? Sāvatthiyaṁ. Kaṁ ārabbhāti? Cakkhupālattheraṁ.",
  "atk-s0502a1:7_0": "Sāvatthiyaṁ kira mahāsuvaṇṇo nāma kuṭumbiko ahosi aḍḍho mahaddhano mahābhogo aputtako.",
  "atk-s0502a1:7_1": "So ekadivasaṁ nhānatitthaṁ nhatvā natvā āgacchanto antarāmagge sampannapattasākhaṁ",
  "atk-s0502a1:7_2": "ekaṁ vanappatiṁ disvā ‘‘ayaṁ mahesakkhāya devatāya pariggahito bhavissatī’’ti tassa",
  "atk-s0502a1:7_3": "heṭṭhābhāgaṁ sodhāpetvā pākāraparikkhepaṁ kārāpetvā vālukaṁ okirāpetvā dhajapaṭākaṁ",
  "atk-s0502a1:7_4": "ussāpetvā vanappatiṁ alaṅkaritvā añjaliṁ karitvā ‘‘sace puttaṁ vā dhītaraṁ vā labheyyaṁ,",
  "atk-s0502a1:7_5": "tumhākaṁ mahāsakkāraṁ karissāmī’’ti patthanaṁ katvā pakkāmi.",
  "atk-s0502a1:8_0": "Athassa na cirasseva bhariyāya kucchiyaṁ gabbho patiṭṭhāsi. Sā gabbhassa patiṭṭhitabhāvaṁ",
  "atk-s0502a1:8_1": "ñatvā tassa ārocesi. So tassā gabbhassa parihāramadāsi. Sā dasamāsaccayena puttaṁ",
  "atk-s0502a1:8_2": "vijāyi. Taṁ nāmaggahaṇadivase seṭṭhi attanā pālitaṁ vanappatiṁ nissāya laddhattā",
  "atk-s0502a1:8_3": "tassa pāloti nāmaṁ akāsi. Sā aparabhāge aññampi puttaṁ labhi. Tassa cūḷapāloti nāmaṁ",
  "atk-s0502a1:8_4": "katvā itarassa mahāpāloti nāmaṁ akāsi. Te vayappatte gharabandhanena bandhiṁsu. Aparabhāge",
  "atk-s0502a1:8_5": "mātāpitaro kālamakaṁsu. Sabbampi vibhavaṁ itareyeva vicāriṁsu.",
  "atk-s0502a1:9_0": "Tasmiṁ samaye satthā pavattitavaradhammacakko anupubbenāgantvā anāthapiṇḍikena mahāseṭṭhinā",
  "atk-s0502a1:9_1": "catupaṇṇāsakoṭidhanaṁ vissajjetvā kārite jetavanamahāvihāre viharati mahājanaṁ saggamagge",
  "atk-s0502a1:9_2": "ca mokkhamagge ca patiṭṭhāpayamāno. Tathāgato hi mātipakkhato asītiyā, pitipakkhato",
  "atk-s0502a1:9_3": "asītiyāti dveasītiñātikulasahassehi kārite nigrodhamahāvihāre ekameva vassāvāsaṁ",
  "atk-s0502a1:9_4": "vasi, anāthapiṇḍikena kārite jetavanamahāvihāre ekūnavīsativassāni, visākhāya sattavīsatikoṭidhanapariccāgena",
  "atk-s0502a1:9_5": "kārite pubbārāme chabbassānīti dvinnaṁ kulānaṁ guṇamahattataṁ paṭicca sāvatthiṁ nissāya",
  "atk-s0502a1:9_6": "pañcavīsativassāni vassāvāsaṁ vasi. Anāthapiṇḍikopi visākhāpi mahāupāsikā nibaddhaṁ",
  "atk-s0502a1:9_7": "divasassa dve vāre tathāgatassa upaṭṭhānaṁ gacchanti, gacchantā ca ‘‘daharasāmaṇerā",
  "atk-s0502a1:9_8": "no hatthe olokessantī’’ti tucchahatthā na gatapubbā. Purebhattaṁ gacchantā khādanīyabhojanīyādīni",
  "atk-s0502a1:9_9": "gahetvāva gacchanti, pacchābhattaṁ gacchantā pañca bhesajjāni aṭṭha ca pānāni. Nivesanesu",
  "atk-s0502a1:9_10": "pana tesaṁ dvinnaṁ dvinnaṁ bhikkhusahassānaṁ niccaṁ paññattāsanāneva honti. Annapānabhesajjesu",
  "atk-s0502a1:9_11": "yo yaṁ icchati, tassa taṁ yathicchitameva sampajjati. Tesu anāthapiṇḍikena ekadivasampi",
  "atk-s0502a1:9_12": "satthā pañhaṁ na pucchitapubbo. So kira ‘‘tathāgato buddhasukhumālo khattiyasukhumālo,",
  "atk-s0502a1:9_13": "‘bahūpakāro me, gahapatī’ti mayhaṁ dhammaṁ desento kilameyyā’’ti satthari adhimattasinehena",
  "atk-s0502a1:9_14": "pañhaṁ na pucchati. Satthā pana tasmiṁ nisinnamatteyeva ‘‘ayaṁ seṭṭhi maṁ arakkhitabbaṭṭhāne",
  "atk-s0502a1:9_15": "rakkhati. Ahañhi kappasatasahassādhikāni cattāri asaṅkhyeyyāni alaṅkatapaṭiyattaṁ",
  "atk-s0502a1:9_16": "attano sīsaṁ chinditvā akkhīni uppāṭetvā hadayamaṁsaṁ uppāṭetvā pāṇasamaṁ puttadāraṁ",
  "atk-s0502a1:9_17": "pariccajitvā pāramiyo pūrento paresaṁ dhammadesanatthameva pūresiṁ. Esa maṁ arakkhitabbaṭṭhāne",
  "atk-s0502a1:9_18": "rakkhatī’’ti ekaṁ dhammadesanaṁ kathetiyeva.",
  "atk-s0502a1:10_0": "Tadā sāvatthiyaṁ satta manussakoṭiyo vasanti. Tesu satthu dhammakathaṁ sutvā pañcakoṭimattā",
  "atk-s0502a1:10_1": "manussā ariyasāvakā jātā, dvekoṭimattā manussā puthujjanā. Tesu ariyasāvakānaṁ dveyeva",
  "atk-s0502a1:10_2": "kiccāni ahesuṁ – purebhattaṁ dānaṁ denti, pacchābhattaṁ gandhamālādihatthā vatthabhesajjapānakādīni",
  "atk-s0502a1:10_3": "gāhāpetvā dhammassavanatthāya gacchanti. Athekadivasaṁ mahāpālo ariyasāvake gandhamālādihatthe",
  "atk-s0502a1:10_4": "vihāraṁ gacchante disvā ‘‘ayaṁ mahājano kuhiṁ gacchatī’’ti pucchitvā ‘‘dhammassavanāyā’’ti",
  "atk-s0502a1:10_5": "sutvā ‘‘ahampi gamissāmī’’ti gantvā satthāraṁ vanditvā parisapariyante nisīdi.",
  "atk-s0502a1:11_0": "Buddhā ca nāma dhammaṁ desentā saraṇasīlapabbajjādīnaṁ upanissayaṁ oloketvā ajjhāsayavasena",
  "atk-s0502a1:11_1": "dhammaṁ desenti, tasmā taṁ divasaṁ satthā tassa upanissayaṁ oloketvā dhammaṁ desento",
  "atk-s0502a1:11_2": "anupubbikathaṁ kathesi. Seyyathidaṁ – dānakathaṁ, sīlakathaṁ, saggakathaṁ, kāmānaṁ",
  "atk-s0502a1:11_3": "ādīnavaṁ, okāraṁ saṁkilesaṁ, nekkhamme ānisaṁsaṁ pakāsesi. Taṁ sutvā mahāpālo kuṭumbiko",
  "atk-s0502a1:11_4": "cintesi – ‘‘paralokaṁ gacchantaṁ puttadhītaro vā bhātaro vā bhogā vā nānugacchanti,",
  "atk-s0502a1:11_5": "sarīrampi attanā saddhiṁ na gacchati, kiṁ me gharāvāsena pabbajissāmī’’ti. So desanāpariyosāne",
  "atk-s0502a1:11_6": "satthāraṁ upasaṅkamitvā pabbajjaṁ yāci. Atha naṁ satthā – ‘‘atthi te koci āpucchitabbayuttako",
  "atk-s0502a1:11_7": "ñātī’’ti āha. ‘‘Kaniṭṭhabhātā me atthi, bhante’’ti. ‘‘Tena hi taṁ āpucchāhī’’ti.",
  "atk-s0502a1:11_8": "So ‘‘sādhū’’ti sampaṭicchitvā satthāraṁ vanditvā gehaṁ gantvā kaniṭṭhaṁ pakkosāpetvā",
  "atk-s0502a1:11_9": "– ‘‘tāta, yaṁ mayhaṁ imasmiṁ gehe saviññāṇakampi aviññāṇakampi dhanaṁ kiñci atthi,",
  "atk-s0502a1:11_10": "sabbaṁ taṁ tava bhāro, paṭipajjāhi na’’nti. ‘‘Tumhe pana kiṁ karissathā’’ti āha.",
  "atk-s0502a1:11_11": "‘‘Ahaṁ satthu santike pabbajissāmī’’ti. ‘‘Kiṁ kathesi bhātika, tvaṁ me mātari matāya",
  "atk-s0502a1:11_12": "mātā viya, pitari mate pitā viya laddho, gehe te mahāvibhavo, sakkā gehaṁ ajjhāvasanteheva",
  "atk-s0502a1:11_13": "puññāni kātuṁ , mā evaṁ karitthā’’ti. ‘‘Tāta, ahaṁ satthu dhammadesanaṁ sutvā gharāvāse",
  "atk-s0502a1:11_14": "vasituṁ na sakkomi. Satthārā hi atisaṇhasukhumaṁ tilakkhaṇaṁ āropetvā ādimajjhapariyosānakalyāṇo",
  "atk-s0502a1:11_15": "dhammo desito, na sakkā so agāramajjhe vasantena pūretuṁ , pabbajissāmi, tātā’’ti.",
  "atk-s0502a1:11_16": "‘‘Bhātika, taruṇāyeva tāvattha, mahallakakāle pabbajissathā’’ti. ‘‘Tāta, mahallakassa",
  "atk-s0502a1:11_17": "hi attano hatthapādāpi anassavā honti, na attano vase vattanti, kimaṅgaṁ pana ñātakā,",
  "atk-s0502a1:11_18": "svāhaṁ tava kathaṁ na karomi, samaṇapaṭipattiṁyeva pūressāmi’’.",
  "atk-s0502a1:12": "‘‘Jarājajjaritā honti, hatthapādā anassavā;",
  "atk-s0502a1:13": "Yassa so vihatatthāmo, kathaṁ dhammaṁ carissati’’. –",
  "atk-s0502a1:14_0": "Pabbajissāmevāhaṁ, tātāti tassa viravantasseva satthu santikaṁ gantvā pabbajjaṁ yācitvā",
  "atk-s0502a1:14_1": "laddhapabbajjūpasampado ācariyupajjhāyānaṁ santike pañca vassāni vasitvā vuṭṭhavasso",
  "atk-s0502a1:14_2": "pavāretvā satthāramupasaṅkamitvā vanditvā pucchi – ‘‘bhante, imasmiṁ sāsane kati",
  "atk-s0502a1:14_3": "dhurānī’’ti? ‘‘Ganthadhuraṁ, vipassanādhuranti dveyeva dhurāni bhikkhū’’ti. ‘‘Katamaṁ",
  "atk-s0502a1:14_4": "pana, bhante, ganthadhuraṁ, katamaṁ vipassanādhura’’nti? ‘‘Attano paññānurūpena ekaṁ",
  "atk-s0502a1:14_5": "vā dve vā nikāye sakalaṁ vā pana tepiṭakaṁ buddhavacanaṁ uggaṇhitvā tassa dhāraṇaṁ,",
  "atk-s0502a1:14_6": "kathanaṁ, vācananti idaṁ ganthadhuraṁ nāma, sallahukavuttino pana pantasenāsanābhiratassa",
  "atk-s0502a1:14_7": "attabhāve khayavayaṁ paṭṭhapetvā sātaccakiriyavasena vipassanaṁ vaḍḍhetvā arahattaggahaṇanti",
  "atk-s0502a1:14_8": "idaṁ vipassanādhuraṁ nāmā’’ti. ‘‘Bhante, ahaṁ mahallakakāle pabbajito ganthadhuraṁ",
  "atk-s0502a1:14_9": "pūretuṁ na sakkhissāmi, vipassanādhuraṁ pana pūressāmi, kammaṭṭhānaṁ me kathethā’’ti.",
  "atk-s0502a1:14_10": "Athassa satthā yāva arahattaṁ kammaṭṭhānaṁ kathesi.",
  "atk-s0502a1:15_0": "So satthāraṁ vanditvā attanā sahagāmino bhikkhū pariyesanto saṭṭhi bhikkhū labhitvā",
  "atk-s0502a1:15_1": "tehi saddhiṁ nikkhamitvā vīsayojanasatamaggaṁ gantvā ekaṁ mahantaṁ paccantagāmaṁ",
  "atk-s0502a1:15_2": "patvā tattha saparivāro piṇḍāya pāvisi. Manussā vattasampanne bhikkhū disvāva pasannacittā",
  "atk-s0502a1:15_3": "āsanāni paññāpetvā nisīdāpetvā paṇītenāhārena parivisitvā, ‘‘bhante, kuhiṁ ayyā gacchantī’’ti",
  "atk-s0502a1:15_4": "pucchitvā ‘‘yathāphāsukaṭṭhānaṁ upāsakā’’ti vutte paṇḍitā manussā ‘‘vassāvāsaṁ senāsanaṁ",
  "atk-s0502a1:15_5": "pariyesanti bhadantā’’ti ñatvā, ‘‘bhante, sace ayyā imaṁ temāsaṁ idha vaseyyuṁ, mayaṁ",
  "atk-s0502a1:15_6": "saraṇesu patiṭṭhāya sīlāni gaṇheyyāmā’’ti āhaṁsu. Tepi ‘‘mayaṁ imāni kulāni nissāya",
  "atk-s0502a1:15_7": "bhavanissaraṇaṁ karissāmā’’ti adhivāsesuṁ.",
  "atk-s0502a1:16_0": "Manussā tesaṁ paṭiññaṁ gahetvā vihāraṁ paṭijaggitvā rattiṭṭhānadivāṭṭhānāni sampādetvā",
  "atk-s0502a1:16_1": "adaṁsu. Te nibaddhaṁ tameva gāmaṁ piṇḍāya pavisanti. Atha ne eko vejjo upasaṅkamitvā,",
  "atk-s0502a1:16_2": "‘‘bhante, bahūnaṁ vasanaṭṭhāne aphāsukampi nāma hoti, tasmiṁ uppanne mayhaṁ katheyyātha,",
  "atk-s0502a1:16_3": "bhesajjaṁ karissāmī’’ti pavāresi. Thero vassūpanāyikadivase te bhikkhū āmantetvā",
  "atk-s0502a1:16_4": "pucchi, ‘‘āvuso , imaṁ temāsaṁ katihi iriyāpathehi vītināmessathā’’ti? ‘‘Catūhi,",
  "atk-s0502a1:16_5": "bhante’’ti. ‘‘Kiṁ panetaṁ, āvuso, patirūpaṁ, nanu appamattehi bhavitabbaṁ’’? ‘‘Mayañhi",
  "atk-s0502a1:16_6": "dharamānakassa buddhassa santikā kammaṭṭhānaṁ gahetvā āgatā, buddhā ca nāma na sakkā",
  "atk-s0502a1:16_7": "pamādena ārādhetuṁ, kalyāṇajjhāsayena te vo ārādhetabbā. Pamattassa ca nāma cattāro",
  "atk-s0502a1:16_8": "apāyā sakagehasadisā, appamattā hothāvuso’’ti. ‘‘Kiṁ tumhe pana, bhante’’ti? ‘‘Ahaṁ",
  "atk-s0502a1:16_9": "tīhi iriyāpathehi vītināmessāmi, piṭṭhiṁ na pasāressāmi, āvuso’’ti. ‘‘Sādhu, bhante,",
  "atk-s0502a1:16_10": "appamattā hothā’’ti.",
  "atk-s0502a1:17_0": "Atha therassa niddaṁ anokkamantassa paṭhamamāse atikkante majjhimamāse sampatte akkhirogo",
  "atk-s0502a1:17_1": "uppajji. Chiddaghaṭato udakadhārā viya akkhīhi assudhārā paggharanti. So sabbarattiṁ",
  "atk-s0502a1:17_2": "samaṇadhammaṁ katvā aruṇuggamane gabbhaṁ pavisitvā nisīdi. Bhikkhū bhikkhācāravelāya",
  "atk-s0502a1:17_3": "therassa santikaṁ gantvā, ‘‘bhikkhācāravelā, bhante’’ti āhaṁsu. ‘‘Tena hi, āvuso,",
  "atk-s0502a1:17_4": "gaṇhatha pattacīvara’’nti. Attano pattacīvaraṁ gāhāpetvā nikkhami. Bhikkhū tassa",
  "atk-s0502a1:17_5": "akkhīhi assūni paggharante disvā, ‘‘kimetaṁ, bhante’’ti pucchiṁsu. ‘‘Akkhīni me,",
  "atk-s0502a1:17_6": "āvuso, vātā vijjhantī’’ti. ‘‘Nanu, bhante, vejjena pavāritamhā, tassa kathemā’’ti.",
  "atk-s0502a1:17_7": "‘‘Sādhāvuso’’ti te vejjassa kathayiṁsu. So telaṁ pacitvā pesesi. Thero nāsāya telaṁ",
  "atk-s0502a1:17_8": "āsiñcanto nisinnakova āsiñcitvā antogāmaṁ pāvisi. Vejjo taṁ disvā āha – ‘‘bhante,",
  "atk-s0502a1:17_9": "ayyassa kira akkhīni vāto vijjhatī’’ti? ‘‘Āma, upāsakā’’ti. ‘‘Bhante, mayā telaṁ",
  "atk-s0502a1:17_10": "pacitvā pesitaṁ, nāsāya vo telaṁ āsitta’’nti? ‘‘Āma, upāsakā’’ti. ‘‘Idāni kīdisa’’nti?",
  "atk-s0502a1:17_11": "‘‘Rujjateva upāsakā’’ti. Vejjo ‘‘mayā ekavāreneva vūpasamanasamatthaṁ telaṁ pahitaṁ,",
  "atk-s0502a1:17_12": "kiṁ nu kho rogo na vūpasanto’’ti cintetvā, ‘‘bhante, nisīditvā vo telaṁ āsittaṁ,",
  "atk-s0502a1:17_13": "nipajjitvā’’ti pucchi. Thero tuṇhī ahosi, punappunaṁ pucchiyamānopi na kathesi. So",
  "atk-s0502a1:17_14": "‘‘vihāraṁ gantvā therassa vasanaṭṭhānaṁ olokessāmī’’ti cintetvā – ‘‘tena hi, bhante,",
  "atk-s0502a1:17_15": "gacchathā’’ti theraṁ vissajjetvā vihāraṁ gantvā therassa vasanaṭṭhānaṁ olokento caṅkamananisīdanaṭṭhānameva",
  "atk-s0502a1:17_16": "disvā sayanaṭṭhānaṁ adisvā, ‘‘bhante, nisinnehi vo āsittaṁ, nipannehī’’ti pucchi.",
  "atk-s0502a1:17_17": "Thero tuṇhī ahosi. ‘‘Mā, bhante, evaṁ karittha, samaṇadhammo nāma sarīraṁ yāpentena",
  "atk-s0502a1:17_18": "sakkā kātuṁ, nipajjitvā āsiñcathā’’ti punappunaṁ yāci. ‘‘Gaccha tvaṁ tāvāvuso, mantetvā",
  "atk-s0502a1:17_19": "jānissāmī’’ti vejjaṁ uyyojesi. Therassa ca tattha neva ñātī, na sālohitā atthi, tena",
  "atk-s0502a1:17_20": "saddhiṁ manteyya? Karajakāyena pana saddhiṁ mantento ‘‘vadehi tāva, āvuso pālita,",
  "atk-s0502a1:17_21": "tvaṁ kiṁ akkhīni olokessasi, udāhu buddhasāsanaṁ? Anamataggasmiñhi saṁsāravaṭṭe tava",
  "atk-s0502a1:17_22": "akkhikāṇassa gaṇanā nāma natthi, anekāni pana buddhasatāni buddhasahassāni atītāni.",
  "atk-s0502a1:17_23": "Tesu te ekabuddhopi na pariciṇṇo, idāni imaṁ antovassaṁ tayo māse na nipajjissāmīti",
  "atk-s0502a1:17_24": "temāsaṁ nibaddhavīriyaṁ karissāmi. Tasmā te cakkhūni nassantu vā bhijjantu vā, buddhasāsanameva",
  "atk-s0502a1:17_25": "dhārehi, mā cakkhūnī’’ti bhūtakāyaṁ ovadanto imā gāthāyo abhāsi –",
  "atk-s0502a1:18": "‘‘Cakkhūni hāyantu mamāyitāni,",
  "atk-s0502a1:19": "Sotāni hāyantu tatheva kāyo;",
  "atk-s0502a1:20": "Sabbampidaṁ hāyatu dehanissitaṁ,",
  "atk-s0502a1:21": "Kiṁ kāraṇā pālita tvaṁ pamajjasi.",
  "atk-s0502a1:22": "‘‘Cakkhūni jīrantu mamāyitāni,",
  "atk-s0502a1:23": "Sotāni jīrantu tatheva kāyo;",
  "atk-s0502a1:24": "Sabbampidaṁ jīratu dehanissitaṁ,",
  "atk-s0502a1:25": "Kiṁ kāraṇā pālita tvaṁ pamajjasi.",
  "atk-s0502a1:26": "‘‘Cakkhūni bhijjantu mamāyitāni,",
  "atk-s0502a1:27": "Sotāni bhijjantu tatheva kāyo;",
  "atk-s0502a1:28": "Sabbampidaṁ bhijjatu dehanissitaṁ,",
  "atk-s0502a1:29": "Kiṁ kāraṇā pālita tvaṁ pamajjasī’’ti.",
  "atk-s0502a1:30_0": "Evaṁ tīhi gāthāhi attano ovādaṁ datvā nisinnakova natthukammaṁ katvā gāmaṁ piṇḍāya",
  "atk-s0502a1:30_1": "pāvisi. Vejjo taṁ disvā ‘‘kiṁ, bhante, natthukammaṁ kata’’nti pucchi. ‘‘Āma, upāsakā’’ti.",
  "atk-s0502a1:30_2": "‘‘Kīdisaṁ, bhante’’ti? ‘‘Rujjateva upāsakā’’ti. ‘‘Nisīditvā vo, bhante, natthukammaṁ",
  "atk-s0502a1:30_3": "kataṁ, nipajjitvā’’ti. Thero tuṇhī ahosi, punappunaṁ pucchiyamānopi na kiñci kathesi.",
  "atk-s0502a1:30_4": "Atha naṁ vejjo, ‘‘bhante, tumhe sappāyaṁ na karotha, ajjato paṭṭhāya ‘asukena me",
  "atk-s0502a1:30_5": "telaṁ pakka’nti mā vadittha, ahampi ‘mayā vo telaṁ pakka’nti na vakkhāmī’’ti āha.",
  "atk-s0502a1:30_6": "So vejjena paccakkhāto vihāraṁ gantvā tvaṁ vejjenāpi paccakkhātosi, iriyāpathaṁ mā vissajji samaṇāti.",
  "atk-s0502a1:31": "‘‘Paṭikkhitto tikicchāya, vejjenāpi vivajjito;",
  "atk-s0502a1:32": "Niyato maccurājassa, kiṁ pālita pamajjasī’’ti. –",
  "atk-s0502a1:33_0": "Imāya gāthāya attānaṁ ovaditvā samaṇadhammaṁ akāsi. Athassa majjhimayāme atikkante",
  "atk-s0502a1:33_1": "apubbaṁ acarimaṁ akkhīni ceva kilesā ca bhijjiṁsu. So sukkhavipassako arahā hutvā",
  "atk-s0502a1:33_2": "gabbhaṁ pavisitvā nisīdi.",
  "atk-s0502a1:34_0": "Bhikkhū bhikkhācāravelāya āgantvā ‘‘bhikkhācārakālo, bhante’’ti āhaṁsu. ‘‘Kālo, āvuso’’ti?",
  "atk-s0502a1:34_1": "‘‘Āma, bhante’’ti. ‘‘Tena hi gacchathā’’ti. ‘‘Kiṁ tumhe pana, bhante’’ti? ‘‘Akkhīni",
  "atk-s0502a1:34_2": "me, āvuso, parihīnānī’’ti. Te tassa akkhīni oloketvā assupuṇṇanettā hutvā, ‘‘bhante,",
  "atk-s0502a1:34_3": "mā cintayittha, mayaṁ vo paṭijaggissāmā’’ti theraṁ samassāsetvā kattabbayuttakaṁ",
  "atk-s0502a1:34_4": "vattapaṭivattaṁ katvā gāmaṁ piṇḍāya pavisiṁsu. Manussā theraṁ adisvā, ‘‘bhante, amhākaṁ",
  "atk-s0502a1:34_5": "ayyo kuhi’’nti pucchitvā taṁ pavattiṁ sutvā yāguṁ pesetvā sayaṁ piṇḍapātamādāya gantvā",
  "atk-s0502a1:34_6": "theraṁ vanditvā pādamūle parivattamānā roditvā, ‘‘bhante, mayaṁ vo paṭijaggissāma,",
  "atk-s0502a1:34_7": "tumhe mā cintayitthā’’ti samassāsetvā pakkamiṁsu.",
  "atk-s0502a1:35_0": "Tato paṭṭhāya nibaddhaṁ yāgubhattaṁ vihārameva pesenti. Theropi itare saṭṭhi bhikkhū",
  "atk-s0502a1:35_1": "nirantaraṁ ovadati. Te tassovāde ṭhatvā upakaṭṭhāya pavāraṇāya sabbeva saha paṭisambhidāhi",
  "atk-s0502a1:35_2": "arahattaṁ pāpuṇiṁsu . Te vuṭṭhavassā ca pana satthāraṁ daṭṭhukāmā hutvā theramāhaṁsu,",
  "atk-s0502a1:35_3": "‘‘bhante, satthāraṁ daṭṭhukāmamhā’’ti . Thero tesaṁ vacanaṁ sutvā cintesi – ‘‘ahaṁ",
  "atk-s0502a1:35_4": "dubbalo, antarāmagge ca amanussapariggahitā aṭavī atthi, mayi etehi saddhiṁ gacchante",
  "atk-s0502a1:35_5": "sabbe kilamissanti, bhikkhampi labhituṁ na sakkhissanti, ime puretarameva pesessāmī’’ti.",
  "atk-s0502a1:35_6": "Atha ne āha – ‘‘āvuso, tumhe purato gacchathā’’ti. ‘‘Tumhe pana bhante’’ti? ‘‘Ahaṁ",
  "atk-s0502a1:35_7": "dubbalo, antarāmagge ca amanussapariggahitā aṭavī atthi, mayi tumhehi saddhiṁ gacchante",
  "atk-s0502a1:35_8": "sabbe kilamissatha, tumhe purato gacchathā’’ti. ‘‘Mā, bhante, evaṁ karittha, mayaṁ",
  "atk-s0502a1:35_9": "tumhehi saddhiṁyeva gamissāmā’’ti. ‘‘Mā vo, āvuso, evaṁ ruccittha, evaṁ sante mayhaṁ",
  "atk-s0502a1:35_10": "aphāsukaṁ bhavissati, mayhaṁ kaniṭṭho pana tumhe disvā pucchissati, athassa mama",
  "atk-s0502a1:35_11": "cakkhūnaṁ parihīnabhāvaṁ āroceyyātha, so mayhaṁ santikaṁ kañcideva pahiṇissati, tena",
  "atk-s0502a1:35_12": "saddhiṁ āgacchissāmi, tumhe mama vacanena dasabalañca asītimahāthere ca vandathā’’ti te uyyojesi.",
  "atk-s0502a1:36_0": "Te theraṁ khamāpetvā antogāmaṁ pavisiṁsu. Manussā te disvā nisīdāpetvā bhikkhaṁ datvā",
  "atk-s0502a1:36_1": "‘‘kiṁ, bhante, ayyānaṁ gamanākāro paññāyatī’’ti? ‘‘Āma, upāsakā, satthāraṁ daṭṭhukāmamhā’’ti.",
  "atk-s0502a1:36_2": "Te punappunaṁ yācitvā tesaṁ gamanachandameva ñatvā anugantvā paridevitvā nivattiṁsu.",
  "atk-s0502a1:36_3": "Tepi anupubbena jetavanaṁ gantvā satthārañca asītimahāthere ca therassa vacanena",
  "atk-s0502a1:36_4": "vanditvā punadivase yattha therassa kaniṭṭho vasati, taṁ vīthiṁ piṇḍāya pavisiṁsu.",
  "atk-s0502a1:36_5": "Kuṭumbiko te sañjānitvā nisīdāpetvā katapaṭisanthāro ‘‘bhātikatthero me, bhante,",
  "atk-s0502a1:36_6": "kuhi’’nti pucchi. Athassa te taṁ pavattiṁ ārocesuṁ. So taṁ sutvāva tesaṁ pādamūle",
  "atk-s0502a1:36_7": "parivattento roditvā pucchi – ‘‘idāni, bhante, kiṁ kātabba’’nti? ‘‘Thero ito kassaci",
  "atk-s0502a1:36_8": "āgamanaṁ paccāsīsati, tassa gatakāle tena saddhiṁ āgamissatī’’ti. ‘‘Ayaṁ me, bhante,",
  "atk-s0502a1:36_9": "bhāgineyyo pālito nāma, etaṁ pesethā’’ti. ‘‘Evaṁ pesetuṁ na sakkā, magge paripantho",
  "atk-s0502a1:36_10": "atthi, taṁ pabbājetvā pesetuṁ vaṭṭatī’’ti. ‘‘Evaṁ katvā pesetha, bhante’’ti. Atha",
  "atk-s0502a1:36_11": "naṁ pabbājetvā aḍḍhamāsamattaṁ pattacīvaraggahaṇādīni sikkhāpetvā maggaṁ ācikkhitvā pahiṇiṁsu.",
  "atk-s0502a1:37_0": "So anupubbena taṁ gāmaṁ patvā gāmadvāre ekaṁ mahallakaṁ disvā, ‘‘imaṁ gāmaṁ nissāya",
  "atk-s0502a1:37_1": "koci āraññako vihāro atthī’’ti pucchi. ‘‘Atthi, bhante’’ti. ‘‘Ko nāma tattha vasatī’’ti?",
  "atk-s0502a1:37_2": "‘‘Pālitatthero nāma, bhante’’ti. ‘‘Maggaṁ me ācikkhathā’’ti. ‘‘Kosi tvaṁ, bhante’’ti?",
  "atk-s0502a1:37_3": "‘‘Therassa bhāgineyyomhī’’ti. Atha naṁ gahetvā vihāraṁ nesi. So theraṁ vanditvā aḍḍhamāsamattaṁ",
  "atk-s0502a1:37_4": "vattapaṭivattaṁ katvā theraṁ sammā paṭijaggitvā, ‘‘bhante, mātulakuṭumbiko me tumhākaṁ",
  "atk-s0502a1:37_5": "āgamanaṁ paccāsīsati, etha, gacchāmā’’ti āha. ‘‘Tena hi imaṁ me yaṭṭhikoṭiṁ gaṇhāhī’’ti.",
  "atk-s0502a1:37_6": "So yaṭṭhikoṭiṁ gahetvā therena saddhiṁ antogāmaṁ pāvisi. Manussā theraṁ nisīdāpetvā",
  "atk-s0502a1:37_7": "‘‘kiṁ, bhante, gamanākāro vo paññāyatī’’ti pucchiṁsu. ‘‘Āma, upāsakā, gantvā satthāraṁ",
  "atk-s0502a1:37_8": "vandissāmī’’ti. Te nānappakārena yācitvā alabhantā theraṁ uyyojetvā upaḍḍhapathaṁ",
  "atk-s0502a1:37_9": "gantvā roditvā nivattiṁsu. Sāmaṇero theraṁ yaṭṭhikoṭiyā ādāya gacchanto antarāmagge",
  "atk-s0502a1:37_10": "aṭaviyaṁ kaṭṭhanagaraṁ nāma therena upanissāya vuṭṭhapubbaṁ gāmaṁ sampāpuṇi, so gāmato",
  "atk-s0502a1:37_11": "nikkhamitvā araññe gītaṁ gāyitvā dārūni uddharantiyā ekissā itthiyā gītasaddaṁ sutvā",
  "atk-s0502a1:37_12": "sare nimittaṁ gaṇhi. Itthisaddo viya hi añño saddo purisānaṁ sakalasarīraṁ pharitvā",
  "atk-s0502a1:37_13": "ṭhātuṁ samattho nāma natthi. Tenāha bhagavā –",
  "atk-s0502a1:38": "‘‘Nāhaṁ, bhikkhave, aññaṁ ekasaddampi samanupassāmi, yaṁ evaṁ purisassa cittaṁ pariyādāya tiṭṭhati, yathayidaṁ, bhikkhave, itthisaddo’’ti (a. ni. 1.2).",
  "atk-s0502a1:39_0": "Sāmaṇero tattha nimittaṁ gahetvā yaṭṭhikoṭiṁ vissajjetvā ‘‘tiṭṭhatha tāva, bhante,",
  "atk-s0502a1:39_1": "kiccaṁ me atthī’’ti tassā santikaṁ gato. Sā taṁ disvā tuṇhī ahosi. So tāya saddhiṁ",
  "atk-s0502a1:39_2": "sīlavipattiṁ pāpuṇi. Thero cintesi – ‘‘idāneva eko gītasaddo suyyittha. So ca kho",
  "atk-s0502a1:39_3": "itthiyā saddo chijji, sāmaṇeropi cirāyati, so tāya saddhiṁ sīlavipattiṁ patto bhavissatī’’ti.",
  "atk-s0502a1:39_4": "Sopi attano kiccaṁ niṭṭhāpetvā āgantvā ‘‘gacchāma, bhante’’ti āha. Atha naṁ thero",
  "atk-s0502a1:39_5": "pucchi – ‘‘pāpojātosi sāmaṇerā’’ti. So tuṇhī hutvā therena punappunaṁ puṭṭhopi na",
  "atk-s0502a1:39_6": "kiñci kathesi. Atha naṁ thero āha – ‘‘tādisena pāpena mama yaṭṭhikoṭiggahaṇakiccaṁ",
  "atk-s0502a1:39_7": "natthī’’ti. So saṁvegappatto kāsāyāni apanetvā gihiniyāmena paridahitvā, ‘‘bhante,",
  "atk-s0502a1:39_8": "ahaṁ pubbe sāmaṇero, idāni panamhi gihī jāto, pabbajantopi ca svāhaṁ na saddhāya",
  "atk-s0502a1:39_9": "pabbajito, maggaparipanthabhayena pabbajito, etha gacchāmā’’ti āha. ‘‘Āvuso, gihipāpopi",
  "atk-s0502a1:39_10": "samaṇapāpopi pāpoyeva, tvaṁ samaṇabhāve ṭhatvāpi sīlamattaṁ pūretuṁ nāsakkhi, gihī",
  "atk-s0502a1:39_11": "hutvā kiṁ nāma kalyāṇaṁ karissasi, tādisena pāpena mama yaṭṭhikoṭiggahaṇakiccaṁ natthī’’ti",
  "atk-s0502a1:39_12": "āha. ‘‘Bhante, amanussupaddavo maggo, tumhe ca andhā apariṇāyakā, kathaṁ idha vasissathā’’ti?",
  "atk-s0502a1:39_13": "Atha naṁ thero, ‘‘āvuso, tvaṁ mā evaṁ cintayi, idheva me nipajjitvā marantassāpi",
  "atk-s0502a1:39_14": "aparāparaṁ parivattantassāpi tayā saddhiṁ gamanaṁ nāma natthī’’ti vatvā imā gāthā abhāsi –",
  "atk-s0502a1:40": "‘‘Handāhaṁ hatacakkhusmi, kantāraddhānamāgato;",
  "atk-s0502a1:41": "Seyyamāno na gacchāmi, natthi bāle sahāyatā.",
  "atk-s0502a1:42": "‘‘Handāhaṁ hatacakkhusmi, kantāraddhānamāgato;",
  "atk-s0502a1:43": "Marissāmi no gamissāmi, natthi bāle sahāyatā’’ti.",
  "atk-s0502a1:44_0": "Taṁ sutvā itaro saṁvegajāto ‘‘bhāriyaṁ vata me sāhasikaṁ ananucchavikaṁ kammaṁ kata’’nti",
  "atk-s0502a1:44_1": "bāhā paggayha kandanto vanasaṇḍaṁ pakkhanditvā tathā pakkantova ahosi. Therassāpi",
  "atk-s0502a1:44_2": "sīlatejena saṭṭhiyojanāyāmaṁ paññāsayojanavitthataṁ pannarasayojanabahalaṁ jayasumanapupphavaṇṇaṁ",
  "atk-s0502a1:44_3": "nisīdanuṭṭhahanakālesu onamanunnamanapakatikaṁ sakkassa devarañño paṇḍukambalasilāsanaṁ",
  "atk-s0502a1:44_4": "uṇhākāraṁ dassesi. Sakko ‘‘ko nu kho maṁ ṭhānā cāvetukāmo’’ti olokento dibbena cakkhunā",
  "atk-s0502a1:44_5": "theraṁ addasa. Tenāhu porāṇā –",
  "atk-s0502a1:45": "‘‘Sahassanetto devindo, dibbacakkhuṁ visodhayi;",
  "atk-s0502a1:46": "Pāpagarahī ayaṁ pālo, ājīvaṁ parisodhayi.",
  "atk-s0502a1:47": "‘‘Sahassanetto devindo, dibbacakkhuṁ visodhayi;",
  "atk-s0502a1:48": "Dhammagaruko ayaṁ pālo, nisinno sāsane rato’’ti.",
  "atk-s0502a1:49": "Athassa etadahosi – ‘‘sacāhaṁ evarūpassa pāpagarahino dhammagarukassa ayyassa santikaṁ na gamissāmi, muddhā me sattadhā phaleyya, gamissāmi tassa santika’’nti. Tato –",
  "atk-s0502a1:50": "‘‘Sahassanetto devindo, devarajjasirindharo;",
  "atk-s0502a1:51": "Taṅkhaṇena āgantvāna, cakkhupālamupāgami’’. –",
  "atk-s0502a1:52_0": "Upagantvā ca pana therassa avidūre padasaddamakāsi. Atha naṁ thero pucchi – ‘‘ko",
  "atk-s0502a1:52_1": "eso’’ti? ‘‘Ahaṁ, bhante, addhiko’’ti. ‘‘Kuhiṁ yāsi upāsakā’’ti ? ‘‘Sāvatthiyaṁ, bhante’’ti.",
  "atk-s0502a1:52_2": "‘‘Yāhi, āvuso’’ti. ‘‘Ayyo pana, bhante, kuhiṁ gamissatī’’ti? ‘‘Ahampi tattheva gamissāmī’’ti.",
  "atk-s0502a1:52_3": "‘‘Tena hi ekatova gacchāma, bhante’’ti. ‘‘Ahaṁ, āvuso, dubbalo, mayā saddhiṁ gacchantassa",
  "atk-s0502a1:52_4": "tava papañco bhavissatī’’ti. ‘‘Mayhaṁ accāyikaṁ natthi, ahampi ayyena saddhiṁ gacchanto",
  "atk-s0502a1:52_5": "dasasu puññakiriyavatthūsu ekaṁ labhissāmi, ekatova gacchāma, bhante’’ti. Thero ‘‘eso",
  "atk-s0502a1:52_6": "sappuriso bhavissatī’’ti cintetvā – ‘‘tena hi saddhiṁ gamissāmi, yaṭṭhikoṭiṁ gaṇha",
  "atk-s0502a1:52_7": "upāsakā’’ti āha. Sakko tathā katvā pathaviṁ saṅkhipanto sāyanhasamaye jetavanaṁ sampāpesi.",
  "atk-s0502a1:52_8": "Thero saṅkhapaṇavādisaddaṁ sutvā ‘‘kattheso saddo’’ti pucchi. ‘‘Sāvatthiyaṁ, bhante’’ti?",
  "atk-s0502a1:52_9": "‘‘Pubbe mayaṁ gamanakāle cirena gamimhā’’ti. ‘‘Ahaṁ ujumaggaṁ jānāmi, bhante’’ti.",
  "atk-s0502a1:52_10": "Tasmiṁ khaṇe thero ‘‘nāyaṁ manusso, devatā bhavissatī’’ti sallakkhesi.",
  "atk-s0502a1:53": "‘‘Sahassanetto devindo, devarajjasirindharo;",
  "atk-s0502a1:54": "Saṅkhipitvāna taṁ maggaṁ, khippaṁ sāvatthimāgamī’’ti.",
  "atk-s0502a1:55_0": "So theraṁ netvā therassevatthāya kaniṭṭhakuṭumbikena kāritaṁ paṇṇasālaṁ netvā phalake",
  "atk-s0502a1:55_1": "nisīdāpetvā piyasahāyakavaṇṇena tassa santikaṁ gantvā, ‘‘samma, cūḷapālā’’ti pakkosi.",
  "atk-s0502a1:55_2": "‘‘Kiṁ, sammā’’ti? ‘‘Therassāgatabhāvaṁ jānāsī’’ti? ‘‘Na jānāmi, kiṁ pana thero āgato’’ti?",
  "atk-s0502a1:55_3": "‘‘Āma, samma, idāni ahaṁ vihāraṁ gantvā theraṁ tayā kāritapaṇṇasālāya nisinnakaṁ",
  "atk-s0502a1:55_4": "disvā āgatomhī’’ti vatvā pakkāmi. Kuṭumbikopi vihāraṁ gantvā theraṁ disvā pādamūle",
  "atk-s0502a1:55_5": "parivattanto roditvā ‘‘idaṁ disvā ahaṁ, bhante, tumhākaṁ pabbajituṁ nādāsi’’ntiādīni",
  "atk-s0502a1:55_6": "vatvā dve dāsadārake bhujisse katvā therassa santike pabbājetvā ‘‘antogāmato yāgubhattādīni",
  "atk-s0502a1:55_7": "āharitvā theraṁ upaṭṭhahathā’’ti paṭiyādesi. Sāmaṇerā vattapaṭivattaṁ katvā theraṁ upaṭṭhahiṁsu.",
  "atk-s0502a1:56_0": "Athekadivasaṁ disāvāsino bhikkhū ‘‘satthāraṁ passissāmā’’ti jetavanaṁ āgantvā tathāgataṁ",
  "atk-s0502a1:56_1": "vanditvā asītimahāthere ca, vanditvā vihāracārikaṁ carantā cakkhupālattherassa vasanaṭṭhānaṁ",
  "atk-s0502a1:56_2": "patvā ‘‘idampi passissāmā’’ti sāyaṁ tadabhimukhā ahesuṁ. Tasmiṁ khaṇe mahāmegho uṭṭhahi.",
  "atk-s0502a1:56_3": "Te ‘‘idāni atisāyanho, megho ca uṭṭhito, pātova gantvā passissāmā’’ti nivattiṁsu.",
  "atk-s0502a1:56_4": "Devo paṭhamayāmaṁ vassitvā majjhimayāme vigato. Thero āraddhavīriyo āciṇṇacaṅkamano,",
  "atk-s0502a1:56_5": "tasmā pacchimayāme caṅkamanaṁ otari. Tadā ca pana navavuṭṭhāya bhūmiyā bahū indagopakā",
  "atk-s0502a1:56_6": "uṭṭhahiṁsu. Te there caṅkamante yebhuyyena vipajjiṁsu. Antevāsikā therassa caṅkamanaṭṭhānaṁ",
  "atk-s0502a1:56_7": "kālasseva na sammajjiṁsu. Itare bhikkhū ‘‘therassa vasanaṭṭhānaṁ passissāmā’’ti āgantvā",
  "atk-s0502a1:56_8": "caṅkamane matapāṇake disvā ‘‘ko imasmiṁ caṅkamatī’’ti pucchiṁsu. ‘‘Amhākaṁ upajjhāyo,",
  "atk-s0502a1:56_9": "bhante’’ti. Te ujjhāyiṁsu ‘‘passathāvuso, samaṇassa kammaṁ, sacakkhukakāle nipajjitvā",
  "atk-s0502a1:56_10": "niddāyanto kiñci akatvā idāni cakkhuvikalakāle ‘caṅkamāmī’ti ettake pāṇake māresi",
  "atk-s0502a1:56_11": "‘atthaṁ karissāmī’ti anatthaṁ karotī’’ti.",
  "atk-s0502a1:57_0": "Atha kho te gantvā tathāgatassa ārocesuṁ, ‘‘bhante, cakkhupālatthero ‘caṅkamāmī’ti",
  "atk-s0502a1:57_1": "bahū pāṇake māresī’’ti. ‘‘Kiṁ pana so tumhehi mārento diṭṭho’’ti? ‘‘Na diṭṭho, bhante’’ti.",
  "atk-s0502a1:57_2": "‘‘Yatheva tumhe taṁ na passatha, tatheva sopi te pāṇe na passati. Khīṇāsavānaṁ maraṇacetanā",
  "atk-s0502a1:57_3": "nāma natthi, bhikkhave’’ti. ‘‘Bhante, arahattassa upanissaye sati kasmā andho jāto’’ti?",
  "atk-s0502a1:57_4": "‘‘Attano katakammavasena, bhikkhave’’ti. ‘‘Kiṁ pana, bhante, tena kata’’nti? Tena",
  "atk-s0502a1:57_5": "hi, bhikkhave, suṇātha –",
  "atk-s0502a1:58_0": "Atīte bārāṇasiyaṁ kāsiraññe rajjaṁ kārente eko vejjo gāmanigamesu caritvā vejjakammaṁ",
  "atk-s0502a1:58_1": "karonto ekaṁ cakkhudubbalaṁ itthiṁ disvā pucchi – ‘‘kiṁ te aphāsuka’’nti? ‘‘Akkhīhi",
  "atk-s0502a1:58_2": "na passāmī’’ti. ‘‘Bhesajjaṁ te karissāmī’’ti? ‘‘Karohi, sāmī’’ti. ‘‘Kiṁ me dassasī’’ti?",
  "atk-s0502a1:58_3": "‘‘Sace me akkhīni pākatikāni kātuṁ sakkhissasi, ahaṁ te saddhiṁ puttadhītāhi dāsī",
  "atk-s0502a1:58_4": "bhavissāmī’’ti. So ‘‘sādhū’’ti bhesajjaṁ saṁvidahi, ekabhesajjeneva akkhīni pākatikāni",
  "atk-s0502a1:58_5": "ahesuṁ. Sā cintesi – ‘‘ahametassa saputtadhītā dāsī bhavissāmī’’ti paṭijāniṁ, ‘‘na",
  "atk-s0502a1:58_6": "kho pana maṁ saṇhena sammācārena samudācarissati, vañcessāmi na’’nti. Sā vejjenāgantvā",
  "atk-s0502a1:58_7": "‘‘kīdisaṁ, bhadde’’ti puṭṭhā ‘‘pubbe me akkhīni thokaṁ rujjiṁsu, idāni pana atirekataraṁ",
  "atk-s0502a1:58_8": "rujjantī’’ti āha. Vejjo ‘‘ayaṁ maṁ vañcetvā kiñci adātukāmā, na me etāya dinnāya",
  "atk-s0502a1:58_9": "bhatiyā attho, idāneva naṁ andhaṁ karissāmī’’ti cintetvā gehaṁ gantvā bhariyāya etamatthaṁ",
  "atk-s0502a1:58_10": "ācikkhi. Sā tuṇhī ahosi. So ekaṁ bhesajjaṁ yojetvā tassā santikaṁ gantvā ‘‘bhadde,",
  "atk-s0502a1:58_11": "imaṁ bhesajjaṁ añjehī’’ti añjāpesi. Athassā dve akkhīni dīpasikhā viya vijjhāyiṁsu.",
  "atk-s0502a1:58_12": "So vejjo cakkhupālo ahosi.",
  "atk-s0502a1:59_0": "Bhikkhave, tadā mama puttena katakammaṁ pacchato pacchato anubandhi. Pāpakammañhi",
  "atk-s0502a1:59_1": "nāmetaṁ dhuraṁ vahato balibaddassa padaṁ cakkaṁ viya anugacchatīti idaṁ vatthuṁ kathetvā",
  "atk-s0502a1:59_2": "anusandhiṁ ghaṭetvā patiṭṭhāpitamattikaṁ sāsanaṁ rājamuddāya lañchanto viya dhammarājā imaṁ gāthamāha –",
  "atk-s0502a1:60": "1.",
  "atk-s0502a1:61": " ‘‘Manopubbaṅgamā dhammā, manoseṭṭhā manomayā;",
  "atk-s0502a1:62": "Manasā ce paduṭṭhena, bhāsati vā karoti vā;",
  "atk-s0502a1:63": "Tato naṁ dukkhamanveti, cakkaṁva vahato pada’’nti.",
  "atk-s0502a1:64_0": "Tattha manoti kāmāvacarakusalādibhedaṁ sabbampi catubhūmikacittaṁ. Imasmiṁ pana pade",
  "atk-s0502a1:64_1": "tadā tassa vejjassa uppannacittavasena niyamiyamānaṁ vavatthāpiyamānaṁ paricchijjiyamānaṁ",
  "atk-s0502a1:64_2": "domanassasahagataṁ paṭighasampayuttacittameva labbhati. Pubbaṅgamāti tena paṭhamagāminā",
  "atk-s0502a1:64_3": "hutvā samannāgatā. Dhammāti guṇadesanāpariyattinissattanijjīvavasena cattāro dhammā nāma. Tesu –",
  "atk-s0502a1:65": "‘‘Na hi dhammo adhammo ca, ubho samavipākino;",
  "atk-s0502a1:66": "Adhammo nirayaṁ neti, dhammo pāpeti suggati’’nti. (theragā. 304; jā. 1.15.386) –",
  "atk-s0502a1:67_0": "Ayaṁ guṇadhammo nāma. ‘‘Dhammaṁ vo, bhikkhave, desessāmi ādikalyāṇa’’nti (ma. ni.",
  "atk-s0502a1:67_1": "3.420) ayaṁ desanādhammo nāma. ‘‘Idha pana, bhikkhave, ekacce kulaputtā dhammaṁ pariyāpuṇanti",
  "atk-s0502a1:67_2": "suttaṁ geyya’’nti (ma. ni. 1.239) ayaṁ pariyattidhammo nāma. ‘‘Tasmiṁ kho pana samaye",
  "atk-s0502a1:67_3": "dhammā honti, khandhā hontī’’ti (dha. sa. 121) ayaṁ nissattadhammo nāma, nijjīvadhammotipi",
  "atk-s0502a1:67_4": "eso eva. Tesu imasmiṁ ṭhāne nissattanijjīvadhammo adhippeto. So atthato tayo arūpino",
  "atk-s0502a1:67_5": "khandhā vedanākkhandho saññākkhandho saṅkhārakkhandhoti. Ete hi mano pubbaṅgamo etesanti",
  "atk-s0502a1:67_6": "manopubbaṅgamā nāma.",
  "atk-s0502a1:68_0": "Kathaṁ panetehi saddhiṁ ekavatthuko ekārammaṇo apubbaṁ acarimaṁ ekakkhaṇe uppajjamāno",
  "atk-s0502a1:68_1": "mano pubbaṅgamo nāma hotīti? Uppādapaccayaṭṭhena. Yathā hi bahūsu ekato gāmaghātādīni",
  "atk-s0502a1:68_2": "kammāni karontesu ‘‘ko etesaṁ pubbaṅgamo’’ti vutte yo nesaṁ paccayo hoti, yaṁ nissāya",
  "atk-s0502a1:68_3": "te taṁ kammaṁ karonti, so datto vā mitto vā tesaṁ pubbaṅgamoti vuccati, evaṁsampadamidaṁ",
  "atk-s0502a1:68_4": "veditabbaṁ. Iti uppādapaccayaṭṭhena mano pubbaṅgamo etesanti manopubbaṅgamā. Na hi",
  "atk-s0502a1:68_5": "te mane anuppajjante uppajjituṁ sakkonti, mano pana ekaccesu cetasikesu anupajjantesupi",
  "atk-s0502a1:68_6": "uppajjatiyeva. Adhipativasena pana mano seṭṭho etesanti manoseṭṭho. Yathā hi corādīnaṁ",
  "atk-s0502a1:68_7": "corajeṭṭhakādayo adhipatino seṭṭhā. Tathā tesampi mano adhipati manova seṭṭhā. Yathā",
  "atk-s0502a1:68_8": "pana dāruādīhi nipphannāni tāni tāni bhaṇḍāni dārumayādīni nāma honti, tathā tepi",
  "atk-s0502a1:68_9": "manato nipphannattā manomayā nāma.",
  "atk-s0502a1:69_0": "Paduṭṭhenāti āgantukehi abhijjhādīhi dosehi paduṭṭhena. Pakatimano hi bhavaṅgacittaṁ,",
  "atk-s0502a1:69_1": "taṁ apaduṭṭhaṁ. Yathā hi pasannaṁ udakaṁ āgantukehi nīlādīhi upakkiliṭṭhaṁ nīlodakādibhedaṁ",
  "atk-s0502a1:69_2": "hoti, na ca navaṁ udakaṁ, nāpi purimaṁ pasannaudakameva, tathā tampi āgantukehi abhijjhādīhi",
  "atk-s0502a1:69_3": "dosehi paduṭṭhaṁ hoti, na ca navaṁ cittaṁ, nāpi purimaṁ bhavaṅgacittameva, tenāha",
  "atk-s0502a1:69_4": "bhagavā – ‘‘pabhassaramidaṁ, bhikkhave, cittaṁ, tañca kho āgantukehi upakkilesehi",
  "atk-s0502a1:69_5": "upakkiliṭṭha’’nti (a. ni. 1.49). Evaṁ manasā ce paduṭṭhena, bhāsati vā karoti vā",
  "atk-s0502a1:69_6": "so bhāsamāno catubbidhaṁ vacīduccaritameva bhāsati, karonto tividhaṁ kāyaduccaritameva",
  "atk-s0502a1:69_7": "karoti, abhāsanto akaronto tāya abhijjhādīhi paduṭṭhamānasatāya tividhaṁ manoduccaritaṁ",
  "atk-s0502a1:69_8": "pūreti. Evamassa dasa akusalakammapathā pāripūriṁ gacchanti.",
  "atk-s0502a1:70_0": "Tato naṁ dukkhamanvetīti tato tividhaduccaritato taṁ puggalaṁ dukkhaṁ anveti, duccaritānubhāvena",
  "atk-s0502a1:70_1": "catūsu apāyesu, manussesu vā tamattabhāvaṁ gacchantaṁ kāyavatthukampi itarampīti",
  "atk-s0502a1:70_2": "iminā pariyāyena kāyikacetasikaṁ vipākadukkhaṁ anugacchati. Yathā kiṁ? Cakkaṁva vahato",
  "atk-s0502a1:70_3": "padanti dhure yuttassa dhuraṁ vahato balibaddassa padaṁ cakkaṁ viya. Yathā hi so",
  "atk-s0502a1:70_4": "ekampi divasaṁ dvepi pañcapi dasapi aḍḍhamāsampi māsampi vahanto cakkaṁ nivattetuṁ",
  "atk-s0502a1:70_5": "jahituṁ na sakkoti , atha khvassa purato abhikkamantassa yugaṁ gīvaṁ bādhati, pacchato",
  "atk-s0502a1:70_6": "paṭikkamantassa cakkaṁ ūrumaṁsaṁ paṭihanati. Imehi dvīhi ākārehi bādhantaṁ cakkaṁ",
  "atk-s0502a1:70_7": "tassa padānupadikaṁ hoti; tatheva manasā paduṭṭhena tīṇi duccaritāni pūretvā ṭhitaṁ",
  "atk-s0502a1:70_8": "puggalaṁ nirayādīsu tattha tattha gatagataṭṭhāne duccaritamūlakaṁ kāyikampi cetasikampi",
  "atk-s0502a1:70_9": "dukkhamanubandhatīti.",
  "atk-s0502a1:71": "Gāthāpariyosāne tiṁsasahassā bhikkhū saha paṭisambhidāhi arahattaṁ pāpuṇiṁsu. Sampattaparibhāyapi desanā sātthikā saphalā ahosīti.",
  "atk-s0502a1:72": "Cakkhupālattheravatthu paṭhamaṁ",
  "atk-s0502a1:73": "2. Maṭṭhakuṇḍalīvatthu",
  "atk-s0502a1:74": "2.Manopubbaṅgamādhammāti dutiyagāthāpi sāvatthiyaṁyeva maṭṭhakuṇḍaliṁ ārabbha bhāsitā.",
  "atk-s0502a1:75_0": "Sāvatthiyaṁ kira adinnapubbako nāma brāhmaṇo ahosi. Tena kassaci kiñci na dinnapubbaṁ,",
  "atk-s0502a1:75_1": "tena taṁ ‘‘adinnapubbako’’tveva sañjāniṁsu. Tassa ekaputtako ahosi piyo manāpo. Athassa",
  "atk-s0502a1:75_2": "pilandhanaṁ kāretukāmo ‘‘sace suvaṇṇakāre kāressāmi, bhattavetanaṁ dātabbaṁ bhavissatī’’ti",
  "atk-s0502a1:75_3": "sayameva suvaṇṇaṁ koṭṭetvā maṭṭhāni kuṇḍalāni katvā adāsi. Tenassa putto maṭṭhakuṇḍalītveva",
  "atk-s0502a1:75_4": "paññāyittha. Tassa soḷasavassikakāle paṇḍurogo udapādi. Tassa mātā puttaṁ oloketvā,",
  "atk-s0502a1:75_5": "‘‘brāhmaṇa, puttassa te rogo uppanno, tikicchāpehi na’’nti āha. ‘‘Bhoti sace vejjaṁ",
  "atk-s0502a1:75_6": "ānessāmi, bhattavetanaṁ dātabbaṁ bhavissati; kiṁ tvaṁ mama dhanacchedaṁ na olokessasī’’ti?",
  "atk-s0502a1:75_7": "‘‘Atha naṁ kiṁ karissasi, brāhmaṇā’’ti? ‘‘Yathā me dhanacchedo na hoti, tathā karissāmī’’ti.",
  "atk-s0502a1:75_8": "So vejjānaṁ santikaṁ gantvā ‘‘asukarogassa nāma tumhe kiṁ bhesajjaṁ karothā’’ti pucchi.",
  "atk-s0502a1:75_9": "Athassa te yaṁ vā taṁ vā rukkhatacādiṁ ācikkhanti. So tamāharitvā puttassa bhesajjaṁ",
  "atk-s0502a1:75_10": "karoti. Taṁ karontassevassa rogo balavā ahosi, atekicchabhāvaṁ upāgami. Brāhmaṇo",
  "atk-s0502a1:75_11": "tassa dubbalabhāvaṁ ñatvā ekaṁ vejjaṁ pakkosi. So taṁ oloketvāva ‘‘amhākaṁ ekaṁ kiccaṁ",
  "atk-s0502a1:75_12": "atthi, aññaṁ vejjaṁ pakkositvā tikicchāpehī’’ti taṁ pahāya nikkhami. Brāhmaṇo tassa",
  "atk-s0502a1:75_13": "maraṇasamayaṁ ñatvā ‘‘imassa dassanatthāya āgatā antogehe sāpateyyaṁ passissanti,",
  "atk-s0502a1:75_14": "bahi naṁ karissāmī’’ti puttaṁ nīharitvā bahiāḷinde nipajjāpesi.",
  "atk-s0502a1:76_0": "Taṁ divasaṁ bhagavā balavapaccūsasamaye mahākaruṇāsamāpattito vuṭṭhāya pubbabuddhesu",
  "atk-s0502a1:76_1": "katādhikārānaṁ ussannakusalamūlānaṁ veneyyabandhavānaṁ dassanatthaṁ buddhacakkhunā",
  "atk-s0502a1:76_2": "lokaṁ volokento dasasahassacakkavāḷesu ñāṇajālaṁ patthari. Maṭṭhakuṇḍalī bahiāḷinde",
  "atk-s0502a1:76_3": "nipannākāreneva tassa anto paññāyi. Satthā taṁ disvā tassa antogehā nīharitvā tattha",
  "atk-s0502a1:76_4": "nipajjāpitabhāvaṁ ñatvā ‘‘atthi nu kho mayhaṁ ettha gatapaccayena attho’’ti upadhārento",
  "atk-s0502a1:76_5": "idaṁ addasa – ayaṁ māṇavo mayi cittaṁ pasādetvā kālaṁ katvā tāvatiṁsadevaloke tiṁsayojanike",
  "atk-s0502a1:76_6": "kanakavimāne nibbattissati, accharāsahassaparivāro bhavissati, brāhmaṇopi taṁ jhāpetvā",
  "atk-s0502a1:76_7": "rodanto āḷāhane vicarissati. Devaputto tigāvutappamāṇaṁ saṭṭhisakaṭabhārālaṅkārapaṭimaṇḍitaṁ",
  "atk-s0502a1:76_8": "accharāsahassaparivāraṁ attabhāvaṁ oloketvā ‘‘kena nu kho kammena mayā ayaṁ sirisampatti",
  "atk-s0502a1:76_9": "laddhā’’ti oloketvā mayi cittappasādena laddhabhāvaṁ ñatvā ‘‘ayaṁ brāhmaṇo dhanacchedabhayena",
  "atk-s0502a1:76_10": "mama bhesajjamakatvā idāni āḷāhanaṁ gantvā rodati, vippakārappattaṁ naṁ karissāmī’’ti",
  "atk-s0502a1:76_11": "pitari rodante maṭṭhakuṇḍalivaṇṇena āgantvā āḷāhanassāvidūre nipajjitvā rodissati.",
  "atk-s0502a1:76_12": "Atha naṁ brāhmaṇo ‘‘kosi tva’’nti pucchissati. ‘‘Ahaṁ te putto maṭṭhakuṇḍalī’’ti",
  "atk-s0502a1:76_13": "ācikkhissati. ‘‘Kuhiṁ nibbattosī’’ti? ‘‘Tāvasiṁsabhavane’’ti. ‘‘Kiṁ kammaṁ katvā’’ti",
  "atk-s0502a1:76_14": "vutte mayi cittappasādena nibbattabhāvaṁ ācikkhissati. Brāhmaṇo ‘‘tumhesu cittaṁ",
  "atk-s0502a1:76_15": "pasādetvā sagge nibbatto nāma atthī’’ti maṁ pucchissati. Athassāhaṁ ‘‘ettakāni satāni",
  "atk-s0502a1:76_16": "vā sahassāni vā satasahassāni vāti na sakkā gaṇanā paricchinditu’’nti vatvā dhammapade",
  "atk-s0502a1:76_17": "gāthaṁ bhāsissāmi. Gāthāpariyosāne caturāsītiyā pāṇasahassānaṁ dhammābhisamayo bhavissati,",
  "atk-s0502a1:76_18": "maṭṭha kuṇḍalī sotāpanno bhavissati. Tathā adinnapubbako brāhmaṇo. Iti imaṁ kulaputtaṁ",
  "atk-s0502a1:76_19": "nissāya mahādhammābhisamayo bhavissatīti disvā punadivase katasarīrapaṭijaggano mahābhikkhusaṅghaparivuto",
  "atk-s0502a1:76_20": "sāvatthiṁ piṇḍāya pavisitvā anupubbena brāhmaṇassa gehadvāraṁ gato.",
  "atk-s0502a1:77_0": "Tasmiṁ khaṇe maṭṭhakuṇḍalī antogehābhimukho nipanno hoti. Athassa satthā attano apassanabhāvaṁ",
  "atk-s0502a1:77_1": "ñatvā ekaṁ rasmiṁ vissajjesi. Māṇavo ‘‘kiṁ obhāso nāmeso’’ti parivattetvā nipannova",
  "atk-s0502a1:77_2": "satthāraṁ disvā, ‘‘andhabālapitaraṁ nissāya evarūpaṁ buddhaṁ upasaṅkamitvā kāyaveyyāvaṭikaṁ",
  "atk-s0502a1:77_3": "vā kātuṁ dānaṁ vā dātuṁ dhammaṁ vā sotuṁ nālatthaṁ, idāni me hatthāpi anadhipateyyā,",
  "atk-s0502a1:77_4": "aññaṁ kattabbaṁ natthī’’ti manameva pasādesi. Satthā ‘‘alaṁ ettakena cittappasādena",
  "atk-s0502a1:77_5": "imassā’’ti pakkāmi. So tathāgate cakkhupathaṁ vijahanteyeva pasannamano kālaṁ katvā",
  "atk-s0502a1:77_6": "suttappabuddho viya devaloke tiṁsayojanike kanakavimāne nibbatti.",
  "atk-s0502a1:78_0": "Brāhmaṇopissa sarīraṁ jhāpetvā āḷāhane rodanaparāyaṇo ahosi, devasikaṁ āḷāhanaṁ gantvā",
  "atk-s0502a1:78_1": "rodati – ‘‘kahaṁ ekaputtaka, kahaṁ ekaputtakā’’ti. Devaputtopi attano sampattiṁ oloketvā,",
  "atk-s0502a1:78_2": "‘‘kena me kammena laddhā’’ti upadhārento ‘‘satthari manopasādenā’’ti ñatvā ‘‘ayaṁ",
  "atk-s0502a1:78_3": "brāhmaṇo mama aphāsukakāle bhesajjamakāretvā idāni āḷāhanaṁ gantvā rodati, vippakārappattameva",
  "atk-s0502a1:78_4": "naṁ kātuṁ vaṭṭatī’’ti maṭṭhakuṇḍalivaṇṇena āgantvā āḷāhanassāvidūre bāhā paggayha",
  "atk-s0502a1:78_5": "rodanto aṭṭhāsi. Brāhmaṇo taṁ disvā ‘‘ahaṁ tāva puttasokena rodāmi, esa kimatthaṁ",
  "atk-s0502a1:78_6": "rodati, pucchissāmi na’’nti pucchanto imaṁ gāthamāha –",
  "atk-s0502a1:79": "‘‘Alaṅkato maṭṭhakuṇḍalī,",
  "atk-s0502a1:80": "Māladhārī haricandanussado;",
  "atk-s0502a1:81": "Bāhā paggayha kandasi,",
  "atk-s0502a1:82": "Vanamajjhe kiṁ dukkhito tuva’’nti. (vi. va. 1207; pe. va. 186);",
  "atk-s0502a1:83": "So māṇavo āha –",
  "atk-s0502a1:84": "‘‘Sovaṇṇamayo pabhassaro,",
  "atk-s0502a1:85": "Uppanno rathapañjaro mama;",
  "atk-s0502a1:86": "Tassa cakkayugaṁ na vindāmi,",
  "atk-s0502a1:87": "Tena dukkhena jahāmi jīvita’’nti. (va. 1208; pe. va. 187);",
  "atk-s0502a1:88": "Atha naṁ brāhmaṇo āha –",
  "atk-s0502a1:89": "‘‘Sovaṇṇamayaṁ maṇimayaṁ,",
  "atk-s0502a1:90": "Lohitakamayaṁ atha rūpiyamayaṁ;",
  "atk-s0502a1:91": "Ācikkha me bhadda māṇava,",
  "atk-s0502a1:92": "Cakkayugaṁ paṭipādayāmi te’’ti. (vi. va. 1209; pe. va. 188);",
  "atk-s0502a1:93_0": "Taṁ sutvā māṇavo ‘‘ayaṁ brāhmaṇo puttassa bhesajjamakatvā puttapatirūpakaṁ maṁ disvā",
  "atk-s0502a1:93_1": "rodanto ‘suvaṇṇādimayaṁ rathacakkaṁ karomī’ti vadati, hotu niggaṇhissāmi na’’nti",
  "atk-s0502a1:93_2": "cintetvā ‘‘kīva mahantaṁ me cakkayugaṁ karissasī’’ti vatvā ‘‘yāva mahantaṁ ākaṅkhasi,",
  "atk-s0502a1:93_3": "tāva mahantaṁ karissāmī’’ti vutte ‘‘candimasūriyehi me attho, te me dehī’’ti yācanto āha –",
  "atk-s0502a1:94": "‘‘So māṇavo tassa pāvadi,",
  "atk-s0502a1:95": "Candasūriyā ubhayettha dissare;",
  "atk-s0502a1:96": "Sovaṇṇamayo ratho mama,",
  "atk-s0502a1:97": "Tena cakkayugena sobhatī’’ti. (vi. va. 1210; pe. va. 189);",
  "atk-s0502a1:98": "Atha naṁ brāhmaṇo āha –",
  "atk-s0502a1:99": "‘‘Bālo kho tvaṁ asi māṇava,",
  "atk-s0502a1:100": "Yo tvaṁ patthayase apatthiyaṁ;",
  "atk-s0502a1:101": "Maññāmi tuvaṁ marissasi,",
  "atk-s0502a1:102": "Na hi tvaṁ lacchasi candasūriye’’ti. (vi. va. 1211; pe. va. 190);",
  "atk-s0502a1:103": "Atha naṁ māṇavo āha –",
  "atk-s0502a1:104": "‘‘Kiṁ pana paññāyamānassatthāya rodanto bālo hoti, udāhu apaññāyamānassatthāyā’’ti vatvā –",
  "atk-s0502a1:105": "‘‘Gamanāgamanampi dissati,",
  "atk-s0502a1:106": "Vaṇṇadhātu ubhayattha vīthiyā;",
  "atk-s0502a1:107": "Peto kālakato na dissati,",
  "atk-s0502a1:108": "Ko nidha kandataṁ bālyataro’’ti. (vi. va. 1212; pe. va. 191);",
  "atk-s0502a1:109": "Taṁ sutvā brāhmaṇo ‘‘yuttaṁ esa vadatī’’ti sallakkhetvā –",
  "atk-s0502a1:110": "‘‘Saccaṁ kho vadesi māṇava,",
  "atk-s0502a1:111": "Ahameva kandataṁ bālyataro;",
  "atk-s0502a1:112": "Candaṁ viya dārako rudaṁ,",
  "atk-s0502a1:113": "Petaṁ kālakatābhipatthayi’’nti. (vi. va. 1213; pe. va. 192) –",
  "atk-s0502a1:114": "Vatvā tassa kathāya nissoko hutvā māṇavassa thutiṁ karonto imā gāthā abhāsi –",
  "atk-s0502a1:115": "‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0502a1:116": "Vārinā viya osiñcaṁ, sabbaṁ nibbāpaye daraṁ.",
  "atk-s0502a1:117": "‘‘Abbahī vata me sallaṁ, sokaṁ hadayanissitaṁ;",
  "atk-s0502a1:118": "Yo me sokaparetassa, puttasokaṁ apānudi.",
  "atk-s0502a1:119": "‘‘Svāhaṁ abbūḷhasallosmi, sītibhūtosmi nibbuto;",
  "atk-s0502a1:120": "Na socāmi na rodāmi, tava sutvāna māṇavā’’ti. (vi. va. 1214-1216; pe. va. 193-195);",
  "atk-s0502a1:121": "Atha naṁ ‘‘ko nāma tva’’nti pucchanto –",
  "atk-s0502a1:122": "‘‘Devatānusi gandhabbo, adu sakko purindado;",
  "atk-s0502a1:123": "Ko vā tvaṁ kassa vā putto, kathaṁ jānemu taṁ maya’’nti. (vi. va. 1217; pe. va. 196) –",
  "atk-s0502a1:124": "Āha. Athassa māṇavo –",
  "atk-s0502a1:125": "‘‘Yañca kandasi yañca rodasi,",
  "atk-s0502a1:126": "Puttaṁ āḷāhane sayaṁ dahitvā;",
  "atk-s0502a1:127": "Svāhaṁ kusalaṁ karitvā kammaṁ,",
  "atk-s0502a1:128": "Tidasānaṁ sahabyataṁ gato’’ti. (vi. va. 1218; pe. va. 197) –",
  "atk-s0502a1:129": "Ācikkhi . Atha naṁ brāhmaṇo āha –",
  "atk-s0502a1:130": "‘‘Appaṁ vā bahuṁ vā nāddasāma,",
  "atk-s0502a1:131": "Dānaṁ dadantassa sake agāre;",
  "atk-s0502a1:132": "Uposathakammaṁ vā tādisaṁ,",
  "atk-s0502a1:133": "Kena kammena gatosi devaloka’’nti. (vi. va. 1219; pe. va. 198);",
  "atk-s0502a1:134": "Māṇavo āha –",
  "atk-s0502a1:135": "‘‘Ābādhikohaṁ dukkhito gilāno,",
  "atk-s0502a1:136": "Ātūrarūpomhi sake nivesane;",
  "atk-s0502a1:137": "Buddhaṁ vigatarajaṁ vitiṇṇakaṅkhaṁ,",
  "atk-s0502a1:138": "Addakkhiṁ sugataṁ anomapaññaṁ.",
  "atk-s0502a1:139": "‘‘Svāhaṁ muditadhano pasannacitto,",
  "atk-s0502a1:140": "Añjaliṁ akariṁ tathāgatassa;",
  "atk-s0502a1:141": "Tāhaṁ kusalaṁ karitvāna kammaṁ,",
  "atk-s0502a1:142": "Tidasānaṁ sahabyataṁ gato’’ti. (vi. va. 1220-1221; pe. va. 199-200);",
  "atk-s0502a1:143": "Tasmiṁ kathenteyeva brāhmaṇassa sakalasarīraṁ pītiyā paripūri. So taṁ pītiṁ pavedento –",
  "atk-s0502a1:144": "‘‘Acchariyaṁ vata abbhutaṁ vata,",
  "atk-s0502a1:145": "Añjalikammassa ayamīdiso vipāko;",
  "atk-s0502a1:146": "Ahampi pamuditamano pasannacitto,",
  "atk-s0502a1:147": "Ajjeva buddhaṁ saraṇaṁ vajāmī’’ti. (vi. va. 1222; pe. va. 201) –",
  "atk-s0502a1:148": "Āha. Atha naṁ māṇavo –",
  "atk-s0502a1:149": "‘‘Ajjeva buddhaṁ saraṇaṁ vajāhi,",
  "atk-s0502a1:150": "Dhammañca saṅghañca pasannacitto;",
  "atk-s0502a1:151": "Tatheva sikkhāpadāni pañca,",
  "atk-s0502a1:152": "Akhaṇḍaphullāni samādiyassu.",
  "atk-s0502a1:153": "Pāṇātipātā viramassu khippaṁ,",
  "atk-s0502a1:154": "Loke adinnaṁ parivajjayassu;",
  "atk-s0502a1:155": "Amajjapo mā ca musā bhaṇāhi,",
  "atk-s0502a1:156": "Sakena dārena ca hohi tuṭṭho’’ti. (vi. va. 1223-1224; pe. va. 202-203) –",
  "atk-s0502a1:157": "Āha . So ‘‘sādhū’’ti sampaṭicchitvā imā gāthā abhāsi –",
  "atk-s0502a1:158": "‘‘Atthakāmosi me yakkha, hitakāmosi devate;",
  "atk-s0502a1:159": "Karomi tuyhaṁ vacanaṁ, tvaṁsi ācariyo mama.",
  "atk-s0502a1:160": "‘‘Upemi saraṇaṁ buddhaṁ, dhammañcāpi anuttaraṁ;",
  "atk-s0502a1:161": "Saṅghañca naradevassa, gacchāmi saraṇaṁ ahaṁ.",
  "atk-s0502a1:162": "‘‘Pāṇātipātā viramāmi khippaṁ,",
  "atk-s0502a1:163": "Loke adinnaṁ parivajjayāmi;",
  "atk-s0502a1:164": "Amajjapo no ca musā bhaṇāmi,",
  "atk-s0502a1:165": "Sakena dārena ca homi tuṭṭho’’ti. (vi. va. 1225-1227; pe. va. 204-206);",
  "atk-s0502a1:166": "Atha naṁ devaputto, ‘‘brāhmaṇa, te gehe bahuṁ dhanaṁ atthi, satthāraṁ upasaṅkamitvā dānaṁ dehi, dhammaṁ suṇāhi, pañhaṁ pucchāhī’’ti vatvā tattheva antaradhāyi.",
  "atk-s0502a1:167_0": "Brāhmaṇopi gehaṁ gantvā brāhmaṇiṁ āmantetvā, ‘‘bhadde, ahaṁ ajja samaṇaṁ gotamaṁ",
  "atk-s0502a1:167_1": "nimantetvā pañhaṁ pucchissāmi, sakkāraṁ karohī’’ti vatvā vihāraṁ gantvā satthāraṁ",
  "atk-s0502a1:167_2": "neva abhivādetvā na paṭisanthāraṁ katvā ekamantaṁ ṭhito, ‘‘bho gotama, adhivāsehi",
  "atk-s0502a1:167_3": "ajjatanāya bhattaṁ saddhiṁ bhikkhusaṅghenā’’ti āha. Satthā adhivāsesi. So satthu",
  "atk-s0502a1:167_4": "adhivāsanaṁ viditvā vegenāgantvā sake nivesane paṇītaṁ khādanīyaṁ bhojanīyañca paṭiyādāpesi.",
  "atk-s0502a1:167_5": "Satthā bhikkhusaṅghaparivuto tassa gehaṁ gantvā paññattāsane nisīdi. Brāhmaṇo sakkaccaṁ",
  "atk-s0502a1:167_6": "parivisi, mahājano sannipati. Micchādiṭṭhikena kira tathāgate nimantite dve janakāyā",
  "atk-s0502a1:167_7": "sannipatanti micchādiṭṭhikā ‘‘ajja samaṇaṁ gotamaṁ pañhaṁ pucchanāya viheṭhiyamānaṁ",
  "atk-s0502a1:167_8": "passissāmā’’ti sannipatanti, sammādiṭṭhikā ‘‘ajja buddhavisayaṁ buddhalīḷaṁ passissāmā’’ti",
  "atk-s0502a1:167_9": "sannipatanti. Atha kho brāhmaṇo katabhattakiccaṁ tathāgatamupasaṅkamitvā nīcāsane",
  "atk-s0502a1:167_10": "nisinno pañhaṁ pucchi – ‘‘bho gotama, tumhākaṁ dānaṁ adatvā pūjaṁ akatvā dhammaṁ",
  "atk-s0502a1:167_11": "asutvā uposathavāsaṁ avasitvā kevalaṁ manopasādamatteneva sagge nibbattā nāma hontī’’ti?",
  "atk-s0502a1:167_12": "‘‘Brāhmaṇa, kasmā maṁ pucchasi, nanu te puttena maṭṭhakuṇḍalinā mayi manaṁ pasādetvā",
  "atk-s0502a1:167_13": "attano sagge nibbattabhāvo kathito’’ti? ‘‘Kadā, bho gotamā’’ti? Nanu tvaṁ ajja susānaṁ",
  "atk-s0502a1:167_14": "gantvā kandanto avidūre bāhā paggayha kandantaṁ ekaṁ māṇavaṁ disvā ‘‘alaṅkato maṭṭhakuṇḍalī,",
  "atk-s0502a1:167_15": "māladhārī haricandanussado’’ti dvīhi janehi kathitakathaṁ pakāsento sabbaṁ maṭṭhakuṇḍalivatthuṁ",
  "atk-s0502a1:167_16": "kathesi. Tenevetaṁ buddhabhāsitaṁ nāma jātaṁ.",
  "atk-s0502a1:168_0": "Taṁ kathetvā ca pana ‘‘na kho, brāhmaṇa, ekasataṁ vā na dvesataṁ, atha kho mayi manaṁ",
  "atk-s0502a1:168_1": "pasādetvā sagge nibbattānaṁ gaṇanā nāma natthī’’ti āha. Atha mahājano na nibbematiko",
  "atk-s0502a1:168_2": "hoti, athassa anibbematikabhāvaṁ viditvā satthā ‘‘maṭṭhakuṇḍalidevaputto vimāneneva",
  "atk-s0502a1:168_3": "saddhiṁ āgacchatū’’ti adhiṭṭhāsi. So tigāvutappamāṇeneva dibbābharaṇapaṭimaṇḍitena",
  "atk-s0502a1:168_4": "attabhāvena āgantvā vimānato oruyha satthāraṁ vanditvā ekamantaṁ aṭṭhāsi. Atha naṁ",
  "atk-s0502a1:168_5": "satthā ‘‘tvaṁ imaṁ sampattiṁ kiṁ kammaṁ katvā paṭilabhī’’ti pucchanto –",
  "atk-s0502a1:169": "‘‘Abhikkantena vaṇṇena, yā tvaṁ tiṭṭhasi devate;",
  "atk-s0502a1:170": "Obhāsentī disā sabbā, osadhī viya tārakā;",
  "atk-s0502a1:171": "Pucchāmi taṁ deva mahānubhāva, manussabhūto kimakāsi puñña’’nti. –",
  "atk-s0502a1:172_0": "Gāthamāha. ‘‘Devaputto ayaṁ me, bhante, sampatti tumhesu cittaṁ pasādetvā laddhā’’ti.",
  "atk-s0502a1:172_1": "‘‘Mayi cittaṁ pasādetvā laddhā te’’ti? ‘‘Āma, bhante’’ti. Mahājano devaputtaṁ oloketvā",
  "atk-s0502a1:172_2": "‘‘acchariyā vata, bho, buddhaguṇā, adinnapubbakabrāhmaṇassa nāma putto aññaṁ kiñci",
  "atk-s0502a1:172_3": "puññaṁ akatvā satthari cittaṁ pasādetvā evarūpaṁ sampattiṁ paṭilabhī’’ti tuṭṭhiṁ pavedesi.",
  "atk-s0502a1:173_0": "Atha nesaṁ kusalākusalakammakaraṇe manova pubbaṅgamo, manova seṭṭho. Pasannena hi",
  "atk-s0502a1:173_1": "manena kataṁ kammaṁ devalokaṁ manussalokaṁ gacchantaṁ puggalaṁ chāyāva na vijahatīti",
  "atk-s0502a1:173_2": "idaṁ vatthuṁ kathetvā anusandhiṁ ghaṭetvā patiṭṭhāpitamattikaṁ sāsanaṁ rājamuddāya",
  "atk-s0502a1:173_3": "lañchanto viya dhammarājā imaṁ gāthamāha –",
  "atk-s0502a1:174": "2. ‘‘Manopubbaṅgamā dhammā, manoseṭṭhā manomayā.",
  "atk-s0502a1:175": "Manasā ce pasannena, bhāsati vā karoti vā;",
  "atk-s0502a1:176": "Tato naṁ sukhamanveti, chāyāva anapāyinī’’ti.",
  "atk-s0502a1:177_0": "Tattha kiñcāpi manoti avisesena sabbampi catubhūmikacittaṁ vuccati, imasmiṁ pana",
  "atk-s0502a1:177_1": "pade niyamiyamānaṁ vavatthāpiyamānaṁ paricchijjiyamānaṁ aṭṭhavidhaṁ kāmāvacarakusalacittaṁ",
  "atk-s0502a1:177_2": "labbhati. Vatthuvasena panāhariyamānaṁ tatopi somanassasahagataṁ ñāṇasampayuttacittameva",
  "atk-s0502a1:177_3": "labbhati. Pubbaṅgamāti tena paṭhamagāminā hutvā samannāgatā. Dhammāti vedanādayo",
  "atk-s0502a1:177_4": "tayo khandhā. Ete hi uppādapaccayaṭṭhena somanassasampayuttamano pubbaṅgamo etesanti",
  "atk-s0502a1:177_5": "manopubbaṅgamā nāma. Yathā hi bahūsu ekato hutvā mahābhikkhusaṅghassa cīvaradānādīni",
  "atk-s0502a1:177_6": "vā uḷārapūjādhammassavanādīni vā mālāgandhasakkārakaraṇādīni vā puññāni karontesu",
  "atk-s0502a1:177_7": "‘‘ko etesaṁ pubbaṅgamo’’ti vutte yo tesaṁ paccayo hoti, yaṁ nissāya te tāni puññāni",
  "atk-s0502a1:177_8": "karonti, so tisso vā phusso vā tesaṁ pubbaṅgamoti vuccati, evaṁsampadamidaṁ veditabbaṁ.",
  "atk-s0502a1:177_9": "Iti uppādapaccayaṭṭhena mano pubbaṅgamo etesanti manopubbaṅgamā. Na hi te mane anuppajjante",
  "atk-s0502a1:177_10": "uppajjituṁ sakkonti, mano pana ekaccesu cetasikesu anuppajjantesupi uppajjatiyeva.",
  "atk-s0502a1:177_11": "Evaṁ adhipativasena pana mano seṭṭho etesanti manoseṭṭhā. Yathā hi gaṇādīnaṁ adhipati",
  "atk-s0502a1:177_12": "puriso gaṇaseṭṭho seṇiseṭṭhoti vuccati, tathā tesampi manova seṭṭho. Yathā pana suvaṇṇādīhi",
  "atk-s0502a1:177_13": "nipphāditāni bhaṇḍāni suvaṇṇamayādīni nāma honti, tathā etepi manato nipphannattā manomayā nāma.",
  "atk-s0502a1:178_0": "Pasannenāti anabhijjhādīhi guṇehi pasannena. Bhāsati vā karoti vāti evarūpena manena",
  "atk-s0502a1:178_1": "bhāsanto catubbidhaṁ vacīsucaritameva bhāsati, karonto tividhaṁ kāyasucaritameva",
  "atk-s0502a1:178_2": "karoti, abhāsanto akaronto tāya anabhijjhādīhi pasannamānasatāya tividhaṁ manosucaritaṁ",
  "atk-s0502a1:178_3": "pūreti. Evamassa dasa kusalakammapathā pāripūriṁ gacchanti.",
  "atk-s0502a1:179_0": "Tato naṁ sukhamanvetīti tato tividhasucaritato naṁ puggalaṁ sukha manveti. Idha tebhūmikampi",
  "atk-s0502a1:179_1": "kusalaṁ adhippetaṁ, tasmā tebhūmikasucaritānubhāvena sugatibhave nibbattaṁ puggalaṁ,",
  "atk-s0502a1:179_2": "duggatiyaṁ vā sukhānubhavanaṭṭhāne ṭhitaṁ kāyavatthukampi itaravatthukampi avatthukampīti",
  "atk-s0502a1:179_3": "kāyikacetasikaṁ vipākasukhaṁ anugacchati, na vijahatīti attho veditabbo. Yathā kiṁ?",
  "atk-s0502a1:179_4": "Chāyāva anapāyinīti yathā hi chāyā nāma sarīrappaṭibaddhā sarīre gacchante gacchati,",
  "atk-s0502a1:179_5": "tiṭṭhante tiṭṭhati , nisīdante nisīdati, na sakkoti, ‘‘saṇhena vā pharusena vā nivattāhī’’ti",
  "atk-s0502a1:179_6": "vatvā vā pothetvā vā nivattāpetuṁ. Kasmā? Sarīrappaṭibaddhattā. Evameva imesaṁ dasannaṁ",
  "atk-s0502a1:179_7": "kusalakammapathānaṁ āciṇṇasamāciṇṇakusalamūlikaṁ kāmāvacarādibhedaṁ kāyikacetasikasukhaṁ",
  "atk-s0502a1:179_8": "gatagataṭṭhāne anapāyinī chāyā viya hutvā na vijahatīti.",
  "atk-s0502a1:180_0": "Gāthāpariyosāne caturāsītiyā pāṇasahassānaṁ dhammābhisamayo ahosi, maṭṭhakuṇḍalidevaputto",
  "atk-s0502a1:180_1": "sotāpattiphale patiṭṭhahi, tathā adinnapubbako brāhmaṇo. So tāvamahantaṁ vibhavaṁ",
  "atk-s0502a1:180_2": "buddhasāsane vippakirīti.",
  "atk-s0502a1:181": "Maṭṭhakuṇḍalīvatthu dutiyaṁ.",
  "atk-s0502a1:182": "3. Tissattheravatthu",
  "atk-s0502a1:183": "Akkocchi manti imaṁ dhammadesanaṁ satthā jetavane viharanto tissattheraṁ ārabbha kathesi.",
  "atk-s0502a1:184_0": "So kirāyasmā tissatthero bhagavato pitucchāputto ahosi, mahallakakāle pabbajitvā",
  "atk-s0502a1:184_1": "buddhānaṁ uppannalābhasakkāraṁ paribhuñjanto thūlasarīro ākoṭitapaccākoṭitehi cīvarehi",
  "atk-s0502a1:184_2": "nivāsetvā yebhuyyena vihāramajjhe upaṭṭhānasālāyaṁ nisīdati. Tathāgataṁ dassanatthāya",
  "atk-s0502a1:184_3": "āgatā āgantukabhikkhū taṁ disvā ‘‘eko mahāthero bhavissatī’’ti saññāya tassa santikaṁ",
  "atk-s0502a1:184_4": "gantvā vattaṁ āpucchanti, pādasambāhanādīni āpucchanti. So tuṇhī ahosi. Atha naṁ",
  "atk-s0502a1:184_5": "eko daharabhikkhu ‘‘kativassā tumhe’’ti pucchitvā ‘‘vassaṁ natthi, mahallakakāle",
  "atk-s0502a1:184_6": "pabbajitā maya’’nti vutte, ‘‘āvuso, dubbinīta, mahallaka , attano pamāṇaṁ na jānāsi,",
  "atk-s0502a1:184_7": "ettake mahāthere disvā sāmīcikammamattampi na karosi, vatte āpucchiyamāne tuṇhī hosi,",
  "atk-s0502a1:184_8": "kukkuccamattampi te natthī’’ti accharaṁ pahari. So khattiyamānaṁ janetvā ‘‘tumhe",
  "atk-s0502a1:184_9": "kassa santikaṁ āgatā’’ti pucchitvā ‘‘satthu santika’’nti vutte ‘‘maṁ pana ‘ko eso’ti",
  "atk-s0502a1:184_10": "sallakkhetha, mūlameva vo chindissāmī’’ti vatvā rudanto dukkhī dummano satthu santikaṁ",
  "atk-s0502a1:184_11": "agamāsi . Atha naṁ satthā ‘‘kiṁ nu tvaṁ tissa dukkhī dummano assumukho rodamāno āgatosī’’ti",
  "atk-s0502a1:184_12": "pucchi. Tepi bhikkhū ‘‘esa gantvā kiñci āloḷaṁ kareyyā’’ti teneva saddhiṁ gantvā",
  "atk-s0502a1:184_13": "satthāraṁ vanditvā ekamantaṁ nisīdiṁsu. So satthārā pucchito ‘‘ime maṁ, bhante, bhikkhū",
  "atk-s0502a1:184_14": "akkosantī’’ti āha. ‘‘Kahaṁ pana tvaṁ nisinnosī’’ti? ‘‘Vihāramajjhe upaṭṭhānasālāyaṁ,",
  "atk-s0502a1:184_15": "bhante’’ti. ‘‘Ime te bhikkhū āgacchantā diṭṭhā’’ti? ‘‘Āma, diṭṭhā, bhante’’ti. ‘‘Kiṁ",
  "atk-s0502a1:184_16": "uṭṭhāya te paccuggamanaṁ kata’’nti? ‘‘Na kataṁ, bhante’’ti. ‘‘Parikkhāraggahaṇaṁ",
  "atk-s0502a1:184_17": "āpucchita’’nti? ‘‘Nāpucchitaṁ, bhante’’ti. ‘‘Vattaṁ vā pānīyaṁ vā āpucchita’’nti.",
  "atk-s0502a1:184_18": "‘‘Nāpucchitaṁ bhante’’ti? ‘‘Āsanaṁ nīharitvā abhivādetvā pādasambāhanaṁ kata’’nti?",
  "atk-s0502a1:184_19": "‘‘Na kataṁ, bhante’’ti. ‘‘Tissa mahallakabhikkhūnaṁ sabbaṁ etaṁ vattaṁ kātabbaṁ,",
  "atk-s0502a1:184_20": "etaṁ vattaṁ akarontena vihāramajjhe nisīdituṁ na vaṭṭati, taveva doso, ete bhikkhū",
  "atk-s0502a1:184_21": "khamāpehī’’ti? ‘‘Ete maṁ, bhante, akkosiṁsu , nāhaṁ ete khamāpemī’’ti. ‘‘Tissa mā",
  "atk-s0502a1:184_22": "evaṁ kari, taveva doso, khamāpehi ne’’ti? ‘‘Na khamāpemi, bhante’’ti. Atha satthā",
  "atk-s0502a1:184_23": "‘‘dubbaco esa, bhante’’ti bhikkhūhi vutte ‘‘na, bhikkhave, idāneva dubbaco esa, pubbepi",
  "atk-s0502a1:184_24": "esa dubbacoyevā’’ti vatvā ‘‘idāni tāvassa, bhante, dubbacabhāvo amhehi ñāto, atīte",
  "atk-s0502a1:184_25": "esa kiṁ akāsī’’ti vutte ‘‘tena hi, bhikkhave, suṇāthā’’ti vatvā atītamāhari.",
  "atk-s0502a1:185_0": "Atīte bārāṇasiyaṁ bārāṇasiraññe rajjaṁ kārente devilo nāma tāpaso aṭṭha māse himavante",
  "atk-s0502a1:185_1": "vasitvā loṇambilasevanatthāya cattāro māse nagaramupanissāya vasitukāmo himavantato",
  "atk-s0502a1:185_2": "āgantvā nagaradvāre dārake disvā pucchi – ‘‘imaṁ nagaraṁ sampattapabbajitā kattha",
  "atk-s0502a1:185_3": "vasantī’’ti? ‘‘Kumbhakārasālāyaṁ, bhante’’ti. Tāpaso kumbhakārasālaṁ gantvā dvāre",
  "atk-s0502a1:185_4": "ṭhatvā ‘‘sace te bhaggava agaru, vaseyyāma ekarattiṁ sālāya’’nti āha. Kumbhakāro",
  "atk-s0502a1:185_5": "‘‘mayhaṁ rattiṁ sālāyaṁ kiccaṁ natthi, mahatī sālā, yathāsukhaṁ vasatha, bhante’’ti",
  "atk-s0502a1:185_6": "sālaṁ niyyādesi. Tasmiṁ pavisitvā nisinne aparopi nārado nāma tāpaso himavantato",
  "atk-s0502a1:185_7": "āgantvā kumbhakāraṁ ekarattivāsaṁ yāci. Kumbhakāro ‘‘paṭhamaṁ āgato iminā saddhiṁ",
  "atk-s0502a1:185_8": "ekato vasitukāmo bhaveyya vā no vā, attānaṁ parimocessāmī’’ti cintetvā ‘‘sace, bhante,",
  "atk-s0502a1:185_9": "paṭhamaṁ upagato rocessati, tassa ruciyā vasathā’’ti āha. So tamupasaṅkamitvā ‘‘sace",
  "atk-s0502a1:185_10": "te, ācariya agaru, mayañcettha ekarattiṁ vaseyyāmā’’ti yāci. ‘‘Mahatī sālā, pavisitvā",
  "atk-s0502a1:185_11": "ekamante vasāhī’’ti vutte pavisitvā puretaraṁ paviṭṭhassa devilassa aparabhāge nisīdi.",
  "atk-s0502a1:185_12": "Ubhopi sāraṇīyakathaṁ kathetvā nipajjiṁsu.",
  "atk-s0502a1:186_0": "Sayanakāle nārado devilassa nipajjanaṭṭhānañca dvārañca sallakkhetvā nipajji. So",
  "atk-s0502a1:186_1": "pana devilo nipajjamāno attano nipajjanaṭṭhāne anipajjitvā dvāramajjhe tiriyaṁ nipajji.",
  "atk-s0502a1:186_2": "Nārado rattiṁ nikkhamanto tassa jaṭāsu akkami. ‘‘Ko maṁ akkamī’’ti ca vutte, ‘‘ācariya,",
  "atk-s0502a1:186_3": "aha’’nti āha. ‘‘Kūṭajaṭila, araññato āgantvā mama jaṭāsu akkamasī’’ti. ‘‘Ācariya,",
  "atk-s0502a1:186_4": "tumhākaṁ idha nipannabhāvaṁ na jānāmi, khamatha me’’ti vatvā tassa kandantasseva",
  "atk-s0502a1:186_5": "bahi nikkhami. Itaro ‘‘ayaṁ pavisantopi maṁ akkameyyā’’ti parivattetvā pādaṭṭhāne",
  "atk-s0502a1:186_6": "sīsaṁ katvā nipajji. Nāradopi pavisanto ‘‘paṭhamaṁpāhaṁ ācariye aparajjhiṁ, idānissa",
  "atk-s0502a1:186_7": "pādapassena pavisissāmī’’ti cintetvā āgacchanto gīvāya akkami. ‘‘Ko eso’’ti ca vutte",
  "atk-s0502a1:186_8": "‘‘ahaṁ, ācariyā’’ti vatvā ‘‘kūṭajaṭila, paṭhamaṁ mama jaṭāsu akkamitvā idāni gīvāya",
  "atk-s0502a1:186_9": "akkamasi, abhisapissāmi ta’’nti vutte, ‘‘ācariya, mayhaṁ doso natthi, ahaṁ tumhākaṁ",
  "atk-s0502a1:186_10": "evaṁ nipannabhāvaṁ na jānāmi, ‘paṭhamampi me aparaddhaṁ, idāni pādapassena pavisissāmī’ti",
  "atk-s0502a1:186_11": "paviṭṭhomhi, khamatha me’’ti āha. ‘‘Kūṭajaṭila, abhisapissāmi ta’’nti. ‘‘Mā evaṁ",
  "atk-s0502a1:186_12": "karittha ācariyā’’ti. So tassa vacanaṁ anādiyitvā –",
  "atk-s0502a1:187": "‘‘Sahassaraṁsī satatejo, sūriyo tamavinodano;",
  "atk-s0502a1:188": "Pātodayante sūriye, muddhā te phalatu sattadhā’’ti. –",
  "atk-s0502a1:189": "Taṁ abhisapi eva. Nārado, ‘‘ācariya, mayhaṁ doso natthīti mama vadantasseva tumhe abhisapatha, yassa doso atthi, tassa muddhā phalatu, mā niddosassā’’ti vatvā –",
  "atk-s0502a1:190": "‘‘Sahassaraṁsī satatejo, sūriyo tamavinodano;",
  "atk-s0502a1:191": "Pātodayante sūriye, muddhā te phalatu sattadhā’’ti. –",
  "atk-s0502a1:192_0": "Abhisapi. So pana mahānubhāvo atīte cattālīsa, anāgate cattālīsāti asītikappe anussarati.",
  "atk-s0502a1:192_1": "Tasmā ‘‘kassa nu kho upari abhisapo patissatī’’ti upadhārento ‘‘ācariyassā’’ti ñatvā",
  "atk-s0502a1:192_2": "tasmiṁ anukampaṁ paṭicca iddhibalena aruṇuggamanaṁ nivāreti.",
  "atk-s0502a1:193_0": "Nāgarā aruṇe anuggacchante rājadvāraṁ gantvā, ‘‘deva, tayi rajjaṁ kārente aruṇo na",
  "atk-s0502a1:193_1": "uṭṭhahati, aruṇaṁ no uṭṭhāpehī’’ti kandiṁsu. Rājā attano kāyakammādīni olokento kiñci",
  "atk-s0502a1:193_2": "ayuttaṁ adisvā ‘‘kiṁ nu kho kāraṇa’’nti cintetvā ‘‘pabbajitānaṁ vivādena bhavitabba’’nti",
  "atk-s0502a1:193_3": "parisaṅkamāno ‘‘kacci imasmiṁ nagare pabbajitā atthī’’ti pucchi. ‘‘Hiyyo sāyaṁ kumbhakārasālāyaṁ",
  "atk-s0502a1:193_4": "āgatā atthi devā’’ti vutte taṁkhaṇaññeva rājā ukkāhi dhāriyamānāhi tattha gantvā",
  "atk-s0502a1:193_5": "nāradaṁ vanditvā ekamantaṁ nisinno āha –",
  "atk-s0502a1:194": "‘‘Kammantā nappavattanti, jambudīpassa nārada;",
  "atk-s0502a1:195": "Kena loko tamobhūto, taṁ me akkhāhi pucchito’’ti.",
  "atk-s0502a1:196_0": "Nārado sabbaṁ taṁ pavattiṁ ācikkhitvā iminā kāraṇena ahaṁ iminā abhisapito, athāhaṁ",
  "atk-s0502a1:196_1": "‘‘mayhaṁ doso natthi, yassa doso atthi, tasseva upari abhisapo patatū’’ti vatvā abhisapiṁ.",
  "atk-s0502a1:196_2": "Abhisapitvā ca pana ‘‘kassa nu kho upari abhisapo patissatī’’ti upadhārento ‘‘sūriyuggamanavelāya",
  "atk-s0502a1:196_3": "ācariyassa muddhā sattadhā phalissatī’’ti disvā etasmiṁ anukampaṁ paṭicca aruṇassa",
  "atk-s0502a1:196_4": "uggamanaṁ na demīti. ‘‘Kathaṁ pana assa, bhante, antarāyo na bhaveyyā’’ti. ‘‘Sace",
  "atk-s0502a1:196_5": "maṁ khamāpeyya, na bhaveyyā’’ti. ‘‘Tena hi khamāpehī’’ti vutte ‘‘eso, mahārāja, maṁ",
  "atk-s0502a1:196_6": "jaṭāsu ca gīvāya ca akkami, nāhaṁ etaṁ kūṭajaṭilaṁ khamāpemī’’ti. ‘‘Khamāpehi, bhante,",
  "atk-s0502a1:196_7": "mā evaṁ karitthā’’ti. ‘‘Na khamāpemī’’ti. ‘‘Muddhā te sattadhā phalissatī’’ti vuttepi",
  "atk-s0502a1:196_8": "na khamāpetiyeva. Atha naṁ rājā ‘‘na tvaṁ attano ruciyā khamāpessasī’’ti hatthapādakucchigīvāsu",
  "atk-s0502a1:196_9": "gāhāpetvā nāradassa pādamūle onamāpesi. Nāradopi ‘‘uṭṭhehi, ācariya, khamāmi te’’ti",
  "atk-s0502a1:196_10": "vatvā, ‘‘mahārāja, nāyaṁ yathāmanena khamāpeti, nagarassa avidūre eko saro atthi,",
  "atk-s0502a1:196_11": "tattha naṁ sīse mattikāpiṇḍaṁ katvā galappamāṇe udake ṭhapāpehī’’ti āha. Rājā tathā",
  "atk-s0502a1:196_12": "kāresi. Nārado devilaṁ āmantetvā, ‘‘ācariya, mayā iddhiyā vissaṭṭhāya sūriyasantāpe",
  "atk-s0502a1:196_13": "uṭṭhahante udake nimujjitvā aññena ṭhānena uttaritvā gaccheyyāsī’’ti āha. ‘‘Tassa",
  "atk-s0502a1:196_14": "sūriyaraṁsīhi saṁphuṭṭhamattova mattikāpiṇḍo sattadhā phali, so nimujjitvā aññena ṭhānena palāyī’’ti.",
  "atk-s0502a1:197_0": "Satthā imaṁ dhammadesanaṁ āharitvā ‘‘tadā, bhikkhave, rājā ānando ahosi, devilo tisso,",
  "atk-s0502a1:197_1": "nārado ahamevāti evaṁ tadāpesa dubbacoyevā’’ti vatvā tissattheraṁ āmantetvā, ‘‘tissa,",
  "atk-s0502a1:197_2": "bhikkhuno nāma ‘asukenāhaṁ akkuṭṭho, asukena pahaṭo, asukena jito, asuko kho me bhaṇḍaṁ",
  "atk-s0502a1:197_3": "ahāsī’ti cintentassa veraṁ nāma na vūpasammati, evaṁ pana anupanayhantasseva upasammatī’’ti",
  "atk-s0502a1:197_4": "vatvā imā gāthā abhāsi –",
  "atk-s0502a1:198": "3.",
  "atk-s0502a1:199": " ‘‘Akkocchi maṁ avadhi maṁ, ajini maṁ ahāsi me;",
  "atk-s0502a1:200": "Ye ca taṁ upanayhanti, veraṁ tesaṁ na sammati.",
  "atk-s0502a1:201": "4.",
  "atk-s0502a1:202": " ‘‘Akkocchi maṁ avadhi maṁ, ajini maṁ ahāsi me;",
  "atk-s0502a1:203": "Ye ca taṁ nupanayhanti, veraṁ tesūpasammatī’’ti.",
  "atk-s0502a1:204_0": "Tattha akkocchīti akkosi. Avadhīti pahari. Ajinīti kūṭasakkhiotāraṇena vā vādapaṭivādena",
  "atk-s0502a1:204_1": "vā karaṇuttariyakaraṇena vā ajesi. Ahāsi meti mama santakaṁ pattādīsu kiñcideva avahari.",
  "atk-s0502a1:204_2": "Ye ca tanti ye keci devatā vā manussā vā gahaṭṭhā vā pabbajitā vā taṁ ‘‘akkocchi",
  "atk-s0502a1:204_3": "ma’’ntiādivatthukaṁ kodhaṁ sakaṭadhuraṁ viya naddhinā pūtimacchādīni viya ca kusādīhi",
  "atk-s0502a1:204_4": "punappunaṁ veṭhetvā upanayhanti, tesaṁ sakiṁ uppannaṁ veraṁ na sammatīti vūpasammati.",
  "atk-s0502a1:204_5": "Ye ca taṁ nupanayhantīti asatiyā amanasikāravasena vā kammapaccavekkhaṇādivasena",
  "atk-s0502a1:204_6": "vā ye taṁ akkosādivatthukaṁ kodhaṁ tayāpi koci niddoso purimabhave akkuṭṭho bhavissati,",
  "atk-s0502a1:204_7": "pahaṭo bhavissati, kūṭasakkhiṁ otāretvā jito bhavissati, kassaci te pasayha kiñci",
  "atk-s0502a1:204_8": "acchinnaṁ bhavissati, tasmā niddoso hutvāpi akkosādīni pāpuṇāsīti evaṁ na upanayhanti.",
  "atk-s0502a1:204_9": "Tesu pamādena uppannampi veraṁ iminā anupanayhanena nirindhano viya jātavedo vūpasammatīti.",
  "atk-s0502a1:205": "Desanāpariyosāne satasahassabhikkhū sotāpattiphalādīni pāpuṇiṁsu. Dhammadesanā mahājanassa sātthikā ahosi. Dubbacopi subbacoyeva jātoti.",
  "atk-s0502a1:206": "Tissattheravatthu tatiyaṁ.",
  "atk-s0502a1:207": "4. Kāḷayakkhinīvatthu",
  "atk-s0502a1:208": "Na hi verenāti imaṁ dhammadesanaṁ satthā jetavane viharanto aññataraṁ vañjhitthiṁ ārabbha kathesi.",
  "atk-s0502a1:209_0": "Eko kira kuṭumbikaputto pitari kālakate khette ca ghare ca sabbakammāni attanāva",
  "atk-s0502a1:209_1": "karonto mātaraṁ paṭijaggi. Athassa mātā ‘‘kumārikaṁ te, tāta, ānessāmī’’ti āha. ‘‘Amma",
  "atk-s0502a1:209_2": ", mā evaṁ vadetha, ahaṁ yāvajīvaṁ tumhe paṭijaggissāmī’’ti. ‘‘Tāta, khette ca ghare",
  "atk-s0502a1:209_3": "ca kiccaṁ tvameva karosi, tena mayhaṁ cittasukhaṁ nāma na hoti, ānessāmī’’ti. So",
  "atk-s0502a1:209_4": "punappunaṁ paṭikkhipitvā tuṇhī ahosi. Sā ekaṁ kulaṁ gantukāmā gehā nikkhami. Atha",
  "atk-s0502a1:209_5": "naṁ putto ‘‘kataraṁ kulaṁ gacchathā’’ti pucchitvā ‘‘asukakulaṁ nāmā’’ti vutte tattha",
  "atk-s0502a1:209_6": "gamanaṁ paṭisedhetvā attano abhirucitaṁ kulaṁ ācikkhi. Sā tattha gantvā kumārikaṁ",
  "atk-s0502a1:209_7": "vāretvā divasaṁ vavatthapetvā taṁ ānetvā tassa ghare akāsi. Sā vañjhā ahosi. Atha",
  "atk-s0502a1:209_8": "naṁ mātā, putta, tvaṁ attano ruciyā kumārikaṁ āṇāpesi, sā idāni vañjhā jātā, aputtakañca",
  "atk-s0502a1:209_9": "nāma kulaṁ vinassati , paveṇī na ghaṭīyati, tena aññaṁ te kumārikaṁ ānemīti. Tena",
  "atk-s0502a1:209_10": "‘‘alaṁ, ammā’’ti vuccamānāpi punappunaṁ kathesi. Vañjhitthī taṁ kathaṁ sutvā ‘‘puttā",
  "atk-s0502a1:209_11": "nāma mātāpitūnaṁ vacanaṁ atikkamituṁ na sakkonti, idāni aññaṁ vijāyiniṁ itthiṁ ānetvā",
  "atk-s0502a1:209_12": "maṁ dāsibhogena bhuñjissati. Yaṁnūnāhaṁ sayameva ekaṁ kumārikaṁ āneyya’’nti cintetvā",
  "atk-s0502a1:209_13": "ekaṁ kulaṁ gantvā tassatthāya kumārikaṁ vāretvā ‘‘kiṁ nāmetaṁ, amma, vadesī’’ti tehi",
  "atk-s0502a1:209_14": "paṭikkhittā ‘‘ahaṁ vañjhā, aputtakaṁ nāma kulaṁ vinassati, tumhākaṁ pana dhītā puttaṁ",
  "atk-s0502a1:209_15": "vā dhītaraṁ vā labhitvā kuṭumbikassa sāminī bhavissati, mayhaṁ sāmikassa naṁ dethā’’ti",
  "atk-s0502a1:209_16": "yācitvā sampaṭicchāpetvā ānetvā sāmikassa ghare akāsi.",
  "atk-s0502a1:210_0": "Athassā etadahosi – ‘‘sacāyaṁ puttaṁ vā dhītaraṁ vā labhissati, ayameva kuṭumbassa",
  "atk-s0502a1:210_1": "sāminī bhavissati. Yathā dārakaṁ na labhati, tatheva naṁ kātuṁ vaṭṭatī’’ti. Atha",
  "atk-s0502a1:210_2": "naṁ sā āha – ‘‘amma, yadā te kucchiyaṁ gabbho patiṭṭhāti, atha me āroceyyāsī’’ti.",
  "atk-s0502a1:210_3": "Sā ‘‘sādhū’’ti paṭissuṇitvā gabbhe patiṭṭhite tassā ārocesi. Itarissā pana sā sayameva",
  "atk-s0502a1:210_4": "niccaṁ yāgubhattaṁ deti, athassā āhāreneva saddhiṁ gabbhapātanabhesajjamadāsi, gabbho",
  "atk-s0502a1:210_5": "pati. Dutiyampi gabbhe patiṭṭhite ārocesi , itarā dutiyampi tatheva pātesi. Atha",
  "atk-s0502a1:210_6": "naṁ paṭivissakitthiyo pucchiṁsu – ‘‘kacci te sapatti antarāyaṁ karotī’’ti? Sā tamatthaṁ",
  "atk-s0502a1:210_7": "ārocetvā ‘‘andhabāle, kasmā evamakāsi, ayaṁ tava issariyabhayena gabbhassa pātanabhesajjaṁ",
  "atk-s0502a1:210_8": "yojetvā deti, tena te gabbho patati, mā puna evamakatthā’’ti vuttā tatiyavāre na",
  "atk-s0502a1:210_9": "kathesi. Atha sā itarissā udaraṁ disvā ‘‘kasmā mayhaṁ gabbhassa patiṭṭhitabhāvaṁ",
  "atk-s0502a1:210_10": "na kathesī’’ti vatvā ‘‘tvaṁ maṁ ānetvā vañcetvā dve vāre gabbhaṁ pātesi, kimatthaṁ",
  "atk-s0502a1:210_11": "tuyhaṁ kathemī’’ti vutte ‘‘naṭṭhā dānimhī’’ti cintetvā tassā pamādaṁ olokentī pariṇate",
  "atk-s0502a1:210_12": "gabbhe okāsaṁ labhitvā bhesajjaṁ yojetvā adāsi. Gabbho pariṇatattā patituṁ asakkonto",
  "atk-s0502a1:210_13": "tiriyaṁ nipati, kharā vedanā uppajji, jīvitasaṁsayaṁ pāpuṇi. Sā ‘‘nāsitamhi tayā,",
  "atk-s0502a1:210_14": "tvameva maṁ ānetvā tvameva tayopi vāre dārake nāsesi, idāni ahampi nassāmi, ito dāni",
  "atk-s0502a1:210_15": "cutā yakkhinī hutvā tava dārake khādituṁ samatthā hutvā nibbatteyya’’nti patthanaṁ",
  "atk-s0502a1:210_16": "paṭṭhapetvā kālaṁ katvā tasmiṁyeva gehe majjārī hutvā nibbatti. Itarampi sāmiko gahetvā",
  "atk-s0502a1:210_17": "‘‘tayā me kulūpacchedo kato’’ti kapparajaṇṇukādīhi supothitaṁ pothesi. Sā tenevābādhena",
  "atk-s0502a1:210_18": "kālaṁ katvā tattheva kukkuṭī hutvā nibbattā.",
  "atk-s0502a1:211_0": "Kukkuṭī na cirasseva aṇḍāni vijāyi, majjārī āgantvā tāni aṇḍāni khādi. Dutiyampi",
  "atk-s0502a1:211_1": "tatiyampi khādiyeva. Kukkuṭī cintesi – ‘‘tayo vāre mama aṇḍāni khāditvā idāni mampi",
  "atk-s0502a1:211_2": "khāditukāmāsī’’ti. ‘‘Ito cutā saputtakaṁ taṁ khādituṁ labheyya’’nti patthanaṁ katvā",
  "atk-s0502a1:211_3": "tato cutā araññe dīpinī hutvā nibbatti. Itarā migī hutvā nibbatti. Tassā vijātakāle",
  "atk-s0502a1:211_4": "dīpinī āgantvā tayo vāre puttake khādi. Migī maraṇakāle ‘‘ayaṁ me tikkhattuṁ puttake",
  "atk-s0502a1:211_5": "khāditvā idāni mampi khādissati, ito dāni cutā etaṁ saputtakaṁ khādituṁ labheyya’’nti",
  "atk-s0502a1:211_6": "patthanaṁ katvā ito cutā yakkhinī hutvā nibbatti. Dīpinīpi tatheva tato cutā sāvatthiyaṁ",
  "atk-s0502a1:211_7": "kuladhītā hutvā nibbatti, sā vuddhippattā dvāragāmake patikulaṁ agamāsi, aparabhāge",
  "atk-s0502a1:211_8": "ca puttaṁ vijāyi. Yakkhinīpi tassā piyasahāyikāvaṇṇena āgantvā ‘‘kuhiṁ me sahāyikā’’ti",
  "atk-s0502a1:211_9": "‘‘antogabbhe vijātā’’ti vutte ‘‘puttaṁ nu kho vijātā, udāhu dhītaranti passissāmi",
  "atk-s0502a1:211_10": "na’’nti gabbhaṁ pavisitvā passantī viya dārakaṁ gahetvā khāditvā gatā. Puna dutiyavārepi",
  "atk-s0502a1:211_11": "tatheva khādi. Tatiyavāre itarā garubhārā hutvā sāmikaṁ āmantetvā, ‘‘sāmi, imasmiṁ",
  "atk-s0502a1:211_12": "ṭhāne ekā yakkhinī mama dve putte khāditvā gatā, idāni mama kulagehaṁ gantvā vijāyissāmī’’ti",
  "atk-s0502a1:211_13": "kulagehaṁ gantvā vijāyi.",
  "atk-s0502a1:212_0": "Tadā sā yakkhinī udakavāraṁ gatā hoti. Vessavaṇassa hi yakkhiniyo vārena anotattadahato",
  "atk-s0502a1:212_1": "sīsaparamparāya udakamāharanti. Tā catumāsaccayenapi pañcamāsaccayenapi muccanti.",
  "atk-s0502a1:212_2": "Aparā yakkhiniyo kilantakāyā jīvitakkhayampi pāpuṇanti. Sā pana udakavārato muttamattāva",
  "atk-s0502a1:212_3": "vegena taṁ gharaṁ gantvā ‘‘kuhiṁ me sahāyikā’’ti pucchi. ‘‘Kuhiṁ naṁ passissasi,",
  "atk-s0502a1:212_4": "tassā imasmiṁ ṭhāne jātajātadārake yakkhinī āgantvā khādati, tasmā kulagehaṁ gatā’’ti.",
  "atk-s0502a1:212_5": "Sā ‘‘yattha vā tattha vā gacchatu, na me muccissatī’’ti veravegasamussāhitamānasā",
  "atk-s0502a1:212_6": "nagarābhimukhī pakkhandi. Itarāpi nāmaggahaṇadivase naṁ dārakaṁ nhāpetvā nāmaṁ katvā,",
  "atk-s0502a1:212_7": "‘‘sāmi, idāni sakagharaṁ gacchāmā’’ti puttamādāya sāmikena saddhiṁ vihāramajjhe gatamaggena",
  "atk-s0502a1:212_8": "gacchantī puttaṁ sāmikassa datvā vihārapokkharaṇiyā nhātvā sāmike nhāyante uttaritvā",
  "atk-s0502a1:212_9": "puttassa thaññaṁ pāyamānā ṭhitā yakkhiniṁ āgacchantiṁ disvā sañjānitvā, ‘‘sāmi, vegena",
  "atk-s0502a1:212_10": "ehi, ayaṁ sā yakkhinī, vegena ehi, ayaṁ sā yakkhinī’’ti uccāsaddaṁ katvā yāva tassa",
  "atk-s0502a1:212_11": "āgamanaṁ saṇṭhātuṁ asakkontī nivattetvā antovihārābhimukhī pakkhandi.",
  "atk-s0502a1:213_0": "Tasmiṁ samaye satthā parisamajjhe dhammaṁ desesi. Sā puttaṁ tathāgatassa pādapiṭṭhe",
  "atk-s0502a1:213_1": "nipajjāpetvā ‘‘tumhākaṁ mayā esa dinno, puttassa me jīvitaṁ dethā’’ti āha. Dvārakoṭṭhake",
  "atk-s0502a1:213_2": "adhivattho sumanadevo nāma yakkhiniyā anto pavisituṁ nādāsi. Satthā ānandattheraṁ",
  "atk-s0502a1:213_3": "āmantetvā ‘‘gaccha, ānanda, taṁ yakkhiniṁ pakkosāhī’’ti āha. Thero pakkosi. Itarā",
  "atk-s0502a1:213_4": "‘‘ayaṁ, bhante, āgacchatī’’ti āha. Satthā ‘‘etu, mā saddamakāsī’’ti vatvā taṁ āgantvā",
  "atk-s0502a1:213_5": "ṭhitaṁ ‘‘kasmā evaṁ karosi, sace tumhe mādisassa buddhassa sammukhībhāvaṁ nāgamissatha,",
  "atk-s0502a1:213_6": "ahinakulānaṁ viya acchaphandanānaṁ viya kākolūkānaṁ viya ca kappaṭṭhitikaṁ vo veraṁ",
  "atk-s0502a1:213_7": "abhavissa , kasmā veraṁ paṭiveraṁ karotha. Verañhi averena upasammati, no verenā’’ti",
  "atk-s0502a1:213_8": "vatvā imaṁ gāthamāha –",
  "atk-s0502a1:214": "5.",
  "atk-s0502a1:215": " ‘‘Na hi verena verāni, sammantīdha kudācanaṁ;",
  "atk-s0502a1:216": "Averena ca sammanti, esa dhammo sanantano’’ti.",
  "atk-s0502a1:217_0": "Tattha na hi verenāti yathā hi kheḷasiṅghāṇikādīhi asucīhi makkhitaṁ ṭhānaṁ teheva",
  "atk-s0502a1:217_1": "asucīhi dhovantā suddhaṁ niggandhaṁ kātuṁ na sakkonti, atha kho taṁ ṭhānaṁ bhiyyosomattāya",
  "atk-s0502a1:217_2": "asuddhatarañceva duggandhatarañca hoti; evameva akkosantaṁ paccakkosanto paharantaṁ",
  "atk-s0502a1:217_3": "paṭipaharanto verena veraṁ vūpasametuṁ na sakkoti, atha kho bhiyyo bhiyyo verameva",
  "atk-s0502a1:217_4": "karoti. Iti verāni nāma verena kismiñci kāle na sammanti, atha kho vaḍḍhantiyeva.",
  "atk-s0502a1:217_5": "Averena ca sammantīti yathā pana tāni kheḷādīni asucīni vippasannena udakena dhoviyamānāni",
  "atk-s0502a1:217_6": "nassanti, taṁ ṭhānaṁ suddhaṁ hoti sugandhaṁ; evameva averena khantimettodakena yoniso",
  "atk-s0502a1:217_7": "manasikārena paccavekkhaṇena verāni vūpasammanti paṭippassambhanti abhāvaṁ gacchanti.",
  "atk-s0502a1:217_8": "Esa dhammo sanantanoti esa averena verūpasamanasaṅkhāto porāṇako dhammo; sabbesaṁ",
  "atk-s0502a1:217_9": "buddhapaccekabuddhakhīṇāsavānaṁ gatamaggoti.",
  "atk-s0502a1:218": "Gāthāpariyosāne yakkhinī sotāpattiphale patiṭṭhahi. Sampattaparisāyapi dhammadesanā sātthikā ahosi.",
  "atk-s0502a1:219_0": "Satthā taṁ itthiṁ āha – ‘‘etissā tava puttaṁ dehī’’ti. ‘‘Bhāyāmi, bhante’’ti. ‘‘Mā",
  "atk-s0502a1:219_1": "bhāyi, natthi te etaṁ nissāya paripantho’’ti āha. Sā tassā puttamadāsi. Sā taṁ cumbitvā",
  "atk-s0502a1:219_2": "āliṅgetvā puna mātuyeva datvā rodituṁ ārabhi. Atha naṁ satthā ‘‘kimeta’’nti pucchi.",
  "atk-s0502a1:219_3": "‘‘Bhante, ahaṁ pubbe yathā vā tathā vā jīvikaṁ kappentīpi kucchipūraṁ nālatthaṁ,",
  "atk-s0502a1:219_4": "idāni kathaṁ jīvissāmī’’ti. Atha naṁ satthā ‘‘mā cintayī’’ti samassāsetvā taṁ itthimāha",
  "atk-s0502a1:219_5": "– ‘‘imaṁ netvā attano gehe nivāsāpetvā aggayāgubhattehi paṭijaggāhī’’ti. Sā taṁ netvā",
  "atk-s0502a1:219_6": "piṭṭhivaṁse patiṭṭhāpetvā aggayāgubhattehi paṭijaggi, tassā vīhipaharaṇakāle musalaggena",
  "atk-s0502a1:219_7": "muddhaṁ paharantaṁ viya upaṭṭhāsi. Sā sahāyikaṁ āmantetvā ‘‘imasmiṁ ṭhāne vasituṁ",
  "atk-s0502a1:219_8": "na sakkomi, aññattha maṁ patiṭṭhāpehī’’ti vatvā musalasālāya udakacāṭiyaṁ uddhane",
  "atk-s0502a1:219_9": "nibbakose saṅkārakūṭe gāmadvāre cāti etesu ṭhānesu patiṭṭhāpitāpi idha me musalena",
  "atk-s0502a1:219_10": "sīsaṁ bhindantaṁ viya upaṭṭhāti, idha dārakā ucchiṭṭhodakaṁ otārenti, idha sunakhā",
  "atk-s0502a1:219_11": "nipajjanti, idha dārakā asuciṁ karonti, idha kacavaraṁ chaḍḍenti, idha gāmadārakā",
  "atk-s0502a1:219_12": "lakkhayoggaṁ karontīti sabbāni tāni paṭikkhipi. Atha naṁ bahigāme vivittokāse patiṭṭhāpetvā",
  "atk-s0502a1:219_13": "tattha tassā aggayāgubhattādīni haritvā paṭijaggi. Sā yakkhinī evaṁ cintesi – ‘‘ayaṁ",
  "atk-s0502a1:219_14": "me sahāyikā idāni bahūpakārā, handāhaṁ kiñci paṭiguṇaṁ karomī’’ti. Sā ‘‘imasmiṁ saṁvacchare",
  "atk-s0502a1:219_15": "subbuṭṭhikā bhavissati, thalaṭṭhāne sassaṁ karohi, imasmiṁ saṁvacchare dubbuṭṭhikā",
  "atk-s0502a1:219_16": "bhavissati, ninnaṭṭhāneyeva sassaṁ karohī’’ti sahāyikāya āroceti. Sesajanehi katasassaṁ",
  "atk-s0502a1:219_17": "atiudakena vā anodakena vā nassati, tassā ativiya sampajjati. Atha naṁ sesajanā,",
  "atk-s0502a1:219_18": "‘‘amma, tayā katasassaṁ neva accodakena, na anudakena nassati, subbuṭṭhidubbuṭṭhibhāvaṁ",
  "atk-s0502a1:219_19": "ñatvā kammaṁ karosi, kiṁ nu kho eta’’nti pucchiṁsu. ‘‘Amhākaṁ sahāyikā yakkhinī subbuṭṭhidubbuṭṭhibhāvaṁ",
  "atk-s0502a1:219_20": "ācikkhati, mayaṁ tassā vacanena thalesu ninnesu sassāni karoma, tena no sampajjati.",
  "atk-s0502a1:219_21": "Kiṁ na passatha? Nibaddhaṁ amhākaṁ gehato yāgubhattādīni hariyamānāni, tāni etissā",
  "atk-s0502a1:219_22": "harīyanti, tumhepi etissā aggayāgubhattādīni haratha, tumhākampi kammante olokessatī’’ti.",
  "atk-s0502a1:219_23": "Athassā sakalanagaravāsino sakkāraṁ kariṁsu. Sāpi tato paṭṭhāya sabbesaṁ kammante",
  "atk-s0502a1:219_24": "olokentī lābhaggappattā ahosi mahāparivārā. Sā aparabhāge aṭṭha salākabhattāni paṭṭhapesi.",
  "atk-s0502a1:219_25": "Tāni yāvajjakālā dīyantiyevāti.",
  "atk-s0502a1:220": "Kāḷayakkhinīvatthu catutthaṁ.",
  "atk-s0502a1:221": "5. Kosambakavatthu",
  "atk-s0502a1:222": "Pareca na vijānantīti imaṁ dhammadesanaṁ satthā jetavane viharanto kosambake bhikkhū ārabbha kathesi.",
  "atk-s0502a1:223_0": "Kosambiyañhi ghositārāme pañcasatapañcasataparivārā dve bhikkhū vihariṁsu vinayadharo",
  "atk-s0502a1:223_1": "ca dhammakathiko ca. Tesu dhammakathiko ekadivasaṁ sarīravalañjaṁ katvā udakakoṭṭhake",
  "atk-s0502a1:223_2": "ācamanaudakāvasesaṁ bhājane ṭhapetvāva nikkhami. Pacchā vinayadharo tattha paviṭṭho",
  "atk-s0502a1:223_3": "taṁ udakaṁ disvā nikkhamitvā itaraṁ pucchi, ‘‘āvuso, tayā udakaṁ ṭhapita’’nti? ‘‘Āma,",
  "atk-s0502a1:223_4": "āvuso’’ti. ‘‘Kiṁ panettha āpattibhāvaṁ na jānāsī’’ti? ‘‘Āma, na jānāmī’’ti. ‘‘Hoti,",
  "atk-s0502a1:223_5": "āvuso, ettha āpattī’’ti. ‘‘Tena hi paṭikarissāmi na’’nti. ‘‘Sace pana te, āvuso,",
  "atk-s0502a1:223_6": "asañcicca assatiyā kataṁ, natthi āpattī’’ti. So tassā āpattiyā anāpattidiṭṭhi ahosi.",
  "atk-s0502a1:223_7": "Vinayadharopi attano nissitakānaṁ ‘‘ayaṁ dhammakathiko āpattiṁ āpajjamānopi na jānātī’’ti",
  "atk-s0502a1:223_8": "ārocesi. Te tassa nissitake disvā ‘‘tumhākaṁ upajjhāyo āpattiṁ āpajjitvāpi āpattibhāvaṁ",
  "atk-s0502a1:223_9": "na jānātī’’ti āhaṁsu. Te gantvā attano upajjhāyassa ārocesuṁ. So evamāha – ‘‘ayaṁ",
  "atk-s0502a1:223_10": "vinayadharo pubbe anāpattīti vatvā idāni āpattīti vadati, musāvādī eso’’ti. Te gantvā",
  "atk-s0502a1:223_11": "‘‘tumhākaṁ upajjhāyo musāvādī’’ti āhaṁsu. Te evaṁ aññamaññaṁ kalahaṁ vaḍḍhayiṁsu.",
  "atk-s0502a1:223_12": "Kato vinayadharo okāsaṁ labhitvā dhammakathikassa āpattiyā adassane ukkhepanīyakammamakāsi.",
  "atk-s0502a1:223_13": "Tato paṭṭhāya tesaṁ paccayadāyakā upaṭṭhākāpi dve koṭṭhāsā ahesuṁ, ovādapaṭiggāhakā",
  "atk-s0502a1:223_14": "bhikkhuniyopi ārakkhadevatāpi tāsaṁ sandiṭṭhasambhattā ākāsaṭṭhadevatāpīti yāva brahmalokā",
  "atk-s0502a1:223_15": "sabbepi puthujjanā dve pakkhā ahesuṁ. Cātumahārājikaṁ ādiṁ katvā yāva akaniṭṭhabhāvanā",
  "atk-s0502a1:223_16": "pana ekaninnādaṁ kolāhalaṁ agamāsi.",
  "atk-s0502a1:224_0": "Atheko aññataro bhikkhu tathāgatamupasaṅkamitvā ukkhepakānaṁ vinayadharaantevāsikānaṁ",
  "atk-s0502a1:224_1": "‘‘dhammikenevāyaṁ vinayakammena ukkhitto’’ti laddhiñca, ukkhittānuvattakānaṁ dhammakathikaantevāsikānaṁ",
  "atk-s0502a1:224_2": "pana ‘‘adhammikeneva kammena ukkhitto’’ti laddhiñca, ukkhepakehi vāriyamānānampi",
  "atk-s0502a1:224_3": "ca tesaṁ taṁ anuparivāretvā vicaraṇabhāvañca ārocesi bhagavā ‘‘samaggā kira hontū’’ti",
  "atk-s0502a1:224_4": "dve vāre pesetvā ‘‘na icchanti, bhante, samaggā bhavitu’’nti sutvā tatiyavāre ‘‘bhinno",
  "atk-s0502a1:224_5": "bhikkhusaṅgho, bhinno bhikkhusaṅgho’’ti tesaṁ santikaṁ gantvā ukkhepakānaṁ ukkhepane,",
  "atk-s0502a1:224_6": "itaresañca āpattiyā adassane ādīnavaṁ kathetvā puna tesaṁ tattheva ekasīmāyaṁ uposathādīni",
  "atk-s0502a1:224_7": "anujānitvā bhattaggādīsu bhaṇḍanajātānaṁ ‘‘āsanantarikāya nisīditabba’’nti (mahāva.",
  "atk-s0502a1:224_8": "456) bhattagge vattaṁ paññāpetvā ‘‘idānipi bhaṇḍanajātāva viharantī’’ti sutvā tattha",
  "atk-s0502a1:224_9": "gantvā ‘‘alaṁ, bhikkhave, mā bhaṇḍana’’ntiādīni vatvā, ‘‘bhikkhave, bhaṇḍanakalahaviggahavivādā",
  "atk-s0502a1:224_10": "nāmete anatthakārakā. Kalahaṁ nissāya hi laṭukikāpi sakuṇikā hatthināgaṁ jīvitakkhayaṁ",
  "atk-s0502a1:224_11": "pāpesī’’ti laṭukikajātakaṁ (jā. 1.5.39 ādayo) kathetvā, ‘‘bhikkhave, samaggā hotha,",
  "atk-s0502a1:224_12": "mā vivadatha. Vivādaṁ nissāya hi anekasatasahassā vaṭṭakāpi jīvitakkhayaṁ pattā’’ti",
  "atk-s0502a1:224_13": "vaṭṭakajātakaṁ (jā. 1.1.118) kathesi. Evampi tesu bhagavato vacanaṁ anādiyantesu",
  "atk-s0502a1:224_14": "aññatarena dhammavādinā tathāgatassa vihesaṁ anicchantena ‘‘āgametu, bhante bhagavā,",
  "atk-s0502a1:224_15": "dhammasāmi, appossukko, bhante bhagavā, diṭṭhadhammasukhavihāramanuyutto viharatu,",
  "atk-s0502a1:224_16": "mayameva tena bhaṇḍanena kalahena viggahena vivādena paññāyissāmā’’ti (mahāva. 457;",
  "atk-s0502a1:224_17": "ma. ni. 3.236) vutte atītaṁ āhari –",
  "atk-s0502a1:225_0": "Bhūtapubbaṁ, bhikkhave, bārāṇasiyaṁ brahmadatto nāma kāsirājā ahosi. Brahmadattena",
  "atk-s0502a1:225_1": "dīghītissa kosalarañño rajjaṁ acchinditvā aññātakavesena vasantassa pituno māritabhāvañceva",
  "atk-s0502a1:225_2": "dīghāvukumārena attano jīvite dinne tato paṭṭhāya tesaṁ samaggabhāvañca kathetvā",
  "atk-s0502a1:225_3": "‘‘tesañhi nāma, bhikkhave, rājūnaṁ ādinnadaṇḍānaṁ ādinnasatthānaṁ evarūpaṁ khantisoraccaṁ",
  "atk-s0502a1:225_4": "bhavissati. Idha kho taṁ, bhikkhave, sobhetha, yaṁ tumhe evaṁ svākhāte dhammavinaye",
  "atk-s0502a1:225_5": "pabbajitā samānā khamā ca bhaveyyātha soratā cā’’ti ovaditvāpi neva te samagge kātuṁ",
  "atk-s0502a1:225_6": "asakkhi. So tāya ākiṇṇavihāratāya ukkaṇṭhito ‘‘ahaṁ kho idāni ākiṇṇo dukkhaṁ viharāmi,",
  "atk-s0502a1:225_7": "ime ca bhikkhū mama vacanaṁ na karonti. Yaṁnūnāhaṁ ekakova gaṇamhā vūpakaṭṭho vihareyya’’nti",
  "atk-s0502a1:225_8": "cintetvā kosambiyaṁ piṇḍāya caritvā anapaloketvā bhikkhusaṅghaṁ ekakova attano pattacīvaramādāya",
  "atk-s0502a1:225_9": "bālakaloṇakagāmaṁ gantvā tattha bhaguttherassa ekacārikavattaṁ kathetvā pācinavaṁsamigadāye",
  "atk-s0502a1:225_10": "tiṇṇaṁ kulaputtānaṁ sāmaggiyānisaṁsaṁ kathetvā yena pālileyyakaṁ atthi, tadavasari.",
  "atk-s0502a1:225_11": "Tatra sudaṁ bhagavā pālileyyakaṁ upanissāya rakkhitavanasaṇḍe bhaddasālamūle pālileyyakena",
  "atk-s0502a1:225_12": "hatthinā upaṭṭhiyamāno phāsukaṁ vassāvāsaṁ vasi.",
  "atk-s0502a1:226_0": "Kosambivāsinopi kho upāsakā vihāraṁ gantvā satthāraṁ apassantā ‘‘kuhiṁ, bhante, satthā’’ti",
  "atk-s0502a1:226_1": "pucchitvā ‘‘pālileyyakavanasaṇḍaṁ gato’’ti. ‘‘Kiṁ kāraṇā’’ti? ‘‘Amhe samagge kātuṁ",
  "atk-s0502a1:226_2": "vāyami, mayaṁ pana na samaggā ahumhā’’ti. ‘‘Kiṁ, bhante, tumhe satthu santike pabbajitvā",
  "atk-s0502a1:226_3": "tasmiṁ sāmaggiṁ karonte samaggā nāhuvatthā’’ti? ‘‘Evamāvuso’’ti. ‘‘Manussā ime satthu",
  "atk-s0502a1:226_4": "santike pabbajitvā tasmiṁ sāmaggiṁ karontepi samaggā na jātā, mayaṁ ime nissāya satthāraṁ",
  "atk-s0502a1:226_5": "daṭṭhuṁ na labhimhā, imesaṁ neva āsanaṁ dassāma, na abhivādanādīni karissāmā’’ti",
  "atk-s0502a1:226_6": "tato paṭṭhāya tesaṁ sāmīcimattampi na kariṁsu. Te appāhāratāya sussamānā katipāheneva",
  "atk-s0502a1:226_7": "ujukā hutvā aññamaññaṁ accayaṁ desetvā khamāpetvā ‘‘upāsakā mayaṁ samaggā jātā, tumhepi",
  "atk-s0502a1:226_8": "no purimasadisā hothā’’ti āhaṁsu. ‘‘Khamāpito pana vo, bhante, satthā’’ti. ‘‘Na khamāpito,",
  "atk-s0502a1:226_9": "āvuso’’ti. ‘‘Tena hi satthāraṁ khamāpetha, satthu khamāpitakāle mayampi tumhākaṁ",
  "atk-s0502a1:226_10": "purimasadisā bhavissāmā’’ti. Te antovassabhāvena satthu santikaṁ gantuṁ avisahantā",
  "atk-s0502a1:226_11": "dukkhena taṁ antovassaṁ vītināmesuṁ. Satthā pana tena hatthinā upaṭṭhiyamāno sukhaṁ",
  "atk-s0502a1:226_12": "vasi. Sopi hi hatthināgo gaṇaṁ pahāya phāsuvihāratthāyeva taṁ vanasaṇḍaṁ pāvisi.",
  "atk-s0502a1:227_0": "Yathāha – ‘‘ahaṁ kho ākiṇṇo viharāmi hatthīhi hatthīnīhi hatthikalabhehi hatthicchāpehi,",
  "atk-s0502a1:227_1": "chinnaggāni ceva tiṇāni khādāmi, obhaggobhaggañca me sākhābhaṅgaṁ khādanti, āvilāni",
  "atk-s0502a1:227_2": "ca pānīyāni pivāmi, ogāhā cassa me uttiṇṇassa hatthiniyo kāyaṁ upanighaṁsantiyo gacchanti,",
  "atk-s0502a1:227_3": "yaṁnūnāhaṁ ekova gaṇamhā vūpakaṭṭho vihareyya’’nti (mahāva. 467; udā. 35). Atha kho",
  "atk-s0502a1:227_4": "so hatthināgo yūthā apakkamma yena pālileyyakaṁ rakkhitavanasaṇḍaṁ bhaddasālamūlaṁ,",
  "atk-s0502a1:227_5": "yena bhagavā tenupasaṅkami, upasaṅkamitvā pana bhagavantaṁ vanditvā olokento aññaṁ",
  "atk-s0502a1:227_6": "kiñci adisvā bhaddasālamūlaṁ pādeneva paharanto tacchetvā soṇḍāya sākhaṁ gahetvā",
  "atk-s0502a1:227_7": "sammajji. Tato paṭṭhāya soṇḍāya ghaṭaṁ gahetvā pānīyaṁ paribhojanīyaṁ upaṭṭhāpeti,",
  "atk-s0502a1:227_8": "uṇhodakena atthe sati uṇhodakaṁ paṭiyādeti. Kathaṁ? Hatthena kaṭṭhāni ghaṁsitvā aggiṁ",
  "atk-s0502a1:227_9": "sampādeti, tattha dārūni pakkhipanto aggiṁ jāletvā tattha pāsāṇe pakkhipitvā pacitvā",
  "atk-s0502a1:227_10": "dārudaṇḍakena pavaṭṭetvā paricchinnāya khuddakasoṇḍikāya khipati, tato hatthaṁ otāretvā",
  "atk-s0502a1:227_11": "udakassa tattabhāvaṁ jānitvā gantvā satthāraṁ vandati. Satthā ‘‘udakaṁ te tāpitaṁ",
  "atk-s0502a1:227_12": "pālileyyakā’’ti vatvā tattha gantvā nhāyati . Athassa nānāvidhāni phalāni āharitvā",
  "atk-s0502a1:227_13": "deti. Yadā pana satthā gāmaṁ piṇḍāya pavisati, tadā satthu pattacīvaramādāya kumbhe",
  "atk-s0502a1:227_14": "patiṭṭhapetvā satthārā saddhiṁyeva gacchati. Satthā gāmūpacāraṁ patvā ‘‘pālileyyaka",
  "atk-s0502a1:227_15": "ito paṭṭhāya tayā gantuṁ na sakkā, āhāra me pattacīvara’’nti āharāpetvā gāmaṁ piṇḍāya",
  "atk-s0502a1:227_16": "pāvisi. Sopi yāva satthu nikkhamanā tattheva ṭhatvā āgamanakāle paccuggamanaṁ katvā",
  "atk-s0502a1:227_17": "purimanayeneva pattacīvaraṁ gahetvā vasanaṭṭhāne otāretvā vattaṁ dassetvā sākhāya",
  "atk-s0502a1:227_18": "bījati, rattiṁ vāḷamigaparipanthanivāraṇatthaṁ mahantaṁ daṇḍaṁ soṇḍāya gahetvā ‘‘satthāraṁ",
  "atk-s0502a1:227_19": "rakkhissāmī’’ti yāva aruṇuggamanā vanasaṇḍassa antarantarena vicarati, tato paṭṭhāyayeva",
  "atk-s0502a1:227_20": "kira so vanasaṇḍo pālileyyakarakkhitavanasaṇḍo nāma jāto. Aruṇe uggate mukhodakadānaṁ",
  "atk-s0502a1:227_21": "ādiṁ katvā tenevūpāyena sabbavattāni karoti.",
  "atk-s0502a1:228_0": "Atheko makkaṭo taṁ hatthiṁ uṭṭhāya samuṭṭhāya divase divase tathāgatassa ābhisamācārikaṁ",
  "atk-s0502a1:228_1": "karontaṁ disvā ‘‘ahampi kiñcideva karissāmī’’ti vicaranto ekadivasaṁ nimmakkhikaṁ",
  "atk-s0502a1:228_2": "daṇḍakamadhuṁ disvā daṇḍakaṁ bhañjitvā daṇḍakeneva saddhiṁ madhupaṭalaṁ satthu santikaṁ",
  "atk-s0502a1:228_3": "āharitvā kadalipattaṁ chinditvā tattha ṭhapetvā adāsi . Satthā gaṇhi. Makkaṭo ‘‘karissati",
  "atk-s0502a1:228_4": "nu kho paribhogaṁ na karissatī’’ti olokento gahetvā nisinnaṁ disvā ‘‘kiṁ nu kho’’ti",
  "atk-s0502a1:228_5": "cintetvā daṇḍakoṭiyaṁ gahetvā parivattetvā upadhārento aṇḍakāni disvā tāni saṇikaṁ",
  "atk-s0502a1:228_6": "apanetvā puna adāsi. Satthā paribhogamakāsi. So tuṭṭhamānaso taṁ taṁ sākhaṁ gahetvā",
  "atk-s0502a1:228_7": "naccantova aṭṭhāsi. Athassa gahitasākhāpi akkantasākhāpi bhijjiṁsu. So ekasmiṁ khāṇumatthake",
  "atk-s0502a1:228_8": "patitvā niviṭṭhagatto satthari pasanneneva cittena kālaṁ katvā tāvatiṁsabhavane tiṁsayojanike",
  "atk-s0502a1:228_9": "kanakavimāne nibbatti, accharāsahassaparivāro makkaṭadevaputto nāma ahosi.",
  "atk-s0502a1:229_0": "Tathāgatassa tattha hatthināgena upaṭṭhiyamānassa vasanabhāvo sakalajambudīpe pākaṭo",
  "atk-s0502a1:229_1": "ahosi. Sāvatthinagarato ‘‘anāthapiṇḍiko visākhā ca mahāupāsikā’’tievamādīni mahākulāni",
  "atk-s0502a1:229_2": "ānandattherassa sāsanaṁ pahiṇiṁsu ‘‘satthāraṁ no, bhante, dassethā’’ti. Disāvāsinopi",
  "atk-s0502a1:229_3": "pañcasatā bhikkhū vuṭṭhavassā ānandattheraṁ upasaṅkamitvā ‘‘cirassutā no, āvuso ānanda,",
  "atk-s0502a1:229_4": "bhagavato sammukhā dhammī kathā, sādhu mayaṁ, āvuso ānanda, labheyyāma bhagavato",
  "atk-s0502a1:229_5": "sammukhā dhammiṁ kathaṁ savanāyā’’ti yāciṁsu. Thero te bhikkhū ādāya tattha gantvā",
  "atk-s0502a1:229_6": "‘‘temāsaṁ ekavihārino tathāgatassa santikaṁ ettakehi bhikkhūhi saddhiṁ upasaṅkamituṁ",
  "atk-s0502a1:229_7": "ayutta’’nti cintetvā te bhikkhū bahi ṭhapetvā ekakova satthāraṁ upasaṅkami. Pālileyyako",
  "atk-s0502a1:229_8": "taṁ disvā daṇḍamādāya pakkhandi. Satthā oloketvā apehi ‘‘apehi pālileyyaka, mā nivārayi,",
  "atk-s0502a1:229_9": "buddhupaṭṭhāko eso’’ti āha. So tattheva daṇḍaṁ chaḍḍetvā pattacīvarapaṭiggahaṇaṁ",
  "atk-s0502a1:229_10": "āpucchi. Thero nādāsi. Nāgo ‘‘sace uggahitavatto bhavissati, satthu nisīdanapāsāṇaphalake",
  "atk-s0502a1:229_11": "attano parikkhāraṁ na ṭhapessatī’’ti cintesi. Thero pattacīvaraṁ bhūmiyaṁ ṭhapesi.",
  "atk-s0502a1:229_12": "Vattasampannā hi garūnaṁ āsane vā sayane vā attano parikkhāraṁ na ṭhapenti.",
  "atk-s0502a1:230_0": "Thero satthāraṁ upasaṅkamitvā vanditvā ekamantaṁ nisīdi. Satthā ‘‘ānanda, ekova āgatosī’’ti",
  "atk-s0502a1:230_1": "pucchitvā pañcasatehi bhikkhūhi saddhiṁ āgatabhāvaṁ sutvā ‘‘kahaṁ panete’’ti vatvā",
  "atk-s0502a1:230_2": "‘‘tumhākaṁ cittaṁ ajānanto bahi ṭhapetvā āgatomhī’’ti vutte ‘‘pakkosāhi ne’’ti āha.",
  "atk-s0502a1:230_3": "Thero tathā akāsi. Te bhikkhū āgantvā satthāraṁ vanditvā ekamantaṁ nisīdiṁsu. Satthā",
  "atk-s0502a1:230_4": "tehi saddhiṁ paṭisanthāraṁ katvā tehi bhikkhūhi, ‘‘bhante bhagavā, hi buddhasukhumālo",
  "atk-s0502a1:230_5": "ceva khattiyasukhumālo ca, tumhehi temāsaṁ ekakehi tiṭṭhantehi nisīdantehi ca dukkaraṁ",
  "atk-s0502a1:230_6": "kataṁ, vattapaṭivattakārakopi mukhodakādidāyakopi nāhosi maññe’’ti vutte, ‘‘bhikkhave,",
  "atk-s0502a1:230_7": "pālileyyakahatthinā mama sabbakiccāni katāni. Evarūpañhi sahāyaṁ labhantena ekatova",
  "atk-s0502a1:230_8": "vasituṁ yuttaṁ, alabhantassa ekacārikabhāvova seyyo’’ti vatvā imā nāgavagge tisso gāthā abhāsi –",
  "atk-s0502a1:231": "‘‘Sace labhetha nipakaṁ sahāyaṁ,",
  "atk-s0502a1:232": "Saddhiṁcaraṁ sādhuvihāri dhīraṁ;",
  "atk-s0502a1:233": "Abhibhuyya sabbāni parissayāni,",
  "atk-s0502a1:234": "Careyya tenattamano satīmā.",
  "atk-s0502a1:235": "‘‘No ce labhetha nipakaṁ sahāyaṁ,",
  "atk-s0502a1:236": "Saddhiṁcaraṁ sādhuvihāri dhīraṁ;",
  "atk-s0502a1:237": "Rājāva raṭṭhaṁ vijitaṁ pahāya,",
  "atk-s0502a1:238": "Eko care mātaṅgaraññeva nāgo.",
  "atk-s0502a1:239": "‘‘Ekassa caritaṁ seyyo,",
  "atk-s0502a1:240": "Natthi bāle sahāyatā;",
  "atk-s0502a1:241": "Eko care na ca pāpāni kayirā,",
  "atk-s0502a1:242": "Appossukko mātaṅgaraññeva nāgo’’ti. (mahāva. 464; ma. ni. 3.237; dha. pa. 328-330; su. ni. 45-46);",
  "atk-s0502a1:243_0": "Gāthāpariyosāne pañcasatāpi te bhikkhū arahatte patiṭṭhahiṁsu. Ānandattheropi anāthapiṇḍikādīhi",
  "atk-s0502a1:243_1": "pesitasāsanaṁ ārocetvā, ‘‘bhante, anāthapiṇḍikappamukhā te pañca ariyasāvakakoṭiyo",
  "atk-s0502a1:243_2": "tumhākaṁ āgamanaṁ paccāsīsantī’’ti āha. Satthā ‘‘tena hi gaṇhāhi pattacīvara’’nti",
  "atk-s0502a1:243_3": "pattacīvaraṁ gāhāpetvā nikkhami. Nāgo gantvā gatamagge tiriyaṁ aṭṭhāsi. ‘‘Kiṁ karoti,",
  "atk-s0502a1:243_4": "bhante, nāgo’’ti? ‘‘Tumhākaṁ, bhikkhave, bhikkhaṁ dātuṁ paccāsīsati, dīgharattaṁ",
  "atk-s0502a1:243_5": "kho panāyaṁ mayhaṁ upakārako, nāssa cittaṁ kopetuṁ vaṭṭati, nivattatha, bhikkhave’’ti",
  "atk-s0502a1:243_6": "satthā bhikkhū gahetvā nivatti. Hatthīpi vanasaṇḍaṁ pavisitvā panasakadaliphalādīni",
  "atk-s0502a1:243_7": "nānāphalāni saṁharitvā rāsiṁ katvā punadivase bhikkhūnaṁ adāsi. Pañcasatā bhikkhū",
  "atk-s0502a1:243_8": "sabbāni khepetuṁ nāsakkhiṁsu. Bhattakiccapariyosāne satthā pattacīvaraṁ gāhetvā nikkhami.",
  "atk-s0502a1:243_9": "Nāgo bhikkhūnaṁ antarantarena gantvā satthu purato tiriyaṁ aṭṭhāsi. ‘‘Kiṁ karoti,",
  "atk-s0502a1:243_10": "bhante, nāgo’’ti? ‘‘Ayañhi bhikkhave, tumhe pesetvā maṁ nivattetukāmo’’ti. Atha naṁ",
  "atk-s0502a1:243_11": "satthā ‘‘pālileyyaka, idaṁ pana mama anivattagamanaṁ, tava iminā attabhāvena jhānaṁ",
  "atk-s0502a1:243_12": "vā vipassanaṁ vā maggaphalaṁ vā natthi, tiṭṭha tva’’nti āha. Taṁ sutvā nāgo mukhe",
  "atk-s0502a1:243_13": "soṇḍaṁ pakkhipitvā rodanto pacchato pacchato agamāsi. So hi satthāraṁ nivattetuṁ",
  "atk-s0502a1:243_14": "labhanto teneva niyāmena yāvajīvaṁ paṭijaggeyya, satthā pana taṁ gāmūpacāraṁ patvā",
  "atk-s0502a1:243_15": "‘‘pālileyyaka ito paṭṭhāya tava abhūmi, manussāvāso saparipantho, tiṭṭha tva’’nti",
  "atk-s0502a1:243_16": "āha. So rodamāno tattheva ṭhatvā satthari cakkhupathaṁ vijahante hadayena phalitena",
  "atk-s0502a1:243_17": "kālaṁ katvā satthari pasādena tāvatiṁsabhavane tiṁsayojanike kanakavimāne accharāsahassamajjhe",
  "atk-s0502a1:243_18": "nibbatti, pālileyyakadevaputtoyevassa nāmaṁ ahosi.",
  "atk-s0502a1:244_0": "Satthāpi anupubbena jetavanaṁ agamāsi. Kosambakā bhikkhū ‘‘satthā kira sāvatthiṁ",
  "atk-s0502a1:244_1": "āgato’’ti sutvā satthāraṁ khamāpetuṁ tattha agamaṁsu. Kosalarājā ‘‘te kira kosambakā",
  "atk-s0502a1:244_2": "bhaṇḍanakārakā bhikkhū āgacchantī’’ti sutvā satthāraṁ upasaṅkamitvā ‘‘ahaṁ, bhante,",
  "atk-s0502a1:244_3": "tesaṁ mama vijitaṁ pavisituṁ na dassāmī’’ti āha. ‘‘Mahārāja, sīlavantā ete bhikkhū,",
  "atk-s0502a1:244_4": "kevalaṁ aññamaññaṁ vivādena mama vacanaṁ na gaṇhiṁsu, idāni maṁ khamāpetuṁ āgacchanti,",
  "atk-s0502a1:244_5": "āgacchantu mahārājā’’ti. Anāthapiṇḍikopi ‘‘ahaṁ, bhante, tesaṁ vihāraṁ pavisituṁ",
  "atk-s0502a1:244_6": "na dassāmī’’ti vatvā tatheva bhagavatā paṭikkhitto tuṇhī ahosi. Sāvatthiyaṁ anuppattānaṁ",
  "atk-s0502a1:244_7": "pana tesaṁ bhagavā ekamante vivittaṁ kārāpetvā senāsanaṁ dāpesi. Aññe bhikkhū tehi",
  "atk-s0502a1:244_8": "saddhiṁ neva ekato nisīdanti, na tiṭṭhanti, āgatāgatā satthāraṁ pucchanti – ‘‘katamete,",
  "atk-s0502a1:244_9": "bhante, bhaṇḍanakārakā kosambakā bhikkhū’’ti? Satthā ‘‘ete’’ti dasseti. ‘‘Ete kira",
  "atk-s0502a1:244_10": "te, ete kira te’’ti āgatāgatehi aṅgulikā dassiyamānā lajjāya sīsaṁ ukkhipituṁ asakkontā",
  "atk-s0502a1:244_11": "bhagavato pādamūle nipajjitvā bhagavantaṁ khamāpesuṁ. Satthā ‘‘bhāriyaṁ vo, bhikkhave,",
  "atk-s0502a1:244_12": "kataṁ, tumhe hi nāma mādisassa buddhassa santike pabbajitvā mayi sāmaggiṁ karonte",
  "atk-s0502a1:244_13": "mama vacanaṁ na karittha, porāṇakapaṇḍitāpi vajjhappattānaṁ mātāpitūnaṁ ovādaṁ sutvā",
  "atk-s0502a1:244_14": "tesu jīvitā voropiyamānesupi taṁ anatikkamitvā pacchā dvīsu raṭṭhesu rajjaṁ kārayiṁsū’’ti",
  "atk-s0502a1:244_15": "vatvā punadeva kosambikajātakaṁ (jā. 1.9.10 ādayo) kathetvā ‘‘evaṁ, bhikkhave, dīghāvukumāro",
  "atk-s0502a1:244_16": "mātāpitūsu jīvitā voropiyamānesupi tesaṁ ovādaṁ anatikkamitvā pacchā brahmadattassa",
  "atk-s0502a1:244_17": "dhītaraṁ labhitvā dvīsu kāsikosalaraṭṭhesu rajjaṁ kāresi, tumhehi pana mama vacanaṁ",
  "atk-s0502a1:244_18": "akarontehi bhāriyaṁ kata’’nti vatvā imaṁ gāthamāha –",
  "atk-s0502a1:245": "6.",
  "atk-s0502a1:246": " ‘‘Pare ca na vijānanti, mayamettha yamāmase;",
  "atk-s0502a1:247": "Ye ca tattha vijānanti, tato sammanti medhagā’’ti.",
  "atk-s0502a1:248_0": "Tattha pareti paṇḍite ṭhapetvā tato aññe bhaṇḍanakārakā pare nāma. Te tattha saṅghamajjhe",
  "atk-s0502a1:248_1": "kolāhalaṁ karontā ‘‘mayaṁ yamāmase uparamāma vinassāma satataṁ samitaṁ maccusantikaṁ",
  "atk-s0502a1:248_2": "gacchāmā’’ti na vijānanti. Ye ca tattha vijānantīti ye tattha paṇḍitā ‘‘mayaṁ maccusantikaṁ",
  "atk-s0502a1:248_3": "gacchāmā’’ti vijānanti. Tato sammanti medhagāti evañhi te jānantā yonisomanasikāraṁ",
  "atk-s0502a1:248_4": "uppādetvā medhagānaṁ kalahānaṁ vūpasamāya paṭipajjanti. Atha nesaṁ tāya paṭipattiyā",
  "atk-s0502a1:248_5": "te medhagā sammantīti. Atha vā pare cāti pubbe mayā ‘‘mā, bhikkhave, bhaṇḍana’’ntiādīni",
  "atk-s0502a1:248_6": "vatvā ovadiyamānāpi mama ovādassa apaṭiggahaṇena atikkamanena amāmakā pare nāma.",
  "atk-s0502a1:248_7": "‘‘Mayaṁ chandādivasena micchāgāhaṁ gahetvā ettha saṅghamajjhe yamāmase bhaṇḍanādīnaṁ",
  "atk-s0502a1:248_8": "vuddhiyā vāyamāmā’’ti na vijānanti. Idāni pana yoniso paccavekkhamānā tattha tumhākaṁ",
  "atk-s0502a1:248_9": "antare ye ca paṇḍitapurisā ‘‘pubbe mayaṁ chandādivasena vāyamantā ayoniso paṭipannā’’ti",
  "atk-s0502a1:248_10": "vijānanti, tato tesaṁ santikā te paṇḍitapurise nissāya ime dāni kalahasaṅkhātā medhagā",
  "atk-s0502a1:248_11": "sammantīti ayamettha atthoti.",
  "atk-s0502a1:249": "Gāthāpariyosāne sampattabhikkhū sotāpattiphalādīsu patiṭṭhahiṁsūti.",
  "atk-s0502a1:250": "Kosambakavatthu pañcamaṁ.",
  "atk-s0502a1:251": "6. Mahākāḷattheravatthu",
  "atk-s0502a1:252": "Subhānupassinti imaṁ dhammadesanaṁ satthā setabyanagaraṁ upanissāya siṁsapāvane viharanto cūḷakāḷamahākāḷe ārabbha kathesi.",
  "atk-s0502a1:253_0": "Setabyanagaravāsino hi cūḷakāḷo, majjhimakāḷo, mahākāḷoti tayo bhātaro kuṭumbikā",
  "atk-s0502a1:253_1": ". Tesu jeṭṭhakaniṭṭhā disāsu vicaritvā pañcahi sakaṭasatehi bhaṇḍaṁ āharanti, majjhimakāḷo",
  "atk-s0502a1:253_2": "ābhataṁ vikkiṇāti. Athekasmiṁ samaye te ubhopi bhātaro pañcahi sakaṭasatehi nānābhaṇḍaṁ",
  "atk-s0502a1:253_3": "gahetvā sāvatthiṁ gantvā sāvatthiyā ca jetavanassa ca antare sakaṭāni mocayiṁsu.",
  "atk-s0502a1:253_4": "Tesu mahākāḷo sāyanhasamaye mālāgandhādihatthe sāvatthivāsino ariyasāvake dhammassavanāya",
  "atk-s0502a1:253_5": "gacchante disvā ‘‘kuhiṁ ime gacchantī’’ti pucchitvā tamatthaṁ sutvā ‘‘ahampi gamissāmī’’ti",
  "atk-s0502a1:253_6": "cintetvā kaniṭṭhaṁ āmantetvā, ‘‘tāta, tesu sakaṭesu appamatto hohi, ahaṁ dhammaṁ",
  "atk-s0502a1:253_7": "sotuṁ gacchāmī’’ti vatvā gantvā tathāgataṁ vanditvā parisapariyante nisīdi. Satthā",
  "atk-s0502a1:253_8": "taṁ disvā tassa ajjhāsayavasena anupubbiṁ kathaṁ kathento dukkhakkhandhasuttādivasena",
  "atk-s0502a1:253_9": "(ma. ni. 1.163 ādayo) anekapariyāyena kāmānaṁ ādīnavaṁ okāraṁ saṁkilesañca kathesi.",
  "atk-s0502a1:253_10": "Taṁ sutvā mahākāḷo ‘‘sabbaṁ kira pahāya gantabbaṁ, paralokaṁ gacchantaṁ neva bhogā,",
  "atk-s0502a1:253_11": "na ñātakā ca anugacchanti, kiṁ me gharāvāsena pabbajissāmī’’ti cintetvā mahājane",
  "atk-s0502a1:253_12": "satthāraṁ vanditvā pakkante satthāraṁ pabbajjaṁ yācitvā satthārā ‘‘natthi te koci",
  "atk-s0502a1:253_13": "apaloketabbo’’ti vutte, ‘‘kaniṭṭho me, bhante, atthī’’ti vatvā tena hi ‘‘apalokehi",
  "atk-s0502a1:253_14": "na’’nti vutte, ‘‘sādhu, bhante’’ti vatvā gantvā kaniṭṭhaṁ pakkosāpetvā, ‘‘tāta, imaṁ",
  "atk-s0502a1:253_15": "sabbaṁ sāpateyyaṁ paṭipajjāhī’’ti āha. ‘‘Tumhe pana kiṁ karissatha bhātikā’’ti? ‘‘Ahaṁ",
  "atk-s0502a1:253_16": "satthu santike pabbajissāmī’’ti. So taṁ nānappakārehi yācitvā nivattetuṁ asakkonto",
  "atk-s0502a1:253_17": "‘‘sādhu, sāmi, yathā ajjhāsayaṁ karothā’’ti āha. Mahākāḷo gantvā satthu santike pabbaji.",
  "atk-s0502a1:253_18": "‘‘Ahaṁ bhātikaṁ gahetvāva uppabbajissāmī’’ti cūḷakāḷopi pabbaji. Aparabhāge mahākāḷo",
  "atk-s0502a1:253_19": "upasampadaṁ labhitvā satthāraṁ upasaṅkamitvā sāsane dhurāni pucchitvā satthārā dvīsu",
  "atk-s0502a1:253_20": "dhuresu kathitesu ‘‘ahaṁ, bhante, mahallakakāle pabbajitattā ganthadhuraṁ pūretuṁ",
  "atk-s0502a1:253_21": "na sakkhissāmi, vipassanādhuraṁ pana pūressāmī’’ti yāva arahattā kammaṭṭhānaṁ kathāpetvā",
  "atk-s0502a1:253_22": "sosānikadhutaṅgaṁ samādāya paṭhamayāmātikkante sabbesu niddaṁ okkantesu susānaṁ gantvā",
  "atk-s0502a1:253_23": "paccūsakāle sabbesu anuṭṭhitesuyeva vihāraṁ āgacchati.",
  "atk-s0502a1:254_0": "Athekā susānagopikā kālī nāma chavaḍāhikā therassa ṭhitaṭṭhānaṁ nisinnaṭṭhānaṁ caṅkamitaṭṭhānañca",
  "atk-s0502a1:254_1": "disvā ‘‘ko nu kho idhāgacchati, pariggaṇhissāmi na’’nti pariggaṇhituṁ asakkontī ekadivasaṁ",
  "atk-s0502a1:254_2": "susānakuṭikāyameva dīpaṁ jāletvā puttadhītaro ādāya gantvā ekamante nilīyamānā majjhimayāme",
  "atk-s0502a1:254_3": "theraṁ āgacchantaṁ disvā gantvā vanditvā, ‘‘ayyo, no, bhante, imasmiṁ ṭhāne viharatī’’ti",
  "atk-s0502a1:254_4": "āha. ‘‘Āma, upāsike’’ti. ‘‘Bhante, susāne viharantehi nāma vattaṁ uggaṇhituṁ vaṭṭatī’’ti.",
  "atk-s0502a1:254_5": "Thero ‘‘kiṁ pana mayaṁ tayā kathitavatte vattissāmā’’ti avatvā ‘‘kiṁ kātuṁ vaṭṭati",
  "atk-s0502a1:254_6": "upāsike’’ti āha. ‘‘Bhante, sosānikehi nāma susāne vasanabhāvo susānagopakānañca vihāre",
  "atk-s0502a1:254_7": "mahātherassa ca gāmabhojakassa ca kathetuṁ vaṭṭatī’’ti. ‘‘Thero kiṁ kāraṇā’’ti? ‘‘Katakammā",
  "atk-s0502a1:254_8": "corā dhanasāmikehi padānupadaṁ anubaddhā susāne bhaṇḍakaṁ chaḍḍetvā palāyanti, atha",
  "atk-s0502a1:254_9": "manussā sosānikānaṁ paripanthaṁ karonti, etesaṁ pana kathite ‘mayaṁ imassa bhaddantassa",
  "atk-s0502a1:254_10": "ettakaṁ nāma kālaṁ ettha vasanabhāvaṁ jānāma, acoro eso’ti upaddavaṁ nivārenti. Tasmā",
  "atk-s0502a1:254_11": "etesaṁ kathetuṁ vaṭṭatī’’ti.",
  "atk-s0502a1:255_0": "‘‘Thero aññaṁ kiṁ kātabba’’nti? ‘‘Bhante, susāne vasantena nāma ayyena macchamaṁsatilapiṭṭhatelaguḷādīni",
  "atk-s0502a1:255_1": "vajjetabbāni, divā na niddāyitabbaṁ, kusītena na bhavitabbaṁ, āraddhavīriyena bhavitabbaṁ,",
  "atk-s0502a1:255_2": "asaṭhena amāyāvinā hutvā kalyāṇajjhāsayena bhavitabbaṁ, sāyaṁ sabbesu suttesu vihārato",
  "atk-s0502a1:255_3": "āgantabbaṁ, paccūsakāle sabbesu anuṭṭhitesuyeva vihāraṁ gantabbaṁ. Sace, bhante,",
  "atk-s0502a1:255_4": "ayyo imasmiṁ ṭhāne evaṁ viharanto pabbajitakiccaṁ matthakaṁ pāpetuṁ sakkhissati,",
  "atk-s0502a1:255_5": "sace matasarīraṁ ānetvā chaḍḍenti, ahaṁ kambalakūṭāgāraṁ āropetvā gandhamālādīhi",
  "atk-s0502a1:255_6": "sakkāraṁ katvā sarīrakiccaṁ karissāmi. No ce sakkhissati, citakaṁ āropetvā aggiṁ",
  "atk-s0502a1:255_7": "jāletvā saṅkunā ākaḍḍhitvā bahi khipitvā pharasunā koṭṭetvā khaṇḍākhaṇḍikaṁ chinditvā",
  "atk-s0502a1:255_8": "aggimhi pakkhipitvā jhāpessāmī’’ti āha. Atha naṁ thero ‘‘sādhu bhadde, ekaṁ pana",
  "atk-s0502a1:255_9": "rūpārammaṇaṁ disvā mayhaṁ katheyyāsī’’ti āha. Sā ‘‘sādhū’’ti paccassosi. Thero yathājjhāsayena",
  "atk-s0502a1:255_10": "susāne samaṇadhammaṁ karoti. Cūḷakāḷatthero pana uṭṭhāya samuṭṭhāya gharāvāsaṁ cinteti,",
  "atk-s0502a1:255_11": "puttadāraṁ anussarati. ‘‘Bhātiko me atibhāriyaṁ kammaṁ karotī’’ti cinteti.",
  "atk-s0502a1:256_0": "Athekā kuladhītā taṁmuhuttasamuṭṭhitena byādhinā sāyanhasamaye amilātā akilantā kālamakāsi.",
  "atk-s0502a1:256_1": "Tamenaṁ ñātakādayo dārutelādīhi saddhiṁ sāyaṁ susānaṁ netvā susānagopikāya ‘‘imaṁ",
  "atk-s0502a1:256_2": "jhāpehī’’ti bhatiṁ datvā niyyādetvā pakkamiṁsu. Sā tassā pārutavatthaṁ apanetvā taṁmuhuttamataṁ",
  "atk-s0502a1:256_3": "pīṇitapīṇitaṁ suvaṇṇavaṇṇaṁ sarīraṁ disvā, ‘‘imaṁ ayyassa dassetuṁ patirūpaṁ ārammaṇa’’nti",
  "atk-s0502a1:256_4": "cintetvā gantvā theraṁ vanditvā, ‘‘bhante, evarūpaṁ nāma ārammaṇaṁ atthi, oloketha",
  "atk-s0502a1:256_5": "ayyā’’ti āha. Thero ‘‘sādhū’’ti vatvā pārupanaṁ nīharāpetvā pādatalato yāva kesaggā",
  "atk-s0502a1:256_6": "oloketvā ‘‘atipīṇitametaṁ rūpaṁ suvaṇṇavaṇṇaṁ aggimhi naṁ pakkhipitvā mahājālāhi",
  "atk-s0502a1:256_7": "gahitamattakāle mayhaṁ āroceyyāsī’’ti vatvā sakaṭṭhānameva gantvā nisīdi. Sā tathā",
  "atk-s0502a1:256_8": "katvā therassa ārocesi. Thero gantvā olokesi. Jālāya pahaṭapahaṭaṭṭhānaṁ kabaragāviyā",
  "atk-s0502a1:256_9": "viya sarīravaṇṇaṁ ahosi, pādā namitvā olambiṁsu, hatthā paṭikuṭiṁsu, ūrunalāṭaṁ niccammaṁ",
  "atk-s0502a1:256_10": "ahosi . Thero ‘‘idaṁ sarīraṁ idāneva olokentānaṁ apariyantakaraṁ hutvā idāneva khayaṁ",
  "atk-s0502a1:256_11": "pattaṁ vayaṁ patta’’nti rattiṭṭhānaṁ gantvā nisīditvā khayavayaṁ sampassamāno –",
  "atk-s0502a1:257": "‘‘Aniccā vata saṅkhārā, uppādavayadhammino;",
  "atk-s0502a1:258": "Uppajjitvā nirujjhanti, tesaṁ vūpasamo sukho’’ti. (dī. ni. 2.221, 272; saṁ. ni. 1.186; 2.143; jā. 1.1.95) –",
  "atk-s0502a1:259": "Gāthaṁ vatvā vipassanaṁ vaḍḍhetvā saha paṭisambhidāhi arahattaṁ pāpuṇi.",
  "atk-s0502a1:260_0": "Tasmiṁ arahattaṁ patte satthā bhikkhusaṅghaparivuto cārikaṁ caramāno setabyaṁ gantvā",
  "atk-s0502a1:260_1": "siṁsapāvanaṁ pāvisi. Cūḷakāḷassa bhariyāyo ‘‘satthā kira anuppatto siṁsapāvana’’nti",
  "atk-s0502a1:260_2": "sutvā ‘‘amhākaṁ sāmikaṁ gaṇhissāmā’’ti pesetvā satthāraṁ nimantāpesuṁ. Buddhānaṁ",
  "atk-s0502a1:260_3": "pana apariciṇṇaṭṭhāne āsanapaññattiṁ ācikkhantena ekena bhikkhunā paṭhamataraṁ gantuṁ",
  "atk-s0502a1:260_4": "vaṭṭati. Buddhānañhi majjhimaṭṭhāne āsanaṁ paññāpetvā tassa dakkhiṇato sāriputtattherassa,",
  "atk-s0502a1:260_5": "vāmato mahāmoggallānattherassa, tato paṭṭhāya ubhosu passesu bhikkhusaṅghassa āsanaṁ",
  "atk-s0502a1:260_6": "paññāpetabbaṁ hoti. Tasmā mahākāḷatthero cīvarapārupanaṭṭhāne ṭhatvā, ‘‘cūḷakāḷa,",
  "atk-s0502a1:260_7": "tvaṁ purato gantvā āsanapaññattiṁ ācikkhā’’ti cūḷakāḷaṁ pesesi. Tassa diṭṭhakālato",
  "atk-s0502a1:260_8": "paṭṭhāya gehajanā tena saddhiṁ parihāsaṁ karontā nīcāsanāni saṅghattherassa koṭiyaṁ",
  "atk-s0502a1:260_9": "attharanti, uccāsanāni saṅghanavakassa koṭiyaṁ. Itaro ‘‘mā evaṁ karotha, nīcāsanāni",
  "atk-s0502a1:260_10": "upari mā paññāpetha, uccāsanāni upari paññāpetha, nīcāsanāni heṭṭhā’’ti āha. Itthiyo",
  "atk-s0502a1:260_11": "tassa vacanaṁ asuṇantiyo viya ‘‘tvaṁ kiṁ karonto vicarasi, kiṁ tava āsanāni paññāpetuṁ",
  "atk-s0502a1:260_12": "na vaṭṭati, tvaṁ kaṁ āpucchitvā pabbajito, kena pabbajitosi, kasmā idhāgatosī’’ti",
  "atk-s0502a1:260_13": "vatvā nivāsanapārupanaṁ acchinditvā setakāni nivāsetvā sīse ca mālācumbuṭakaṁ ṭhapetvā,",
  "atk-s0502a1:260_14": "‘‘gaccha satthāraṁ ānehi, mayaṁ āsanāni paññāpessāmā’’ti pahiṇiṁsu. Na ciraṁ bhikkhubhāve",
  "atk-s0502a1:260_15": "ṭhatvā avassikova uppabbajitattā lajjituṁ na jānāti, tasmā so tena ākappena nirāsaṅkova",
  "atk-s0502a1:260_16": "gantvā satthāraṁ vanditvā buddhappamukhaṁ bhikkhusaṅghaṁ ādāya āgato. Bhikkhusaṅghassa",
  "atk-s0502a1:260_17": "pana bhattakiccāvasāne mahākāḷassa bhariyāyo ‘‘imāhi attano sāmiko gahito, mayampi",
  "atk-s0502a1:260_18": "amhākaṁ sāmikaṁ gaṇhissāmā’’ti cintetvā punadivase satthāraṁ nimantayiṁsu. Tadā pana",
  "atk-s0502a1:260_19": "āsanapaññāpanatthaṁ añño bhikkhu agamāsi. Tā tasmiṁ khaṇe okāsaṁ alabhitvā buddhappamukhaṁ",
  "atk-s0502a1:260_20": "bhikkhusaṅghaṁ nisīdāpetvā bhikkhaṁ adaṁsu. Cūḷakāḷassa pana dve bhariyāyo, majjhimakāḷassa",
  "atk-s0502a1:260_21": "catasso, mahākāḷassa pana aṭṭha. Bhikkhūpi bhattakiccaṁ kātukāmā nisīditvā bhattakiccamakaṁsu,",
  "atk-s0502a1:260_22": "bahi gantukāmā uṭṭhāya agamaṁsu. Satthā pana nisīditvā bhattakiccaṁ kari. Tassa bhattakiccapariyosāne",
  "atk-s0502a1:260_23": "tā itthiyo, ‘‘bhante, mahākāḷo amhākaṁ anumodanaṁ katvā āgacchissati, tumhe purato",
  "atk-s0502a1:260_24": "gacchathā’’ti vadiṁsu. Satthā ‘‘sādhū’’ti vatvā purato agamāsi. Gāmadvāraṁ patvā",
  "atk-s0502a1:260_25": "bhikkhū ujjhāyiṁsu ‘‘kiṁ nāmetaṁ satthārā kataṁ, ñatvā nu kho kataṁ, udāhu ajānitvā.",
  "atk-s0502a1:260_26": "Hiyyo cūḷakāḷassa purato gatattā pabbajjantarāyo jāto, ajja aññassa purato gatattā",
  "atk-s0502a1:260_27": "antarāyo nāhosi. Idāni mahākāḷaṁ ṭhapetvā āgato, sīlavā kho pana bhikkhu ācārasampanno,",
  "atk-s0502a1:260_28": "karissati nu kho tassa pabbajjantarāya’’nti. Satthā tesaṁ vacanaṁ sutvā nivattitvā",
  "atk-s0502a1:260_29": "ṭhito ‘‘kiṁ kathetha, bhikkhave’’ti pucchi . Te tamatthaṁ ārocesuṁ. ‘‘Kiṁ pana tumhe,",
  "atk-s0502a1:260_30": "bhikkhave, cūḷakāḷaṁ viya mahākāḷaṁ sallakkhethā’’ti? ‘‘Āma, bhante’’. Tassa hi dve",
  "atk-s0502a1:260_31": "pajāpatiyo, imassa aṭṭha. ‘‘Aṭṭhahi parikkhipitvā gahito kiṁ karissati, bhante’’ti?",
  "atk-s0502a1:260_32": "Satthā ‘‘mā, bhikkhave, evaṁ avacuttha, cūḷakāḷo uṭṭhāya samuṭṭhāya subhārammaṇabahulo",
  "atk-s0502a1:260_33": "viharati, papāte ṭhito dubbalarukkhasadiso. Mayhaṁ pana putto mahākāḷo asubhānupassī",
  "atk-s0502a1:260_34": "viharati, ghanaselapabbato viya acalo’’ti vatvā imā gāthā abhāsi –",
  "atk-s0502a1:261": "7.",
  "atk-s0502a1:262": " ‘‘Subhānupassiṁ viharantaṁ, indriyesu asaṁvutaṁ;",
  "atk-s0502a1:263": "Bhojanamhi cāmattaññuṁ, kusītaṁ hīnavīriyaṁ;",
  "atk-s0502a1:264": "Taṁ ve pasahati māro, vāto rukkhaṁva dubbalaṁ.",
  "atk-s0502a1:265": "8.",
  "atk-s0502a1:266": " ‘‘Asubhānupassiṁ viharantaṁ, indriyesu susaṁvutaṁ;",
  "atk-s0502a1:267": "Bhojanamhi ca mattaññuṁ, saddhaṁ āraddhavīriyaṁ;",
  "atk-s0502a1:268": "Taṁ ve nappasahatī māro, vāto selaṁva pabbata’’nti.",
  "atk-s0502a1:269_0": "Tattha subhānupassiṁ viharantanti sutaṁ anupassantaṁ, iṭṭhārammaṇe mānasaṁ vissajjetvā",
  "atk-s0502a1:269_1": "viharantanti attho. Yo hi puggalo nimittaggāhaṁ anubyañjanaggāhaṁ gaṇhanto ‘‘nakhā",
  "atk-s0502a1:269_2": "sobhanā’’ti gaṇhāti, ‘‘aṅguliyo sobhanā’’ti gaṇhāti, ‘‘hatthapādā, jaṅghā, ūru, kaṭi,",
  "atk-s0502a1:269_3": "udaraṁ, thanā, gīvā, oṭṭhā, dantā, mukhaṁ, nāsā, akkhīni, kaṇṇā, bhamukā, nalāṭaṁ,",
  "atk-s0502a1:269_4": "kesā, sobhanā’’ti gaṇhāti, ‘‘kesā, lomā, nakhā, dantā, taco, sobhanā’’ti gaṇhāti,",
  "atk-s0502a1:269_5": "vaṇṇo subho, saṇṭhānaṁ subhanti, ayaṁ subhānupassī nāma. Evaṁ taṁ subhānupassiṁ viharantaṁ.",
  "atk-s0502a1:269_6": "Indriyesūti cakkhādīsu chasu indriyesu. Asaṁvutanti cakkhudvārādīni arakkhantaṁ.",
  "atk-s0502a1:269_7": "Pariyesanamattā paṭiggahaṇamattā paribhogamattāti imissā mattāya ajānanato bhojanamhi",
  "atk-s0502a1:269_8": "cāmattaññuṁ. Apica paccavekkhaṇamattā vissajjanamattāti imissāpi mattāya ajānanato",
  "atk-s0502a1:269_9": "amattaññuṁ, idaṁ bhojanaṁ dhammikaṁ, idaṁ adhammikantipi ajānantaṁ. Kāmacchandabyāpādavihiṁsāvitakkavasitāya",
  "atk-s0502a1:269_10": "kusītaṁ. Hīnavīriyanti nibbīriyaṁ catūsu iriyāpathesu vīriyakaraṇarahitaṁ. Pasahatīti",
  "atk-s0502a1:269_11": "abhibhavati ajjhottharati. Vāto rukkhaṁva dubbalanti balavavāto chinnapapāte jātaṁ",
  "atk-s0502a1:269_12": "dubbalarukkhaṁ viya. Yathā hi so vāto tassa dubbalarukkhassa pupphaphalapallavādīnipi",
  "atk-s0502a1:269_13": "pāteti, khuddakasākhāpi bhañjati, mahāsākhāpi bhañjati, samūlakampi taṁ rukkhaṁ uppāṭetvā",
  "atk-s0502a1:269_14": "uddhaṁmūlaṁ adhosākhaṁ katvā gacchati, evameva evarūpaṁ puggalaṁ anto uppanno kilesamāro",
  "atk-s0502a1:269_15": "pasahati, balavavāto dubbalarukkhassa pupphaphalapallavādipātanaṁ viya khuddānukhuddakāpattiāpajjanampi",
  "atk-s0502a1:269_16": "karoti, khuddakasākhābhañjanaṁ viya nissaggiyādiāpattiāpajjanampi karoti, mahāsākhābhañjanaṁ",
  "atk-s0502a1:269_17": "viya terasasaṅghādisesāpattiāpajjanampi karoti, uppāṭetvā uddhaṁ, mūlakaṁ heṭṭhāsākhaṁ",
  "atk-s0502a1:269_18": "katvā pātanaṁ viya pārājikāpattiāpajjanampi karoti, svākkhātasāsanā nīharitvā katipāheneva",
  "atk-s0502a1:269_19": "gihibhāvaṁ pāpetīti evaṁ evarūpaṁ puggalaṁ kilesamāro attano vase vattetīti attho.",
  "atk-s0502a1:270_0": "Asubhānupassinti dasasu asubhesu aññataraṁ asubhaṁ passantaṁ paṭikūlamanasikāre yuttaṁ",
  "atk-s0502a1:270_1": "kese asubhato passantaṁ lome nakhe dante tacaṁ vaṇṇaṁ saṇṭhānaṁ asubhato passantaṁ.",
  "atk-s0502a1:270_2": "Indriyesūti chasu indriyesu. Susaṁvutanti nimittādiggāharahitaṁ pihitadvāraṁ. Amattaññutāpaṭikkhepena",
  "atk-s0502a1:270_3": "bhojanamhi ca mattaññuṁ. Saddhanti kammassa ceva phalassa ca saddahanalakkhaṇāya",
  "atk-s0502a1:270_4": "lokikāya saddhāya ceva tīsu vatthūsu aveccappasādasaṅkhātāya lokuttarasaddhāya ca",
  "atk-s0502a1:270_5": "samannāgataṁ. Āraddhavīriyanti paggahitavīriyaṁ paripuṇṇavīriyaṁ. Taṁ veti evarūpaṁ",
  "atk-s0502a1:270_6": "taṁ puggalaṁ yathā dubbalavāto saṇikaṁ paharanto ekagghanaṁ selaṁ cāletuṁ na sakkoti,",
  "atk-s0502a1:270_7": "tathā abbhantare uppajjamānopi dubbalakilesamāro nappasahati, khobhetuṁ vā cāletuṁ",
  "atk-s0502a1:270_8": "vā na sakkotīti attho.",
  "atk-s0502a1:271_0": "Tāpi kho tassa purāṇadutiyikāyo theraṁ parivāretvā ‘‘tvaṁ kaṁ āpucchitvā pabbajito,",
  "atk-s0502a1:271_1": "idāni gihī bhavissasi na bhavissasī’’tiādīni vatvā kāsāvaṁ nīharitukāmā ahesuṁ. Thero",
  "atk-s0502a1:271_2": "tāsaṁ ākāraṁ sallakkhetvā nisinnāsanā vuṭṭhāya iddhiyā uppattitvā kūṭāgārakaṇṇikaṁ",
  "atk-s0502a1:271_3": "dvidhā bhinditvā ākāsenāgantvā satthari gāthā pariyosāpenteyeva satthu suvaṇṇavaṇṇaṁ",
  "atk-s0502a1:271_4": "sarīraṁ abhitthavanto ākāsato otaritvā tathāgatassa pāde vandi.",
  "atk-s0502a1:272": "Gāthāpariyosāne sampattabhikkhū sotāpattiphalādīsu patiṭṭhahiṁsūti.",
  "atk-s0502a1:273": "Mahākāḷattheravatthu chaṭṭhaṁ.",
  "atk-s0502a1:274": "7. Devadattavatthu",
  "atk-s0502a1:275": "Anikkasāvoti imaṁ dhammadesanaṁ satthā jetavane viharanto rājagahe devadattassa kāsāvalābhaṁ ārabbha kathesi.",
  "atk-s0502a1:276_0": "Ekasmiñhi samaye dve aggasāvakā pañcasate pañcasate attano attano parivāre ādāya",
  "atk-s0502a1:276_1": "satthāraṁ āpucchitvā vanditvā jetavanato rājagahaṁ agamaṁsu. Rājagahavāsino dvepi",
  "atk-s0502a1:276_2": "tayopi bahūpi ekato hutvā āgantukadānaṁ adaṁsu. Athekadivasaṁ āyasmā sāriputto anumodanaṁ",
  "atk-s0502a1:276_3": "karonto ‘‘upāsakā eko sayaṁ dānaṁ deti, paraṁ na samādapeti, so nibbattanibbattaṭṭhāne",
  "atk-s0502a1:276_4": "bhogasampadaṁ labhati, no parivārasampadaṁ. Eko sayaṁ na deti, paraṁ samādapeti,",
  "atk-s0502a1:276_5": "so nibbattanibbattaṭṭhāne parivārasampadaṁ labhati, no bhogasampadaṁ. Eko sayampi",
  "atk-s0502a1:276_6": "na deti, parampi na samādapeti, so nibbattanibbattaṭṭhāne kañjikamattampi kucchipūraṁ",
  "atk-s0502a1:276_7": "na labhati, anātho hoti nippaccayo. Eko sayampi deti, parampi samādapeti, so nibbattanibbattaṭṭhāne",
  "atk-s0502a1:276_8": "attabhāvasatepi attabhāvasahassepi attabhāvasatasahassepi bhogasampadañceva parivārasampadañca",
  "atk-s0502a1:276_9": "labhatī’’ti evaṁ dhammaṁ desesi.",
  "atk-s0502a1:277_0": "Tameko paṇḍitapuriso dhammaṁ sutvā ‘‘acchariyā vata bho, abbhutā vata bho dhammadesanā,",
  "atk-s0502a1:277_1": "sukāraṇaṁ kathitaṁ, mayā imāsaṁ dvinnaṁ sampattīnaṁ nipphādakaṁ kammaṁ kātuṁ vaṭṭatī’’ti",
  "atk-s0502a1:277_2": "cintetvā – ‘‘bhante, sve mayhaṁ bhikkhaṁ gaṇhathā’’ti theraṁ nimantesi. ‘‘Kittakehi",
  "atk-s0502a1:277_3": "te bhikkhūhi attho upāsakā’’ti. ‘‘Kittakā pana vo, bhante, parivārā’’ti? ‘‘Sahassamattā",
  "atk-s0502a1:277_4": "upāsakā’’ti. ‘‘Sabbehi saddhiṁyeva sve bhikkhaṁ gaṇhatha, bhante’’ti. ‘‘Thero adhivāsesi’’.",
  "atk-s0502a1:277_5": "Upāsako nagaravīthiyaṁ caranto – ‘‘ammā, tātā, mayā bhikkhusahassaṁ nimantitaṁ, tumhe",
  "atk-s0502a1:277_6": "kittakānaṁ bhikkhūnaṁ bhikkhaṁ dātuṁ sakkhissatha, tumhe kittakāna’’nti samādapesi.",
  "atk-s0502a1:277_7": "Manussā attano attano pahonakaniyāmena – ‘‘mayaṁ dasannaṁ dassāma, mayaṁ vīsatiyā,",
  "atk-s0502a1:277_8": "mayaṁ satassā’’ti āhaṁsu. Upāsako – ‘‘tena hi ekasmiṁ ṭhāne samāgamaṁ katvā ekatova",
  "atk-s0502a1:277_9": "parivisissāma , sabbe tilataṇḍulasappimadhuphāṇitādīni samāharathā’’ti ekasmiṁ ṭhāne samāharāpesi.",
  "atk-s0502a1:278_0": "Athassa eko kuṭumbiko satasahassagghanikaṁ gandhakāsāvavatthaṁ datvā – ‘‘sace te",
  "atk-s0502a1:278_1": "dānavattaṁ nappahoti, idaṁ vissajjetvā yaṁ ūnaṁ, taṁ pūreyyāsi. Sace pahoti, yassicchasi,",
  "atk-s0502a1:278_2": "tassa bhikkhuno dadeyyāsī’’ti āha. Tadā tassa sabbaṁ dānavattaṁ pahosi, kiñci ūnaṁ",
  "atk-s0502a1:278_3": "nāma nāhosi. So manusse pucchi – ‘‘idaṁ, ayyā, kāsāvaṁ ekena kuṭumbikena evaṁ nāma",
  "atk-s0502a1:278_4": "vatvā dinnaṁ atirekaṁ jātaṁ, kassa naṁ demā’’ti. Ekacce ‘‘sāriputtattherassā’’ti",
  "atk-s0502a1:278_5": "āhaṁsu. Ekacce ‘‘thero sassapākasamaye āgantvā gamanasīlo, devadatto amhākaṁ maṅgalāmaṅgalesu",
  "atk-s0502a1:278_6": "sahāyo udakamaṇiko viya niccaṁ patiṭṭhito, tassa taṁ demā’’ti āhaṁsu. Sambahulikāya",
  "atk-s0502a1:278_7": "kathāyapi ‘‘devadattassa dātabba’’nti vattāro bahutarā ahesuṁ, atha naṁ devadattassa",
  "atk-s0502a1:278_8": "adaṁsu. So taṁ chinditvā sibbitvā rajitvā nivāsetvā pārupitvā vicarati. Taṁ disvā",
  "atk-s0502a1:278_9": "manussā ‘‘nayidaṁ devadattassa anucchavikaṁ, sāriputtattherassa anucchavikaṁ. Devadatto",
  "atk-s0502a1:278_10": "attano ananucchavikaṁ nivāsetvā pārupitvā vicaratī’’ti vadiṁsu. Atheko disāvāsiko",
  "atk-s0502a1:278_11": "bhikkhu rājagahā sāvatthiṁ gantvā satthāraṁ vanditvā katapaṭisanthāro satthārā dvinnaṁ",
  "atk-s0502a1:278_12": "aggasāvakānaṁ phāsuvihāraṁ pucchito ādito paṭṭhāya sabbaṁ taṁ pavattiṁ ārocesi. Satthā",
  "atk-s0502a1:278_13": "‘‘na kho bhikkhu idāneveso attano ananucchavikaṁ vatthaṁ dhāreti, pubbepi dhāresiyevā’’ti",
  "atk-s0502a1:278_14": "vatvā atītaṁ āhari –",
  "atk-s0502a1:279_0": "Atīte bārāṇasiyaṁ brahmadatte rajjaṁ kārente bārāṇasivāsī eko hatthimārako hatthiṁ",
  "atk-s0502a1:279_1": "māretvā māretvā dante ca nakhe ca antāni ca ghanamaṁsañca āharitvā vikkiṇanto jīvitaṁ",
  "atk-s0502a1:279_2": "kappeti. Athekasmiṁ araññe anekasahassā hatthino gocaraṁ gahetvā gacchantā paccekabuddhe",
  "atk-s0502a1:279_3": "disvā tato paṭṭhāya gacchamānā gamanāgamanakāle jaṇṇukehi nipatitvā vanditvā pakkamanti.",
  "atk-s0502a1:279_4": "Ekadivasañhi hatthimārako taṁ kiriyaṁ disvā – ‘‘ahaṁ ime kicchena māremi, ime ca",
  "atk-s0502a1:279_5": "gamanāgamanakāle paccekabuddhe vandanti, kiṁ nu kho disvā vandantī’’ti cintento –",
  "atk-s0502a1:279_6": "‘‘kāsāva’’nti sallakkhetvā, ‘‘mayāpi idāni kāsāvaṁ laddhuṁ vaṭṭatī’’ti cintetvā ekassa",
  "atk-s0502a1:279_7": "paccekabuddhassa jātassaraṁ oruyha nhāyantassa tīre ṭhapitesu kāsāvesu cīvaraṁ thenetvā",
  "atk-s0502a1:279_8": "tesaṁ hatthīnaṁ gamanāgamanamagge sattiṁ gahetvā sasīsaṁ pārupitvā nisīdati. Hatthino",
  "atk-s0502a1:279_9": "taṁ disvā – ‘‘paccekabuddho’’ti saññāya vanditvā pakkamanti. So tesaṁ sabbapacchato",
  "atk-s0502a1:279_10": "gacchantaṁ sattiyā paharitvā māretvā dantādīni gahetvā sesaṁ bhūmiyaṁ nikhaṇitvā",
  "atk-s0502a1:279_11": "gacchati. Aparabhāge bodhisatto hatthiyoniyaṁ paṭisandhiṁ gahetvā hatthijeṭṭhako",
  "atk-s0502a1:279_12": "yūthapati ahosi. Tadāpi so tatheva karoti. Mahāpuriso attano parisāya parihāniṁ ñatvā,",
  "atk-s0502a1:279_13": "‘‘kuhiṁ ime hatthī gatā, mandā jātā’’ti pucchitvā, ‘‘na jānāma, sāmī’’ti vutte, ‘‘kuhiñci",
  "atk-s0502a1:279_14": "gacchantā maṁ anāpucchitvā na gamissanti, paripanthena bhavitabba’’nti vatvā, ‘‘ekasmiṁ",
  "atk-s0502a1:279_15": "ṭhāne kāsāvaṁ pārupitvā nisinnassa santikā paripanthena bhavitabba’’nti parisaṅkitvā,",
  "atk-s0502a1:279_16": "‘‘taṁ pariggaṇhituṁ vaṭṭatī’’ti sabbe hatthī purato pesetvā sayaṁ pacchato vilambamāno",
  "atk-s0502a1:279_17": "āgacchati. So sesahatthīsu vanditvā gatesu mahāpurisaṁ āgacchantaṁ disvā cīvaraṁ",
  "atk-s0502a1:279_18": "saṁharitvā sattiṁ vissajji. Mahāpuriso satiṁ uppaṭṭhapetvā āgacchanto pacchato paṭikkamitvā",
  "atk-s0502a1:279_19": "sattiṁ vivajjesi. Atha naṁ ‘‘iminā ime hatthī nāsitā’’ti gaṇhituṁ pakkhandi. Itaro",
  "atk-s0502a1:279_20": "ekaṁ rukkhaṁ purato katvā nilīyi. Atha ‘‘naṁ rukkhena saddhiṁ soṇḍāya parikkhipitvā",
  "atk-s0502a1:279_21": "gahetvā bhūmiyaṁ pothessāmī’’ti tena nīharitvā dassitaṁ kāsāvaṁ disvā – ‘‘sacāhaṁ",
  "atk-s0502a1:279_22": "imasmiṁ dubbhissāmi, anekasahassesu me buddhapaccekabuddhakhīṇāsavesu lajjā nāma",
  "atk-s0502a1:279_23": "bhinnā bhavissatī’’ti adhivāsetvā – ‘‘tayā me ettakā ñātakā nāsitā’’ti pucchi. ‘‘Āma,",
  "atk-s0502a1:279_24": "sāmī’’ti. ‘‘Kasmā evaṁ bhāriyakammamakāsi, attano ananucchavikaṁ vītarāgānaṁ anucchavikaṁ",
  "atk-s0502a1:279_25": "vatthaṁ paridahitvā evarūpaṁ kammaṁ karontena bhāriyaṁ tayā kata’’nti. Evañca pana",
  "atk-s0502a1:279_26": "vatvā uttaripi naṁ niggaṇhanto ‘‘anikkasāvo kāsāvaṁ…pe… sa ve kāsāvamarahatī’’ti",
  "atk-s0502a1:279_27": "gāthaṁ vatvā – ‘‘ayuttaṁ te kata’’nti vatvā taṁ vissajjesi.",
  "atk-s0502a1:280_0": "Satthā imaṁ dhammadesanaṁ āharitvā, ‘‘tadā hatthimārako devadatto ahosi, tassa niggāhako",
  "atk-s0502a1:280_1": "hatthināgo ahamevā’’ti jātakaṁ samodhānetvā, ‘‘na, bhikkhave, idāneva, pubbepi devadatto",
  "atk-s0502a1:280_2": "attano ananucchavikaṁ vatthaṁ dhāresiyevā’’ti vatvā imā gāthā abhāsi –",
  "atk-s0502a1:281": "9.",
  "atk-s0502a1:282": " ‘‘Anikkasāvo kāsāvaṁ, yo vatthaṁ paridahissati;",
  "atk-s0502a1:283": "Apeto damasaccena, na so kāsāvamarahati.",
  "atk-s0502a1:284": "10.",
  "atk-s0502a1:285": " ‘‘Yo ca vantakasāvassa, sīlesu susamāhito;",
  "atk-s0502a1:286": "Upeto damasaccena, sa ve kāsāvamarahatī’’ti.",
  "atk-s0502a1:287": "Chaddantajātakenāpi (jā. 1.16.122-123) ca ayamattho dīpetabbo.",
  "atk-s0502a1:288_0": "Tattha anikkasāvoti rāgādīhi kasāvehi sakasāvo. Paridahissatīti nivāsanapārupanaattharaṇavasena",
  "atk-s0502a1:288_1": "paribhuñjissati. Paridhassatītipi pāṭho. Apeto damasaccenāti indriyadamena ceva paramatthasaccapakkhikena",
  "atk-s0502a1:288_2": "vacīsaccena ca apeto, viyutto pariccatthoti attho. Na soti so evarūpo puggalo kāsāvaṁ",
  "atk-s0502a1:288_3": "paridahituṁ nārahati. Vantakasāvassāti catūhi maggehi vantakasāvo chaḍḍitakasāvo",
  "atk-s0502a1:288_4": "pahīnakasāvo assa. Sīlesūti catupārisuddhisīlesu. Susamāhitoti suṭṭhu samāhito suṭṭhito.",
  "atk-s0502a1:288_5": "Upetoti indriyadamena ceva vuttappakārena ca saccena upagato. Sa veti so evarūpo",
  "atk-s0502a1:288_6": "puggalo taṁ gandhakāsāvavatthaṁ arahatīti.",
  "atk-s0502a1:289": "Gāthāpariyosāne so disāvāsiko bhikkhu sotāpanno ahosi, aññepi bahū sotāpattiphalādīni pāpuṇiṁsu. Desanā mahājanassa sātthikā ahosīti.",
  "atk-s0502a1:290": "Devadattavatthu sattamaṁ.",
  "atk-s0502a1:291": "8. Sāriputtattheravatthu",
  "atk-s0502a1:292": "Asāre sāramatinoti imaṁ dhammadesanaṁ satthā veḷuvane viharanto aggasāvakehi niveditaṁ sañcayassa anāgamanaṁ ārabbha kathesi.",
  "atk-s0502a1:293_0": "Tatrāyaṁ anupubbikathā – amhākañhi satthā ito kappasatasahassādhikānaṁ catunnaṁ asaṅkhyeyyānaṁ",
  "atk-s0502a1:293_1": "matthake amaravatiyā nāma nagare sumedho nāma brāhmaṇakumāro hutvā sabbasippesu nipphattiṁ",
  "atk-s0502a1:293_2": "patvā mātāpitūnaṁ accayena anekakoṭisaṅkhyaṁ dhanaṁ pariccajitvā isipabbajjaṁ pabbajitvā",
  "atk-s0502a1:293_3": "himavante vasanto jhānābhiññā nibbattetvā ākāsena gacchanto dīpaṅkaradasabalassa",
  "atk-s0502a1:293_4": "sudassanavihārato rammavatīnagaraṁ pavisanatthāya maggaṁ sodhayamānaṁ janaṁ disvā",
  "atk-s0502a1:293_5": "sayampi ekaṁ padesaṁ gahetvā maggaṁ sodheti. Tasmiṁ asodhiteyeva āgatassa satthuno",
  "atk-s0502a1:293_6": "attānaṁ setuṁ katvā kalale ajinacammaṁ attharitvā ‘‘satthā sasāvakasaṅgho kalalaṁ",
  "atk-s0502a1:293_7": "anakkamitvā maṁ akkamanto gacchatū’’ti nipanno. Satthārā taṁ disvāva ‘‘buddhaṅkuro",
  "atk-s0502a1:293_8": "esa, anāgate kappasatasahassādhikānaṁ catunnaṁ asaṅkhyeyyānaṁ pariyosāne gotamo nāma",
  "atk-s0502a1:293_9": "buddho bhavissatī’’ti byākato. Tassa satthuno aparabhāge ‘‘koṇḍañño maṅgalo sumano",
  "atk-s0502a1:293_10": "revato sobhito anomadassī padumo nārado padumuttaro sumedho sujāto piyadassī atthadassī",
  "atk-s0502a1:293_11": "dhammadassī siddhattho tisso phusso vipassī sikhī vessabhū kakusandho koṇāgamano",
  "atk-s0502a1:293_12": "kassapo’’ti lokaṁ obhāsetvā uppannānaṁ imesampi tevīsatiyā buddhānaṁ santike laddhabyākaraṇo,",
  "atk-s0502a1:293_13": "‘‘dasa pāramiyo, dasa upapāramiyo, dasa paramatthapāramiyo’’ti samattiṁsa pāramiyo",
  "atk-s0502a1:293_14": "pūretvā vessantarattabhāve ṭhito pathavikampanāni mahādānāni datvā puttadāraṁ pariccajitvā",
  "atk-s0502a1:293_15": "āyupariyosāne tusitapure nibbattitvā tattha yāvatāyukaṁ ṭhatvā dasa sahassacakkavāḷadevatāhi sannipatitvā –",
  "atk-s0502a1:294": "‘‘Kālo deva mahāvīra, uppajja mātukucchiyaṁ;",
  "atk-s0502a1:295": "Sadevakaṁ tārayanto, bujjhassu amataṁ pada’’nti. (bu. vaṁ. 1.67) –",
  "atk-s0502a1:296": "Vutte –",
  "atk-s0502a1:297": "‘‘Kālaṁ desañca dīpañca, kulaṁ mātarameva ca;",
  "atk-s0502a1:298": "Ime pañca viloketvā, uppajjati mahāyaso’’ti. –",
  "atk-s0502a1:299_0": "Pañca mahāvilokanāni viloketvā tato cuto sakyarājakule paṭisandhiṁ gahetvā dasamāsaccayena",
  "atk-s0502a1:299_1": "mātukucchito vijāyi. Soḷasavassakāle tattha mahāsampattiyā parihariyamāno anukkamena",
  "atk-s0502a1:299_2": "bhadrayobbanaṁ patvā tiṇṇaṁ utūnaṁ anucchavikesu tīsu pāsādesu devalokasiriṁ viya",
  "atk-s0502a1:299_3": "rajjasiriṁ anubhavanto uyyānakīḷāya gamanasamaye anukkamena jiṇṇabyādhimatasaṅkhāte",
  "atk-s0502a1:299_4": "tayo devadūte disvā sañjātasaṁvego nivattitvā catutthavāre pabbajitaṁ disvā, ‘‘sādhu",
  "atk-s0502a1:299_5": "pabbajjā’’ti pabbajjāya ruciṁ uppādetvā uyyānaṁ gantvā tattha divasaṁ khepetvā maṅgalapokkharaṇītīre",
  "atk-s0502a1:299_6": "nisinno kappakavesaṁ gahetvā āgatena vissakammena devaputtena alaṅkatapaṭiyatto rāhulakumārassa",
  "atk-s0502a1:299_7": "jātasāsanaṁ sutvā puttasinehassa balavabhāvaṁ ñatvā, ‘‘yāva idaṁ bandhanaṁ na vaḍḍhati,",
  "atk-s0502a1:299_8": "tāvadeva naṁ chindissāmī’’ti cintetvā sāyaṁ nagaraṁ pavisanto –",
  "atk-s0502a1:300": "‘‘Nibbutā nūna sā mātā, nibbuto nūna so pitā;",
  "atk-s0502a1:301": "Nibbutā nūna sā nārī, yassāyaṁ īdiso patī’’ti. –",
  "atk-s0502a1:302_0": "Kisāgotamiyā nāma pitucchādhītāya bhāsitaṁ imaṁ gāthaṁ sutvā, ‘‘ahaṁ imāya nibbutapadaṁ",
  "atk-s0502a1:302_1": "sāvito’’ti muttāhāraṁ omuñcitvā tassā pesetvā attano bhavanaṁ pavisitvā sirisayane",
  "atk-s0502a1:302_2": "nisinno niddopagatānaṁ nāṭakitthīnaṁ vippakāraṁ disvā nibbinnahadayo channaṁ uṭṭhāpetvā",
  "atk-s0502a1:302_3": "kaṇḍakaṁ āharāpetvā taṁ āruyha channasahāyo dasasahassacakkavāḷadevatāhi parivuto",
  "atk-s0502a1:302_4": "mahābhinikkhamanaṁ nikkhamitvā anomānadītīre pabbajitvā anukkamena rājagahaṁ gantvā",
  "atk-s0502a1:302_5": "tattha piṇḍāya caritvā paṇḍavapabbatapabbhāre nisinno magadharaññā rajjena nimantiyamāno",
  "atk-s0502a1:302_6": "taṁ paṭikkhipitvā sabbaññutaṁ patvā attano vijitaṁ āgamanatthāya tena gahitapaṭiñño",
  "atk-s0502a1:302_7": "āḷārañca udakañca upasaṅkamitvā tesaṁ santike adhigatavisesaṁ analaṅkaritvā chabbassāni",
  "atk-s0502a1:302_8": "mahāpadhānaṁ padahitvā visākhapuṇṇamadivase pātova sujātāya dinnapāyasaṁ paribhuñjitvā",
  "atk-s0502a1:302_9": "nerañjarāya nadiyā suvaṇṇapātiṁ pavāhetvā nerañjarāya nadiyā tīre mahāvanasaṇḍe nānāsamāpattīhi",
  "atk-s0502a1:302_10": "divasabhāgaṁ vītināmetvā sāyanhasamaye sottiyena dinnaṁ tiṇaṁ gahetvā kāḷena nāgarājena",
  "atk-s0502a1:302_11": "abhitthutaguṇo bodhimaṇḍaṁ āruyha tiṇāni santharitvā ‘‘na tāvimaṁ pallaṅkaṁ bhindissāmi,",
  "atk-s0502a1:302_12": "yāva me anupādāya āsavehi cittaṁ na muccissatī’’ti paṭiññaṁ katvā puratthābhimukho",
  "atk-s0502a1:302_13": "nisīditvā sūriye anatthaṅgamiteyeva mārabalaṁ vidhamitvā paṭhamayāme pubbenivāsañāṇaṁ,",
  "atk-s0502a1:302_14": "majjhimayāme cutūpapātañāṇaṁ patvā pacchimayāmāvasāne paccayākāre ñāṇaṁ otāretvā",
  "atk-s0502a1:302_15": "aruṇuggamane dasabalacatuvesārajjādisabbaguṇapaṭimaṇḍitaṁ sabbaññutaññāṇaṁ paṭivijjhitvā",
  "atk-s0502a1:302_16": "sattasattāhaṁ bodhimaṇḍe vītināmetvā aṭṭhame sattāhe ajapālanigrodhamūle nisinno",
  "atk-s0502a1:302_17": "dhammagambhīratāpaccavekkhaṇena appossukkataṁ āpajjamāno dasasahassacakkavāḷamahābrahmaparivārena",
  "atk-s0502a1:302_18": "sahampatibrahmunā āyācitadhammadesano buddhacakkhunā lokaṁ voloketvā brahmuno ajjhesanaṁ",
  "atk-s0502a1:302_19": "adhivāsetvā, ‘‘kassa nu kho ahaṁ paṭhamaṁ dhammaṁ deseyya’’nti olokento āḷārudakānaṁ",
  "atk-s0502a1:302_20": "kālakatabhāvaṁ ñatvā pañcavaggiyānaṁ bhikkhūnaṁ bahūpakārataṁ anussaritvā uṭṭhāyāsanā",
  "atk-s0502a1:302_21": "kāsipuraṁ gacchanto antarāmagge upakena saddhiṁ mantetvā āsāḷhipuṇṇamadivase isipatane",
  "atk-s0502a1:302_22": "migadāye pañcavaggiyānaṁ vasanaṭṭhānaṁ patvā te ananucchavikena samudācārena samudācarante",
  "atk-s0502a1:302_23": "saññāpetvā aññātakoṇḍaññappamukhe aṭṭhārasa brahmakoṭiyo amatapānaṁ pāyento dhammacakkaṁ",
  "atk-s0502a1:302_24": "pavattetvā pavattitavaradhammacakko pañcamiyaṁ pakkhassa sabbepi te bhikkhū arahatte",
  "atk-s0502a1:302_25": "patiṭṭhāpetvā taṁ divasameva yasakulaputtassa upanissayasampattiṁ disvā taṁ rattibhāge",
  "atk-s0502a1:302_26": "nibbinditvā gehaṁ pahāya nikkhantaṁ disvā, ‘‘ehi yasā’’ti pakkositvā tasmiṁyeva rattibhāge",
  "atk-s0502a1:302_27": "sotāpattiphalaṁ pāpetvā punadivase arahattaṁ pāpetvā aparepi tassa sahāyake catupaṇṇāsa",
  "atk-s0502a1:302_28": "jane ehibhikkhupabbajjāya pabbājetvā arahattaṁ pāpesi.",
  "atk-s0502a1:303_0": "Evaṁ loke ekasaṭṭhiyā arahantesu jātesu vuṭṭhavasso pavāretvā, ‘‘caratha, bhikkhave,",
  "atk-s0502a1:303_1": "cārika’’nti saṭṭhi bhikkhū disāsu pesetvā sayaṁ uruvelaṁ gacchanto antarāmagge kappāsikavanasaṇḍe",
  "atk-s0502a1:303_2": "tiṁsa jane bhaddavaggiyakumāre vinesi. Tesu sabbapacchimako sotāpanno sabbuttamo",
  "atk-s0502a1:303_3": "anāgāmī ahosi. Te sabbepi ehibhikkhubhāveneva pabbājetvā disāsu pesetvā sayaṁ uruvelaṁ",
  "atk-s0502a1:303_4": "gantvā aḍḍhuḍḍhāni pāṭihāriyasahassāni dassetvā uruvelakassapādayo sahassajaṭilaparivāre",
  "atk-s0502a1:303_5": "tebhātikajaṭile vinetvā ehibhikkhubhāveneva pabbājetvā gayāsīse nisīdāpetvā ādittapariyāyadesanāya",
  "atk-s0502a1:303_6": "(mahāva. 54; saṁ. ni. 4.28) arahatte patiṭṭhāpetvā tena arahantasahassena parivuto",
  "atk-s0502a1:303_7": "‘‘bimbisārarañño dinnaṁ paṭiññaṁ mocessāmī’’ti rājagahanagarūpacāre laṭṭhivanuyyānaṁ",
  "atk-s0502a1:303_8": "gantvā, ‘‘satthā kira āgato’’ti sutvā dvādasanahutehi brāhmaṇagahapatikehi saddhiṁ",
  "atk-s0502a1:303_9": "āgatassa rañño madhuradhammakathaṁ kathento rājānaṁ ekādasahi nahutehi saddhiṁ sotāpattiphale",
  "atk-s0502a1:303_10": "patiṭṭhāpetvā ekanahutaṁ saraṇesu patiṭṭhāpetvā punadivase sakkena devarājena māṇavakavaṇṇaṁ",
  "atk-s0502a1:303_11": "gahetvā abhitthutaguṇo rājagahanagaraṁ pavisitvā rājanivesane katabhattakicco veḷuvanārāmaṁ",
  "atk-s0502a1:303_12": "paṭiggahetvā tattheva vāsaṁ kappesi. Tattha naṁ sāriputtamoggallānā upasaṅkamiṁsu.",
  "atk-s0502a1:304_0": "Tatrāyaṁ anupubbikathā – anuppanneyeva hi buddhe rājagahato avidūre upatissagāmo",
  "atk-s0502a1:304_1": "kolitagāmoti dve brāhmaṇagāmā ahesuṁ. Tesu upatissagāme sāriyā nāma brāhmaṇiyā gabbhassa",
  "atk-s0502a1:304_2": "patiṭṭhitadivaseyeva kolitagāme moggaliyā nāma brāhmaṇiyāpi gabbho patiṭṭhāsi. Tāni",
  "atk-s0502a1:304_3": "kira dvepi kulāni yāva sattamā kulaparivaṭṭā ābaddhapaṭibaddhasahāyakāneva ahesuṁ,",
  "atk-s0502a1:304_4": "tāsaṁ dvinnampi ekadivasameva gabbhaparihāraṁ adaṁsu. Tā ubhopi dasamāsacceyena putte",
  "atk-s0502a1:304_5": "vijāyiṁsu. Nāmaggahaṇadivase sāriyā brāhmaṇiyā puttassa upatissagāmake jeṭṭhakulassa",
  "atk-s0502a1:304_6": "puttattā upatissoti nāmaṁ kariṁsu , itarassa kolitagāme jeṭṭhakulassa puttattā kolitoti",
  "atk-s0502a1:304_7": "nāmaṁ kariṁsu. Te ubhopi vuḍḍhimanvāya sabbasippānaṁ pāraṁ agamaṁsu. Upatissamāṇavassa",
  "atk-s0502a1:304_8": "kīḷanatthāya nadiṁ vā uyyānaṁ vā gamanakāle pañca suvaṇṇasivikasatāni parivārāni",
  "atk-s0502a1:304_9": "honti, kolitamāṇavassa pañca ājaññayuttarathasatāni. Dvepi janā pañcapañcamāṇavakasataparivārā",
  "atk-s0502a1:304_10": "honti. Rājagahe ca anusaṁvaccharaṁ giraggasamajjo nāma ahosi. Tesaṁ dvinnampi ekaṭṭhāneyeva",
  "atk-s0502a1:304_11": "mañcaṁ bandhanti. Dvepi ekato nisīditvā samajjaṁ passantā hasitabbaṭṭhāne hasanti,",
  "atk-s0502a1:304_12": "saṁvegaṭṭhāne saṁvejenti, dāyaṁ dātuṁ yuttaṭṭhāne dāyaṁ denti. Tesaṁ imināva niyāmena",
  "atk-s0502a1:304_13": "ekadivasaṁ samajjaṁ passantānaṁ paripākagatattā ñāṇassa purimadivasesu viya hasitabbaṭṭhāne",
  "atk-s0502a1:304_14": "hāso vā saṁvegaṭṭhāne saṁvego vā dātuṁ yuttaṭṭhāne dānaṁ vā nāhosi . Dvepi pana janā",
  "atk-s0502a1:304_15": "evaṁ cintayiṁsu – ‘‘kimettha oloketabbaṁ atthi, sabbepime appatte vassasate appaṇṇattikabhāvaṁ",
  "atk-s0502a1:304_16": "gamissanti, amhehi pana ekaṁ mokkhadhammaṁ pariyesituṁ vaṭṭatī’’ti ārammaṇaṁ gahetvā",
  "atk-s0502a1:304_17": "nisīdiṁsu. Tato kolito upatissaṁ āha – ‘‘samma upatissa, na tvaṁ aññesu divasesu",
  "atk-s0502a1:304_18": "viya haṭṭhapahaṭṭho, idāni anattamanadhātukosi, kiṁ te sallakkhita’’nti? ‘‘Samma",
  "atk-s0502a1:304_19": "kolita, etesaṁ volokane sāro natthi , niratthakametaṁ, attano mokkhadhammaṁ gavesituṁ",
  "atk-s0502a1:304_20": "vaṭṭatī’’ti idaṁ cintayanto nisinnomhi. Tvaṁ pana kasmā anattamanosīti? Sopi tatheva",
  "atk-s0502a1:304_21": "āha. Athassa attanā saddhiṁ ekajjhāsayataṁ ñatvā upatisso āha – ‘‘amhākaṁ ubhinnampi",
  "atk-s0502a1:304_22": "sucintikaṁ, mokkhadhammaṁ pana gavesantehi ekā pabbajjā laddhuṁ vaṭṭati. Kassa santike pabbajāmā’’ti?",
  "atk-s0502a1:305_0": "Tena kho pana samayena sañcayo nāma paribbājako rājagahe paṭivasati mahatiyā paribbājakaparisāya",
  "atk-s0502a1:305_1": "saddhiṁ. Te ‘‘tassa santike pabbajissāmā’’ti pañcamāṇavakasatāni ‘‘sivikāyo ca rathe",
  "atk-s0502a1:305_2": "ca gahetvā gacchathā’’ti uyyojetvā ekāya sivikāya ekena rathena gantvā sañcayassa",
  "atk-s0502a1:305_3": "santike pabbajiṁsu. Tesaṁ pabbajitakālato paṭṭhāya sañcayo atirekalābhaggayasaggappatto",
  "atk-s0502a1:305_4": "ahosi. Te katipāheneva sabbaṁ sañcayassa samayaṁ parimadditvā, ‘‘ācariya, tumhākaṁ",
  "atk-s0502a1:305_5": "jānanasamayo ettakova, udāhu uttarimpi atthī’’ti pucchiṁsu. ‘‘Ettakova sabbaṁ tumhehi",
  "atk-s0502a1:305_6": "ñāta’’nti vutte cintayiṁsu – ‘‘evaṁ sati imassa santike brahmacariyavāso niratthako,",
  "atk-s0502a1:305_7": "mayaṁ yaṁ mokkhadhammaṁ gavesituṁ nikkhantā, so imassa santike uppādetuṁ na sakkā,",
  "atk-s0502a1:305_8": "mahā kho pana jambudīpo, gāmanigamarājadhāniyo carantā addhā mokkhadhammadesakaṁ",
  "atk-s0502a1:305_9": "kañci ācariyaṁ labhissāmā’’ti. Tato paṭṭhāya, ‘‘yattha yattha paṇḍitā samaṇabrāhmaṇā",
  "atk-s0502a1:305_10": "atthī’’ti vadanti, tattha tattha gantvā sākacchaṁ karonti. Tehi puṭṭhaṁ pañhaṁ aññe",
  "atk-s0502a1:305_11": "kathetuṁ na sakkonti, te pana tesaṁ pañhaṁ vissajjenti. Evaṁ sakalajambudīpaṁ pariggaṇhitvā",
  "atk-s0502a1:305_12": "nivattitvā sakaṭṭhānameva āgantvā, ‘‘samma kolita, amhesu yo paṭhamaṁ amataṁ adhigacchati,",
  "atk-s0502a1:305_13": "so itarassa ārocetū’’ti katikaṁ akaṁsuṁ.",
  "atk-s0502a1:306_0": "Evaṁ tesu katikaṁ katvā viharantesu satthā vuttānukkamena rājagahaṁ patvā veḷuvanaṁ",
  "atk-s0502a1:306_1": "paṭiggahetvā veḷuvane viharati. Tadā ‘‘caratha, bhikkhave, cārikaṁ bahujanahitāyā’’ti",
  "atk-s0502a1:306_2": "ratanattayaguṇapakāsanatthaṁ uyyojitānaṁ ekasaṭṭhiyā arahantānaṁ antare pañcavaggiyānaṁ",
  "atk-s0502a1:306_3": "abbhantaro assajitthero paṭinivattitvā rājagahaṁ āgato, punadivase pātova pattacīvaramādāya",
  "atk-s0502a1:306_4": "rājagahaṁ piṇḍāya pāvisi. Tasmiṁ samaye upatissaparibbājakopi pātova bhattakiccaṁ",
  "atk-s0502a1:306_5": "katvā paribbājakārāmaṁ gacchanto theraṁ disvā cintesi – ‘‘mayā evarūpo pabbajito",
  "atk-s0502a1:306_6": "nāma na diṭṭhapubboyeva, ye loke arahanto vā arahattamaggaṁ vā samāpannā, ayaṁ tesaṁ",
  "atk-s0502a1:306_7": "bhikkhūnaṁ aññataro, yaṁnūnāhaṁ imaṁ bhikkhuṁ upasaṅkamitvā puccheyyaṁ – ‘kaṁsi tvaṁ,",
  "atk-s0502a1:306_8": "āvuso, uddissa pabbajito, ko vā te satthā, kassa vā tvaṁ dhammaṁ rocesī’’’ti? Athassa",
  "atk-s0502a1:306_9": "etadahosi – ‘‘akālo kho imaṁ bhikkhuṁ pañhaṁ pucchituṁ, antaragharaṁ paviṭṭho piṇḍāya",
  "atk-s0502a1:306_10": "carati, yaṁnūnāhaṁ imaṁ bhikkhuṁ piṭṭhito piṭṭhito anubandheyyaṁ, atthikehi upaññātaṁ",
  "atk-s0502a1:306_11": "magga’’nti. So theraṁ laddhapiṇḍapātaṁ aññataraṁ okāsaṁ gacchantaṁ disvā nisīditukāmatañcassa",
  "atk-s0502a1:306_12": "ñatvā attano paribbājakapīṭhakaṁ paññāpetvā adāsi, so bhattakiccapariyosānepissa",
  "atk-s0502a1:306_13": "attano kuṇḍikāya udakaṁ adāsi.",
  "atk-s0502a1:307_0": "Evaṁ ācariyavattaṁ katvā katabhattakiccena therena saddhiṁ madhurapaṭisanthāraṁ katvā",
  "atk-s0502a1:307_1": "evamāha – ‘‘vippasannāni kho pana te, āvuso, indriyāni, parisuddho chavivaṇṇo pariyodāto,",
  "atk-s0502a1:307_2": "kaṁsi tvaṁ, āvuso, uddissa pabbajito, ko vā te satthā, kassa vā tvaṁ dhammaṁ rocesī’’ti",
  "atk-s0502a1:307_3": "pucchi. Thero cintesi – ‘‘ime paribbājakā nāma sāsanassa paṭipakkhabhūtā, imassa",
  "atk-s0502a1:307_4": "sāsanassa gambhīrataṁ dassessāmī’’ti. Attano navakabhāvaṁ dassento āha – ‘‘ahaṁ kho,",
  "atk-s0502a1:307_5": "āvuso, navo acirapabbajito, adhunāgato imaṁ dhammavinayaṁ, na tāvāhaṁ sakkhissāmi",
  "atk-s0502a1:307_6": "vitthārena dhammaṁ desetu’’nti. Paribbājako – ‘‘ahaṁ upatisso nāma, tvaṁ yathāsattiyā",
  "atk-s0502a1:307_7": "appaṁ vā bahuṁ vā vada, etaṁ nayasatena nayasahassena paṭivijjhituṁ mayhaṁ bhāro’’ti cintetvā āha –",
  "atk-s0502a1:308": "‘‘Appaṁ vā bahuṁ vā bhāsassu, atthaṁyeva me brūhi;",
  "atk-s0502a1:309": "Attheneva me attho, kiṁ kāhasi byañjanaṁ bahu’’nti. (mahāva. 60);",
  "atk-s0502a1:310_0": "Evaṁ vutte thero – ‘‘ye dhammā hetuppabhavā’’ti (mahāva. 60; apa. thera 1.1.286)",
  "atk-s0502a1:310_1": "gāthamāha. Paribbājako paṭhamapadadvayameva sutvā sahassanayapaṭimaṇḍite sotāpattiphale",
  "atk-s0502a1:310_2": "patiṭṭhahi, itaraṁ padadvayaṁ sotāpannakāle niṭṭhāpesi. So sotāpanno hutvā uparivisese",
  "atk-s0502a1:310_3": "appavattante ‘‘bhavissati ettha kāraṇa’’nti sallakkhetvā theraṁ āha – ‘‘bhante, mā",
  "atk-s0502a1:310_4": "upari dhammadesanaṁ vaḍḍhayittha, ettakameva hotu, kuhiṁ amhākaṁ satthā vasatī’’ti?",
  "atk-s0502a1:310_5": "‘‘Veḷuvane, āvuso’’ti. ‘‘Tena hi, bhante, tumhe purato yātha, mayhaṁ eko sahāyako",
  "atk-s0502a1:310_6": "atthi, amhehi ca aññamaññaṁ katikā katā ‘amhesu yo amataṁ paṭhamaṁ adhigacchati,",
  "atk-s0502a1:310_7": "so itarassa ārocetū’ti. Ahaṁ taṁ paṭiññaṁ mocetvā sahāyakaṁ gahetvā tumhākaṁ gatamaggeneva",
  "atk-s0502a1:310_8": "satthu santikaṁ āgamissāmīti pañcapatiṭṭhitena therassa pādesu nipatitvā tikkhattuṁ",
  "atk-s0502a1:310_9": "padakkhiṇaṁ katvā theraṁ uyyojetvā paribbājakārāmābhimukho agamāsi’’.",
  "atk-s0502a1:311_0": "Atha kho kolitaparibbājako taṁ dūratova āgacchantaṁ disvā, ‘‘ajja mayhaṁ sahāyakassa",
  "atk-s0502a1:311_1": "mukhavaṇṇo na aññadivasesu viya, addhā tena amataṁ adhigataṁ bhavissatī’’ti amatādhigamaṁ",
  "atk-s0502a1:311_2": "pucchi. Sopissa ‘‘āmāvuso, amataṁ adhigata’’nti paṭijānitvā tameva gāthaṁ abhāsi.",
  "atk-s0502a1:311_3": "Gāthāpariyosāne kolito sotāpattiphale patiṭṭhahitvā āha – ‘‘kuhiṁ kira, samma, amhākaṁ",
  "atk-s0502a1:311_4": "satthā vasatī’’ti? ‘‘Veḷuvane kira, samma, evaṁ no ācariyena assajittherena kathita’’nti.",
  "atk-s0502a1:311_5": "‘‘Tena hi, samma, āyāma, satthāraṁ passissāmā’’ti. Sāriputtatthero ca nāmesa sadāpi",
  "atk-s0502a1:311_6": "ācariyapūjakova, tasmā sahāyaṁ evamāha – ‘‘samma, amhehi adhigataṁ amataṁ amhākaṁ",
  "atk-s0502a1:311_7": "ācariyassa sañcayaparibbājakassāpi kathessāma, bujjhamāno paṭivijjhissati, appaṭivijjhanto",
  "atk-s0502a1:311_8": "amhākaṁ saddahitvā satthu, santikaṁ gamissati, buddhānaṁ desanaṁ sutvā maggaphalapaṭivedhaṁ",
  "atk-s0502a1:311_9": "karissatī’’ti. Tato dvepi janā sañcayassa santikaṁ agamaṁsu.",
  "atk-s0502a1:312_0": "Sañcayo te disvāva – ‘‘kiṁ, tātā, koci vo amatamaggadesako laddho’’ti pucchi. ‘‘Āma,",
  "atk-s0502a1:312_1": "ācariya, laddho, buddho loke uppanno, dhammo loke uppanno, saṅgho loke uppanno, tumhe",
  "atk-s0502a1:312_2": "tucche asāre vicaratha, tasmā etha, satthu santikaṁ gamissāmā’’ti. ‘‘Gacchatha tumhe,",
  "atk-s0502a1:312_3": "nāhaṁ sakkhissāmī’’ti . ‘‘Kiṁ kāraṇāhi’’? ‘‘Ahaṁ mahājanassa ācariyo hutvā vicariṁ,",
  "atk-s0502a1:312_4": "vicarantassa me antevāsikavāso cāṭiyā udañcanabhāvappatti viya hoti, na sakkhissāmahaṁ",
  "atk-s0502a1:312_5": "antevāsikavāsaṁ vasitu’’nti. ‘‘Mā evaṁ karittha, ācariyā’’ti. ‘‘Hotu, tātā, gacchatha",
  "atk-s0502a1:312_6": "tumhe, nāhaṁ sakkhissāmī’’ti. Ācariya, loke buddhassa uppannakālato paṭṭhāya mahājano",
  "atk-s0502a1:312_7": "gandhamālādihattho gantvā tameva pūjessati, mayampi tattheva gamissāma. ‘‘Tumhe kiṁ",
  "atk-s0502a1:312_8": "karissathā’’ti? ‘‘Tātā, kiṁ nu kho imasmiṁ loke dandhā bahū, udāhu paṇḍitā’’ti. ‘‘Dandhā,",
  "atk-s0502a1:312_9": "ācariya, bahū, paṇḍitā ca nāma katipayā eva hontī’’ti. ‘‘Tena hi, tātā, paṇḍitā paṇḍitassa",
  "atk-s0502a1:312_10": "samaṇassa gotamassa santikaṁ gamissanti, dandhā dandhassa mama santikaṁ āgamissanti",
  "atk-s0502a1:312_11": ", gacchatha tumhe, nāhaṁ gamissāmī’’ti. Te ‘‘paññāyissatha tumhe, ācariyā’’ti pakkamiṁsu.",
  "atk-s0502a1:312_12": "Tesu gacchantesu sañcayassa parisā bhijji, tasmiṁ khaṇe ārāmo tuccho ahosi. So tucchaṁ",
  "atk-s0502a1:312_13": "ārāmaṁ disvā uṇhaṁ lohitaṁ chaḍḍesi. Tehipi saddhiṁ gacchantesu pañcasu paribbājakasatesu",
  "atk-s0502a1:312_14": "sañcayassa aḍḍhateyyasatāni nivattiṁsu, atha kho te attano antevāsikehi aḍḍhateyyehi",
  "atk-s0502a1:312_15": "paribbājakasatehi saddhiṁ veḷuvanaṁ agamaṁsu.",
  "atk-s0502a1:313_0": "Satthā catuparisamajjhe nisinno dhammaṁ desento te dūratova disvā bhikkhū āmantesi",
  "atk-s0502a1:313_1": "– ‘‘ete, bhikkhave, dve sahāyakā āgacchanti kolito ca upatisso ca, etaṁ me sāvakayugaṁ",
  "atk-s0502a1:313_2": "bhavissati aggaṁ bhaddayuga’’nti. Te satthāraṁ vanditvā ekamantaṁ nisīdiṁsu, nisīditvā",
  "atk-s0502a1:313_3": "ca pana bhagavantaṁ etadavocuṁ – ‘‘labheyyāma mayaṁ, bhante, bhagavato santike pabbajjaṁ,",
  "atk-s0502a1:313_4": "labheyyāma upasampada’’nti. ‘‘Etha, bhikkhavo’’ti bhagavā avoca – ‘‘svākkhāto dhammo,",
  "atk-s0502a1:313_5": "caratha brahmacariyaṁ sammā dukkhassa antakiriyāyā’’ti. Sabbepi iddhimayapattacīvaradharā",
  "atk-s0502a1:313_6": "saṭṭhivassikattherā viya ahesuṁ.",
  "atk-s0502a1:314_0": "Atha nesaṁ parisāya caritavasena satthā dhammadesanaṁ vaḍḍhesi. Ṭhapetvā dve aggasāvake",
  "atk-s0502a1:314_1": "avasesā arahattaṁ pāpuṇiṁsu, aggasāvakānaṁ pana uparimaggattayakiccaṁ na niṭṭhāsi.",
  "atk-s0502a1:314_2": "Kiṁ kāraṇā? Sāvakapāramiñāṇassa mahantatāya. Athāyasmā mahāmoggallāno pabbajitadivasato",
  "atk-s0502a1:314_3": "sattame divase magadharaṭṭhe kallavālagāmakaṁ upanissāya viharanto thinamiddhe okkamante",
  "atk-s0502a1:314_4": "satthārā saṁvejito thinamiddhaṁ vinodetvā tathāgatena dinnaṁ dhātukammaṭṭhānaṁ suṇantova",
  "atk-s0502a1:314_5": "uparimaggattayakiccaṁ niṭṭhāpetvā sāvakapāramiñāṇassa matthakaṁ patto. Sāriputtattheropi",
  "atk-s0502a1:314_6": "pabbajitadivasato aḍḍhamāsaṁ atikkamitvā satthārā saddhiṁ tameva rājagahaṁ upanissāya",
  "atk-s0502a1:314_7": "sūkarakhataleṇe viharanto attano bhāgineyyassa dīghanakhaparibbājakassa vedanāpariggahasuttante",
  "atk-s0502a1:314_8": "desiyamāne suttānusārena ñāṇaṁ pesetvā parassa vaḍḍhitabhattaṁ paribhuñjanto viya",
  "atk-s0502a1:314_9": "sāvakapāramiñāṇassa matthakaṁ patto. Nanu cāyasmā mahāpañño, atha kasmā mahāmoggallānato",
  "atk-s0502a1:314_10": "ciratarena sāvakapāramiñāṇaṁ pāpuṇīti? Parikammamahantatāya. Yathā hi duggatamanussā",
  "atk-s0502a1:314_11": "yattha katthaci gantukāmā khippameva nikkhamanti, rājūnaṁ pana hatthivāhanakappanādiṁ",
  "atk-s0502a1:314_12": "mahantaṁ parikammaṁ laddhuṁ vaṭṭati, evaṁsampadamidaṁ veditabbaṁ.",
  "atk-s0502a1:315_0": "Taṁ divasaññeva pana satthā vaḍḍhamānakacchāyāya veḷuvane sāvakasannipātaṁ katvā",
  "atk-s0502a1:315_1": "dvinnaṁ therānaṁ aggasāvakaṭṭhānaṁ datvā pātimokkhaṁ uddisi. Bhikkhū ujjhāyiṁsu –",
  "atk-s0502a1:315_2": "‘‘satthā mukholokanena bhikkhaṁ deti, aggasāvakaṭṭhānaṁ dadantena nāma paṭhamaṁ pabbajitānaṁ",
  "atk-s0502a1:315_3": "pañcavaggiyānaṁ dātuṁ vaṭṭati, ete anolokentena yasatherappamukhānaṁ pañcapaṇṇāsabhikkhūnaṁ",
  "atk-s0502a1:315_4": "dātuṁ vaṭṭati, ete anolokentena bhaddavaggiyānaṁ tiṁsajanānaṁ, ete anolokentena uruvelakassapādīnaṁ",
  "atk-s0502a1:315_5": "tebhātikānaṁ, ete pana ettake mahāthere pahāya sabbapacchā pabbajitānaṁ aggasāvakaṭṭhānaṁ",
  "atk-s0502a1:315_6": "dadantena mukhaṁ oloketvā dinna’’nti. Satthā, ‘‘kiṁ kathetha, bhikkhave’’ti pucchitvā,",
  "atk-s0502a1:315_7": "‘‘idaṁ nāmā’’ti vutte ‘‘nāhaṁ, bhikkhave, mukhaṁ oloketvā bhikkhaṁ demi, etesaṁ pana",
  "atk-s0502a1:315_8": "attanā attanā patthitapatthitameva demi. Aññātakoṇḍañño hi ekasmiṁ sasse nava vāre",
  "atk-s0502a1:315_9": "aggasassadānaṁ dadanto aggasāvakaṭṭhānaṁ patthetvā nādāsi, aggadhammaṁ pana arahattaṁ",
  "atk-s0502a1:315_10": "sabbapaṭhamaṁ paṭivijjhituṁ patthetvā adāsī’’ti. ‘‘Kadā pana bhagavā’’ti? ‘‘Suṇissatha,",
  "atk-s0502a1:315_11": "bhikkhave’’ti. ‘‘Āma, bhante’’ti, bhagavā atītaṁ āhari –",
  "atk-s0502a1:316_0": "Bhikkhave , ito ekanavutikappe vipassī nāma bhagavā loke udapādi. Tadā mahākāḷo cūḷakāḷoti",
  "atk-s0502a1:316_1": "dvebhātikā kuṭumbikā mahantaṁ sālikkhettaṁ vapāpesuṁ. Athekadivasaṁ cūḷakāḷo sālikkhettaṁ",
  "atk-s0502a1:316_2": "gantvā ekaṁ sāligabbhaṁ phāletvā khādi, taṁ atimadhuraṁ ahosi. So buddhappamukhassa",
  "atk-s0502a1:316_3": "saṅghassa sāligabbhadānaṁ dātukāmo hutvā jeṭṭhabhātikaṁ upasaṅkamitvā, ‘‘bhātika,",
  "atk-s0502a1:316_4": "sāligabbhaṁ phāletvā buddhānaṁ anucchavikaṁ katvā pacāpetvā dānaṁ demā’’ti āha. ‘‘Kiṁ",
  "atk-s0502a1:316_5": "vadesi, tāta, sāligabbhaṁ phāletvā dānaṁ nāma neva atīte bhūtapubbaṁ, na anāgatepi",
  "atk-s0502a1:316_6": "bhavissati, mā sassaṁ nāsayī’’ti; vuttopi so punappunaṁ yāciyeva . Atha naṁ bhātā,",
  "atk-s0502a1:316_7": "‘‘tena hi sālikkhettaṁ dve koṭṭhāse katvā mama koṭṭhāsaṁ anāmasitvā attano koṭṭhāse",
  "atk-s0502a1:316_8": "khette yaṁ icchasi, taṁ karohī’’ti āha. So ‘‘sādhū’’ti khettaṁ vibhajitvā bahū manusse",
  "atk-s0502a1:316_9": "hatthakammaṁ yācitvā sāligabbhaṁ phāletvā nirudakena khīrena pacāpetvā sappimadhusakkharādīhi",
  "atk-s0502a1:316_10": "yojetvā buddhappamukhassa bhikkhusaṅghassa dānaṁ datvā bhattakiccapariyosāne – ‘‘idaṁ,",
  "atk-s0502a1:316_11": "bhante, mama aggadānaṁ aggadhammassa sabbapaṭhamaṁ paṭivedhāya saṁvattatū’’ti āha.",
  "atk-s0502a1:316_12": "Satthā ‘‘evaṁ hotū’’ti anumodanamakāsi.",
  "atk-s0502a1:317_0": "So khettaṁ gantvā olokento sakalakkhettaṁ kaṇṇikabaddhehi viya sālisīsehi sañchannaṁ",
  "atk-s0502a1:317_1": "disvā pañcavidhapītiṁ paṭilabhitvā, ‘‘lābhā vata me’’ti cintetvā puthukakāle puthukaggaṁ",
  "atk-s0502a1:317_2": "nāma adāsi, gāmavāsīhi saddhiṁ aggasassadānaṁ nāma adāsi, lāyane lāyanaggaṁ, veṇikaraṇe",
  "atk-s0502a1:317_3": "veṇaggaṁ, kalāpādīsu kalāpaggaṁ, khalaggaṁ, khalabhaṇḍaggaṁ, koṭṭhagganti. Evaṁ ekasasse",
  "atk-s0502a1:317_4": "nava vāre aggadānaṁ adāsi. Tassa sabbavāresu gahitagahitaṭṭhānaṁ paripūri, sassaṁ",
  "atk-s0502a1:317_5": "atirekaṁ uṭṭhānasampannaṁ ahosi. Dhammo hi nāmesa attānaṁ rakkhantaṁ rakkhati. Tenāha bhagavā –",
  "atk-s0502a1:318": "‘‘Dhammo have rakkhati dhammacāriṁ,",
  "atk-s0502a1:319": "Dhammo suciṇṇo sukhamāvahāti;",
  "atk-s0502a1:320": "Esānisaṁso dhamme suciṇṇe,",
  "atk-s0502a1:321": "Na duggatiṁ gacchati dhammacārī’’ti. (theragā. 303; jā. 1.10.102) –",
  "atk-s0502a1:322_0": "‘‘Evamesa vipassīsammāsambuddhakāle aggadhammaṁ paṭhamaṁ paṭivijjhituṁ patthento",
  "atk-s0502a1:322_1": "nava vāre aggadānāni adāsi. Ito satasahassakappamatthake pana haṁsavatīnagare padumuttarasambuddhakālepi",
  "atk-s0502a1:322_2": "sattāhaṁ mahādānaṁ datvā tassa bhagavato pādamūle nipajjitvā aggadhammassa paṭhamaṁ",
  "atk-s0502a1:322_3": "paṭivijjhanatthameva patthanaṁ ṭhapesi. Iti iminā patthitameva mayā dinnaṁ, nāhaṁ,",
  "atk-s0502a1:322_4": "bhikkhave, mukhaṁ oloketvā demī’’ti.",
  "atk-s0502a1:323_0": "‘‘Yasakulaputtappamukhā pañcapaññāsa janā kiṁ kammaṁ kariṁsu, bhante’’ti? ‘‘Etepi",
  "atk-s0502a1:323_1": "ekassa buddhassa santike arahattaṁ patthentā bahuṁ puññakammaṁ katvā aparabhāge anuppanne",
  "atk-s0502a1:323_2": "buddhe sahāyakā hutvā vaggabandhanena puññāni karontā anāthamatasarīrāni paṭijaggantā",
  "atk-s0502a1:323_3": "vicariṁsu. Te ekadivasaṁ sagabbhaṁ itthiṁ kālakataṁ disvā, ‘jhāpessāmā’ti susānaṁ",
  "atk-s0502a1:323_4": "hariṁsu. Tesu pañca jane ‘tumhe jhāpethā’ti susāne ṭhapetvā sesā gāmaṁ paviṭṭhā.",
  "atk-s0502a1:323_5": "Yasadārako taṁ matasarīraṁ sūlehi vijjhitvā parivattetvā parivattetvā jhāpento asubhasaññaṁ",
  "atk-s0502a1:323_6": "paṭilabhi, itaresampi catunnaṁ janānaṁ – ‘passatha, bho, imaṁ sarīraṁ tattha tattha",
  "atk-s0502a1:323_7": "viddhaṁsitacammaṁ, kabaragorūpaṁ viya asuciṁ duggandhaṁ paṭikūla’nti dassesi. Tepi",
  "atk-s0502a1:323_8": "tattha asubhasaññaṁ paṭilabhiṁsu. Te pañcapi janā gāmaṁ gantvā sesasahāyakānaṁ kathayiṁsu.",
  "atk-s0502a1:323_9": "Yaso pana dārako gehaṁ gantvā mātāpitūnañca bhariyāya ca kathesi. Te sabbepi asubhaṁ",
  "atk-s0502a1:323_10": "bhāvayiṁsu. Idametesaṁ pubbakammaṁ. Teneva yasassa itthāgāre susānasaññā uppajji,",
  "atk-s0502a1:323_11": "tāya ca upanissayasampattiyā sabbesampi visesādhigamo nibbatti. Evaṁ imepi attanā",
  "atk-s0502a1:323_12": "patthitameva labhiṁsu. Nāhaṁ mukhaṁ oloketvā dammī’’ti.",
  "atk-s0502a1:324_0": "‘‘Bhaddavaggiyasahāyakā pana kiṁ kammaṁ kariṁsu, bhante’’ti? ‘‘Etepi pubbabuddhānaṁ",
  "atk-s0502a1:324_1": "santike arahattaṁ patthetvā puññāni katvā aparabhāge anuppanne buddhe tiṁsa dhuttā",
  "atk-s0502a1:324_2": "hutvā tuṇḍilovādaṁ sutvā saṭṭhivassasahassāni pañca sīlāni rakkhiṁsu. Evaṁ imepi",
  "atk-s0502a1:324_3": "attanā patthitameva labhiṁsu. Nāhaṁ mukhaṁ oloketvā dammī’’ti.",
  "atk-s0502a1:325_0": "‘‘Uruvelakassapādayo pana kiṁ kammaṁ kariṁsu, bhante’’ti? ‘‘Tepi arahattameva patthetvā",
  "atk-s0502a1:325_1": "puññāni kariṁsu. Ito hi dvenavutikappe tisso phussoti dve buddhā uppajjiṁsu. Phussabuddhassa",
  "atk-s0502a1:325_2": "mahindo nāma rājā pitā ahosi. Tasmiṁ pana sambodhiṁ patte rañño kaniṭṭhaputto paṭhamaaggasāvako",
  "atk-s0502a1:325_3": "purohitaputto dutiyaaggasāvako ahosi. Rājā satthu santikaṁ gantvā – ‘jeṭṭhaputto",
  "atk-s0502a1:325_4": "me buddho, kaniṭṭhaputto paṭhamaaggasāvako, purohitaputto dutiyaaggasāvako’ti te",
  "atk-s0502a1:325_5": "oloketvā, ‘mameva buddho, mameva dhammo, mameva saṅgho, namo tassa bhagavato arahato",
  "atk-s0502a1:325_6": "sammāsambuddhassā’ti tikkhattuṁ udānaṁ udānetvā satthu pādamūle nipajjitvā , ‘bhante,",
  "atk-s0502a1:325_7": "idāni me navutivassasahassaparimāṇassa āyuno koṭiyaṁ nisīditvā niddāyanakālo viya",
  "atk-s0502a1:325_8": "aññesaṁ gehadvāraṁ agantvā yāvāhaṁ jīvāmi, tāva me cattāro paccaye adhivāsethā’ti",
  "atk-s0502a1:325_9": "paṭiññaṁ gahetvā nibaddhaṁ buddhupaṭṭhānaṁ karoti. Rañño pana aparepi tato puttā",
  "atk-s0502a1:325_10": "ahesuṁ. Tesu jeṭṭhassa pañca yodhasatāni parivārāni, majjhimassa tīṇi, kaniṭṭhassa",
  "atk-s0502a1:325_11": "dve. Te ‘mayampi bhātikaṁ bhojessāmā’ti pitaraṁ okāsaṁ yācitvā alabhamānā punappunaṁ",
  "atk-s0502a1:325_12": "yācantāpi alabhitvā paccante kupite tassa vūpasamanatthāya pesitā paccantaṁ vūpasametvā",
  "atk-s0502a1:325_13": "pitu santikaṁ āgamiṁsu. Atha ne pitā āliṅgitvā sīse cumbitvā, ‘varaṁ vo, tātā, dammī’ti āha.",
  "atk-s0502a1:326_0": "‘‘Te ‘sādhu devā’ti varaṁ gahitakaṁ katvā puna katipāhaccayena pitarā ‘gaṇhatha,",
  "atk-s0502a1:326_1": "tātā, vara’nti vuttā, ‘‘deva, amhākaṁ aññena kenaci attho natthi, ito paṭṭhāya mayaṁ",
  "atk-s0502a1:326_2": "bhātikaṁ bhojessāma, imaṁ no varaṁ dehī’’ti āhaṁsu. ‘Na demi, tātā’ti. ‘Niccakālaṁ",
  "atk-s0502a1:326_3": "adento satta saṁvaccharāni detha, devā’ti. ‘Na demi, tātā’ti. ‘Tena hi cha pañca",
  "atk-s0502a1:326_4": "cattāri tīṇi dve ekaṁ saṁvaccharaṁ detha, devā’ti. ‘Na demi, tātā’ti. ‘Tena hi, deva,",
  "atk-s0502a1:326_5": "satta māse dethā’ti. ‘Cha māse pañca māse cattāro māse tayo māse detha, devā’ti.",
  "atk-s0502a1:326_6": "‘Na demi, tātā’ti. ‘Hotu, deva, ekekassa no ekekaṁ māsaṁ katvā tayo māse dethā’ti.",
  "atk-s0502a1:326_7": "‘Sādhu, tātā, tena hi tayo māse bhojethā’ti āha. Te tuṭṭhā rājānaṁ vanditvā sakaṭṭhānameva",
  "atk-s0502a1:326_8": "gatā. Tesaṁ pana tiṇṇampi ekova koṭṭhāgāriko, ekova āyuttako, tassa dvādasanahutā",
  "atk-s0502a1:326_9": "purisaparivārā. Te te pakkosāpetvā , ‘mayaṁ imaṁ temāsaṁ dasa sīlāni gahetvā dve",
  "atk-s0502a1:326_10": "kāsāvāni nivāsetvā satthārā sahavāsaṁ vasissāma, tumhe ettakaṁ nāma dānavattaṁ gahetvā",
  "atk-s0502a1:326_11": "devasikaṁ navutisahassānaṁ bhikkhūnaṁ yodhasahassassa ca sabbaṁ khādanīyabhojanīyaṁ",
  "atk-s0502a1:326_12": "pavatteyyātha. Mayañhi ito paṭṭhāya na kiñci vakkhāmā’ti vadiṁsu.",
  "atk-s0502a1:327_0": "‘‘Te tayopi janā parivārasahassaṁ gahetvā dasa sīlāni samādāya kāsāyavatthāni nivāsetvā",
  "atk-s0502a1:327_1": "vihāreyeva vasiṁsu. Koṭṭhāgāriko ca āyuttako ca ekato hutvā tiṇṇaṁ bhātikānaṁ koṭṭhāgārehi",
  "atk-s0502a1:327_2": "vārena vārena dānavattaṁ gahetvā dānaṁ denti, kammakārānaṁ pana puttā yāgubhattādīnaṁ",
  "atk-s0502a1:327_3": "atthāya rodanti. Te tesaṁ bhikkhusaṅghe anāgateyeva yāgubhattādīni denti. Bhikkhusaṅghassa",
  "atk-s0502a1:327_4": "bhattakiccāvasāne kiñci atirekaṁ na bhūtapubbaṁ. Te ‘aparabhāge dārakānaṁ demā’ti",
  "atk-s0502a1:327_5": "attanāpi gahetvā khādiṁsu. Manuññaṁ āhāraṁ disvā adhivāsetuṁ nāsakkhiṁsu. Te pana",
  "atk-s0502a1:327_6": "caturāsītisahassā ahesuṁ. Te saṅghassa dinnadānavattaṁ khāditvā kāyassa bhedā paraṁ",
  "atk-s0502a1:327_7": "maraṇā pettivisaye nibbattiṁsu. Tebhātikā pana purisasahassena saddhiṁ kālaṁ katvā",
  "atk-s0502a1:327_8": "devaloke nibbattitvā devalokā manussalokaṁ, manussalokā devalokaṁ saṁsarantā dvenavutikappe",
  "atk-s0502a1:327_9": "khepesuṁ. ‘Evaṁ te tayo bhātaro arahattaṁ patthentā tadā kalyāṇakammaṁ kariṁsu. Te",
  "atk-s0502a1:327_10": "attanā patthitameva labhiṁsu. Nāhaṁ mukhaṁ oloketvā dammī’’’ti.",
  "atk-s0502a1:328_0": "Tadā pana tesaṁ āyuttako bimbisāro rājā ahosi, koṭṭhāgāriko visākho upāsako. Tayo",
  "atk-s0502a1:328_1": "rājakumārā tayo jaṭilā ahesuṁ. Tesaṁ kammakārā tadā petesu nibbattitvā sugatiduggativasena",
  "atk-s0502a1:328_2": "saṁsarantā imasmiṁ kappe cattāri buddhantarāni petalokeyeva nibbattiṁsu. Te imasmiṁ",
  "atk-s0502a1:328_3": "kappe sabbapaṭhamaṁ uppannaṁ cattālīsavassasahassāyukaṁ kakusandhaṁ bhagavantaṁ upasaṅkamitvā,",
  "atk-s0502a1:328_4": "‘‘amhākaṁ āhāraṁ labhanakālaṁ ācikkhathā’’ti pucchiṁsu. So ‘‘mama tāva kāle na labhissatha,",
  "atk-s0502a1:328_5": "mama pacchato mahāpathaviyā yojanamattaṁ abhiruḷhāya koṇāgamano nāma buddho uppajjissati,",
  "atk-s0502a1:328_6": "taṁ puccheyyāthā’’ti āha. Te tattakaṁ kālaṁ khepetvā tasmiṁ uppanne taṁ pucchiṁsu.",
  "atk-s0502a1:328_7": "Sopi ‘‘mama kāle na labhissatha, mama pacchato mahāpathaviyā yojanamattaṁ abhiruḷhāya",
  "atk-s0502a1:328_8": "kassapo nāma buddho uppajjissati, taṁ puccheyyāthā’’ti āha. Te tattakaṁ kālaṁ khepetvā",
  "atk-s0502a1:328_9": "tasmiṁ uppanne taṁ pucchiṁsu. Sopi ‘‘mama kāle na labhissatha, mama pana pacchato",
  "atk-s0502a1:328_10": "mahāpathaviyā yojanamattaṁ abhiruḷhāya gotamo nāma buddho uppajjissati, tadā tumhākaṁ",
  "atk-s0502a1:328_11": "ñātako bimbisāro nāma rājā bhavissati, so satthu dānaṁ datvā tumhākaṁ pattiṁ pāpessati,",
  "atk-s0502a1:328_12": "tadā labhissathā’’ti āha. Tesaṁ ekaṁ buddhantaraṁ svedivasasadisaṁ ahosi. Te tathāgate",
  "atk-s0502a1:328_13": "uppanne bimbisāraraññā paṭhamadivasaṁ dāne dinne pattiṁ alabhitvā rattibhāge bheravasaddaṁ",
  "atk-s0502a1:328_14": "katvā rañño attānaṁ dassayiṁsu. So punadivase veḷuvanaṁ gantvā tathāgatassa taṁ pavattiṁ ārocesi.",
  "atk-s0502a1:329_0": "Satthā, ‘‘mahārāja, ito dvenavutikappamatthake phussabuddhakāle ete tava ñātakā,",
  "atk-s0502a1:329_1": "bhikkhusaṅghassa dinnadānavattaṁ khāditvā petaloke nibbattitvā saṁsarantā kakusandhādayo",
  "atk-s0502a1:329_2": "buddhe pucchitvā tehi idañcidañca vuttā ettakaṁ kālaṁ tava dānaṁ paccāsīsamānā hiyyo",
  "atk-s0502a1:329_3": "tayā dāne dinne pattiṁ alabhamānā evamakaṁsū’’ti āha. ‘‘Kiṁ pana, bhante, idānipi",
  "atk-s0502a1:329_4": "dinne labhissantī’’ti? ‘‘Āma, mahārājā’’ti. Rājā buddhappamukhaṁ bhikkhusaṅghaṁ nimantetvā",
  "atk-s0502a1:329_5": "punadivase mahādānaṁ datvā, ‘‘bhante, ito tesaṁ petānaṁ dibbaannapānaṁ sampajjatū’’ti",
  "atk-s0502a1:329_6": "pattiṁ adāsi, tesaṁ tatheva nibbatti. Punadivase naggā hutvā attānaṁ dassesuṁ. Rājā",
  "atk-s0502a1:329_7": "‘‘ajja, bhante, naggā hutvā attānaṁ dassesu’’nti ārocesi. ‘‘Vatthāni te na dinnāni,",
  "atk-s0502a1:329_8": "mahārājā’’ti. Rājāpi punadivase buddhappamukhassa bhikkhusaṅghassa cīvaradānaṁ datvā,",
  "atk-s0502a1:329_9": "‘‘ito tesaṁ petānaṁ dibbavatthāni hontū’’ti pāpesi. Taṅkhaṇaññeva tesaṁ dibbavatthāni",
  "atk-s0502a1:329_10": "uppajjiṁsu. Te petattabhāvaṁ vijahitvā dibbattabhāve saṇṭhahiṁsu. Satthā anumodanaṁ",
  "atk-s0502a1:329_11": "karonto ‘‘tirokuṭṭesu tiṭṭhantī’’tiādinā (khu. pā. 7.1; pe. va. 14) tirokuṭṭānumodanaṁ",
  "atk-s0502a1:329_12": "akāsi. Anumodanāvasāne caturāsītiyā pāṇasahassānaṁ dhammābhisamayo ahosi. Iti satthā",
  "atk-s0502a1:329_13": "tebhātikajaṭilānaṁ vatthuṁ kathetvā imampi dhammadesanaṁ āhari.",
  "atk-s0502a1:330_0": "Aggasāvakā pana, ‘‘bhante, kiṁ kariṁsū’’ti? ‘‘Aggasāvakabhāvāya patthanaṁ kariṁsu’’.",
  "atk-s0502a1:330_1": "Ito kappasatasahassādhikassa hi kappānaṁ asaṅkhyeyyassa matthake sāriputto brāhmaṇamahāsālakule",
  "atk-s0502a1:330_2": "nibbatti, nāmena saradamāṇavo nāma ahosi. Moggallāno gahapatimahāsālakule nibbatti,",
  "atk-s0502a1:330_3": "nāmena sirivaḍḍhanakuṭumbiko nāma ahosi. Te ubhopi sahapaṁsukīḷakā sahāyakā ahesuṁ.",
  "atk-s0502a1:330_4": "Tesu saradamāṇavo pitu accayena kusalantakaṁ mahādhanaṁ paṭipajjitvā ekadivasaṁ rahogato",
  "atk-s0502a1:330_5": "cintesi – ‘‘ahaṁ idhalokattabhāvameva jānāmi, no paralokattabhāvaṁ. Jātasattānañca",
  "atk-s0502a1:330_6": "maraṇaṁ nāma dhuvaṁ, mayā ekaṁ pabbajjaṁ pabbajitvā mokkhadhammagavesanaṁ kātuṁ vaṭṭatī’’ti.",
  "atk-s0502a1:330_7": "So sahāyakaṁ upasaṅkamitvā āha – ‘‘samma sirivaḍḍhana, ahaṁ pabbajitvā mokkhadhammaṁ",
  "atk-s0502a1:330_8": "gavesissāmi, tvaṁ mayā saddhiṁ pabbajituṁ sakkhissasi, na sakkhissasī’’ti? ‘‘Na sakkhissāmi,",
  "atk-s0502a1:330_9": "samma, tvaṁyeva pabbajāhī’’ti. So cintesi – ‘‘paralokaṁ gacchanto sahāye vā ñātimitte",
  "atk-s0502a1:330_10": "vā gahetvā gato nāma natthi, attanā kataṁ attanova hotī’’ti. Tato ratanakoṭṭhāgāraṁ",
  "atk-s0502a1:330_11": "vivarāpetvā kapaṇaddhikavaṇibbakayācakānaṁ mahādānaṁ datvā pabbatapādaṁ pavisitvā",
  "atk-s0502a1:330_12": "isipabbajjaṁ pabbaji. Tassa eko dve tayoti evaṁ anupabbajjaṁ pabbajitā catusattatisahassamattā",
  "atk-s0502a1:330_13": "jaṭilā ahesuṁ. So pañca abhiññā, aṭṭha ca samāpattiyo nibbattetvā tesaṁ jaṭilānaṁ",
  "atk-s0502a1:330_14": "kasiṇaparikammaṁ ācikkhi. Tepi sabbe pañca abhiññā aṭṭha ca samāpattiyo nibbattesuṁ.",
  "atk-s0502a1:331_0": "Tena samayena anomadassī nāma sammāsambuddho loke udapādi. Nagaraṁ candavatī nāma",
  "atk-s0502a1:331_1": "ahosi, pitā yasavā nāma khattiyo, mātā yasodharā nāma devī, bodhi ajjunarukkho, nisabho",
  "atk-s0502a1:331_2": "ca anomo ca dve aggasāvakā, varuṇo nāma upaṭṭhāko, sundarā ca sumanā ca dve aggasāvikā",
  "atk-s0502a1:331_3": "ahesuṁ. Āyu vassasatasahassaṁ ahosi, sarīraṁ aṭṭhapaññāsahatthubbedhaṁ , sarīrappabhā",
  "atk-s0502a1:331_4": "dvādasayojanaṁ phari, bhikkhusatasahassaparivāro ahosi. So ekadivasaṁ paccūsakāle",
  "atk-s0502a1:331_5": "mahākaruṇāsamāpattito vuṭṭhāya lokaṁ volokento saradatāpasaṁ disvā, ‘‘ajja mayhaṁ",
  "atk-s0502a1:331_6": "saradatāpasassaṁ santikaṁ gatapaccayena dhammadesanā ca mahatī bhavissati, so ca",
  "atk-s0502a1:331_7": "aggasāvakaṭṭhānaṁ patthessati, tassa sahāyako sirivaḍḍhanakuṭumbiko dutiyasāvakaṭṭhānaṁ,",
  "atk-s0502a1:331_8": "desanāpariyosāne cassa parivārā catusattatisahassamattā jaṭilā arahattaṁ pāpuṇissanti,",
  "atk-s0502a1:331_9": "mayā tattha gantuṁ vaṭṭatī’’ti attano pattacīvaramādāya aññaṁ kañci anāmantetvā sīho",
  "atk-s0502a1:331_10": "viya ekacaro hutvā saradatāpasassa antevāsikesu phalāphalatthāya gatesu ‘‘buddhabhāvaṁ",
  "atk-s0502a1:331_11": "me jānātū’’ti adhiṭṭhahitvā passantasseva saradatāpasassa ākāsato otaritvā pathaviyaṁ",
  "atk-s0502a1:331_12": "patiṭṭhāsi. Saradatāpaso buddhānubhāvañceva sarīranipphattiñcassa disvā lakkhaṇamante",
  "atk-s0502a1:331_13": "sammasitvā ‘‘imehi lakkhaṇehi samannāgato nāma agāramajjhe vasanto rājā hoti cakkavattī,",
  "atk-s0502a1:331_14": "pabbajanto loke vivaṭṭacchado sabbaññubuddho hoti. Ayaṁ puriso nissaṁsayaṁ buddho’’ti",
  "atk-s0502a1:331_15": "jānitvā paccuggamanaṁ katvā pañcapatiṭṭhitena vanditvā aggāsanaṁ paññāpetvā adāsi.",
  "atk-s0502a1:331_16": "Nisīdi bhagavā paññatte aggāsane. Saradatāpasopi attano anucchavikaṁ āsanaṁ gahetvā ekamantaṁ nisīdi.",
  "atk-s0502a1:332_0": "Tasmiṁ samaye catusattatisahassajaṭilā paṇītapaṇītāni ojavantāni phalāphalāni gahetvā",
  "atk-s0502a1:332_1": "ācariyassa santikaṁ sampattā buddhānañceva ācariyassa ca nisinnāsanaṁ oloketvā āhaṁsu",
  "atk-s0502a1:332_2": "– ‘‘ācariya , mayaṁ ‘imasmiṁ loke tumhehi mahantataro natthī’ti vicarāma, ayaṁ pana",
  "atk-s0502a1:332_3": "puriso tumhehi mahantataro maññe’’ti? ‘‘Tātā, kiṁ vadetha, sāsapena saddhiṁ aṭṭhasaṭṭhiyojanasatasahassubbedhaṁ",
  "atk-s0502a1:332_4": "sineruṁ samaṁ kātuṁ icchatha, sabbaññubuddhena saddhiṁ mamaṁ upamaṁ mā karittha puttakā’’ti.",
  "atk-s0502a1:332_5": "Atha te tāpasā, ‘‘sacāyaṁ ittarasatto abhavissa, amhākaṁ ācariyo na evarūpaṁ upamaṁ",
  "atk-s0502a1:332_6": "āharissa, yāva mahā vatāyaṁ puriso’’ti sabbeva pādesu nipatitvā sirasā vandiṁsu.",
  "atk-s0502a1:332_7": "Atha ne ācariyo āha – ‘‘tātā, amhākaṁ buddhānaṁ anucchaviko deyyadhammo natthi, satthā",
  "atk-s0502a1:332_8": "ca bhikkhācāravelāyaṁ idhāgato, mayaṁ yathāsatti yathābalaṁ deyyadhammaṁ dassāma,",
  "atk-s0502a1:332_9": "tumhe yaṁ yaṁ paṇītaṁ phalāphalaṁ, taṁ taṁ āharathā’’ti āharāpetvā hatthe dhovitvā",
  "atk-s0502a1:332_10": "sayaṁ tathāgatassa patte patiṭṭhāpesi. Satthārā phalāphale paṭiggahitamatte devatā",
  "atk-s0502a1:332_11": "dibbojaṁ pakkhipiṁsu. So tāpaso udakampi sayameva parissāvetvā adāsi. Tato bhattakiccaṁ",
  "atk-s0502a1:332_12": "katvā nisinne satthari sabbe antevāsike pakkositvā satthu santike sāraṇīyakathaṁ",
  "atk-s0502a1:332_13": "kathento nisīdi. Satthā ‘‘dve aggasāvakā bhikkhusaṅghena saddhiṁ āgacchantū’’ti cintesi.",
  "atk-s0502a1:332_14": "Te satthu cittaṁ ñatvā satasahassakhīṇāsavaparivārā āgantvā satthāraṁ vanditvā ekamantaṁ aṭṭhaṁsu.",
  "atk-s0502a1:333_0": "Tato saradatāpaso antevāsike āmantesi – ‘‘tātā, buddhānaṁ nisinnāsanampi nīcaṁ, samaṇasatasahassānampi",
  "atk-s0502a1:333_1": "āsanaṁ natthi, ajja tumhehi uḷāraṁ buddhasakkāraṁ kātuṁ vaṭṭati, pabbatapādato vaṇṇagandhasampannāni",
  "atk-s0502a1:333_2": "pupphāni āharathā’’ti. Kathanakālo papañco viya hoti, iddhimato pana iddhivisayo",
  "atk-s0502a1:333_3": "acinteyyoti muhuttamatteneva te tāpasā vaṇṇagandhasampannāni pupphāni āharitvā buddhānaṁ",
  "atk-s0502a1:333_4": "yojanappamāṇaṁ pupphāsanaṁ paññāpesuṁ. Ubhinnaṁ aggasāvakānaṁ tigāvutaṁ, sesabhikkhūnaṁ",
  "atk-s0502a1:333_5": "aḍḍhayojanikādibhedaṁ, saṅghanavakassa usabhamattaṁ ahosi. ‘‘Kathaṁ ekasmiṁ assamapade",
  "atk-s0502a1:333_6": "tāva mahantāni āsanāni paññattānī’’ti na cintetabbaṁ. Iddhivisayo hesa. Evaṁ paññattesu",
  "atk-s0502a1:333_7": "āsanesu saradatāpaso tathāgatassa purato añjaliṁ paggayha ṭhito, ‘‘bhante, mayhaṁ",
  "atk-s0502a1:333_8": "dīgharattaṁ hitāya sukhāya imaṁ pupphāsanaṁ abhiruhathā’’ti āha. Tena vuttaṁ –",
  "atk-s0502a1:334": "‘‘Nānāpupphañca gandhañca, sampādetvāna ekato;",
  "atk-s0502a1:335": "Pupphāsanaṁ paññāpetvā, idaṁ vacanamabravi.",
  "atk-s0502a1:336": "‘‘Idaṁ me āsanaṁ vīra, paññattaṁ tavanucchaviṁ;",
  "atk-s0502a1:337": "Mama cittaṁ pasādento, nisīda pupphamāsane.",
  "atk-s0502a1:338": "‘‘Sattarattindivaṁ buddho, nisīdi pupphamāsane;",
  "atk-s0502a1:339": "Mama cittaṁ pasādetvā, hāsayitvā sadevake’’ti.",
  "atk-s0502a1:340_0": "Evaṁ nisinne satthari dve aggasāvakā sesabhikkhū ca attano attano pattāsane nisīdiṁsu.",
  "atk-s0502a1:340_1": "Saradatāpaso mahantaṁ pupphacchattaṁ gahetvā tathāgatassa matthake dhārento aṭṭhāsi.",
  "atk-s0502a1:340_2": "Satthā ‘‘jaṭilānaṁ ayaṁ sakkāro mahapphalo hotū’’ti nirodhasamāpattiṁ samāpajji.",
  "atk-s0502a1:340_3": "Satthu samāpattiṁ samāpannabhāvaṁ ñatvā dve aggasāvakāpi sesabhikkhūpi samāpattiṁ",
  "atk-s0502a1:340_4": "samāpajjiṁsu. Tathāgate sattāhaṁ nirodhasamāpattiṁ samāpajjitvā nisinne antevāsikā",
  "atk-s0502a1:340_5": "bhikkhācārakāle sampatte vanamūlaphalāphalaṁ paribhuñjitvā sesakāle buddhānaṁ añjaliṁ",
  "atk-s0502a1:340_6": "paggayha tiṭṭhanti. Saradatāpaso pana bhikkhācārampi agantvā pupphacchattaṁ dhārayamānova",
  "atk-s0502a1:340_7": "sattāhaṁ pītisukhena vītināmesi. Satthā nirodhato vuṭṭhāya dakkhiṇapasse nisinnaṁ",
  "atk-s0502a1:340_8": "paṭhamaaggasāvakaṁ nisabhattheraṁ āmantesi – ‘‘nisabha, sakkārakārakānaṁ tāpasānaṁ",
  "atk-s0502a1:340_9": "pupphāsanānumodanaṁ karohī’’ti. Thero cakkavattirañño santikā paṭiladdhamahālābho",
  "atk-s0502a1:340_10": "mahāyodho viya tuṭṭhamānaso sāvakapāramiñāṇe ṭhatvā pupphāsanānumodanaṁ ārabhi. Tassa",
  "atk-s0502a1:340_11": "desanāvasāne dutiyasāvakaṁ āmantesi – ‘‘tvampi bhikkhu dhammaṁ desehī’’ti. Anomatthero",
  "atk-s0502a1:340_12": "tepiṭakaṁ buddhavacanaṁ sammasitvā dhammaṁ kathesi. Dvinnaṁ aggasāvakānaṁ desanāya",
  "atk-s0502a1:340_13": "ekassāpi abhisamayo nāhosi. Atha satthā aparimāṇe buddhavisaye ṭhatvā dhammadesanaṁ",
  "atk-s0502a1:340_14": "ārabhi. Desanāpariyosāne ṭhapetvā saradatāpasaṁ sabbepi catusattatisahassajaṭilā",
  "atk-s0502a1:340_15": "arahattaṁ pāpuṇiṁsu , satthā ‘‘etha, bhikkhavo’’ti hatthaṁ pasāresi. Tesaṁ tāvadeva",
  "atk-s0502a1:340_16": "kesamassūni antaradhāyiṁsu, aṭṭhaparikkhārā kāye paṭimukkāva ahesuṁ.",
  "atk-s0502a1:341_0": "Saradatāpaso ‘‘kasmā arahattaṁ na patto’’ti? Vikkhittacittattā. So kira buddhānaṁ",
  "atk-s0502a1:341_1": "dutiyāsane nisīditvā sāvakapāramiñāṇe ṭhatvā dhammaṁ desayato aggasāvakassa dhammadesanaṁ",
  "atk-s0502a1:341_2": "sotuṁ āraddhakālato paṭṭhāya, ‘‘aho vatāhampi anāgate uppajjanakabuddhassa sāsane",
  "atk-s0502a1:341_3": "iminā sāvakena paṭiladdhadhuraṁ labheyya’’nti cittaṁ uppādesi. So tena parivitakkena",
  "atk-s0502a1:341_4": "maggaphalapaṭivedhaṁ kātuṁ nāsakkhi. Tathāgataṁ pana vanditvā sammukhe ṭhatvā āha",
  "atk-s0502a1:341_5": "– ‘‘bhante, tumhākaṁ anantarāsane nisinno bhikkhu tumhākaṁ sāsane ko nāma hotī’’ti?",
  "atk-s0502a1:341_6": "‘‘Mayā pavattitaṁ dhammacakkaṁ anupavattento sāvakapāramiñāṇassa koṭippatto soḷasa",
  "atk-s0502a1:341_7": "paññā paṭivijjhitvā ṭhito mayhaṁ sāsane aggasāvako nisabho nāma eso’’ti. ‘‘Bhante,",
  "atk-s0502a1:341_8": "yvāyaṁ mayā sattāhaṁ pupphacchattaṁ dhārentena sakkāro kato, ahaṁ imassa phalena",
  "atk-s0502a1:341_9": "aññaṁ sakkattaṁ vā brahmattaṁ vā na patthemi, anāgate pana ayaṁ nisabhatthero viya",
  "atk-s0502a1:341_10": "ekassa buddhassa aggasāvako bhaveyya’’nti patthanaṁ akāsinti. Satthā ‘‘samajjhissati",
  "atk-s0502a1:341_11": "nu kho imassa purisassa patthanā’’ti anāgataṁsañāṇaṁ pesetvā olokento kappasatasahassādhikaṁ",
  "atk-s0502a1:341_12": "ekaṁ asaṅkhyeyyaṁ atikkamitvā samijjhanabhāvaṁ addasa. Disvāna saradatāpasaṁ āha",
  "atk-s0502a1:341_13": "– ‘‘na te ayaṁ patthanā moghā bhavissati, anāgate pana kappasatasahassādhikaṁ ekaṁ",
  "atk-s0502a1:341_14": "asaṅkhyeyyaṁ atikkamitvā gotamo nāma buddho uppajjissati, tassa mātā mahāmāyā nāma",
  "atk-s0502a1:341_15": "devī bhavissati, pitā suddhodano nāma mahārājā, putto rāhulo nāma, upaṭṭhāko ānando",
  "atk-s0502a1:341_16": "nāma, dutiyaaggasāvako moggallāno nāma, tvaṁ panassa paṭhamaaggasāvako dhammasenāpati",
  "atk-s0502a1:341_17": "sāriputto nāma bhavissasī’’ti . Evaṁ tāpasaṁ byākaritvā dhammakathaṁ kathetvā bhikkhusaṅghaparivuto ākāsaṁ pakkhandi.",
  "atk-s0502a1:342_0": "Saradatāpasopi antevāsikattherānaṁ santikaṁ gantvā sahāyakassa sirivaḍḍhanakuṭumbikassa",
  "atk-s0502a1:342_1": "sāsanaṁ pesesi, ‘‘bhante, mama sahāyakassa vadetha, sahāyakena te saradatāpasena",
  "atk-s0502a1:342_2": "anomadassībuddhassa pādamūle anāgate uppajjanakassa gotamabuddhassa sāsane paṭhamaaggasāvakaṭṭhānaṁ",
  "atk-s0502a1:342_3": "patthitaṁ, tvaṁ dutiyaaggasāvakaṭṭhānaṁ patthehī’’ti. Evañca pana vatvā therehi puretarameva",
  "atk-s0502a1:342_4": "ekapassena gantvā sirivaḍḍhanassa nivesanadvāre aṭṭhāsi. Sirivaḍḍhano ‘‘cirassaṁ",
  "atk-s0502a1:342_5": "vata me ayyo āgato’’ti āsane nisīdāpetvā attanā nīcāsane nisinno, ‘‘antevāsikaparisā",
  "atk-s0502a1:342_6": "pana vo, bhante, na paññāyatī’’ti pucchi. ‘‘Āma, samma, amhākaṁ assamaṁ anomadassī",
  "atk-s0502a1:342_7": "buddho āgato, mayaṁ tassa attano balena sakkāraṁ akarimhā, satthā sabbesaṁ dhammaṁ",
  "atk-s0502a1:342_8": "desesi, desanāpariyosāne ṭhapetvā maṁ sesā arahattaṁ patvā pabbajiṁsu. Ahaṁ satthu",
  "atk-s0502a1:342_9": "paṭhamaaggasāvakaṁ nisabhattheraṁ disvā anāgate uppajjanakassa gotamabuddhassa nāma",
  "atk-s0502a1:342_10": "sāsane paṭhamaaggasāvakaṭṭhānaṁ patthesiṁ, tvampi tassa sāsane dutiyaaggasāvakaṭṭhānaṁ",
  "atk-s0502a1:342_11": "patthehī’’ti. ‘‘Mayhaṁ buddhehi saddhiṁ paricayo natthi, bhante’’ti. ‘‘Buddhehi saddhiṁ",
  "atk-s0502a1:342_12": "kathanaṁ mayhaṁ bhāro hotu, tvaṁ mahantaṁ sakkāraṁ sajjehī’’ti.",
  "atk-s0502a1:343_0": "Sirivaḍḍhano tassa vacanaṁ sutvā attano nivesanadvāre rājamānena aṭṭhakarīsamattaṁ",
  "atk-s0502a1:343_1": "ṭhānaṁ samatalaṁ kāretvā vālukaṁ okirāpetvā lājapañcamānipupphāni vikirāpetvā nīluppalacchadanaṁ",
  "atk-s0502a1:343_2": "maṇḍapaṁ kāretvā buddhāsanaṁ paññāpetvā sesabhikkhūnampi āsanāni paṭiyādetvā mahantaṁ",
  "atk-s0502a1:343_3": "sakkārasammānaṁ sajjetvā buddhānaṁ nimantanatthāya saradatāpasassa saññaṁ adāsi.",
  "atk-s0502a1:343_4": "Tāpaso buddhappamukhaṁ bhikkhusaṅghaṁ gahetvā tassa nivesanaṁ agamāsi. Sirivaḍḍhanopi",
  "atk-s0502a1:343_5": "paccuggamanaṁ katvā tathāgatassa hatthato pattaṁ gahetvā maṇḍapaṁ pavesetvā paññattāsanesu",
  "atk-s0502a1:343_6": "nisinnassa buddhappamukhassa bhikkhusaṅghassa dakkhiṇodakaṁ datvā paṇītena bhojanena",
  "atk-s0502a1:343_7": "parivisitvā bhattakiccapariyosāne buddhappamukhaṁ bhikkhusaṅghaṁ mahārahehi vatthehi",
  "atk-s0502a1:343_8": "acchādetvā, ‘‘bhante, nāyaṁ ārabbho appamattakaṭṭhānatthāya, imināva niyāmena sattāhaṁ",
  "atk-s0502a1:343_9": "anukampaṁ karothā’’ti āha. Satthā adhivāsesi. So teneva niyāmena sattāhaṁ mahādānaṁ",
  "atk-s0502a1:343_10": "pavattetvā bhagavantaṁ vanditvā añjaliṁ paggayha ṭhito āha – ‘‘bhante, mama sahāyo",
  "atk-s0502a1:343_11": "saradatāpaso yassa satthussa paṭhamaaggasāvako bhaveyya’’nti patthesi, ahampi ‘‘tasseva",
  "atk-s0502a1:343_12": "dutiyaaggasāvako bhaveyya’’nti patthemīti.",
  "atk-s0502a1:344_0": "Satthā anāgataṁ oloketvā tassa patthanāya samijjhanabhāvaṁ disvā byākāsi – ‘‘tvaṁ",
  "atk-s0502a1:344_1": "ito kappasatasahassādhikaṁ asaṅkhyeyyaṁ atikkamitvā gotamabuddhassa dutiyaaggasāvako",
  "atk-s0502a1:344_2": "bhavissasī’’ti. Buddhānaṁ byākaraṇaṁ sutvā sirivaḍḍhano haṭṭhapahaṭṭho ahosi. Satthāpi",
  "atk-s0502a1:344_3": "bhattānumodanaṁ katvā saparivāro vihārameva gato. ‘‘Ayaṁ, bhikkhave, mama puttehi",
  "atk-s0502a1:344_4": "tadā patthitapatthanā. Te yathāpatthitameva labhiṁsu. Nāhaṁ mukhaṁ oloketvā demī’’ti.",
  "atk-s0502a1:345_0": "Evaṁ vutte dve aggasāvakā bhagavantaṁ vanditvā, ‘‘bhante, mayaṁ agāriyabhūtā samānā",
  "atk-s0502a1:345_1": "giraggasamajjaṁ dassanāya gatā’’ti yāva assajittherassa santikā sotāpattiphalapaṭivedhā",
  "atk-s0502a1:345_2": "sabbaṁ paccuppannavatthuṁ kathetvā, ‘‘te mayaṁ, bhante, ācariyassa sañcayassa santikaṁ",
  "atk-s0502a1:345_3": "gantvā taṁ tumhākaṁ pādamūle ānetukāmā tassa laddhiyā nissārabhāvaṁ kathetvā idhāgamane",
  "atk-s0502a1:345_4": "ānisaṁsaṁ kathayimhā. So idāni mayhaṁ antevāsikavāso nāma cāṭiyā udañcanabhāvappattisadiso,",
  "atk-s0502a1:345_5": "na sakkhissāmi antevāsivāsaṁ vasitu’’nti vatvā, ‘‘ācariya, idāni mahājano gandhamālādihattho",
  "atk-s0502a1:345_6": "gantvā satthārameva pūjessati, tumhe kathaṁ bhavissathā’’ti vutte ‘‘kiṁ pana imasmiṁ",
  "atk-s0502a1:345_7": "loke paṇḍitā bahū, udāhu dandhā’’ti? ‘‘Dandhā’’ti kathite ‘‘tena hi paṇḍitā paṇḍitassa",
  "atk-s0502a1:345_8": "samaṇassa gotamassa santikaṁ gamissanti, dandhā dandhassa mama santikaṁ āgamissanti,",
  "atk-s0502a1:345_9": "gacchatha tumhe’’ti vatvā ‘‘āgantuṁ na icchi, bhante’’ti. Taṁ sutvā satthā, ‘‘bhikkhave,",
  "atk-s0502a1:345_10": "sañcayo attano micchādiṭṭhitāya asāraṁ sāroti, sārañca asāroti gaṇhi. Tumhe pana",
  "atk-s0502a1:345_11": "attano paṇḍitatāya sārañca sārato, asārañca asārato ñatvā asāraṁ pahāya sārameva",
  "atk-s0502a1:345_12": "gaṇhitthā’’ti vatvā imā gāthā abhāsi –",
  "atk-s0502a1:346": "11.",
  "atk-s0502a1:347": " ‘‘Asāre sāramatino, sāre cāsāradassino;",
  "atk-s0502a1:348": "Te sāraṁ nādhigacchanti, micchāsaṅkappagocarā.",
  "atk-s0502a1:349": "12.",
  "atk-s0502a1:350": " ‘‘Sārañca sārato ñatvā, asārañca asārato;",
  "atk-s0502a1:351": "Te sāraṁ adhigacchanti, sammāsaṅkappagocarā’’ti.",
  "atk-s0502a1:352_0": "Tattha asāre sāramatinoti cattāro paccayā, dasavatthukā micchādiṭṭhi, tassā upanissayabhūtā",
  "atk-s0502a1:352_1": "dhammadesanāti ayaṁ asāro nāma, tasmiṁ sāradiṭṭhinoti attho. Sāre cāsāradassinoti",
  "atk-s0502a1:352_2": "dasavatthukā sammādiṭṭhi, tassā upanissayabhūtā dhammadesanāti ayaṁ sāro nāma, tasmiṁ",
  "atk-s0502a1:352_3": "‘‘nāyaṁ sāro’’ti asāradassino. Te sāranti te pana taṁ micchādiṭṭhiggahaṇaṁ gahetvā",
  "atk-s0502a1:352_4": "ṭhitā kāmavitakkādīnaṁ vasena micchāsaṅkappagocarā hutvā sīlasāraṁ, samādhisāraṁ,",
  "atk-s0502a1:352_5": "paññāsāraṁ, vimuttisāraṁ, vimuttiñāṇadassanasāraṁ, ‘‘paramatthasāraṁ, nibbānañca",
  "atk-s0502a1:352_6": "nādhigaccha’’nti. Sārañcāti tameva sīlasārādisāraṁ ‘‘sāro nāmāya’’nti, vuttappakārañca",
  "atk-s0502a1:352_7": "asāraṁ ‘‘asāro aya’’nti ñatvā. Te sāranti te paṇḍitā evaṁ sammādassanaṁ gahetvā ṭhitā",
  "atk-s0502a1:352_8": "nekkhammasaṅkappādīnaṁ vasena sammāsaṅkappagocarā hutvā taṁ vuttappakāraṁ sāraṁ adhigacchantīti.",
  "atk-s0502a1:353": "Gāthāpariyosāne bahū sotāpattiphalādīni pāpuṇiṁsu. Sannipatitānaṁ sātthikā dhammadesanā ahosīti.",
  "atk-s0502a1:354": "Sāriputtattheravatthu aṭṭhamaṁ.",
  "atk-s0502a1:355": "9. Nandattheravatthu",
  "atk-s0502a1:356": "Yathāagāranti imaṁ dhammadesanaṁ satthā jetavane viharanto āyasmantaṁ nandaṁ ārabbha kathesi.",
  "atk-s0502a1:357_0": "Satthā hi pavattitavaradhammacakko rājagahaṁ gantvā veḷuvane viharanto – ‘‘puttaṁ",
  "atk-s0502a1:357_1": "me ānetvā dassethā’’ti suddhodanamahārājena pesitānaṁ sahassasahassaparivārānaṁ dasannaṁ",
  "atk-s0502a1:357_2": "dūtānaṁ sabbapacchato gantvā arahattappattena kāḷudāyittherena gamanakālaṁ ñatvā",
  "atk-s0502a1:357_3": "maggavaṇṇaṁ vaṇṇetvā vīsatisahassakhīṇāsavaparivuto kapilapuraṁ nīto ñātisamāgame",
  "atk-s0502a1:357_4": "pokkharavassaṁ atthuppattiṁ katvā vessantarajātakaṁ (jā. 2.22.1655 ādayo) kathetvā",
  "atk-s0502a1:357_5": "punadivase piṇḍāya paviṭṭho, ‘‘uttiṭṭhe nappamajjeyyā’’ti (dha. pa. 168) gāthāya",
  "atk-s0502a1:357_6": "pitaraṁ sotāpattiphale patiṭṭhāpetvā, ‘‘dhammañcare’’ti (dha. pa. 169) gāthāya mahāpajāpatiṁ",
  "atk-s0502a1:357_7": "sotāpattiphale, rājānañca sakadāgāmiphale patiṭṭhāpesi. Bhattakiccāvasāne pana rāhulamātuguṇakathaṁ",
  "atk-s0502a1:357_8": "nissāya candakinnarījātakaṁ (jā. 1.14.18 ādayo) kathetvā tato tatiyadivase nandakumārassa",
  "atk-s0502a1:357_9": "abhisekagehappavesanavivāhamaṅgalesu pavattamānesu piṇḍāya pavisitvā nandakumārassa",
  "atk-s0502a1:357_10": "hatthe pattaṁ datvā maṅgalaṁ vatvā uṭṭhāyāsanā pakkamanto nandakumārassa hatthato",
  "atk-s0502a1:357_11": "pattaṁ na gaṇhi. Sopi tathāgatagāravena ‘‘pattaṁ vo, bhante, gaṇhathā’’ti vattuṁ",
  "atk-s0502a1:357_12": "nāsakkhi. Evaṁ pana cintesi – ‘‘sopānasīse pattaṁ gaṇhissatī’’ti. Satthā tasmimpi",
  "atk-s0502a1:357_13": "ṭhāne na gaṇhi. Itaro ‘‘sopānapādamūle gaṇhissatī’’ti cintesi. Satthā tatthāpi na",
  "atk-s0502a1:357_14": "gaṇhi. Itaro ‘‘rājaṅgaṇe gaṇhissatī’’ti cintesi. Satthā tatthāpi na gaṇhi. Kumāro",
  "atk-s0502a1:357_15": "nivattitukāmo aruciyā gacchanto satthugāravena ‘‘pattaṁ gaṇhathā’’ti vattuṁ na sakkoti.",
  "atk-s0502a1:357_16": "‘‘Idha gaṇhissati, ettha gaṇhissatī’’ti cintento gacchati.",
  "atk-s0502a1:358_0": "Tasmiṁ khaṇe aññā itthiyo taṁ disvā janapadakalyāṇiyā ācikkhiṁsu – ‘‘ayye, bhagavā",
  "atk-s0502a1:358_1": "nandakumāraṁ gahetvā gato, tumhehi taṁ vinā karissatī’’ti. Sā udakabindūhi paggharanteheva",
  "atk-s0502a1:358_2": "aḍḍhullikhitehi kesehi vegena gantvā, ‘‘tuvaṭaṁ kho, ayyaputta, āgaccheyyāsī’’ti",
  "atk-s0502a1:358_3": "āha. Taṁ tassā vacanaṁ tassa hadaye tiriyaṁ patitvā viya ṭhitaṁ. Satthāpissa hatthato",
  "atk-s0502a1:358_4": "pattaṁ aggaṇhitvāva taṁ vihāraṁ netvā, ‘‘pabbajissasi nandā’’tiāha. So buddhagāravena",
  "atk-s0502a1:358_5": "‘‘na pabbajissāmī’’ti avatvā, ‘‘āma, pabbajissāmī’’ti āha. Satthā ‘‘tena hi nandaṁ",
  "atk-s0502a1:358_6": "pabbājethā’’ti āha. Satthā kapilapuraṁ gantvā tatiyadivase nandaṁ pabbājesi.",
  "atk-s0502a1:359_0": "Sattame divase rāhulamātā kumāraṁ alaṅkaritvā bhagavato santikaṁ pesesi – ‘‘passa,",
  "atk-s0502a1:359_1": "tāta, etaṁ vīsatisahassasamaṇaparivutaṁ suvaṇṇavaṇṇaṁ brahmarūpivaṇṇaṁ samaṇaṁ, ayaṁ",
  "atk-s0502a1:359_2": "te pitā, etassa mahantā nidhikumbhiyo ahesuṁ. Tyāssa nikkhamanato paṭṭhāya na passāma,",
  "atk-s0502a1:359_3": "gaccha naṁ dāyajjaṁ yācassu – ‘ahaṁ , tāta, kumāro, abhisekaṁ patvā cakkavattī bhavissāmi,",
  "atk-s0502a1:359_4": "dhanena me attho, dhanaṁ me dehi. Sāmiko hi putto pitusantakassā’’’ti. Kumāro bhagavato",
  "atk-s0502a1:359_5": "santikaṁ gantvāva pitusinehaṁ paṭilabhitvā haṭṭhacitto ‘‘sukhā te, samaṇa, chāyā’’ti",
  "atk-s0502a1:359_6": "vatvā aññampi bahuṁ attano anurūpaṁ vadanto aṭṭhāsi. Bhagavā katabhattakicco anumodanaṁ",
  "atk-s0502a1:359_7": "katvā uṭṭhāyāsanā pakkāmi. Kumāropi ‘‘dāyajjaṁ me, samaṇa, dehi, dāyajjaṁ me, samaṇa,",
  "atk-s0502a1:359_8": "dehī’’ti bhagavantaṁ anubandhi. Bhagavāpi kumāraṁ na nivattāpesi. Parijanopi bhagavatā",
  "atk-s0502a1:359_9": "saddhiṁ gacchantaṁ nivattetuṁ nāsakkhi. Iti so bhagavatā saddhiṁ ārāmameva agamāsi.",
  "atk-s0502a1:360_0": "Tato bhagavā cintesi – ‘‘yaṁ ayaṁ pitusantakaṁ dhanaṁ icchati, taṁ vaṭṭānugataṁ savighātaṁ,",
  "atk-s0502a1:360_1": "handassa bodhitale paṭiladdhaṁ sattavidhaṁ ariyadhanaṁ demi, lokuttaradāyajjassa",
  "atk-s0502a1:360_2": "naṁ sāmikaṁ karomī’’ti. Atha kho bhagavā āyasmantaṁ sāriputtaṁ āmantesi – ‘‘tena",
  "atk-s0502a1:360_3": "hi tvaṁ, sāriputta, rāhulakumāraṁ pabbājehī’’ti. Thero kumāraṁ pabbājesi. Pabbajite",
  "atk-s0502a1:360_4": "ca pana kumāre rañño adhimattaṁ dukkhaṁ uppajji. Taṁ adhivāsetuṁ asakkonto bhagavato",
  "atk-s0502a1:360_5": "nivedetvā, ‘‘sādhu, bhante, ayyā, mātāpitūhi ananuññātaṁ puttaṁ na pabbājeyyu’’nti",
  "atk-s0502a1:360_6": "varaṁ yāci. Bhagavā tassa taṁ varaṁ datvā punekadivasaṁ rājanivesane katapātarāso",
  "atk-s0502a1:360_7": "ekamantaṁ nisinnena raññā, ‘‘bhante, tumhākaṁ dukkarakārikakāle ekā devatā maṁ upasaṅkamitvā,",
  "atk-s0502a1:360_8": "‘putto te kālakato’ti āha. Ahaṁ tassā vacanaṁ asaddahanto ‘na mayhaṁ putto bodhiṁ",
  "atk-s0502a1:360_9": "appatvā kālaṁ karotī’ti paṭikkhipi’’nti vutte – ‘‘idāni kiṁ saddahissatha, pubbepi",
  "atk-s0502a1:360_10": "aṭṭhikāni dassetvā, ‘putto te mato’ti vutte na saddahitvā’’ti imissā atthuppattiyā",
  "atk-s0502a1:360_11": "mahādhammapālajātakaṁ (jā. 1.10.92 ādayo) kathesi. Gāthāpariyosāne rājā anāgāmiphale",
  "atk-s0502a1:360_12": "patiṭṭhahi. Iti bhagavā pitaraṁ tīsu phalesu patiṭṭhāpetvā bhikkhusaṅghaparivuto",
  "atk-s0502a1:360_13": "punadeva rājagahaṁ gantvā tato anāthapiṇḍikena sāvatthiṁ āgamanatthāya gahitapaṭiñño",
  "atk-s0502a1:360_14": "niṭṭhite jetavane vihāre tattha gantvā vāsaṁ kappesi.",
  "atk-s0502a1:361_0": "Evaṁ satthari jetavane viharante āyasmā nando ukkaṇṭṭhitvā bhikkhūnaṁ etamatthaṁ",
  "atk-s0502a1:361_1": "ārocesi – ‘‘anabhirato ahaṁ, āvuso, brahmacariyaṁ carāmi, na sakkomi brahmacariyaṁ",
  "atk-s0502a1:361_2": "sandhāretuṁ, sikkhaṁ paccakkhāya hīnāyāvattissāmī’’ti. Bhagavā taṁ pavattiṁ sutvā",
  "atk-s0502a1:361_3": "āyasmantaṁ nandaṁ pakkosāpetvā etadavoca – ‘‘saccaṁ kira tvaṁ, nanda, sambahulānaṁ",
  "atk-s0502a1:361_4": "bhikkhūnaṁ evaṁ ārocesi – ‘anabhirato, āvuso, brahmacariyaṁ carāmi, na sakkomi brahmacariyaṁ",
  "atk-s0502a1:361_5": "sandhāretuṁ, sikkhaṁ paccakkhāya hīnāyāvattissāmī’’’ti? ‘‘Evaṁ, bhante’’ti. ‘‘Kissa",
  "atk-s0502a1:361_6": "pana tvaṁ, nanda, anabhirato brahmacariyaṁ carasi, na sakkosi brahmacariyaṁ sandhāretuṁ,",
  "atk-s0502a1:361_7": "sikkhaṁ paccakkhāya hīnāyāvattissasī’’ti? ‘‘Sākiyānī maṁ, bhante, janapadakalyāṇī",
  "atk-s0502a1:361_8": "gharā nikkhamantassa aḍḍhullikhitehi kesehi apaloketvā maṁ etadavoca – ‘tuvaṭaṁ kho,",
  "atk-s0502a1:361_9": "ayyaputta, āgaccheyyāsī’ti, so kho ahaṁ, bhante, taṁ anussaramāno anabhirato brahmacariyaṁ",
  "atk-s0502a1:361_10": "carāmi, na sakkomi brahmacariyaṁ sandhāretuṁ, sikkhaṁ paccakkhāya hīnāyāvattissāmī’’ti.",
  "atk-s0502a1:362_0": "Atha kho bhagavā āyasmantaṁ nandaṁ bāhāyaṁ gahetvā iddhibalena tāvatiṁsadevalokaṁ",
  "atk-s0502a1:362_1": "ānento antarāmagge ekasmiṁ jhāmakkhette jhāmakhāṇuke nisinnaṁ chinnakaṇṇanāsanaṅguṭṭhaṁ",
  "atk-s0502a1:362_2": "ekaṁ paluṭṭhamakkaṭiṁ dassetvā tāvatiṁsabhavane sakkassa devarañño upaṭṭhānaṁ āgatāni",
  "atk-s0502a1:362_3": "kakuṭapādāni pañca accharāsatāni dassesi. Kakuṭapādānīti rattavaṇṇatāya pārevatapādasadisapādāni.",
  "atk-s0502a1:362_4": "Dassetvā ca panāha – ‘‘taṁ kiṁ maññasi, nanda, katamā nu kho abhirūpatarā vā dassanīyatarā",
  "atk-s0502a1:362_5": "vā pāsādikatarā vā sākiyānī vā janapadakalyāṇī, imāni vā pañca accharāsatāni kakuṭapādānī’’ti?",
  "atk-s0502a1:362_6": "Taṁ sutvā āha – ‘‘seyyathāpi sā, bhante, chinnakaṇṇanāsanaṅguṭṭhā paluṭṭhamakkaṭī,",
  "atk-s0502a1:362_7": "evameva kho, bhante, sākiyānī janapadakalyāṇī, imesaṁ pañcannaṁ accharāsatānaṁ upanidhāya",
  "atk-s0502a1:362_8": "saṅkhyampi na upeti, kalampi na upeti, kalabhāgampi na upeti. Atha kho imāneva pañca",
  "atk-s0502a1:362_9": "accharāsatāni abhirūpatarāni ceva dassanīyatarāni ca pāsādikatarāni cā’’ti. ‘‘Abhirama,",
  "atk-s0502a1:362_10": "nanda, abhirama, nanda, ahaṁ te pāṭibhogo pañcannaṁ accharāsatānaṁ paṭilābhāya kakuṭapādāna’’nti.",
  "atk-s0502a1:362_11": "‘‘Sace me, bhante bhagavā, pāṭibhogo pañcannaṁ accharāsatānaṁ paṭilābhāya kakuṭapādānaṁ,",
  "atk-s0502a1:362_12": "abhiramissāmahaṁ, bhante, bhagavati brahmacariye’’ti.",
  "atk-s0502a1:363_0": "Atha kho bhagavā āyasmantaṁ nandaṁ gahetvā tattha antarahito jetavaneyeva pāturahosi.",
  "atk-s0502a1:363_1": "Assosuṁ kho bhikkhū, ‘‘āyasmā kira nando bhagavato bhātā mātucchāputto accharānaṁ",
  "atk-s0502a1:363_2": "hetu brahmacariyaṁ carati. Bhagavā kirassa pāṭibhogo pañcannaṁ accharāsatānaṁ paṭilābhāya",
  "atk-s0502a1:363_3": "kakuṭapādāna’’nti. Atha kho āyasmato nandassa sahāyakā bhikkhū āyasmantaṁ nandaṁ",
  "atk-s0502a1:363_4": "bhatakavādena ca upakkitakavādena ca samudācaranti, ‘‘bhatako kirāyasmā nando, upakkitako",
  "atk-s0502a1:363_5": "kirāyasmā nando, accharānaṁ hetu brahmacariyaṁ carati. Bhagavā kirassa pāṭibhogo",
  "atk-s0502a1:363_6": "pañcannaṁ accharāsatānaṁ paṭilābhāya kakuṭapādāna’’nti. Atha kho āyasmā nando sahāyakānaṁ",
  "atk-s0502a1:363_7": "bhikkhūnaṁ bhatakavādena ca upakkitakavādena ca aṭṭiyamāno harāyamāno jigucchamāno",
  "atk-s0502a1:363_8": "eko vūpakaṭṭho appamatto ātāpī pahitatto viharanto na cirasseva yassatthāya kulaputtā",
  "atk-s0502a1:363_9": "sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva",
  "atk-s0502a1:363_10": "dhamme sayaṁ abhiññā sacchikatvā upasampajja vihāsi, ‘‘khīṇā jāti, vusitaṁ brahmacariyaṁ,",
  "atk-s0502a1:363_11": "kataṁ karaṇīyaṁ, nāparaṁ itthattāyā’’ti abbhaññāsi. Aññataro ca kho panāyasmā nando arahataṁ ahosi.",
  "atk-s0502a1:364_0": "Athekā devatā rattibhāge sakalaṁ jetavanaṁ obhāsetvā satthāraṁ upasaṅkamitvā vanditvā",
  "atk-s0502a1:364_1": "ārocesi – ‘‘āyasmā, bhante, nando bhagavato bhātā mātucchāputto āsavānaṁ khayā anāsavaṁ",
  "atk-s0502a1:364_2": "cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja",
  "atk-s0502a1:364_3": "viharatī’’ti. Bhagavatopi kho ñāṇaṁ udapādi ‘‘nando āsavānaṁ khayā anāsavaṁ cetovimuttiṁ",
  "atk-s0502a1:364_4": "paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’’ti.",
  "atk-s0502a1:364_5": "Sopāyasmā nando tassā rattiyā accayena bhagavantaṁ upasaṅkamitvā vanditvā etadavoca",
  "atk-s0502a1:364_6": "– ‘‘yaṁ me, bhante, bhagavā pāṭibhogo pañcannaṁ accharāsatānaṁ paṭilābhāya kakuṭapādānaṁ,",
  "atk-s0502a1:364_7": "muñcāmahaṁ, bhante, bhagavantaṁ etasmā paṭissavā’’ti. ‘‘Mayāpi kho te, nanda, cetasā",
  "atk-s0502a1:364_8": "ceto paricca vidito ‘nando āsavānaṁ khayā anāsavaṁ cetovimuttiṁ paññāvimuttiṁ diṭṭheva",
  "atk-s0502a1:364_9": "dhamme sayaṁ abhiññā sacchikatvā upasampajja viharatī’ti. Devatāpi me etamatthaṁ",
  "atk-s0502a1:364_10": "ārocesi – ‘āyasmā, bhante, nando āsavānaṁ khayā anāsavaṁ cetovimuttiṁ paññāvimuttiṁ",
  "atk-s0502a1:364_11": "diṭṭheva dhamme sayaṁ abhiññā sacchikatvā upasampajja viharatī’ti. Yadeva kho te,",
  "atk-s0502a1:364_12": "nanda, anupādāya āsavehi cittaṁ vimuttaṁ, athāhaṁ mutto etasmā paṭissavā’’ti. Atha",
  "atk-s0502a1:364_13": "kho bhagavā etamatthaṁ viditvā tāyaṁ velāyaṁ imaṁ udānaṁ udānesi –",
  "atk-s0502a1:365": "‘‘Yassa nittiṇṇo paṅko, maddito kāmakaṇṭako;",
  "atk-s0502a1:366": "Mohakkhayaṁ anuppatto, sukhadukkhesu na vedhatī sa bhikkhū’’ti. (udā. 22);",
  "atk-s0502a1:367_0": "Athekadivasaṁ bhikkhū taṁ āyasmantaṁ nandaṁ pucchiṁsu – ‘‘āvuso nanda, pubbe tvaṁ",
  "atk-s0502a1:367_1": "‘ukkaṇṭhitomī’ti vadesi, idāni te katha’’nti? ‘‘Natthi me, āvuso, gihibhāvāya ālayo’’ti.",
  "atk-s0502a1:367_2": "Taṁ sutvā bhikkhū – ‘‘abhūtaṁ āyasmā nando katheti, aññaṁ byākaroti, atītadivasesu",
  "atk-s0502a1:367_3": "‘ukkaṇṭhitomhī’ti vatvā idāni ‘natthi me gihibhāvāya ālayo’ti kathetī’’ti gantvā",
  "atk-s0502a1:367_4": "bhagavato etamatthaṁ ārocesuṁ. Bhagavā ‘‘bhikkhave, atītadivasesu nandassa attabhāvo",
  "atk-s0502a1:367_5": "ducchannagehasadiso ahosi, idāni succhannagehasadiso jāto. Ayañhi dibbaccharānaṁ",
  "atk-s0502a1:367_6": "diṭṭhakālato paṭṭhāya pabbajitakiccassa matthakaṁ pāpetuṁ vāyamanto taṁ kiccaṁ patto’’ti",
  "atk-s0502a1:367_7": "vatvā imā gāthā abhāsi –",
  "atk-s0502a1:368": "13.",
  "atk-s0502a1:369": " ‘‘Yathā agāraṁ ducchannaṁ, vuṭṭhī samativijjhati;",
  "atk-s0502a1:370": "Evaṁ abhāvitaṁ cittaṁ, rāgo samativijjhati.",
  "atk-s0502a1:371": "14.",
  "atk-s0502a1:372": " ‘‘Yathā agāraṁ succhannaṁ, vuṭṭhī na samativijjhati;",
  "atk-s0502a1:373": "Evaṁ subhāvitaṁ cittaṁ, rāgo na samativijjhatī’’ti.",
  "atk-s0502a1:374_0": "Tattha agāranti yaṁkiñci gehaṁ. Ducchannanti viraḷacchannaṁ chiddāvachiddaṁ. Samativijjhatīti",
  "atk-s0502a1:374_1": "vassavuṭṭhi vinivijjhati. Abhāvitanti taṁ agāraṁ vuṭṭhi viya bhāvanāya rahitattā",
  "atk-s0502a1:374_2": "abhāvitaṁ cittaṁ rāgo samati vijjhati. Na kevalaṁ rāgova, dosamohamānādayo sabbakilesā",
  "atk-s0502a1:374_3": "tathārūpaṁ cittaṁ ativiya vijjhantiyeva. Subhāvitanti samathavipassanābhāvanāhi subhāvitaṁ.",
  "atk-s0502a1:374_4": "Evarūpaṁ cittaṁ succhannaṁ gehaṁ vuṭṭhi viya rāgādayo kilesā ativijjhituṁ na sakkontīti.",
  "atk-s0502a1:375": "Gāthāpariyosāne bahū sotāpattiphalādīni pāpuṇiṁsu. Mahājanassa desanā sātthikā ahosi.",
  "atk-s0502a1:376_0": "Atha kho bhikkhū dhammasabhāyaṁ kathaṁ samuṭṭhāpesuṁ, ‘‘āvuso, buddhā nāma acchariyā,",
  "atk-s0502a1:376_1": "janapadakalyāṇiṁ nissāya ukkaṇṭhito nāmāyasmā nando satthārā devaccharā āmisaṁ katvā",
  "atk-s0502a1:376_2": "vinīto’’ti. Satthā āgantvā – ‘‘kāya nuttha, bhikkhave, etarahi kathāya sannisinnā’’ti",
  "atk-s0502a1:376_3": "pucchitvā, ‘‘imāya nāmā’’ti vutte, ‘‘na, bhikkhave, idāneva , pubbepesa mayā mātugāmena",
  "atk-s0502a1:376_4": "palobhetvā vinītoyevā’’ti vatvā atītaṁ āhari –",
  "atk-s0502a1:377_0": "Atīte bārāṇasiyaṁ brahmadatte rajjaṁ kārente bārāṇasivāsī kappaṭo nāma vāṇijo ahosi.",
  "atk-s0502a1:377_1": "Tasseko gadrabho kumbhabhāraṁ vahati, ekadivasena satta yojanāni gacchati. So ekasmiṁ",
  "atk-s0502a1:377_2": "samaye gadrabhabhārakehi saddhiṁ takkasilaṁ gantvā yāva bhaṇḍassa vissajjanaṁ, tāva",
  "atk-s0502a1:377_3": "gadrabhaṁ carituṁ vissajjesi. Athassa so gadrabho parikhāpiṭṭhe caramāno ekaṁ gadrabhiṁ",
  "atk-s0502a1:377_4": "disvā upasaṅkami. Sā tena saddhiṁ paṭisanthāraṁ karontī āha – ‘‘kuto āgatosī’’ti?",
  "atk-s0502a1:377_5": "‘‘Bārāṇasito’’ti. ‘‘Kena kammenā’’ti? ‘‘Vāṇijjakammenā’’ti. ‘‘Kittakaṁ bhāraṁ vahasī’’ti",
  "atk-s0502a1:377_6": "? ‘‘Kumbhabhāra’’nti? ‘‘Ettakaṁ bhāraṁ vahanto kati yojanāni gacchasī’’ti? ‘‘Satta",
  "atk-s0502a1:377_7": "yojanānī’’ti. ‘‘Gatagataṭṭhāne te kāci pādaparikammapiṭṭhiparikammakarā atthī’’ti?",
  "atk-s0502a1:377_8": "‘‘Natthī’’ti. ‘‘Evaṁ sante mahādukkhaṁ nāma anubhosī’’ti? ‘‘Kiñcāpi hi tiracchānagatānaṁ",
  "atk-s0502a1:377_9": "pādaparikammādikārakā nāma natthi, kāmasaṁyojanaghaṭṭanatthāya pana evarūpaṁ kathaṁ",
  "atk-s0502a1:377_10": "kathesi’’? So tassā kathāya ukkaṇṭhi. Kappaṭopi bhaṇḍaṁ vissajjetvā tassa santikaṁ",
  "atk-s0502a1:377_11": "āgantvā – ‘‘ehi, tāta, gamissāmā’’ti āha. ‘‘Gacchatha tumhe, nāhaṁ gamissāmī’’ti.",
  "atk-s0502a1:377_12": "Atha naṁ punappunaṁ yācitvā, ‘‘anicchantaṁ paribhāsetvā naṁ nessāmī’’ti cintetvā gāthamāha –",
  "atk-s0502a1:378": "‘‘Patodaṁ te karissāmi, sāḷasaṅgulikaṇṭakaṁ;",
  "atk-s0502a1:379": "Sañchindissāmi te kāyaṁ, evaṁ jānāhi gadrabhā’’ti.",
  "atk-s0502a1:380": "Taṁ sutvā gadrabho ‘‘evaṁ sante ahampi te kattabbaṁ jānissāmī’’ti vatvā imaṁ gāthamāha –",
  "atk-s0502a1:381": "‘‘Patodaṁ me karissasi, soḷasaṅgulikaṇṭakaṁ;",
  "atk-s0502a1:382": "Purato patiṭṭhahitvāna, uddharitvāna pacchato;",
  "atk-s0502a1:383": "Dantaṁ te pātayissāmi, evaṁ jānāhi kappaṭā’’ti.",
  "atk-s0502a1:384_0": "Taṁ sutvā vāṇijo – ‘‘kena nu kho kāraṇena esa evaṁ vadatī’’ti cintetvā, ito cito",
  "atk-s0502a1:384_1": "ca olokento taṁ gadrabhiṁ disvā, ‘‘imāyesa evaṁ sikkhāpito bhavissati, ‘evarūpiṁ",
  "atk-s0502a1:384_2": "nāma te gadrabhiṁ ānessāmī’ti mātugāmena naṁ palobhetvā nessāmī’’ti imaṁ gāthamāha –",
  "atk-s0502a1:385": "‘‘Catuppadiṁ saṅkhamukhiṁ, nāriṁ sabbaṅgasobhiniṁ;",
  "atk-s0502a1:386": "Bhariyaṁ te ānayissāmi, evaṁ jānāhi gadrabhā’’ti.",
  "atk-s0502a1:387": "Taṁ sutvā tuṭṭhacitto gadrabho imaṁ gāthamāha –",
  "atk-s0502a1:388": "‘‘Catuppadiṁ saṅkhamukhiṁ, nāriṁ sabbaṅgasobhiniṁ;",
  "atk-s0502a1:389": "Bhariyaṁ me ānayissasi, evaṁ jānāhi kappaṭa;",
  "atk-s0502a1:390": "Kappaṭa bhiyyo gamissāmi, yojanāni catuddasā’’ti.",
  "atk-s0502a1:391_0": "Atha naṁ kappaṭo, ‘‘tena hi ehī’’ti gahetvā sakaṭṭhānaṁ agamāsi. So katipāhaccayena",
  "atk-s0502a1:391_1": "naṁ āha – ‘‘nanu maṁ tumhe ‘bhariyaṁ te ānayissāmī’ti avocutthā’’ti? ‘‘Āma, vuttaṁ,",
  "atk-s0502a1:391_2": "nāhaṁ attano kathaṁ bhindissāmi, bhariyaṁ te ānessāmi, vetanaṁ pana tuyhaṁ ekakasseva",
  "atk-s0502a1:391_3": "dassāmi, tuyhaṁ vetanaṁ dutiyassa pahotu vā mā vā, tvameva jāneyyāsi. Ubhinnaṁ pana",
  "atk-s0502a1:391_4": "vo saṁvāsamanvāya puttā vijāyissanti, tehipi bahūhi saddhiṁ tuyhaṁ taṁ pahotu vā",
  "atk-s0502a1:391_5": "mā vā, tvameva jāneyyāsī’’ti. Gadrabho tasmiṁ kathenteyeva anapekkho ahosi.",
  "atk-s0502a1:392_0": "Satthā imaṁ dhammadesanaṁ āharitvā, ‘‘tadā, bhikkhave, gadrabhī janapadakalyāṇī ahosi,",
  "atk-s0502a1:392_1": "gadrabho nando, vāṇijo ahameva. Evaṁ pubbepesa mayā mātugāmena palobhetvā vinīto’’ti",
  "atk-s0502a1:392_2": "jātakaṁ niṭṭhāpesīti.",
  "atk-s0502a1:393": "Nandattheravatthu navamaṁ.",
  "atk-s0502a1:394": "10. Cundasūkarikavatthu",
  "atk-s0502a1:395": "Idha socetīti imaṁ dhammadesanaṁ satthā veḷuvane viharanto cundasūkarikaṁ nāma purisaṁ ārabbha kathesi.",
  "atk-s0502a1:396_0": "So kira pañcapaṇṇāsa vassāni sūkare vadhitvā khādanto ca vikkiṇanto ca jīvikaṁ kappesi.",
  "atk-s0502a1:396_1": "Chātakāle sakaṭena vīhiṁ ādāya janapadaṁ gantvā ekanāḷidvenāḷimattena gāmasūkarapotake",
  "atk-s0502a1:396_2": "kiṇitvā sakaṭaṁ pūretvā āgantvā pacchānivesane vajaṁ viya ekaṁ ṭhānaṁ parikkhipitvā",
  "atk-s0502a1:396_3": "tattheva tesaṁ nivāpaṁ ropetvā, tesu nānāgacche ca sarīramalañca khāditvā vaḍḍhitesu",
  "atk-s0502a1:396_4": "yaṁ yaṁ māretukāmo hoti, taṁ taṁ āḷāne niccalaṁ bandhitvā sarīramaṁsassa uddhumāyitvā",
  "atk-s0502a1:396_5": "bahalabhāvatthaṁ caturassamuggarena pothetvā, ‘‘bahalamaṁso jāto’’ti ñatvā mukhaṁ",
  "atk-s0502a1:396_6": "vivaritvā antare daṇḍakaṁ datvā lohathāliyā pakkuthitaṁ uṇhodakaṁ mukhe āsiñcati.",
  "atk-s0502a1:396_7": "Taṁ kucchiṁ pavisitvā pakkuthitaṁ karīsaṁ ādāya adhobhāgena nikkhamati, yāva thokampi",
  "atk-s0502a1:396_8": "karīsaṁ atthi, tāva āvilaṁ hutvā nikkhamati, suddhe udare acchaṁ anāvilaṁ hutvā nikkhamati.",
  "atk-s0502a1:396_9": "Athassa avasesaṁ udakaṁ piṭṭhiyaṁ āsiñcati. Taṁ kāḷacammaṁ uppāṭetvā gacchati. Tato",
  "atk-s0502a1:396_10": "tiṇukkāya lomāni jhāpetvā tikhiṇena asinā sīsaṁ chindati. Paggharaṇataṁ lohitaṁ bhājanena",
  "atk-s0502a1:396_11": "paṭiggahetvā maṁsaṁ lohitena madditvā pacitvā puttadāramajjhe nisinno khāditvā sesaṁ",
  "atk-s0502a1:396_12": "vikkiṇāti. Tassa imināva niyāmena jīvikaṁ kappentassa pañcapaṇṇāsa vassāni atikkantāni",
  "atk-s0502a1:396_13": ". Tathāgate dhuravihāre vasante ekadivasampi pupphamuṭṭhimattena pūjā vā kaṭacchumattaṁ",
  "atk-s0502a1:396_14": "bhikkhadānaṁ vā aññaṁ vā kiñci puññaṁ nāma nāhosi. Athassa sarīre rogo uppajji, jīvantasseva",
  "atk-s0502a1:396_15": "avīcimahānirayasantāpo upaṭṭhahi. Avīcisantāpo nāma yojanasate ṭhatvā olokentassa",
  "atk-s0502a1:396_16": "akkhīnaṁ bhijjanasamattho pariḷāho hoti. Vuttampi cetaṁ –",
  "atk-s0502a1:397": "‘‘Tassa ayomayā bhūmi, jalitā tejasāyutā;",
  "atk-s0502a1:398": "Samantā yojanasataṁ, pharitvā tiṭṭhati sabbadā’’ti. (ma. ni. 3.267; a. ni. 3.36);",
  "atk-s0502a1:399_0": "Nāgasenattherena panassa pākatikaggisantāpato adhimattatāya ayaṁ upamā vuttā – ‘‘yathā,",
  "atk-s0502a1:399_1": "mahārāja, kūṭāgāramatto pāsāṇopi nerayikaggimhi pakkhitto khaṇena vilayaṁ gacchati,",
  "atk-s0502a1:399_2": "nibbattasattā panettha kammabalena mātukucchigatā viya na vilīyantī’’ti (mi. pa.",
  "atk-s0502a1:399_3": "2.4.6). Tassa tasmiṁ santāpe upaṭṭhite kammasarikkhako ākāro uppajji. Gehamajjheyeva",
  "atk-s0502a1:399_4": "sūkararavaṁ ravitvā jaṇṇukehi vicaranto puratthimavatthumpi pacchimavatthumpi gacchati.",
  "atk-s0502a1:399_5": "Athassa gehamānusakā taṁ daḷhaṁ gahetvā mukhaṁ pidahanti. Kammavipāko nāma na sakkā",
  "atk-s0502a1:399_6": "kenaci paṭibāhituṁ. So viravantova ito cito ca vicarati. Samantā sattasu gharesu",
  "atk-s0502a1:399_7": "manussā niddaṁ na labhanti. Maraṇabhayena tajjitassa pana bahinikkhamanaṁ nivāretuṁ",
  "atk-s0502a1:399_8": "asakkonto sabbo gehajano yathā antoṭhito bahi vicarituṁ na sakkoti, tathā gehadvārāni",
  "atk-s0502a1:399_9": "thaketvā bahigehaṁ parivāretvā rakkhanto acchati. Itaro antogeheyeva nirayasantāpena",
  "atk-s0502a1:399_10": "viravanto ito cito ca vicarati. Evaṁ sattadivasāni vicaritvā aṭṭhame divase kālaṁ",
  "atk-s0502a1:399_11": "katvā avīcimahāniraye nibbatti. Avīcimahānirayo devadūtasuttena (ma. ni. 3.261 ādayo;",
  "atk-s0502a1:399_12": "a. ni. 3.36) vaṇṇetabboti.",
  "atk-s0502a1:400_0": "Bhikkhū tassa gharadvārena gacchantā taṁ saddaṁ sutvā, ‘‘sūkarasaddo’’ti saññino",
  "atk-s0502a1:400_1": "hutvā vihāraṁ gantvā satthu santike nisinnā evamāhaṁsu – ‘‘bhante, cundasūkaritassa",
  "atk-s0502a1:400_2": "gehadvāraṁ pidahitvā sūkarānaṁ māriyamānānaṁ ajja sattamo divaso, gehe kāci maṅgalakiriyā",
  "atk-s0502a1:400_3": "bhavissati maññe. Ettake nāma, bhante, sūkare mārentassa ekampi mettacittaṁ vā kāruññaṁ",
  "atk-s0502a1:400_4": "vā natthi, na vata no evarūpo kakkhaḷo pharuso satto diṭṭhapubbo’’ti. Satthā – ‘‘na,",
  "atk-s0502a1:400_5": "bhikkhave, so ime sattadivase sūkare māreti, kammasarikkhakaṁ panassa vipākaṁ udapādi,",
  "atk-s0502a1:400_6": "jīvantasseva avīcimahānirayasantāpo upaṭṭhāsi. So tena santāpena satta divasāni sūkararavaṁ",
  "atk-s0502a1:400_7": "ravanto antonivesane vicaritvā ajja kālaṁ katvā avīcimhi nibbatto’’ti vatvā, ‘‘bhante,",
  "atk-s0502a1:400_8": "idha loke evaṁ socitvā puna gantvā socanaṭṭhāneyeva nibbatto’’ti vutte, ‘‘āma, bhikkhave,",
  "atk-s0502a1:400_9": "pamattā nāma gahaṭṭhā vā hontu pabbajitā vā, ubhayattha socantiyevā’’ti vatvā imaṁ gāthamāha –",
  "atk-s0502a1:401": "15.",
  "atk-s0502a1:402": " ‘‘Idha socati pecca socati,",
  "atk-s0502a1:403": "Pāpakārī ubhayattha socati;",
  "atk-s0502a1:404": "So socati so vihaññati;",
  "atk-s0502a1:405": "Disvā kammakiliṭṭhamattano’’ti.",
  "atk-s0502a1:406_0": "Tattha pāpakārīti nānappakārassa pāpakammassa kārako puggalo ‘‘akataṁ vata me kalyāṇaṁ,",
  "atk-s0502a1:406_1": "kataṁ pāpa’’nti ekaṁseneva maraṇasamaye idha socati, idamassa kammasocanaṁ. Vipākaṁ",
  "atk-s0502a1:406_2": "anubhavanto pana pecca socati. Idamassa paraloke vipākasocanaṁ. Evaṁ so ubhayattha",
  "atk-s0502a1:406_3": "socatiyeva. Teneva kāraṇena jīvamānoyeva so cundasūkarikopi socati. Disvā kammakiliṭṭhanti",
  "atk-s0502a1:406_4": "attano kiliṭṭhakammaṁ passitvā nānappakārakaṁ vilapanto vihaññatīti.",
  "atk-s0502a1:407": "Gāthāpariyosāne bahū sotāpannādayo ahesuṁ. Mahājanassa sātthikā dhammadesanā jātāti.",
  "atk-s0502a1:408": "Cundasūkarikavatthu dasamaṁ.",
  "atk-s0502a1:409": "11. Dhammikaupāsakavatthu",
  "atk-s0502a1:410": "Idha modatīti imaṁ dhammadesanaṁ satthā jetavane viharanto dhammikaupāsakaṁ ārabbha kathesi.",
  "atk-s0502a1:411_0": "Sāvatthiyaṁ kira pañcasatā dhammikaupāsakā nāma ahesuṁ. Tesu ekekassa pañca pañca",
  "atk-s0502a1:411_1": "upāsakasatāni parivārā. Yo tesaṁ jeṭṭhako, tassa satta puttā satta dhītaro. Tesu",
  "atk-s0502a1:411_2": "ekekassa ekekā salākayāgu salākabhattaṁ pakkhikabhattaṁ nimantanabhattaṁ uposathikabhattaṁ",
  "atk-s0502a1:411_3": "āgantukabhattaṁ saṅghabhattaṁ vassāvāsikaṁ ahosi. Tepi sabbeva anujātaputtā nāma",
  "atk-s0502a1:411_4": "ahesuṁ. Iti cuddasannaṁ puttānaṁ bhariyāya upāsakassāti soḷasa salākayāguādīni pavattanti.",
  "atk-s0502a1:411_5": "Iti so saputtadāro sīlavā kalyāṇadhammo dānasaṁvibhāgarato ahosi. Athassa aparabhāge",
  "atk-s0502a1:411_6": "rogo uppajji, āyusaṅkhāro parihāyi. So dhammaṁ sotukāmo ‘‘aṭṭha vā me soḷasa vā bhikkhū",
  "atk-s0502a1:411_7": "pesethā’’ti satthu santikaṁ pahiṇi. Satthā pesesi. Te gantvā tassa mañcaṁ parivāretvā",
  "atk-s0502a1:411_8": "paññattesu āsanesu nisinnā. ‘‘Bhante, ayyānaṁ me dassanaṁ dullabhaṁ bhavissati, dubbalomhi,",
  "atk-s0502a1:411_9": "ekaṁ me suttaṁ sajjhāyathā’’ti vutte ‘‘kataraṁ suttaṁ sotukāmo upāsakā’’ti? ‘‘Sabbabuddhānaṁ",
  "atk-s0502a1:411_10": "avijahitaṁ satipaṭṭhānasutta’’nti vutte – ‘‘ekāyano ayaṁ, bhikkhave, maggo sattānaṁ",
  "atk-s0502a1:411_11": "visuddhiyā’’ti (dī. ni. 2.373; ma. ni. 1.106) suttantaṁ paṭṭhapesuṁ. Tasmiṁ khaṇe",
  "atk-s0502a1:411_12": "chahi devalokehi sabbālaṅkārapaṭimaṇḍitā sahassasindhavayuttā diyaḍḍhayojanasatikā",
  "atk-s0502a1:411_13": "cha rathā āgamiṁsu. Tesu ṭhitā devatā ‘‘amhākaṁ devalokaṁ nessāma, amhākaṁ devalokaṁ",
  "atk-s0502a1:411_14": "nessāma, ambho mattikabhājanaṁ bhinditvā suvaṇṇabhājanaṁ gaṇhanto viya amhākaṁ devaloke",
  "atk-s0502a1:411_15": "abhiramituṁ idha nibbattāhi, amhākaṁ devaloke abhiramituṁ idha nibbattāhī’’ti vadiṁsu.",
  "atk-s0502a1:411_16": "Upāsako dhammassavanantarāyaṁ anicchanto – ‘‘āgametha āgamethā’’ti āha. Bhikkhū ‘‘amhe",
  "atk-s0502a1:411_17": "vāretī’’ti saññāya tuṇhī ahesuṁ.",
  "atk-s0502a1:412_0": "Athassa puttadhītaro ‘‘amhākaṁ pitā pubbe dhammassavanena atitto ahosi, idāni pana",
  "atk-s0502a1:412_1": "bhikkhū pakkosāpetvā sajjhāyaṁ kāretvā sayameva vāreti, maraṇassa abhāyanakasatto",
  "atk-s0502a1:412_2": "nāma natthī’’ti viraviṁsu. Bhikkhū ‘‘idāni anokāso’’ti uṭṭhāyāsanā pakkamiṁsu. Upāsako",
  "atk-s0502a1:412_3": "thokaṁ vītināmetvā satiṁ paṭilabhitvā putte pucchi – ‘‘kasmā kandathā’’ti? ‘‘Tāta,",
  "atk-s0502a1:412_4": "tumhe bhikkhū pakkosāpetvā dhammaṁ suṇantā sayameva vārayittha, atha mayaṁ ‘maraṇassa",
  "atk-s0502a1:412_5": "abhāyanakasatto nāma natthī’ti kandimhā’’ti . ‘‘Ayyā pana kuhi’’nti? ‘‘‘Anokāso’ti",
  "atk-s0502a1:412_6": "uṭṭhāyāsanā pakkantā, tātā’’ti. ‘‘Nāhaṁ, ayyehi saddhiṁ kathemī’’ti vutte ‘‘atha",
  "atk-s0502a1:412_7": "kena saddhiṁ kathethā’’ti. ‘‘Chahi devalokehi devatā cha rathe alaṅkaritvā ādāya",
  "atk-s0502a1:412_8": "ākāse ṭhatvā ‘amhāhi devaloke abhirama, amhākaṁ devaloke abhiramā’ti saddaṁ karonti,",
  "atk-s0502a1:412_9": "tāhi saddhiṁ kathemī’’ti. ‘‘Kuhiṁ, tāta, rathā, na mayaṁ passāmā’’ti? ‘‘Atthi pana",
  "atk-s0502a1:412_10": "mayhaṁ ganthitāni pupphānī’’ti? ‘‘Atthi, tātā’’ti. ‘‘Kataro devaloko ramaṇīyo’’ti?",
  "atk-s0502a1:412_11": "‘‘Sabbabodhisattānaṁ buddhamātāpitūnañca vasitaṭṭhānaṁ tusitabhavanaṁ ramaṇīyaṁ,",
  "atk-s0502a1:412_12": "tātā’’ti. ‘‘Tena hi ‘tusitabhavanato āgatarathe laggatū’ti pupphadāmaṁ khipathā’’ti.",
  "atk-s0502a1:412_13": "Te khipiṁsu. Taṁ rathadhure laggitvā ākāse olambi. Mahājano tadeva passati, rathaṁ",
  "atk-s0502a1:412_14": "na passati. Upāsako ‘‘passathetaṁ pupphadāma’’nti vatvā, ‘‘āma, passāmā’’ti vutte",
  "atk-s0502a1:412_15": "– ‘‘etaṁ tusitabhavanato āgatarathe olambati, ahaṁ tusitabhavanaṁ gacchāmi , tumhe",
  "atk-s0502a1:412_16": "mā cintayittha, mama santike nibbattitukāmā hutvā mayā kataniyāmeneva puññāni karothā’’ti",
  "atk-s0502a1:412_17": "vatvā kālaṁ katvā rathe patiṭṭhāsi.",
  "atk-s0502a1:413_0": "Tāvadevassa tigāvutappamāṇo saṭṭhisakaṭabhārālaṅkārapaṭimaṇḍito attabhāvo nibbatti,",
  "atk-s0502a1:413_1": "accharāsahassaṁ parivāresi, pañcavīsatiyojanikaṁ kanakavimānaṁ pāturahosi. Tepi bhikkhū",
  "atk-s0502a1:413_2": "vihāraṁ anuppatte satthā pucchi – ‘‘sutā, bhikkhave, upāsakena dhammadesanā’’ti?",
  "atk-s0502a1:413_3": "‘‘Āma, bhante, antarāyeva pana ‘āgamethā’ti vāresi. Athassa puttadhītaro kandiṁsu",
  "atk-s0502a1:413_4": ". Mayaṁ ‘idāni anokāso’ti uṭṭhāyāsanā nikkhantā’’ti. ‘‘Na so, bhikkhave, tumhehi",
  "atk-s0502a1:413_5": "saddhiṁ kathesi, chahi devalokehi devatā cha rathe alaṅkaritvā āharitvā taṁ upāsakaṁ",
  "atk-s0502a1:413_6": "pakkosiṁsu. So dhammadesanāya antarāyaṁ anicchanto tāhi saddhiṁ kathesī’’ti. ‘‘Evaṁ,",
  "atk-s0502a1:413_7": "bhante’’ti. ‘‘Evaṁ, bhikkhave’’ti. ‘‘Idāni kuhiṁ nibbatto’’ti? ‘‘Tusitabhavane, bhikkhave’’ti.",
  "atk-s0502a1:413_8": "‘‘Bhante, idāni idha ñātimajjhe modamāno vicaritvā idāneva gantvā puna modanaṭṭhāneyeva",
  "atk-s0502a1:413_9": "nibbatto’’ti. ‘‘Āma, bhikkhave, appamattā hi gahaṭṭhā vā pabbajitā vā sabbattha modantiyevā’’ti",
  "atk-s0502a1:413_10": "vatvā imaṁ gāthamāha –",
  "atk-s0502a1:414": "16.",
  "atk-s0502a1:415": " ‘‘Idha modati pecca modati,",
  "atk-s0502a1:416": "Katapuñño ubhayattha modati;",
  "atk-s0502a1:417": "So modati so pamodati,",
  "atk-s0502a1:418": "Disvā kammavisuddhimattano’’ti.",
  "atk-s0502a1:419_0": "Tattha katapuññoti nānappakārassa kusalassa kārako puggalo ‘‘akataṁ vata me pāpaṁ,",
  "atk-s0502a1:419_1": "kataṁ me kalyāṇa’’nti idha kammamodanena, pecca vipākamodanena modati. Evaṁ ubhayattha",
  "atk-s0502a1:419_2": "modati nāma. Kammavisuddhinti dhammikaupāsakopi attano kammavisuddhiṁ puññakammasampattiṁ",
  "atk-s0502a1:419_3": "disvā kālakiriyato pubbe idhalokepi modati, kālaṁ katvā idāni paralokepi atimodatiyevāti.",
  "atk-s0502a1:420": "Gāthāpariyosāne bahū sotāpannādayo ahesuṁ mahājanassa sātthikā dhammadesanā jātāti.",
  "atk-s0502a1:421": "Dhammikaupāsakavatthu ekādasamaṁ.",
  "atk-s0502a1:422": "12. Devadattavatthu",
  "atk-s0502a1:423": "Idhatappatīti imaṁ dhammadesanaṁ satthā jetavane viharanto devadattaṁ ārabbha kathesi.",
  "atk-s0502a1:424_0": "Devadattassa vatthu pabbajitakālato paṭṭhāya yāva pathavippavesanā devadattaṁ ārabbha",
  "atk-s0502a1:424_1": "bhāsitāni sabbāni jātakāni vitthāretvā kathitaṁ. Ayaṁ panettha saṅkhepo – satthari",
  "atk-s0502a1:424_2": "anupiyaṁ nāma mallānaṁ nigamo atthi. Taṁ nissāya anupiyambavane viharanteyeva tathāgatassa",
  "atk-s0502a1:424_3": "lakkhaṇapaṭiggahaṇadivaseyeva asītisahassehi ñātikulehi ‘‘rājā vā hotu, buddho vā,",
  "atk-s0502a1:424_4": "khattiyaparivārova vicarissatī’’ti asītisahassaputtā paṭiññātā. Tesu yebhuyyena pabbajitesu",
  "atk-s0502a1:424_5": "bhaddiyaṁ nāma rājānaṁ, anuruddhaṁ, ānandaṁ, bhaguṁ, kimilaṁ, devadattanti ime cha",
  "atk-s0502a1:424_6": "sakye apabbajante disvā, ‘‘mayaṁ attano putte pabbājema, ime cha sakyā na ñātakā",
  "atk-s0502a1:424_7": "maññe, kasmā na pabbajantī’’ti? Kathaṁ samuṭṭhāpesuṁ. Atha kho mahānāmo sakyo anuruddhaṁ",
  "atk-s0502a1:424_8": "upasaṅkamitvā, ‘‘tāta, amhākaṁ kulā pabbajito natthi, tvaṁ vā pabbaja, ahaṁ vā pabbajissāmī’’ti",
  "atk-s0502a1:424_9": "āha. So pana sukhumālo hoti sampannabhogo, ‘‘natthī’’ti vacanampi tena na sutapubbaṁ.",
  "atk-s0502a1:424_10": "Ekadivasañhi tesu chasu khattiyesu guḷakīḷaṁ kīḷantesu anuruddho pūvena parājito",
  "atk-s0502a1:424_11": "pūvatthāya pahiṇi, athassa mātā pūve sajjetvā pahiṇi . Te khāditvā puna kīḷiṁsu.",
  "atk-s0502a1:424_12": "Punappunaṁ tasseva parājayo hoti. Mātā panassa pahite pahite tikkhattuṁ pūve pahiṇitvā",
  "atk-s0502a1:424_13": "catutthavāre ‘‘pūvā natthī’’ti pahiṇi. So ‘‘natthī’’ti vacanassa asukapubbattā ‘‘esāpekā",
  "atk-s0502a1:424_14": "pūvavikati bhavissatī’’ti maññamāno ‘‘natthipūvaṁ me āharathā’’ti pesesi. Mātā panassa",
  "atk-s0502a1:424_15": "‘‘natthipūvaṁ kira, ayye, dethā’’ti vutte, ‘‘mama puttena ‘natthī’ti padaṁ na sutapubbaṁ,",
  "atk-s0502a1:424_16": "iminā pana upāyena naṁ etamatthaṁ jānāpessāmī’’ti tucchaṁ suvaṇṇapātiṁ aññāya suvaṇṇapātiyā",
  "atk-s0502a1:424_17": "paṭikujjitvā pesesi. Nagarapariggāhikā devatā cintesuṁ – ‘‘anuruddhasakyena annabhārakāle",
  "atk-s0502a1:424_18": "attano bhāgabhattaṁ upariṭṭhapaccekabuddhassa datvā ‘‘‘natthī’ti me vacanassa savanaṁ",
  "atk-s0502a1:424_19": "mā hotu, bhojanuppattiṭṭhānajānanaṁ mā ‘hotū’ti patthanā katā, sacāyaṁ tucchapātiṁ",
  "atk-s0502a1:424_20": "passissati, devasamāgamaṁ pavisituṁ na labhissāma, sīsampi no sattadhā phaleyyā’’ti.",
  "atk-s0502a1:424_21": "Atha naṁ pātiṁ dibbapūvehi puṇṇaṁ akaṁsu. Kassā guḷamaṇḍale ṭhapetvā ugghāṭitamattāya",
  "atk-s0502a1:424_22": "pūvagandho sakalanagare chādetvā ṭhito. Pūvakhaṇḍaṁ mukhe ṭhapitamattameva sattarasaharaṇīsahassāni anuphari.",
  "atk-s0502a1:425_0": "So cintesi – ‘‘nāhaṁ mātu piyo, ettakaṁ me kālaṁ imaṁ natthipūvaṁ nāma na paci, ito",
  "atk-s0502a1:425_1": "paṭṭhāya aññaṁ pūvaṁ nāma na khādissāmī’’ti, so gehaṁ gantvāva mātaraṁ pucchi – ‘‘amma",
  "atk-s0502a1:425_2": ", tumhākaṁ ahaṁ piyo, appiyo’’ti? ‘‘Tāta, ekakkhino akkhi viya ca hadayaṁ viya ca",
  "atk-s0502a1:425_3": "ativiya piyo me ahosī’’ti. ‘‘Atha kasmā ettakaṁ kālaṁ mayhaṁ natthi pūvaṁ na pacittha,",
  "atk-s0502a1:425_4": "ammā’’ti? Sā cūḷūpaṭṭhākaṁ pucchi – ‘‘atthi kiñci pātiyaṁ, tātā’’ti? ‘‘Paripuṇṇā,",
  "atk-s0502a1:425_5": "ayye, pāti pūvehi, evarūpā pūvā nāma me na diṭṭhapubbā’’ti ārocesi. Sā cintesi –",
  "atk-s0502a1:425_6": "‘‘mayhaṁ putto puññavā katābhinīhāro bhavissati, devatāhi pātiṁ pūretvā pūvā pahitā",
  "atk-s0502a1:425_7": "bhavissantī’’ti. ‘‘Atha naṁ putto, amma, ito paṭṭhāyāhaṁ aññaṁ pūvaṁ nāma na khādissāmi,",
  "atk-s0502a1:425_8": "natthipūvameva paceyyāsī’’ti. Sāpissa tato paṭṭhāya ‘‘pūvaṁ khāditukāmomhī’’ti vutte",
  "atk-s0502a1:425_9": "tucchapātimeva aññāya pātiyā paṭikucchitvā pesesi. Yāva agāramajjhe vasi, tāvassa",
  "atk-s0502a1:425_10": "devatāva pūve pahiṇiṁsu.",
  "atk-s0502a1:426_0": "So ettakampi ajānanto pabbajjaṁ nāma kiṁ jānissati? Tasmā ‘‘kā esā pabbajjā nāmā’’ti",
  "atk-s0502a1:426_1": "bhātaraṁ pucchitvā ‘‘ohāritakesamassunā kāsāyanivatthena kaṭṭhattharake vā bidalamañcake",
  "atk-s0502a1:426_2": "vā nipajjitvā piṇḍāya carantena viharitabbaṁ. Esā pabbajjā nāmā’’ti vutte, ‘‘bhātika,",
  "atk-s0502a1:426_3": "ahaṁ sukhumālo. Nāhaṁ sakkhissāmi pabbajitu’’nti āha. ‘‘Tena hi, tāta, kammantaṁ",
  "atk-s0502a1:426_4": "uggahetvā gharāvāsaṁ vasa. Na hi sakkā amhesu ekena apabbajitu’’nti. Atha naṁ ‘‘ko",
  "atk-s0502a1:426_5": "esa kammanto nāmā’’ti pucchi. ‘‘Bhattuṭṭhānaṭṭhānampi ajānanto kulaputto kammantaṁ",
  "atk-s0502a1:426_6": "nāma kiṁ jānissatī’’ti? Ekadivasañhi tiṇṇaṁ khattiyānaṁ kathā udapādi – ‘‘bhattaṁ",
  "atk-s0502a1:426_7": "nāma kuhiṁ uṭṭhahatī’’ti? Kimilo āha – ‘‘koṭṭhe uṭṭhahatī’’ti. Atha naṁ bhaddiyo",
  "atk-s0502a1:426_8": "‘‘tvaṁ bhattassa uṭṭhānaṭṭhānaṁ na jānāsi, bhattaṁ nāma ukkhaliyaṁ uṭṭhahatī’’ti",
  "atk-s0502a1:426_9": "āha. Anuruddho ‘‘tumhe dvepi na jānātha, bhattaṁ nāma ratanamakuḷāya suvaṇṇapātiyaṁ uṭṭhahatī’’ti āha.",
  "atk-s0502a1:427_0": "Tesu kira ekadivasaṁ kimilo koṭṭhato vīhī otāriyamāne disvā, ‘‘ete koṭṭheyeva jātā’’ti",
  "atk-s0502a1:427_1": "saññī ahosi. Bhaddiyo ekadivasaṁ ukkhalito bhattaṁ vaḍḍhiyamānaṁ disvā ‘‘ukkhaliyaññeva",
  "atk-s0502a1:427_2": "uppanna’’nti saññī ahosi. Anuruddhena pana neva vīhī koṭṭentā, na bhattaṁ pacantā,",
  "atk-s0502a1:427_3": "na vaḍḍhentā diṭṭhapubbā, vaḍḍhetvā pana purato ṭhapitameva passati. So bhuñjitukāmakāle",
  "atk-s0502a1:427_4": "‘‘bhattaṁ pātiyaṁ uṭṭhahatī’’ti saññamakāsi. Evaṁ tayopi te bhattuṭṭhānaṭṭhānaṁ na",
  "atk-s0502a1:427_5": "jānanti. Tenāyaṁ ‘‘ko esa kammanto nāmā’’ti pucchitvā, ‘‘paṭhamaṁ khettaṁ kasāpetabba’’ntiādikaṁ",
  "atk-s0502a1:427_6": "saṁvacchare saṁvacchare kattabbaṁ kiccaṁ sutvā, ‘‘kadā kammantānaṁ anto paññāyissati,",
  "atk-s0502a1:427_7": "kadā mayaṁ appossukkā bhoge bhuñjissāmā’’ti vatvā kammantānaṁ apariyantatāya akkhātāya",
  "atk-s0502a1:427_8": "‘‘tena hi tvaññeva gharāvāsaṁ vasa, na mayhaṁ etenattho’’ti mātaraṁ upasaṅkamitvā",
  "atk-s0502a1:427_9": ", ‘‘anujānāhi maṁ, amma, pabbajissāmī’’ti vatvā tāya nānappakārehi tikkhattuṁ paṭikkhipitvā,",
  "atk-s0502a1:427_10": "‘‘sace te sahāyako bhaddiyarājā pabbajissati, tena saddhiṁ pabbajāhī’’ti vutte taṁ",
  "atk-s0502a1:427_11": "upasaṅkamitvā, ‘‘mama kho, samma, pabbajjā tava paṭibaddhā’’ti vatvā taṁ nānappakārehi",
  "atk-s0502a1:427_12": "saññāpetvā sattame divase attanā saddhiṁ pabbajanatthāya paṭiññaṁ gaṇhi.",
  "atk-s0502a1:428_0": "Tato bhaddiyo sakyarājā anuruddho ānando bhagu kimilo devadattoti ime cha khattiyā",
  "atk-s0502a1:428_1": "upālikappakasattamā devā viya dibbasampattiṁ sattāhaṁ sampattiṁ anubhavitvā uyyānaṁ",
  "atk-s0502a1:428_2": "gacchantā viya caturaṅginiyā senāya nikkhamitvā paravisayaṁ patvā rājāṇāya senaṁ",
  "atk-s0502a1:428_3": "nivattāpetvā paravisayaṁ okkamiṁsu. Tattha cha khattiyā attano attano ābharaṇāni",
  "atk-s0502a1:428_4": "omuñcitvā bhaṇḍikaṁ katvā, ‘‘handa bhaṇe, upāli, nivattassu, alaṁ te ettakaṁ jīvikāyā’’ti",
  "atk-s0502a1:428_5": "tassa adaṁsu. So tesaṁ pādamūle parivattitvā paridevitvā tesaṁ āṇaṁ atikkamituṁ asakkonto",
  "atk-s0502a1:428_6": "uṭṭhāya taṁ gahetvā nivatti. Tesaṁ dvidhā jātakāle, vanaṁ ārodanappattaṁ viya pathavīkampamānākārappattā",
  "atk-s0502a1:428_7": "viya ahosi. Upāli kappakopi thokaṁ gantvā nivattitvā ‘‘caṇḍā kho sākiyā, ‘iminā kumārā",
  "atk-s0502a1:428_8": "nippātitā’ti ghāteyyumpi maṁ. Ime hi nāma sakyakumārā evarūpaṁ sampattiṁ pahāya imāni",
  "atk-s0502a1:428_9": "anagghāni ābharaṇāni kheḷapiṇḍaṁ viya chaḍḍetvā pabbajissanti, kimaṅgaṁ panāha’’nti",
  "atk-s0502a1:428_10": "bhaṇḍikaṁ omuñcitvā tāni ābharaṇāni rukkhe laggetvā ‘‘atthikā gaṇhantū’’ti vatvā",
  "atk-s0502a1:428_11": "tesaṁ santikaṁ gantvā tehi ‘‘kasmā nivattosī’’ti puṭṭho tamatthaṁ ārocesi. Atha naṁ",
  "atk-s0502a1:428_12": "te ādāya satthu santikaṁ gantvā, ‘‘mayaṁ, bhante, sākiyā nāma mānanissitā, ayaṁ amhākaṁ",
  "atk-s0502a1:428_13": "dīgharattaṁ paricārako, imaṁ paṭhamataraṁ pabbājetha, mayamassa abhivādanādīni karissāma,",
  "atk-s0502a1:428_14": "evaṁ no māno nimmānāyissatī’’ti vatvā taṁ paṭhamataraṁ pabbājetvā pacchā sayaṁ pabbajiṁsu.",
  "atk-s0502a1:428_15": "Tesu āyasmā bhaddiyo teneva antaravassena tevijjo ahosi. Āyasmā anuruddho dibbacakkhuko",
  "atk-s0502a1:428_16": "hutvā pacchā mahāvitakkasuttaṁ (a. ni. 8.30) sutvā arahattaṁ pāpuṇi. Āyasmā ānando",
  "atk-s0502a1:428_17": "sotāpattiphale patiṭṭhahi. Bhagutthero ca kimilatthero ca aparabhāge vipassanaṁ vaḍḍhetvā",
  "atk-s0502a1:428_18": "arahattaṁ pāpuṇiṁsu. Devadatto pothujjanikaṁ iddhiṁ patto.",
  "atk-s0502a1:429_0": "Aparabhāge satthari kosambiyaṁ viharante sasāvakasaṅghassa tathāgatassa mahanto lābhasakkāro",
  "atk-s0502a1:429_1": "nibbatti. Vatthabhesajjādihatthā manussā vihāraṁ pavisitvā ‘‘kuhiṁ satthā, kuhiṁ",
  "atk-s0502a1:429_2": "sāriputtatthero, kuhiṁ mahāmoggallānatthero, kuhiṁ mahākassapatthero, kuhiṁ bhaddiyatthero,",
  "atk-s0502a1:429_3": "kuhiṁ anuruddhatthero, kuhiṁ ānandatthero, kuhiṁ bhagutthero, kuhiṁ kimilatthero’’ti",
  "atk-s0502a1:429_4": "asītimahāsāvakānaṁ nisinnaṭṭhānaṁ olokentā vicaranti. ‘‘Devadattatthero kuhiṁ nisinno",
  "atk-s0502a1:429_5": "vā, ṭhito vā’’ti pucchanto nāma natthi. So cintesi – ‘‘ahampi etehi saddhiññeva pabbajito,",
  "atk-s0502a1:429_6": "etepi khattiyapabbajitā, ahampi khattiyapabbajito, lābhasakkārahatthā manussā eteyeva",
  "atk-s0502a1:429_7": "pariyesanti, mama nāmaṁ gahetāpi natthi. Kena nu kho saddhiṁ ekato hutvā kaṁ pasādetvā",
  "atk-s0502a1:429_8": "mama lābhasakkāraṁ nibbatteyya’’nti. Athassa etadahosi – ‘‘ayaṁ kho rājā bimbisāro",
  "atk-s0502a1:429_9": "paṭhamadassaneneva ekādasahi nahutehi saddhiṁ sotāpattiphale patiṭṭhito, na sakkā",
  "atk-s0502a1:429_10": "etena saddhiṁ ekato bhavituṁ, kosalaraññāpi saddhiṁ na sakkā bhavituṁ. Ayaṁ kho pana",
  "atk-s0502a1:429_11": "rañño putto ajātasattu kumāro kassaci guṇadose na jānāti, etena saddhiṁ ekato bhavissāmī’’ti.",
  "atk-s0502a1:429_12": "So kosambito rājagahaṁ gantvā kumārakavaṇṇaṁ abhinimminitvā cattāro āsīvise catūsu",
  "atk-s0502a1:429_13": "hatthapādesu ekaṁ gīvāya pilandhitvā ekaṁ sīse cumbaṭakaṁ katvā ekaṁ ekaṁsaṁ karitvā",
  "atk-s0502a1:429_14": "imāya ahimekhalāya ākāsato oruyha ajātasattussa ucchaṅge nisīditvā tena bhītena ‘‘kosi",
  "atk-s0502a1:429_15": "tva’’nti vutte ‘‘ahaṁ devadatto’’ti vatvā tassa bhayavinodanatthaṁ taṁ attabhāvaṁ",
  "atk-s0502a1:429_16": "paṭisaṁharitvā saṅghāṭipattacīvaradharo purato ṭhatvā taṁ pasādetvā lābhasakkāraṁ",
  "atk-s0502a1:429_17": "nibbattesi. So lābhasakkārābhibhūto ‘‘ahaṁ bhikkhusaṅghaṁ pariharissāmī’’ti pāpakaṁ",
  "atk-s0502a1:429_18": "cittaṁ uppādetvā saha cittuppādena iddhito parihāyitvā satthāraṁ veḷuvanavihāre sarājikāya",
  "atk-s0502a1:429_19": "parisāya dhammaṁ desentaṁ vanditvā uṭṭhāyāsanā añjaliṁ paggayha – ‘‘bhagavā, bhante,",
  "atk-s0502a1:429_20": "etarahi jiṇṇo vuḍḍho mahallako, appossukko diṭṭhadhammasukhavihāraṁ anuyuñjatu, ahaṁ",
  "atk-s0502a1:429_21": "bhikkhusaṅghaṁ pariharissāmi, niyyādetha me bhikkhusaṅgha’’nti vatvā satthārā kheḷāsakavādena",
  "atk-s0502a1:429_22": "apasādetvā paṭikkhitto anattamano imaṁ paṭhamaṁ tathāgate āghātaṁ bandhitvā pakkāmi.",
  "atk-s0502a1:430_0": "Athassa bhagavā rājagahe pakāsanīyakammaṁ kāresi. So ‘‘pariccatto dāni ahaṁ samaṇena",
  "atk-s0502a1:430_1": "gotamena, idānissa anatthaṁ karissāmī’’ti ajātasattuṁ upasaṅkamitvā, ‘‘pubbe kho,",
  "atk-s0502a1:430_2": "kumāra, manussā dīghāyukā, etarahi appāyukā. Ṭhānaṁ kho panetaṁ vijjati, yaṁ tvaṁ",
  "atk-s0502a1:430_3": "kumārova samāno kālaṁ kareyyāsi, tena hi tvaṁ, kumāra, pitaraṁ hantvā rājā hohi,",
  "atk-s0502a1:430_4": "ahaṁ bhagavantaṁ hantvā buddho bhavissāmī’’ti vatvā tasmiṁ rajje patiṭṭhite tathāgatassa",
  "atk-s0502a1:430_5": "vadhāya purise payojetvā tesu sotāpattiphalaṁ patvā nivattesu sayaṁ gijjhakūṭapabbataṁ",
  "atk-s0502a1:430_6": "abhiruhitvā, ‘‘ahameva samaṇaṁ gotamaṁ jīvitā voropessāmī’’ti silaṁ pavijjhitvā ruhiruppādakakammaṁ",
  "atk-s0502a1:430_7": "katvā imināpi upāyena māretuṁ asakkonto puna nāḷāgiriṁ vissajjāpesi. Tasmiṁ āgacchante",
  "atk-s0502a1:430_8": "ānandatthero attano jīvitaṁ satthu pariccajitvā purato aṭṭhāsi. Satthā nāgaṁ dametvā",
  "atk-s0502a1:430_9": "nagarā nikkhamitvā vihāraṁ gantvā anekasahassehi upāsakehi abhihaṭaṁ mahādānaṁ paribhuñjitvā",
  "atk-s0502a1:430_10": "tasmiṁ divase sannipatitānaṁ aṭṭhārasakoṭisaṅkhātānaṁ rājagahavāsīnaṁ anupubbiṁ kathaṁ",
  "atk-s0502a1:430_11": "kathetvā caturāsītiyā pāṇasahassānaṁ dhammābhisamaye jāte ‘‘aho āyasmā ānando mahāguṇo,",
  "atk-s0502a1:430_12": "tathārūpe nāma hatthināge āgacchante attano jīvitaṁ pariccajitvā satthu puratova",
  "atk-s0502a1:430_13": "aṭṭhāsī’’ti therassa guṇakathaṁ sutvā ‘‘na, bhikkhave, idāneva, pubbepesa mamatthāya",
  "atk-s0502a1:430_14": "jīvitaṁ pariccajiyevā’’ti vatvā bhikkhūhi yācito cūḷahaṁsa (jā. 1.15.133 ādayo; 2.21.1",
  "atk-s0502a1:430_15": "ādayo) – mahāhaṁsa (jā. 2.21.89 ādayo) – kakkaṭakajātakāni (jā. 1.3.49 ādayo) kathesi.",
  "atk-s0502a1:430_16": "Devadattassāpi kammaṁ neva pākaṭaṁ, tathā rañño mārāpitattā, na vadhakānaṁ payojitattā",
  "atk-s0502a1:430_17": "na silāya paviddhattā pākaṭaṁ ahosi, yathā nāḷāgirihatthino vissajjitattā. Tadā hi",
  "atk-s0502a1:430_18": "mahājano ‘‘rājāpi devadatteneva mārāpito, vadhakopi payojito, silāpi apaviddhā. Idāni",
  "atk-s0502a1:430_19": "pana tena nāḷāgiri vissajjāpito, evarūpaṁ nāma pāpakaṁ gahetvā rājā vicaratī’’ti kolāhalamakāsi.",
  "atk-s0502a1:431_0": "Rājā mahājanassa kathaṁ sutvā pañca thālipākasatāni nīharāpetvā na puna tassūpaṭṭhānaṁ",
  "atk-s0502a1:431_1": "agamāsi, nāgarāpissa kulaṁ upagatassa bhikkhāmattampi na adaṁsu. So parihīnalābhasakkāro",
  "atk-s0502a1:431_2": "kohaññena jīvitukāmo satthāraṁ upasaṅkamitvā pañca vatthūni yācitvā bhagavato ‘‘alaṁ,",
  "atk-s0502a1:431_3": "devadatta, yo icchati, so āraññako hotū’’ti paṭikkhitto kassāvuso, vacanaṁ sobhanaṁ,",
  "atk-s0502a1:431_4": "kiṁ tathāgatassa udāhu mama, ahañhi ukkaṭṭhavasena evaṁ vadāmi, ‘‘sādhu, bhante,",
  "atk-s0502a1:431_5": "bhikkhū yāvajīvaṁ āraññakā assu, piṇḍapātikā, paṁsukūlikā, rukkhamūlikā, macchamaṁsaṁ",
  "atk-s0502a1:431_6": "na khādeyyu’’nti. ‘‘Yo dukkhā muccitukāmo, so mayā saddhiṁ āgacchatū’’ti vatvā pakkāmi.",
  "atk-s0502a1:431_7": "Tassa vacanaṁ sutvā ekacce navakapabbajitā mandabuddhino ‘‘kalyāṇaṁ devadatto āha,",
  "atk-s0502a1:431_8": "etena saddhiṁ vicarissāmā’’ti tena saddhiṁ ekato ahesuṁ. Iti so pañcasatehi bhikkhūhi",
  "atk-s0502a1:431_9": "saddhiṁ tehi pañcahi vatthūhi lūkhappasannaṁ janaṁ saññāpento kulesu viññāpetvā viññāpetvā",
  "atk-s0502a1:431_10": "bhuñjanto saṅghabhedāya parakkami. So bhagavatā, ‘‘saccaṁ kira tvaṁ, devadatta, saṅghabhedāya",
  "atk-s0502a1:431_11": "parakkamasi cakkabhedāyā’’ti puṭṭho ‘‘saccaṁ bhagavā’’ti vatvā, ‘‘garuko kho, devadatta,",
  "atk-s0502a1:431_12": "saṅghabhedo’’tiādīhi ovaditopi satthu vacanaṁ anādiyitvā pakkanto āyasmantaṁ ānandaṁ",
  "atk-s0502a1:431_13": "rājagahe piṇḍāya carantaṁ disvā, ‘‘ajjatagge dānāhaṁ, āvuso ānanda, aññatreva bhagavatā,",
  "atk-s0502a1:431_14": "aññatra, bhikkhusaṅghā uposathaṁ karissāmi, saṅghakammaṁ karissāmī’’ti āha. Thero",
  "atk-s0502a1:431_15": "tamatthaṁ bhagavato ārocesi. Taṁ viditvā satthā uppannadhammasaṁvego hutvā, ‘‘devadatto",
  "atk-s0502a1:431_16": "sadevakassa lokassa anatthanissitaṁ attano avīcimhi paccanakakammaṁ karotī’’ti vitakketvā –",
  "atk-s0502a1:432": "‘‘Sukarāni asādhūni, attano ahitāni ca;",
  "atk-s0502a1:433": "Yaṁ ve hitañca sādhuñca, taṁ ve paramadukkara’’nti. (dha. pa. 163) –",
  "atk-s0502a1:434": "Imaṁ gāthaṁ vatvā puna imaṁ udānaṁ udānesi –",
  "atk-s0502a1:435": "‘‘Sukaraṁ sādhunā sādhu, sādhu pāpena dukkaraṁ;",
  "atk-s0502a1:436": "Pāpaṁ pāpena sukaraṁ, pāpamariyehi dukkara’’nti. (udā. 48; cūḷava. 343);",
  "atk-s0502a1:437_0": "Atha kho devadatto uposathadivase attano parisāya saddhiṁ ekamantaṁ nisīditvā, ‘‘yassimāni",
  "atk-s0502a1:437_1": "pañca vatthūni khamanti , so salākaṁ gaṇhatū’’ti vatvā pañcasatehi vajjiputtakehi",
  "atk-s0502a1:437_2": "navakehi appakataññūhi salākāya gahitāya saṅghaṁ bhinditvā te bhikkhū ādāya gayāsīsaṁ",
  "atk-s0502a1:437_3": "agamāsi. Tassa tattha gatabhāvaṁ sutvā satthā tesaṁ bhikkhūnaṁ ānayanatthāya dve",
  "atk-s0502a1:437_4": "aggasāvake pesesi. Te tattha gantvā ādesanāpāṭihāriyānusāsaniyā ceva iddhipāṭihāriyānusāsaniyā",
  "atk-s0502a1:437_5": "ca anusāsantā te amataṁ pāyetvā ādāya ākāsena āgamiṁsu. Kokālikopi kho ‘‘uṭṭhehi,",
  "atk-s0502a1:437_6": "āvuso devadatta, nītā te bhikkhū sāriputtamoggallānehi, nanu tvaṁ mayā vutto ‘mā,",
  "atk-s0502a1:437_7": "āvuso, sāriputtamoggallāne vissāsī’ti. Pāpicchā sāriputtamoggallānā, pāpikānaṁ icchānaṁ",
  "atk-s0502a1:437_8": "vasaṁ gatā’’ti vatvā jaṇṇukena hadayamajjhe pahari, tassa tattheva uṇhaṁ lohitaṁ",
  "atk-s0502a1:437_9": "mukhato uggañchi. Āyasmantaṁ pana sāriputtaṁ bhikkhusaṅghaparivutaṁ ākāsena āgacchantaṁ",
  "atk-s0502a1:437_10": "disvā bhikkhū āhaṁsu – ‘‘bhante, āyasmā sāriputto gamanakāle attadutiyo gato, idāni",
  "atk-s0502a1:437_11": "mahāparivāro āgacchanto sobhatī’’ti. Satthā ‘‘na, bhikkhave, idāneva sāriputto sobhati,",
  "atk-s0502a1:437_12": "pubbe tiracchānayoniyaṁ nibbattakālepi mayhaṁ putto mama santikaṁ āgacchanto sobhiyevā’’ti vatvā –",
  "atk-s0502a1:438": "‘‘Hoti sīlavataṁ attho, paṭisanthāravuttinaṁ;",
  "atk-s0502a1:439": "Lakkhaṇaṁ passa āyantaṁ, ñātisaṅghapurakkhataṁ;",
  "atk-s0502a1:440": "Atha passasimaṁ kāḷaṁ, suvihīnaṁva ñātibhī’’ti. (jā. 1.1.11) –",
  "atk-s0502a1:441_0": "Idaṁ jātakaṁ kathesi. Puna bhikkhūhi, ‘‘bhante, devadatto kira dve aggasāvake ubhosu",
  "atk-s0502a1:441_1": "passesu nisīdāpetvā ‘buddhalīḷāya dhammaṁ desessāmī’ti tumhākaṁ anukiriyaṁ karotī’’ti",
  "atk-s0502a1:441_2": "vutte, ‘‘na , bhikkhave, idāneva, pubbepesa mama anukiriyaṁ kātuṁ vāyami, na pana sakkhī’’ti vatvā –",
  "atk-s0502a1:442": "‘‘Api vīraka passesi, sakuṇaṁ mañjubhāṇakaṁ;",
  "atk-s0502a1:443": "Mayūragīvasaṅkāsaṁ, patiṁ mayhaṁ saviṭṭhakaṁ.",
  "atk-s0502a1:444": "‘‘Udakathalacarassa pakkhino,",
  "atk-s0502a1:445": "Niccaṁ āmakamacchabhojino;",
  "atk-s0502a1:446": "Tassānukaraṁ saviṭṭhako,",
  "atk-s0502a1:447": "Sevāle paliguṇṭhito mato’’ti. (jā. 1.2.107-108) –",
  "atk-s0502a1:448": "Ādinā jātakaṁ vatvā aparāparesupi divasesu tathānurūpameva kathaṁ ārabbha –",
  "atk-s0502a1:449": "‘‘Acāri vatāyaṁ vitudaṁ vanāni,",
  "atk-s0502a1:450": "Kaṭṭhaṅgarukkhesu asārakesu;",
  "atk-s0502a1:451": "Athāsadā khadiraṁ jātasāraṁ,",
  "atk-s0502a1:452": "Yatthabbhidā garuḷo uttamaṅga’’nti. (jā. 1.2.120);",
  "atk-s0502a1:453": "‘‘Lasī ca te nipphalikā, matthako ca padālito;",
  "atk-s0502a1:454": "Sabbā te phāsukā bhaggā, ajja kho tvaṁ virocasī’’ti. (jā. 1.1.143) –",
  "atk-s0502a1:455": "Evamādīni jātakāni kathesi. Puna ‘‘akataññū devadatto’’ti kathaṁ ārabbha –",
  "atk-s0502a1:456": "‘‘Akaramhasa te kiccaṁ, yaṁ balaṁ ahuvamhase;",
  "atk-s0502a1:457": "Migarāja namo tyatthu, api kiñci labhāmase.",
  "atk-s0502a1:458": "‘‘Mama lohitabhakkhassa, niccaṁ luddāni kubbato;",
  "atk-s0502a1:459": "Dantantaragato santo, taṁ bahuṁ yampi jīvasī’’ti. (jā. 1.4.29-30) –",
  "atk-s0502a1:460": "Ādīni jātakāni kathesi. Puna vadhāya parisakkanamassa ārabbha –",
  "atk-s0502a1:461": "‘‘Ñātametaṁ kuruṅgassa, yaṁ tvaṁ sepaṇṇi siyyasi;",
  "atk-s0502a1:462": "Aññaṁ sepaṇṇi gacchāmi, na me te ruccate phala’’nti. (jā. 1.1.21) –",
  "atk-s0502a1:463_0": "Ādīni jātakāni kathesi. Punadivase ‘‘ubhato parihīno devadatto lābhasakkārato ca",
  "atk-s0502a1:463_1": "sāmaññato cā’’ti kathāsu pavattamānāsu ‘‘na, bhikkhave, idāneva devadatto parihīno,",
  "atk-s0502a1:463_2": "pubbepesa parihīnoyevā’’ti vatvā –",
  "atk-s0502a1:464": "‘‘Akkhī bhinnā paṭo naṭṭho, sakhigehe ca bhaṇḍanaṁ;",
  "atk-s0502a1:465": "Ubhato paduṭṭhā kammantā, udakamhi thalamhi cā’’ti. (jā. 1.1.139) –",
  "atk-s0502a1:466_0": "Ādīni jātakāni kathesi. Evaṁ rājagahe viharantova devadattaṁ ārabbha bahūni jātakāni",
  "atk-s0502a1:466_1": "kathetvā rājagahato sāvatthiṁ gantvā jetavane vihāre vāsaṁ kappesi. Devadattopi kho",
  "atk-s0502a1:466_2": "nava māse gilāno pacchime kāle satthāraṁ daṭṭhukāmo hutvā attano sāvake āha – ‘‘ahaṁ",
  "atk-s0502a1:466_3": "satthāraṁ daṭṭhukāmo, taṁ me dassethā’’ti. ‘‘Tvaṁ samatthakāle satthārā saddhiṁ verī",
  "atk-s0502a1:466_4": "hutvā acari, na mayaṁ tattha nessāmā’’ti vutte, ‘‘mā maṁ nāsetha, mayā satthari āghāto",
  "atk-s0502a1:466_5": "kato, satthu pana mayi kesaggamattopi āghāto natthi’’. So hi bhagavā –",
  "atk-s0502a1:467": "‘‘Vadhake devadattamhi, core aṅgulimālake;",
  "atk-s0502a1:468": "Dhanapāle rāhule ca, sabbattha samamānaso’’ti. (apa. thera 1.1.585; mi. pa. 6.6.5) –",
  "atk-s0502a1:469_0": "‘‘Dassetha me bhagavanta’’nti punappunaṁ yāci. Atha naṁ te mañcakenādāya nikkhamiṁsu.",
  "atk-s0502a1:469_1": "Tassa āgamanaṁ sutvā bhikkhū satthu ārocesuṁ – ‘‘bhante, devadatto kira tumhākaṁ",
  "atk-s0502a1:469_2": "dassanatthāya āgacchatī’’ti. ‘‘Na, bhikkhave, so tenattabhāvena maṁ passituṁ labhissatī’’ti.",
  "atk-s0502a1:469_3": "Devadatto kira pañcannaṁ vatthūnaṁ āyācitakālato paṭṭhāya puna buddhaṁ daṭṭhuṁ na",
  "atk-s0502a1:469_4": "labhati, ayaṁ dhammatā. ‘‘Asukaṭṭhānañca asukaṭṭhānañca āgato, bhante’’ti. ‘‘Yaṁ",
  "atk-s0502a1:469_5": "icchati, taṁ karotu, na so maṁ passituṁ labhissatī’’ti. ‘‘Bhante, ito yojanamattaṁ",
  "atk-s0502a1:469_6": "āgato, aḍḍhayojanaṁ, gāvutaṁ, jetavanapokkharaṇīsamīpaṁ āgato, bhante’’ti. ‘‘Sacepi",
  "atk-s0502a1:469_7": "antojetavanaṁ pavisati, neva maṁ passituṁ labhissatī’’ti. Devadattaṁ gahetvā āgatā",
  "atk-s0502a1:469_8": "jetavanapokkharaṇītīre mañcaṁ otāretvā pokkharaṇiṁ nhāyituṁ otariṁsu. Devadattopi",
  "atk-s0502a1:469_9": "kho mañcato vuṭṭhāya ubho pāde bhūmiyaṁ ṭhapetvā nisīdi. Pādā pathaviṁ pavisiṁsu",
  "atk-s0502a1:469_10": ". So anukkamena yāva gopphakā, yāva jaṇṇukā, yāva kaṭito, yāva thanato, yāva gīvato",
  "atk-s0502a1:469_11": "pavisitvā hanukaṭṭhikassa bhūmiyaṁ paviṭṭhakāle –",
  "atk-s0502a1:470": "‘‘Imehi aṭṭhīhi tamaggapuggalaṁ,",
  "atk-s0502a1:471": "Devātidevaṁ naradammasārathiṁ;",
  "atk-s0502a1:472": "Samantacakkhuṁ satapuññalakkhaṇaṁ,",
  "atk-s0502a1:473": "Pāṇehi buddhaṁ saraṇaṁ upemī’’ti. (mi. pa. 4.1.3) –",
  "atk-s0502a1:474_0": "Imaṁ gāthamāha. Idaṁ kira ṭhānaṁ disvā tathāgato devadattaṁ pabbājesi. Sace hi na",
  "atk-s0502a1:474_1": "so pabbajissa, gihī hutvā kammañca bhāriyaṁ akarissa, āyatiṁ bhavanissaraṇapaccayaṁ",
  "atk-s0502a1:474_2": "kātuṁ na sakkhissa, pabbajitvā ca pana kiñcāpi kammaṁ bhāriyaṁ karissati, āyatiṁ",
  "atk-s0502a1:474_3": "bhavanissaraṇapaccayaṁ kātuṁ sakkhissatīti taṁ satthā pabbājesi. So hi ito satasahassakappamatthake",
  "atk-s0502a1:474_4": "aṭṭhissaro nāma paccekabuddho bhavissati, so pathaviṁ pavisitvā avīcimhi nibbatti.",
  "atk-s0502a1:474_5": "Niccale buddhe aparajjhabhāvena pana niccalova hutvā paccatūti yojanasatike anto",
  "atk-s0502a1:474_6": "avīcimhi yojanasatubbedhamevassa sarīraṁ nibbatti. Sīsaṁ yāva kaṇṇasakkhalito upari",
  "atk-s0502a1:474_7": "ayakapallaṁ pāvisi, pādā yāva gopphakā heṭṭhā ayapathaviyaṁ paviṭṭhā, mahātālakkhandhaparimāṇaṁ",
  "atk-s0502a1:474_8": "ayasūlaṁ pacchimabhittito nikkhamitvā piṭṭhimajjhaṁ bhinditvā urena nikkhamitvā purimabhittiṁ",
  "atk-s0502a1:474_9": "pāvisi, aparaṁ dakkhiṇabhittito nikkhamitvā dakkhiṇapassaṁ bhinditvā vāmapassena",
  "atk-s0502a1:474_10": "nikkhamitvā uttarabhittiṁ pāvisi, aparaṁ upari kapallato nikkhamitvā matthakaṁ bhinditvā",
  "atk-s0502a1:474_11": "adhobhāgena nikkhamitvā ayapathaviṁ pāvisi. Evaṁ so tattha niccalova pacci.",
  "atk-s0502a1:475_0": "Bhikkhū ‘‘ettakaṁ ṭhānaṁ devadatto āgacchanto satthāraṁ daṭṭhuṁ alabhitvāva pathaviṁ",
  "atk-s0502a1:475_1": "paviṭṭho’’ti kathaṁ samuṭṭhāpesuṁ. Satthā ‘‘na, bhikkhave, devadatto idāneva mayi",
  "atk-s0502a1:475_2": "aparajjhitvā pathaviṁ pāvisi, pubbepi paviṭṭhoyevā’’ti vatvā hatthirājakāle maggamūḷhaṁ",
  "atk-s0502a1:475_3": "purisaṁ samassāsetvā attano piṭṭhiṁ āropetvā khemantaṁ pāpitassa puna tikkhattuṁ",
  "atk-s0502a1:475_4": "āgantvā aggaṭṭhāne majjhimaṭṭhāne mūlehi evaṁ dante chinditvā tatiyavāre mahāpurisassa",
  "atk-s0502a1:475_5": "cakkhupathaṁ atikkamantassa tassa pathaviṁ paviṭṭhabhāvaṁ dīpetuṁ –",
  "atk-s0502a1:476": "‘‘Akataññussa posassa, niccaṁ vivaradassino;",
  "atk-s0502a1:477": "Sabbaṁ ce pathaviṁ dajjā, neva naṁ abhirādhaye’’ti. (jā. 1.1.72; 1.9.107) –",
  "atk-s0502a1:478_0": "Idaṁ jātakaṁ kathetvā punapi tatheva kathāya samuṭṭhitāya khantivādibhūte attani",
  "atk-s0502a1:478_1": "aparajjhitvā kalāburājabhūtassa tassa pathaviṁ paviṭṭhabhāvaṁ dīpetuṁ khantivādijātakañca",
  "atk-s0502a1:478_2": "(jā. 1.4.49 ādayo), cūḷadhammapālabhūte attani aparajjhitvā mahāpatāparājabhūtassa",
  "atk-s0502a1:478_3": "tassa pathaviṁ paviṭṭhabhāvaṁ dīpetuṁ cūḷadhammapālajātakañca (jā. 1.5.44 ādayo) kathesi.",
  "atk-s0502a1:479_0": "Pathaviṁ paviṭṭhe pana devadatte mahājano haṭṭhatuṭṭho dhajapaṭākakadaliyo ussāpetvā",
  "atk-s0502a1:479_1": "puṇṇaghaṭe ṭhapetvā ‘‘lābhā vata no’’ti mahantaṁ chaṇaṁ anubhoti. Tamatthaṁ bhagavato",
  "atk-s0502a1:479_2": "ārocesuṁ. Bhagavā ‘‘na, bhikkhave, idāneva devadatte mate mahājano tussati, pubbepi",
  "atk-s0502a1:479_3": "tussiyevā’’ti vatvā sabbajanassa appiye caṇḍe pharuse bārāṇasiyaṁ piṅgalaraññe nāma",
  "atk-s0502a1:479_4": "mate mahājanassa tuṭṭhabhāvaṁ dīpetuṁ –",
  "atk-s0502a1:480": "‘‘Sabbo jano hiṁsito piṅgalena,",
  "atk-s0502a1:481": "Tasmiṁ mate paccayā vedayanti;",
  "atk-s0502a1:482": "Piyo nu te āsi akaṇhanetto,",
  "atk-s0502a1:483": "Kasmā tuvaṁ rodasi dvārapāla.",
  "atk-s0502a1:484": "‘‘Na me piyo āsi akaṇhanetto,",
  "atk-s0502a1:485": "Bhāyāmi paccāgamanāya tassa;",
  "atk-s0502a1:486": "Ito gato hiṁseyya maccurājaṁ,",
  "atk-s0502a1:487": "So hiṁsito āneyya puna idhā’’ti. (jā. 1.2.179-180) –",
  "atk-s0502a1:488_0": "Idaṁ piṅgalajātakaṁ kathesi. Bhikkhū satthāraṁ pucchiṁsu – ‘‘idāni, bhante, devadatto",
  "atk-s0502a1:488_1": "kuhiṁ nibbatto’’ti? ‘‘Avīcimahāniraye, bhikkhave’’ti. ‘‘Bhante, idha tappanto vicaritvā",
  "atk-s0502a1:488_2": "puna gantvā tappanaṭṭhāneyeva nibbatto’’ti. ‘‘Āma, bhikkhave, pabbajitā vā hontu",
  "atk-s0502a1:488_3": "gahaṭṭhā vā, pamādavihārino ubhayattha tappantiyevā’’ti vatvā imaṁ gāthamāha –",
  "atk-s0502a1:489": "17.",
  "atk-s0502a1:490": " ‘‘Idha tappati pecca tappati, pāpakārī ubhayattha tappati;",
  "atk-s0502a1:491": "Pāpaṁ me katanti tappati, bhiyyo tappati duggatiṁ gato’’ti.",
  "atk-s0502a1:492_0": "Tattha idha tappatīti idha kammatappanena domanassamattena tappati. Peccāti paraloke",
  "atk-s0502a1:492_1": "pana vipākatappanena atidāruṇena apāyadukkhena tappati. Pāpakārīti nānappakārassa",
  "atk-s0502a1:492_2": "pāpassa kattā. Ubhayatthāti iminā vuttappakārena tappanena ubhayattha tappati nāma.",
  "atk-s0502a1:492_3": "Pāpaṁ meti so hi kammatappanena kappanto ‘‘pāpaṁ me kata’’nti tappati. Taṁ appamattakaṁ",
  "atk-s0502a1:492_4": "tappanaṁ, vipākatappanena pana tappanto bhiyyo tappati duggatiṁ gato atipharusena",
  "atk-s0502a1:492_5": "tappanena ativiya tappatīti.",
  "atk-s0502a1:493": "Gāthāpariyosāne bahū sotāpannādayo ahesuṁ. Desanā mahājanassa sātthikā jātāti.",
  "atk-s0502a1:494": "Devadattavatthu dvādasamaṁ.",
  "atk-s0502a1:495": "13. Sumanādevīvatthu",
  "atk-s0502a1:496": "Idhanandatīti imaṁ dhammadesanaṁ satthā jetavane viharanto sumanādeviṁ ārabbha kathesi.",
  "atk-s0502a1:497_0": "Sāvatthiyañhi devasikaṁ anāthapiṇḍikassa gehe dve bhikkhūsahassāni bhuñjanti, tathā",
  "atk-s0502a1:497_1": "visākhāya mahāupāsikāya. Sāvatthiyaṁ yo yo dānaṁ dātukāmo hoti, so so tesaṁ ubhinnaṁ",
  "atk-s0502a1:497_2": "okāsaṁ labhitvāva karoti. Kiṁ kāraṇā? ‘‘Tumhākaṁ dānaggaṁ anāthapiṇḍiko vā visākhā",
  "atk-s0502a1:497_3": "vā āgatā’’ti pucchitvā, ‘‘nāgatā’’ti vutte satasahassaṁ vissajjetvā katadānampi ‘‘kiṁ",
  "atk-s0502a1:497_4": "dānaṁ nāmeta’’nti garahanti. Ubhopi hi te bhikkhusaṅghassa ruciñca anucchavikakiccāni",
  "atk-s0502a1:497_5": "ca ativiya jānanti, tesu vicārentesu bhikkhū cittarūpaṁ bhuñjanti. Tasmā sabbe dānaṁ",
  "atk-s0502a1:497_6": "dātukāmā te gahetvāva gacchanti. Iti te attano attano ghare bhikkhū parivisituṁ na",
  "atk-s0502a1:497_7": "labhanti. Tato visākhā, ‘‘ko nu kho mama ṭhāne ṭhatvā bhikkhusaṅghaṁ parivisissatī’’ti",
  "atk-s0502a1:497_8": "upadhārentī puttassa dhītaraṁ disvā taṁ attano ṭhāne ṭhapesi. Sā tassā nivesane bhikkhusaṅghaṁ",
  "atk-s0502a1:497_9": "parivisati. Anāthapiṇḍikopi mahāsubhaddaṁ nāma jeṭṭhadhītaraṁ ṭhapesi. Sā bhikkhūnaṁ",
  "atk-s0502a1:497_10": "veyyāvaccaṁ karontī dhammaṁ suṇantī sotāpannā hutvā patikulaṁ agamāsi. Tato cūḷasubhaddaṁ",
  "atk-s0502a1:497_11": "ṭhapesi. Sāpi tatheva karontī sotāpannā hutvā patikulaṁ gatā. Atha sumanadeviṁ nāma",
  "atk-s0502a1:497_12": "kaniṭṭhadhītaraṁ ṭhapesi. Sā pana dhammaṁ sutvā sakadāgāmiphalaṁ patvā kumārikāva",
  "atk-s0502a1:497_13": "hutvā tathārūpena aphāsukena āturā āhārupacchedaṁ katvā pitaraṁ daṭṭhukāmā hutvā",
  "atk-s0502a1:497_14": "pakkosāpesi. So ekasmiṁ dānagge tassā sāsanaṁ sutvāva āgantvā, ‘‘kiṁ, amma sumane’’ti",
  "atk-s0502a1:497_15": "āha. Sāpi naṁ āha – ‘‘kiṁ, tāta kaniṭṭhabhātikā’’ti? ‘‘Vilapasi ammā’’ti? ‘‘Na vilapāmi,",
  "atk-s0502a1:497_16": "kaniṭṭhabhātikā’’ti. ‘‘Bhāyasi, ammā’’ti? ‘‘Na bhāyāmi, kaniṭṭhabhātikā’’ti. Ettakaṁ",
  "atk-s0502a1:497_17": "vatvāyeva pana sā kālamakāsi. So sotāpannopi samāno seṭṭhidhītari uppannasokaṁ adhivāsetuṁ",
  "atk-s0502a1:497_18": "asakkonto dhītu sarīrakiccaṁ kāretvā rodanto satthu santikaṁ gantvā, ‘‘kiṁ, gahapati,",
  "atk-s0502a1:497_19": "dukkhī dummano assumukho rodamāno āgatosī’’ti vutte, ‘‘dhītā me, bhante, sumanadevī",
  "atk-s0502a1:497_20": "kālakatā’’ti āha. ‘‘Atha kasmā socasi, nanu sabbesaṁ ekaṁsikaṁ maraṇa’’nti? ‘‘Jānāmetaṁ,",
  "atk-s0502a1:497_21": "bhante, evarūpā nāma me hiriottappasampannā dhītā, sā maraṇakāle satiṁ paccupaṭṭhāpetuṁ",
  "atk-s0502a1:497_22": "asakkontī vilapamānā matā, tena me anappakaṁ domanassaṁ uppajjatī’’ti. ‘‘Kiṁ pana",
  "atk-s0502a1:497_23": "tāya kathitaṁ mahāseṭṭhī’’ti? ‘‘Ahaṁ taṁ, bhante, ‘amma, sumane’ti āmantesiṁ. Atha",
  "atk-s0502a1:497_24": "maṁ āha – ‘kiṁ, tāta, kaniṭṭhabhātikā’ti? ‘Vilapasi, ammā’ti? ‘Na vilapāmi, kaniṭṭhabhātikā’ti.",
  "atk-s0502a1:497_25": "‘Bhāyasi, ammā’ti? ‘Na bhāyāmi kaniṭṭhabhātikā’ti. Ettakaṁ vatvā kālamakāsī’’ti.",
  "atk-s0502a1:497_26": "Atha naṁ bhagavā āha – ‘‘na te mahāseṭṭhi dhītā vilapatī’’ti. ‘‘Atha kasmā bhante",
  "atk-s0502a1:497_27": "evamāhā’’ti? ‘‘Kaniṭṭhattāyeva . Dhītā hi te, gahapati, maggaphalehi tayā mahallikā.",
  "atk-s0502a1:497_28": "Tvañhi sotāpanno, dhītā pana te sakadāgāminī. Sā maggaphalehi tayā mahallikattā taṁ",
  "atk-s0502a1:497_29": "evamāhā’’ti. ‘‘Evaṁ, bhante’’ti? ‘‘Evaṁ, gahapatī’’ti. ‘‘Idāni kuhiṁ nibbattā, bhante’’ti?",
  "atk-s0502a1:497_30": "‘‘Tusitabhavane, gahapatī’’ti. ‘‘Bhante, mama dhītā idha ñātakānaṁ antare nandamānā",
  "atk-s0502a1:497_31": "vicaritvā ito gantvāpi nandanaṭṭhāneyeva nibbattā’’ti. Atha naṁ satthā ‘‘āma, gahapati,",
  "atk-s0502a1:497_32": "appamattā nāma gahaṭṭhā vā pabbajitā vā idha loke ca paraloke ca nandantiyevā’’ti",
  "atk-s0502a1:497_33": "vatvā imaṁ gāthamāha –",
  "atk-s0502a1:498": "18.",
  "atk-s0502a1:499": " ‘‘Idha nandati pecca nandati, katapuñño ubhayattha nandati;",
  "atk-s0502a1:500": "Puññaṁ me katanti nandati, bhiyyo nandati suggatiṁ gato’’ti.",
  "atk-s0502a1:501_0": "Tattha idhāti idha loke kammanandanena nandati. Peccāti paraloke vipākanandanena",
  "atk-s0502a1:501_1": "nandati. Katapuññoti nānappakārassa puññassa kattā. Ubhayatthāti idha ‘‘kataṁ me",
  "atk-s0502a1:501_2": "kusalaṁ, akataṁ me pāpa’’nti nandati, parattha vipākaṁ anubhavanto nandati. Puññaṁ",
  "atk-s0502a1:501_3": "meti idha nandanto pana ‘‘puññaṁ me kata’’nti somanassamatteneva kammanandanaṁ upādāya",
  "atk-s0502a1:501_4": "nandati. Bhiyyoti vipākanandanena pana sugatiṁ gato sattapaññāsavassakoṭiyo saṭṭhivassasatasahassāni",
  "atk-s0502a1:501_5": "dibbasampattiṁ anubhavanto tusitapure ativiya nandatīti.",
  "atk-s0502a1:502": "Gāthāpariyosāne bahū sotāpannādayo ahesuṁ. Mahājanassa sātthikā dhammadesanā jātāti.",
  "atk-s0502a1:503": "Sumanādevīvatthu terasamaṁ.",
  "atk-s0502a1:504": "14. Dvesahāyakabhikkhuvatthu",
  "atk-s0502a1:505": "Bahumpi ceti imaṁ dhammadesanaṁ satthā jetavane viharanto dve sahāyake ārabbha kathesi.",
  "atk-s0502a1:506_0": "Sāvatthivāsino hi dve kulaputtā sahāyakā vihāraṁ gantvā satthu dhammadesanaṁ sutvā",
  "atk-s0502a1:506_1": "kāme pahāya sāsane uraṁ datvā pabbajitvā pañca vassāni ācariyupajjhāyānaṁ santike",
  "atk-s0502a1:506_2": "vasitvā satthāraṁ upasaṅkamitvā sāsane dhuraṁ pucchitvā vipassanādhurañca ganthadhurañca",
  "atk-s0502a1:506_3": "vitthārato sutvā eko tāva ‘‘ahaṁ, bhante, mahallakakāle pabbajito na sakkhissāmi",
  "atk-s0502a1:506_4": "ganthadhuraṁ pūretuṁ, vipassanādhuraṁ pana pūressāmī’’ti yāva arahattā vipassanādhuraṁ",
  "atk-s0502a1:506_5": "kathāpetvā ghaṭento vāyamanto saha paṭisambhidāhi arahattaṁ pāpuṇi. Itaro pana ‘‘ahaṁ",
  "atk-s0502a1:506_6": "ganthadhuraṁ pūressāmī’’ti anukkamena tepiṭakaṁ buddhavacanaṁ uggaṇhitvā gatagataṭṭhāne",
  "atk-s0502a1:506_7": "dhammaṁ katheti, sarabhaññaṁ bhaṇati, pañcannaṁ bhikkhusatānaṁ dhammaṁ vācento vicarati.",
  "atk-s0502a1:506_8": "Aṭṭhārasannaṁ mahāgaṇānaṁ ācariyo ahosi. Bhikkhū satthu santike kammaṭṭhānaṁ gahetvā",
  "atk-s0502a1:506_9": "itarassa therassa vasanaṭṭhānaṁ gantvā tassa ovāde ṭhatvā arahattaṁ patvā theraṁ",
  "atk-s0502a1:506_10": "vanditvā, ‘‘satthāraṁ daṭṭhukāmamhā’’ti vadanti. Thero ‘‘gacchatha, āvuso, mama vacanena",
  "atk-s0502a1:506_11": "satthāraṁ vanditvā asīti mahāthere vandatha, sahāyakattherampi me ‘amhākaṁ ācariyo",
  "atk-s0502a1:506_12": "tumhe vandatī’ti vadathā’’ti peseti. Te bhikkhū vihāraṁ gantvā satthārañceva asīti",
  "atk-s0502a1:506_13": "mahāthere ca vanditvā ganthikattherassa santikaṁ gantvā, ‘‘bhante, amhākaṁ ācariyo",
  "atk-s0502a1:506_14": "tumhe vandatī’’ti vadanti. Itarena ca ‘‘ko nāma so’’ti vutte, ‘‘tumhākaṁ sahāyakabhikkhu,",
  "atk-s0502a1:506_15": "bhante’’ti vadanti. Evaṁ there punappunaṁ sāsanaṁ pahiṇante so bhikkhu thokaṁ kālaṁ",
  "atk-s0502a1:506_16": "sahitvā aparabhāge sahituṁ asakkonto ‘‘amhākaṁ ācariyo tumhe vandatī’’ti vutte, ‘‘ko",
  "atk-s0502a1:506_17": "eso’’ti vatvā ‘‘tumhākaṁ sahāyakabhikkhū’’ti vutte, ‘‘kiṁ pana tumhehi tassa santike",
  "atk-s0502a1:506_18": "uggahitaṁ, kiṁ dīghanikāyādīsu aññataro nikāyo, kiṁ tīsu piṭakesu ekaṁ piṭaka’’nti",
  "atk-s0502a1:506_19": "vatvā ‘‘catuppadikampi gāthaṁ na jānāti, paṁsukūlaṁ gahetvā pabbajitakāleyeva araññaṁ",
  "atk-s0502a1:506_20": "paviṭṭho, bahū vata antevāsike labhi, tassa āgatakāle mayā pañhaṁ pucchituṁ vaṭṭatī’’ti cintesi.",
  "atk-s0502a1:507_0": "Atha aparabhāge thero satthāraṁ daṭṭhuṁ āgato. Sahāyakassa therassa santike pattacīvaraṁ",
  "atk-s0502a1:507_1": "ṭhapetvā gantvā satthārañceva asīti mahāthere ca vanditvā sahāyakassa vasanaṭṭhānaṁ",
  "atk-s0502a1:507_2": "paccāgami. Athassa so vattaṁ kāretvā samappamāṇaṁ āsanaṁ gahetvā, ‘‘pañhaṁ pucchissāmī’’ti",
  "atk-s0502a1:507_3": "nisīdi. Tasmiṁ khaṇe satthā ‘‘esa evarūpaṁ mama puttaṁ viheṭhetvā niraye nibbatteyyā’’ti",
  "atk-s0502a1:507_4": "tasmiṁ anukampāya vihāracārikaṁ caranto viya tesaṁ nisinnaṭṭhānaṁ gantvā paññattavarabuddhāsane",
  "atk-s0502a1:507_5": "nisīdi. Tattha tattha nisīdantā hi bhikkhū buddhāsanaṁ paññāpetvāva nisīdanti. Tena",
  "atk-s0502a1:507_6": "satthā pakatipaññatteyeva āsane nisīdi. Nisajja kho pana ganthikabhikkhuṁ paṭhamajjhāne",
  "atk-s0502a1:507_7": "pañhaṁ pucchitvā tasmiṁ akathite dutiyajjhānaṁ ādiṁ katvā aṭṭhasupi samāpattīsu rūpārūpesu",
  "atk-s0502a1:507_8": "ca pañhaṁ pucchi. Ganthikatthero ekampi kathetuṁ nāsakkhi. Itaro taṁ sabbaṁ kathesi.",
  "atk-s0502a1:507_9": "Atha naṁ sotāpattimagge pañhaṁ pucchi. Ganthikatthero kathetuṁ nāsakkhi. Tato khīṇāsavattheraṁ",
  "atk-s0502a1:507_10": "pucchi. Thero kathesi. Satthā ‘‘sādhu sādhu, bhikkhū’’ti abhinanditvā sesamaggesupi",
  "atk-s0502a1:507_11": "paṭipāṭiyā pañhaṁ pucchi. Ganthiko ekampi kathetuṁ nāsakkhi, khīṇāsavo pucchitaṁ",
  "atk-s0502a1:507_12": "pucchitaṁ kathesi. Satthā catūsupi ṭhānesu tassa sādhukāraṁ adāsi. Taṁ sutvā bhummadeve",
  "atk-s0502a1:507_13": "ādiṁ katvā yāva brahmalokā sabbā devatā ceva nāgasupaṇṇā ca sādhukāraṁ adaṁsu. Taṁ",
  "atk-s0502a1:507_14": "sādhukāraṁ sutvā tassa antevāsikā ceva saddhivihārino ca satthāraṁ ujjhāyiṁsu – ‘‘kiṁ",
  "atk-s0502a1:507_15": "nāmetaṁ satthārā kataṁ, kiñci ajānantassa mahallakattherassa catūsu ṭhānesu sādhukāraṁ",
  "atk-s0502a1:507_16": "adāsi, amhākaṁ panācariyassa sabbapariyattidharassa pañcannaṁ bhikkhusatānaṁ pāmokkhassa",
  "atk-s0502a1:507_17": "pasaṁsāmattampi na karī’’ti. Atha ne satthā ‘‘kiṁ nāmetaṁ, bhikkhave, kathethā’’ti",
  "atk-s0502a1:507_18": "pucchitvā tasmiṁ atthe ārocite, ‘‘bhikkhave, tumhākaṁ ācariyo mama sāsane bhatiyā",
  "atk-s0502a1:507_19": "gāvo rakkhaṇasadiso, mayhaṁ pana putto yathāruciyā pañca gorase paribhuñjanakasāmisadiso’’ti",
  "atk-s0502a1:507_20": "vatvā imā gāthā abhāsi –",
  "atk-s0502a1:508": "19.",
  "atk-s0502a1:509": " ‘‘Bahumpi ce saṁhita bhāsamāno,",
  "atk-s0502a1:510": "Na takkaro hoti naro pamatto;",
  "atk-s0502a1:511": "Gopova gāvo gaṇayaṁ paresaṁ,",
  "atk-s0502a1:512": "Na bhāgavā sāmaññassa hoti.",
  "atk-s0502a1:513": "20.",
  "atk-s0502a1:514": " ‘‘Appampi ce saṁhita bhāsamāno,",
  "atk-s0502a1:515": "Dhammassa hoti anudhammacārī;",
  "atk-s0502a1:516": "Rāgañca dosañca pahāya mohaṁ,",
  "atk-s0502a1:517": "Sammappajāno suvimuttacitto.",
  "atk-s0502a1:518": "‘‘Anupādiyāno idha vā huraṁ vā,",
  "atk-s0502a1:519": "Sa bhāgavā sāmaññassa hotī’’ti.",
  "atk-s0502a1:520_0": "Tattha saṁhitanti tepiṭakassa buddhavacanassetaṁ nāmaṁ. Taṁ ācariye upasaṅkamitvā",
  "atk-s0502a1:520_1": "uggaṇhitvā bahumpi paresaṁ bhāsamāno vācento taṁ dhammaṁ sutvā yaṁ kārakena puggalena",
  "atk-s0502a1:520_2": "kattabbaṁ, takkaro na hoti. Kukkuṭassa pakkhapaharaṇamattampi aniccādivasena yonisomanasikāraṁ",
  "atk-s0502a1:520_3": "nappavatteti. Eso yathā nāma divasaṁ bhatiyā gāvo rakkhanto gopo pātova niravasesaṁ",
  "atk-s0502a1:520_4": "sampaṭicchitvā sāyaṁ gahetvā sāmikānaṁ niyyādetvā divasabhatimattaṁ gaṇhāti, yathāruciyā",
  "atk-s0502a1:520_5": "pana pañca gorase paribhuñjituṁ na labhati, evameva kevalaṁ antevāsikānaṁ santikā",
  "atk-s0502a1:520_6": "vattapaṭivattakaraṇamattassa bhāgī hoti, sāmaññassa pana bhāgī na hoti. Yathā pana",
  "atk-s0502a1:520_7": "gopālakena niyyāditānaṁ gunnaṁ gorasaṁ sāmikāva paribhuñjanti, tathā tena kathitaṁ",
  "atk-s0502a1:520_8": "dhammaṁ sutvā kārakapuggalā yathānusiṭṭhaṁ paṭipajjitvā keci paṭhamajjhānādīni pāpuṇanti,",
  "atk-s0502a1:520_9": "keci vipassanaṁ vaḍḍhetvā maggaphalāni pāpuṇanti, goṇasāmikā gorasasseva sāmaññassa bhāgino honti.",
  "atk-s0502a1:521_0": "Iti satthā sīlasampannassa bahussutassa pamādavihārino aniccādivasena yonisomanasikāre",
  "atk-s0502a1:521_1": "pamattassa bhikkhuno vasena paṭhamaṁ gāthaṁ kathesi, na dussīlassa. Dutiyagāthā pana",
  "atk-s0502a1:521_2": "appassutassapi yonisomanasikāre kammaṁ karontassa kārakapuggalassa vasena kathitā.",
  "atk-s0502a1:522_0": "Tattha appampī ceti thokaṁ ekavaggadvivaggamattampi. Dhammassa hoti anudhammacārīti",
  "atk-s0502a1:522_1": "atthamaññāya dhammamaññāya navalokuttaradhammassa anurūpaṁ dhammaṁ pubbabhāgapaṭipadāsaṅkhātaṁ",
  "atk-s0502a1:522_2": "catupārisuddhisīladhutaṅgaasubhakammaṭṭhānādibhedaṁ caranto anudhammacārī hoti. So",
  "atk-s0502a1:522_3": "‘‘ajja ajjevā’’ti paṭivedhaṁ ākaṅkhanto vicarati. So imāya sammāpaṭipattiyā rāgañca",
  "atk-s0502a1:522_4": "dosañca pahāya mohaṁ sammā hetunā nayena parijānitabbe dhamme parijānanto tadaṅgavikkhambhanasamucchedapaṭippassaddhinissaraṇavimuttīnaṁ",
  "atk-s0502a1:522_5": "vasena suvimuttacitto, anupādiyāno idha vā huraṁ vāti idhalokaparalokapariyāpannā",
  "atk-s0502a1:522_6": "vā ajjhattikabāhirā vā khandhāyatanadhātuyo catūhi upādānehi anupādiyanto mahākhīṇāsavo",
  "atk-s0502a1:522_7": "maggasaṅkhātassa sāmaññassa vasena āgatassa phalasāmaññassa ceva pañcaasekkhadhammakkhandhassa",
  "atk-s0502a1:522_8": "ca bhāgavā hotīti ratanakūṭena viya agārassa arahattena desanāya kūṭaṁ gaṇhīti.",
  "atk-s0502a1:523": "Gāthāpariyosāne bahū sotāpannādayo ahesuṁ. Desanā mahājanassa sātthikā jātāti.",
  "atk-s0502a1:524": "Dvesahāyakabhikkhuvatthu cuddasamaṁ.",
  "atk-s0502a1:525": "Yamakavaggavaṇṇanā niṭṭhitā.",
  "atk-s0502a1:526": "Paṭhamo vaggo."
}