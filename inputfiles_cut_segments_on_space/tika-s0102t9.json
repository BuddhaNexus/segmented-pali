{
  "tika-s0102t9:0": "10. Pāyāsirājaññasuttavaṇṇanā",
  "tika-s0102t9:1": "406. Bhagavatā evaṁ gahitanāmattāti yojanā. Yasmā rājaputtā loke ‘‘kumāro’’ti voharīyanti. Ayañca rañño kittimaputto, tasmā āha ‘‘rañño…pe… sañjāniṁsū’’ti.",
  "tika-s0102t9:2_0": "Assāti therassa. Puññāni karonto kappasatasahassaṁ devesu ceva manussesu ca uppajjitvā",
  "tika-s0102t9:2_1": "visesaṁ nibbattetuṁ nāsakkhi indriyānaṁ aparipakkattā. Tatiyadivaseti pabbataṁ āruḷhadivasato tatiye divase.",
  "tika-s0102t9:3": "Tesaṁ sāvakabodhiyā niyatatāya, puññasambhārassa ca sātisayattā vinipātaṁ agantvā ekaṁ buddhantaraṁ…pe… anubhavantānaṁ. Devatāyāti pubbe sahadhammacāriniyā suddhāvāsadevatāya.",
  "tika-s0102t9:4_0": "‘‘Kuladārikāya kucchimhi uppanno’’ti vatvā taṁ evassa uppannabhāvaṁ mūlato paṭṭhāya",
  "tika-s0102t9:4_1": "dassetuṁ ‘‘sā cā’’tiādi vuttaṁ. Tattha sāti kuladārikā. Ca-saddo byatirekattho, tena",
  "tika-s0102t9:4_2": "vuccamānaṁ visesaṁ joteti. Kulagharanti patikulagehaṁ. Gabbhanimittanti gabbhassa",
  "tika-s0102t9:4_3": "saṇṭhitabhāvanimittaṁ. Satipi visākhāya ca sāvatthivāsikulapariyāpannatte tassā tattha",
  "tika-s0102t9:4_4": "padhānabhāvadassanatthaṁ ‘‘visākhañcā’’ti vuttaṁ yathā ‘‘brāhmaṇā āgatā vāsiṭṭhopi",
  "tika-s0102t9:4_5": "āgato’’ti. Devatāti idhapi sā eva suddhāvāsadevatā. Pañheti ‘‘bhikkhu bhikkhu ayaṁ",
  "tika-s0102t9:4_6": "vammiko’’tiādinā (ma. ni. 1.249) āgate pannarasapañhe.",
  "tika-s0102t9:5_0": "Setabyāti itthiliṅgavasena tassa nagarassa nāmaṁ.Uttarenāti ena-saddayogena ‘‘setabya’’nti",
  "tika-s0102t9:5_1": "upayogavacanaṁ pāḷiyaṁ vuttaṁ. Atthavacanena pana uttarasaddaṁ apekkhitvā setabyatoti",
  "tika-s0102t9:5_2": "nissakkappayogo kato. Anabhisittakarājāti khattiyajātiko abhisekaṁ appatto.",
  "tika-s0102t9:6": "Pāyāsirājaññavatthuvaṇṇanā",
  "tika-s0102t9:7_0": "407.Diṭṭhiyevadiṭṭhigatanti gata-saddena padavaḍḍhanamāha, diṭṭhiyā vā gatamattaṁ",
  "tika-s0102t9:7_1": "diṭṭhigataṁ, ayāthāvaggāhitāya gantabbābhāvato diṭṭhiyā gahaṇamattaṁ, kevalo micchābhinivesoti",
  "tika-s0102t9:7_2": "attho, taṁ pana diṭṭhigataṁ tassa ayonisomanasikārādivasena uppajjitvā paṭipakkhasammukhībhāvābhāvato,",
  "tika-s0102t9:7_3": "anurūpāhāralābhato ca samudācārappattaṁ jātanti pāḷiyaṁ ‘‘uppannaṁ hotī’’ti vuttaṁ.",
  "tika-s0102t9:7_4": "Taṁ taṁ kāraṇaṁ apadisitvāti tato idhāgacchanakassa, ito tattha gacchanakassa ca",
  "tika-s0102t9:7_5": "apadisanato ‘‘tattha tattheva sattānaṁ ucchijjanato’’ti evamādi taṁ taṁ kāraṇaṁ paṭirūpakaṁ apadisitvā.",
  "tika-s0102t9:8": "408. Āpannānadhippetatthavisaye ayaṁ purā-saddapayogoti āha ‘‘purā…pe… saññāpetīti yāva na saññāpetī’’ti.",
  "tika-s0102t9:9": "Candimasūriyaupamāvaṇṇanā",
  "tika-s0102t9:10_0": "411. Yathā candimasūriyā uḷāravipulobhāsatāya aññena obhāsena anabhibhavanīyā, evamayampi",
  "tika-s0102t9:10_1": "paññāobhāsenāti dassento ‘‘candima…pe… aññenā’’tiādimāha. Ādīhīti ādi-saddena ‘‘kittake",
  "tika-s0102t9:10_2": "ṭhāne ete pavattenti, kittakañca ṭhānaṁ nesaṁ ābhā pharatī’’ti evamādimpi codanaṁ",
  "tika-s0102t9:10_3": "saṅgaṇhāti. Paliveṭhessatīti ābandhissati, anuyuñjissatīti attho. Nibbeṭhetuṁ taṁ",
  "tika-s0102t9:10_4": "vissajjetuṁ. Tasmāti yasmā yathāvuttaṁ codanaṁ nibbeṭhetuṁ na sakkoti, tasmā. Attano",
  "tika-s0102t9:10_5": "anicchitaṁ saṅghātanaṁ pakkhaṁ paṭijānanto ‘‘parasmiṁ loke, na imasmi’’ntiādimāha.",
  "tika-s0102t9:11_0": "Kathaṁ panāyaṁ natthikadiṭṭhi ‘‘devo’’ti paṭijānātīti tattha kāraṇaṁ dassetuṁ ‘‘bhagavā",
  "tika-s0102t9:11_1": "panā’’tiādi vuttaṁ. ‘‘Devāpi devattabhāveneva ucchijjanti, manussāpi manussattabhāveneva",
  "tika-s0102t9:11_2": "ucchijjantī’’ti evaṁ vā assa diṭṭhi, evañca katvā ‘‘devā te, na manussā’’ti vacanañca",
  "tika-s0102t9:11_3": "na virujjhati. Evaṁ candeti candavimāne, na ca cande vā kathiyante.",
  "tika-s0102t9:12_0": "412. Ābādho etesaṁ atthīti ābādhikā. Dukkhaṁ sañjātaṁ etesanti dukkhitā. Saddhāya",
  "tika-s0102t9:12_1": "ayitabbā saddhāyikā, saddhāya pavattiṭṭhānabhūtā. Tenāha ‘‘ahaṁ tumhe’’tiādi. Paccayo",
  "tika-s0102t9:12_2": "pattiyāyanaṁ etesu atthīti paccayikā.",
  "tika-s0102t9:13": "Coraupamāvaṇṇanā",
  "tika-s0102t9:14_0": "413.Uddisitvāti upecca dassetvā. Kammakāraṇikasattesūti nerayikānaṁ saṅghātanakasattesu.",
  "tika-s0102t9:14_1": "Kammamevāti tehi tehi nerayikehi katakammameva. Kammakāraṇaṁ karotīti āyūhanānurūpaṁ",
  "tika-s0102t9:14_2": "taṁ taṁ kāraṇaṁ karoti, tathā dukkhaṁ uppādetīti attho. Nirayapālāti ettha iti-saddo",
  "tika-s0102t9:14_3": "ādiattho, tena tattha sabbaṁ nirayakaṇḍapāḷiṁ (ma. ni. 3.259) saṅgaṇhāti. Evaṁ suttato",
  "tika-s0102t9:14_4": "(ma. ni. 3.259) nirayapālānaṁ atthibhāvaṁ dassetvā idāni yuttitopi dassetuṁ ‘‘manussaloke’’tiādi",
  "tika-s0102t9:14_5": "vuttaṁ. Tattha nerayike niraye pālenti tato niggantuṁ appadānavasena rakkhantīti",
  "tika-s0102t9:14_6": "nirayapālā. Yaṁ panettha vattabbaṁ, taṁ papañcasūdanīṭīkāyaṁ gahetabbaṁ.",
  "tika-s0102t9:15": "Gūthakūpapurisaupamāvaṇṇanā",
  "tika-s0102t9:16": "415.Nimmajjathāti niravasesato majjatha sodhetha. Taṁ pana tassa tassa gūthassa tathā sodhanaṁ apanayanaṁ hotīti āha ‘‘apanethā’’ti.",
  "tika-s0102t9:17_0": "Asucīti asuddho, so pana yasmā manavaḍḍhanako manoharo na hoti, tasmā āha ‘‘amanāpo’’ti.",
  "tika-s0102t9:17_1": "Asucisaṅkhātaṁ asucibhāgataṁ attano sabhāvataṁ gato pattoti asucisaṅkhātoti āha ‘‘asucikoṭṭhāsabhūto’’ti.",
  "tika-s0102t9:17_2": "Duggandhoti duṭṭhagandho aniṭṭhagandho, so pana na yo koci, atha kho pūtigandhoti",
  "tika-s0102t9:17_3": "āha ‘‘kuṇapagandho’’ti. Jigucchitabbayuttoti hīḷitabbayutto. Paṭikūlo ghānindriyassa",
  "tika-s0102t9:17_4": "paṭikūlarūpo. Ubbādhatīti uparūpari bādhati. Manussānaṁ gandho…pe… bādhati ativiya",
  "tika-s0102t9:17_5": "asucisabhāvattā, asucimhiyeva jātasaṁvaddhanabhāvato, devānañca ghānapasādassa tikkhavisadabhāvato.",
  "tika-s0102t9:18": "416.Dūre nibbattā paranimmitavasavattiādayo.",
  "tika-s0102t9:19": "419.Sundaradhammeti sobhanaguṇe. Sugatisukhanti sugati ceva tappariyāpannaṁ sukhañca.",
  "tika-s0102t9:20": "Gabbhinīupamāvaṇṇanā",
  "tika-s0102t9:21_0": "420. Puññakammato eti uppajjatīti ayo, sukhaṁ. Tappaṭipakkhato anayo, dukkhaṁ . Apakkanti",
  "tika-s0102t9:21_1": "na siddhaṁ na niṭṭhānappattaṁ. Na paripācenti na niṭṭhānaṁ pāpenti. Na upacchindanti",
  "tika-s0102t9:21_2": "attavinipātassa sāvajjabhāvato. Āgamentīti udikkhanti. Nibbisanti yassa pana taṁ",
  "tika-s0102t9:21_3": "kammaphalaṁ nibbisanto niyuñjanto, nibbisanti vā nibbesaṁ vetanaṁ paṭikaṅkhanto bhatapuriso yathā.",
  "tika-s0102t9:22": "421.Ubbhinditvāti upasaggena padavaḍḍhanamattanti āha ‘‘bhinditvā’’ti.",
  "tika-s0102t9:23": "Supinakaupamāvaṇṇanā",
  "tika-s0102t9:24_0": "422.‘‘Nikkhamantaṁ vā pavisantaṁ vā jīva’’nti idaṁ tassa ajjhāsayavasena vuttaṁ.",
  "tika-s0102t9:24_1": "So hi ‘‘sattānaṁ supinadassanakāle attabhāvato jīvo bahi nikkhamitvā taṁtaṁārāmarāmaṇeyyakadassanādivasena",
  "tika-s0102t9:24_2": "ito cito ca paribbhamitvā punadeva attabhāvaṁ anupavisatī’’ti evaṁ pavattamicchāgāhavipallattacitto.",
  "tika-s0102t9:24_3": "Athassa thero khuddakāya āṇiyā vipulaṁ āṇiṁ nīharanto viya jīvasamaññāmukhena ucchedadiṭṭhiṁ",
  "tika-s0102t9:24_4": "nīharitukāmo ‘‘api nu tā tuyhaṁ jīvaṁ passanti pavisantaṁ vā nikkhamantaṁ vā’’ti",
  "tika-s0102t9:24_5": "āha. Yattha pana tathārūpā jīvasamaññā, taṁ dassento ‘‘cittācāraṁ jīvanti gahetvā āhā’’ti vuttaṁ.",
  "tika-s0102t9:25_0": "423.Veṭhetvāti vekhadānasaṅkhepena veṭhetvā. Cavanakāleti cavanassa cutiyā pattakāle,",
  "tika-s0102t9:25_1": "na cavamānakāle. Rūpakkhandhamattamevāti katipayarūpadhammasaṅghātamattameva. Utusamuṭṭhānarūpadhammasamūhamattameva",
  "tika-s0102t9:25_2": "hi tadā labbhati, matta-saddo vā visesanivattiattho, tena kammajāditisantatirūpavisesaṁ",
  "tika-s0102t9:25_3": "nivatteti. Appavattā hontīti appavattikā honti, na upalabbhatīti attho. Viññāṇe pana",
  "tika-s0102t9:25_4": "jīvasaññī, tasmā ‘‘viññāṇakkhandho gacchatī’’ti āha, tattha anupalabbhanatoti adhippāyo.",
  "tika-s0102t9:26": "Santattaayoguḷaupamāvaṇṇanā",
  "tika-s0102t9:27": "424.Vūpasantatejanti vigatusmaṁ.",
  "tika-s0102t9:28_0": "425.Āmatoti ettha ā-saddo āmisa-saddo viya upaḍḍhapariyāyoti āha ‘‘addhamato’’ti,",
  "tika-s0102t9:28_1": "āmatoti vā īsaṁ darathena usmanā yuttamaraṇo marantoti attho. Mīyamāno hi avigatusmo",
  "tika-s0102t9:28_2": "hoti, na mato viya vigatusmo. Tenāha ‘‘marituṁ āraddho hotī’’ti. Tathā rūpassa odhunanaṁ",
  "tika-s0102t9:28_3": "nāmassa orato parivattanamevāti āha ‘‘orato karothā’’ti. Orato kātukāmassa pana saṁparivattanaṁ",
  "tika-s0102t9:28_4": "sandhunanaṁ, taṁ pana parato karaṇanti āha ‘‘parato karothā’’ti. Paramukhaṁ katassa",
  "tika-s0102t9:28_5": "ito cito parivattanaṁ niddhunananti āha ‘‘aparāparaṁ karothā’’ti. Indriyāni aparibhinnānīti",
  "tika-s0102t9:28_6": "adhippāyena ‘‘tañcāyatanaṁ na paṭisaṁvedetī’’ti vuttaṁ.",
  "tika-s0102t9:29": "Saṅkhadhamaupamāvaṇṇanā",
  "tika-s0102t9:30": "426. Saṅkhaṁ dhamati, dhamāpetīti vā saṅkhadhamo. Upalāpetvāti uparūpari saddayogavasena sallāpetvā, saddayuttaṁ katvāti attho. Taṁ pana atthato dhamanamevāti āha ‘‘dhamitvā’’ti.",
  "tika-s0102t9:31": "Aggikajaṭilaupamāvaṇṇanā",
  "tika-s0102t9:32_0": "428. Āhito aggi etassa atthīti aggiko, svāssa aggikabhāvo yasmā aggihutamālāvedisampādanehi",
  "tika-s0102t9:32_1": "ceva indhanadhūmabarihisasappitelūpaharaṇehi balipupphadhūmagandhādiupahārehi ca",
  "tika-s0102t9:32_2": "tassa payirupāsanāya icchito, tasmā vuttaṁ ‘‘aggiparicārako’’ti. Āyuṁ pāpuṇāpeyyanti",
  "tika-s0102t9:32_3": "yathā cirajīvī hoti, evaṁ āyuṁ pacchimavayaṁ pāpeyyaṁ. Vaḍḍhiṁ gameyyanti sarīrāvayave,",
  "tika-s0102t9:32_4": "guṇāvayave ca phātiṁ pāpeyyaṁ. Araṇī yugaḷanti uttarāraṇī, adharāraṇīti araṇīdvayaṁ.",
  "tika-s0102t9:33_0": "429.Evanti ‘‘bālo pāyāsirājañño’’tiādippakārena. Tayāti theraṁ sandhāya vadati. Vuttayuttakāraṇamakkhalakkhaṇenāti",
  "tika-s0102t9:33_1": "vuttayuttakāraṇassa makkhanasabhāvena. Yugaggāhalakkhaṇenāti samadhuraggahaṇalakkhaṇena.",
  "tika-s0102t9:33_2": "Palāsenāti palāsetīti palāso, parassa guṇe uttaritare ḍaṁsitvā viya chaḍḍento attano",
  "tika-s0102t9:33_3": "guṇehi same karotīti attho. Samakaraṇaraso hi palāso, tena palāsena.",
  "tika-s0102t9:34": "Dvesatthavāhaupamāvaṇṇanā",
  "tika-s0102t9:35_0": "430.Haritakapattanti haritabbapattaṁ, appapattanti attho. Tenāha ‘‘antamaso’’tiādi.",
  "tika-s0102t9:35_1": "Sannaddhadhanukalāpanti ettha kalāpanti tūṇīramāha, tañca sannayhato dhanunā vinā",
  "tika-s0102t9:35_2": "na sannayhatīti āha ‘‘sannaddhadhanukalāpa’’nti. Āsittodakāni vaṭumānīti gamanamaggā",
  "tika-s0102t9:35_3": "ceva taṁtaṁudakamaggā ca sammadeva devena phuṭṭhattā tahaṁ tahaṁ paggharitaudaka",
  "tika-s0102t9:35_4": "sandamānaudakā. Tenāha ‘‘paripuṇṇasalilā maggā ca kandarā cā’’ti.",
  "tika-s0102t9:36": "Yathābhatenāti sakaṭesu yathāṭhapitena, yathā ‘‘amma ito karohī’’ti vutte ṭhapesīti attho karaṇakiriyāya kiriyāsāmaññavācībhāvato. Tasmā yathāropitena, yathāgahitenāti attho vutto.",
  "tika-s0102t9:37": "Akkhadhuttakaupamāvaṇṇanā",
  "tika-s0102t9:38_0": "434.Parājayaguḷanti yena guḷena, yāya salākāya ṭhitāya ca parājayo hoti, taṁ adassanaṁ",
  "tika-s0102t9:38_1": "gamento gilati.Pajjohananti pakārehi juhanakammaṁ. Taṁ pana balidānavasena karīyatīti",
  "tika-s0102t9:38_2": "āha ‘‘balikamma’’nti.",
  "tika-s0102t9:39": "Sāṇabhārikaupamāvaṇṇanā",
  "tika-s0102t9:40_0": "436.Gāmapattanti gāmo eva hutvā āpajjitabbaṁ, suññabhāvena anāvasitabbaṁ. Tenāha",
  "tika-s0102t9:40_1": "‘‘vuṭṭhitagāmapadeso’’ti. Gāmapadanti yathā purisassa pādanikkhittaṭṭhānaṁ adhigataparicchedaṁ",
  "tika-s0102t9:40_2": "‘‘pada’’nti vuccati, evaṁ gāmavāsīhi āvasitaṭṭhānaṁ adhigatanivutthāgāraṁ ‘‘gāmapada’’nti",
  "tika-s0102t9:40_3": "vuttaṁ. Tenāha ‘‘ayamevattho’’ti. Susannaddhoti sukhena gahetvā gamanayogyatāvasena",
  "tika-s0102t9:40_4": "suṭṭhu sajjito. Taṁ pana susajjanaṁ suṭṭhu bandhanavasenevāti āha ‘‘subaddho’’ti.",
  "tika-s0102t9:41": "Ayādīnampi lohabhāve satipi loha-saddo sāsane tambalohe niruḷhoti āha ‘‘lohanti tambaloha’’nti.",
  "tika-s0102t9:42": "Saraṇagamanavaṇṇanā",
  "tika-s0102t9:43_0": "437.Abhiraddhoti ārādhitacitto, sāsanassa ārādhitacittatā pasīdanavasenāti āha ‘‘abhippasanno’’ti.",
  "tika-s0102t9:43_1": "Pañhupaṭṭhānānīti pañhesu upaṭṭhānāni mayā pucchitatthesu tumhākaṁ vissajjanavasena ñāṇupaṭṭhānāni.",
  "tika-s0102t9:44": "Yaññakathāvaṇṇanā",
  "tika-s0102t9:45_0": "438.Saṅghātanti saṁ-saddo padavaḍḍhanamattanti āha ‘‘ghāta’’nti. Vipākaphalenāti",
  "tika-s0102t9:45_1": "sadisaphalena. Mahapphalo na hoti gavādipāṇaghātena upakkiliṭṭhabhāvato. Guṇānisaṁsenāti",
  "tika-s0102t9:45_2": "uddayaphalena. Ānubhāvajutiyāti paṭipakkhavigamanajanitena sabhāvasaṅkhātena tejena.",
  "tika-s0102t9:45_3": "Na mahājutiko hoti aparisuddhabhāvato. Vipākavipphāratāyāti vipākaphalassa vipulatāya,",
  "tika-s0102t9:45_4": "pāripūriyāti attho. Duṭṭhukhetteti usabhādidosehi dūsitakhette, taṁ pana vappābhāvato",
  "tika-s0102t9:45_5": "asāraṁ hotīti āha ‘‘nissārakhette’’ti. Dubbhūmeti kucchitabhūmibhāge, svāssa kucchitabhāvo",
  "tika-s0102t9:45_6": "asāratāya vā siyā ninnatādidosavasena vā. Tattha paṭhamo pakkho paṭhamapadena dassitoti",
  "tika-s0102t9:45_7": "itaraṁ dassento ‘‘visamabhūmibhāge’’ti āha. Daṇḍābhighātādinā chinnabhinnāni. Pūtīnīti",
  "tika-s0102t9:45_8": "gomayalepadānādisukhena asukkhāpitattā pūtibhāvaṁ gatāni. Tāni pana yasmā sāravantāni",
  "tika-s0102t9:45_9": "na honti, tasmā vuttaṁ ‘‘nissārānī’’ti. Vātātapahatānīti vātena ca ātapena ca vinaṭṭhabījasāmatthiyāni.",
  "tika-s0102t9:45_10": "Tenāha ‘‘pariyādinnatejānī’’ti. Yaṁ yathājātavīhiādigatena taṇḍulena aṅkuruppādanayogyabījasāmatthiyaṁ,",
  "tika-s0102t9:45_11": "taṁ taṇḍulasāro, tassa ādānaṁ gahaṇaṁ tathāuppajjanameva. Etāni pana bījāni na tādisāni",
  "tika-s0102t9:45_12": "khaṇḍādidosavantatāya. Dhārāya khette anuppavesanaṁ nāma vassanameva, taṁ paṭikkhepavasena",
  "tika-s0102t9:45_13": "dassento āha ‘‘na sammā vasseyyā’’ti. Aṅkuramūlapattādīhīti cettha aṅkurakandādīhi",
  "tika-s0102t9:45_14": "uddhaṁ vuddhiṁ, mūlajaṭādīhi heṭṭhā viruḷhiṁ, pattapupphādīhi samantato ca vepullanti yojanā.",
  "tika-s0102t9:46_0": "Aparūpaghātenāti paresaṁ vibādhanena. Uppannapaccayatoti nibbattitaghāsacchādanādideyyadhammato.",
  "tika-s0102t9:46_1": "Gavādighātenapi hi tattha paṭiggāhakānaṁ ghāso saṅkīyati. ‘‘Aparūpaghātitāyā’’ti",
  "tika-s0102t9:46_2": "idaṁ sīlavantatāya kāraṇavacanaṁ . Guṇātirekanti guṇātirittaṁ, sīlādilokuttaraguṇehi",
  "tika-s0102t9:46_3": "visiṭṭhanti attho. Vipulāti saddhāsampadādivasena uḷārā.",
  "tika-s0102t9:47": "Uttaramāṇavavatthuvaṇṇanā",
  "tika-s0102t9:48_0": "439. Atha kho tehi sakuṇḍakehi taṇḍulehi siddhaṁbhattaṁ uttaṇḍulameva hotīti āha",
  "tika-s0102t9:48_1": "‘‘uttaṇḍulabhatta’’nti. Bilaṅgaṁ vuccati āranālaṁ bilaṅgato nibbattanato, tadeva",
  "tika-s0102t9:48_2": "kañjiyato jātanti kañjiyaṁ, taṁ dutiyaṁ etassāti bilaṅgadutiyaṁ, taṁ ‘‘kañjikadutiya’’nti",
  "tika-s0102t9:48_3": "ca vuttaṁ. Dhorakānīti dhoviyāni. Yasmā thūlatarānipi ‘‘thūlānī’’ti vattabbataṁ arahanti,",
  "tika-s0102t9:48_4": "tasmā ‘‘thūlānicā’’ti vuttaṁ. Guḷadasānīti suttānaṁ thūlatāya, kañjikassa bahalatāya",
  "tika-s0102t9:48_5": "ca piṇḍitadasāni. Tenāha ‘‘puñjapuñja…pe… dasānī’’ti. Anuddisatīti anu anu katheti.",
  "tika-s0102t9:49_0": "440.Asakkaccanti na sakkaccaṁ anādarakāraṁ, taṁ pana kammaphalasaddhāya abhāvena",
  "tika-s0102t9:49_1": "hotīti āha ‘‘saddhāvirahita’’nti. Acittīkatanti cittīkārapaccupaṭṭhāpanavasena na",
  "tika-s0102t9:49_2": "cittīkataṁ. Tenāha ‘‘cittīkāravirahita’’ntiādi. Cittīkārarahitaṁ vā acittīkataṁ,",
  "tika-s0102t9:49_3": "yathā kataṁ paresaṁ vimhayāvahaṁ hoti, tathā akataṁ. Cittassa uḷārapaṇītabhāvo pana",
  "tika-s0102t9:49_4": "asakkaccadāneneva bādhito. Apaviddhanti chaḍḍanīyadhammaṁ viya apaviddhaṁ katvā,",
  "tika-s0102t9:49_5": "etena tasmiṁ dāne gāravākaraṇaṁ vadati. Serīsakaṁ nāmāti ‘‘serīsaka’’nti evaṁ nāmakaṁ.",
  "tika-s0102t9:49_6": "Tucchanti parijanaparicchedavirahato rittaṁ.",
  "tika-s0102t9:50": "Pāyāsidevaputtavaṇṇanā",
  "tika-s0102t9:51_0": "441.Tassānubhāvenāti tassa dānassa ānubhāvena. Sirīsarukkhoti pabhassarakhandhaviṭapasākhāpalāsasampanno",
  "tika-s0102t9:51_1": "manuññadassano dibbo sirīsarukkho. Aṭṭhāsīti phalassa kammasarikkhataṁ dassento vimānadvāre",
  "tika-s0102t9:51_2": "nibbattitvā aṭṭhāsi. Pubbāciṇṇavasenāti purimajātiyaṁ tattha nivāsaparicayanavasena.",
  "tika-s0102t9:51_3": "Na kevalaṁ pubbāciṇṇavaseneva, atha kho utusukhumavasena pīti dassento ‘‘tattha kirassa",
  "tika-s0102t9:51_4": "utusukhaṁ hotī’’ti āha.",
  "tika-s0102t9:52_0": "Soti uttaro māṇavo. Yadi asakkaccaṁ dānaṁ datvā pāyāsi tattha nibbatto, pāyāsissa",
  "tika-s0102t9:52_1": "paricārikā sakkaccaṁ dānaṁ datvā kathaṁ tattha nibbattāti āha ‘‘pāyāsissa panā’’ti.",
  "tika-s0102t9:52_2": "Nikantivasenāti pāyāsimhi sāpekkhāvasena, pubbepi vā tattha nivutthapubbatāya. Disācārikavimānanti",
  "tika-s0102t9:52_3": "ākāsaṭṭhaṁ hutvā disāsu vicaraṇakavimānaṁ, na rukkhapabbatasikharādisambandhaṁ. Vaṭṭaniaṭaviyanti vimānavīthiyanti.",
  "tika-s0102t9:53": "Pāyāsirājaññasuttavaṇṇanāya līnatthappakāsanā.",
  "tika-s0102t9:54": "Niṭṭhitā ca mahāvaggaṭṭhakathāya līnatthappakāsanā.",
  "tika-s0102t9:55": "Mahāvaggaṭīkā niṭṭhitā."
}