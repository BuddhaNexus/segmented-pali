{
  "tika-s0305t7:0": "8. Anuruddhasaṁyuttaṁ",
  "tika-s0305t7:1": "1. Rahogatavaggo",
  "tika-s0305t7:2": "1-2. Paṭhamarahogatasuttādivaṇṇanā",
  "tika-s0305t7:3_0": "899-900.Chattiṁsāyaṭhānesūti ajjhattaṁ kāye samudayadhammānupassī, vayo, samudayavayo,",
  "tika-s0305t7:3_1": "bahiddhā samudayo, vayo, samudayavayo, ajjhattabahiddhā samudayo, vayo, samudayavayadhammānupassīti",
  "tika-s0305t7:3_2": "nava anupassanā, tathā vedanāya citte dhammesūti evaṁ chattiṁsāya ṭhānesu. Dutiye",
  "tika-s0305t7:3_3": "dvādasasu ṭhānesūti kāye ajjhattaṁ bahiddhā ajjhattabahiddhā, vedanāya citte dhammesūti",
  "tika-s0305t7:3_4": "evaṁ dvādasasu ṭhānesu.",
  "tika-s0305t7:4": "3. Sutanusuttavaṇṇanā",
  "tika-s0305t7:5": "901.Imāya pāḷiyāti imāya hīnattikapāḷiyā. Ime dhammā hīnā lāmakaṭṭhena. Ime dhammā majjhimā hīnapaṇītānaṁ majjhe bhavāti. Uttamaṭṭhena attappakaṭṭhena padhānabhāvaṁ nītāti paṇītā.",
  "tika-s0305t7:6": "4-7. Paṭhamakaṇḍakīsuttādivaṇṇanā",
  "tika-s0305t7:7_0": "902-905. Kaṇḍakā etissā atthīti kaṇḍakī, karamandagaccho. Osadhibhāvāpekkhāya itthiliṅganiddeso,",
  "tika-s0305t7:7_1": "tabbahulatāya taṁ vanaṁ “kaṇḍakīvana”nteva paññāyittha. Sahassalokanti sahassacakkavāḷalokaṁ.",
  "tika-s0305t7:7_2": "Dasacakkavāḷasahassaṁ ekāvajjanassa āpāthaṁ āgacchati tathā ālokavaḍḍhanassa katattā.",
  "tika-s0305t7:8": "9. Ambapālivanasuttavaṇṇanā",
  "tika-s0305t7:9": "907.Arahattabhāvadīpakanti arahattassa atthibhāvadīpakaṁ. “Arahattabhāvadīpika”nti vā pāṭho.",
  "tika-s0305t7:10": "Rahogatavaggavaṇṇanā niṭṭhitā.",
  "tika-s0305t7:11": "2. Dutiyavaggavaṇṇanā",
  "tika-s0305t7:12_0": "909-922.Dasabalañāṇanti dasavidhabalañāṇaṁ. Ekadesenāti padesavasena. Sāvakānampi",
  "tika-s0305t7:12_1": "attano abhinīhārānurūpaṁ ñāṇaṁ pavattatīti te kālapadesavasena ceva yathāparicayasattapadesavasena",
  "tika-s0305t7:12_2": "ca ṭhānānīti jānanti, sammāsambuddhānaṁ pana anantañāṇatāya sabbattheva appaṭihatameva",
  "tika-s0305t7:12_3": "ñāṇanti āha – “sabbaññubuddhānaṁ panā”tiādi. Etaṁ dasabalañāṇaṁ anantavisayattā nippadesaṁ",
  "tika-s0305t7:12_4": "anūnatāya sabbākāraparipūraṁ.",
  "tika-s0305t7:13": "Dutiyavaggavaṇṇanā niṭṭhitā.",
  "tika-s0305t7:14": "Anuruddhasaṁyuttavaṇṇanā niṭṭhitā."
}