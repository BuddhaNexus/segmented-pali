{
  "tika-abh02t14:0": "15. Paṭisambhidāvibhaṅgo",
  "tika-abh02t14:1": "1. Suttantabhājanīyaṁ",
  "tika-abh02t14:2": "1. Saṅgahavāravaṇṇanā",
  "tika-abh02t14:3_0": "718.Esevanayoti saṅkhepena dassetvā tameva nayaṁ vitthārato dassetuṁ ‘‘dhammappabhedassa",
  "tika-abh02t14:3_1": "hī’’tiādimāha. Niruttipaṭibhānappabhedā tabbisayānaṁ atthādīnaṁ paccayuppannādibhedehi",
  "tika-abh02t14:3_2": "bhinditvā veditabbā.",
  "tika-abh02t14:4_0": "‘‘Yaṁ kiñci paccayasamuppanna’’nti etena saccahetudhammapaccayākāravāresu āgatāni",
  "tika-abh02t14:4_1": "dukkhādīni gahitāni. Saccapaccayākāravāresu nibbānaṁ, pariyattivāre bhāsitattho,",
  "tika-abh02t14:4_2": "abhidhammabhājanīye vipāko kiriyañcāti evaṁ pāḷiyaṁ vuttānameva vasena pañca atthā",
  "tika-abh02t14:4_3": "veditabbā, tathā dhammā ca.",
  "tika-abh02t14:5_0": "Vidahatīti nibbattakahetuādīnaṁ sādhāraṇaṁ nibbacanaṁ, tadatthaṁ pana vibhāvetumāha",
  "tika-abh02t14:5_1": "‘‘pavatteti ceva pāpeti cā’’ti. Tesu purimo attho maggavajjesu daṭṭhabbo. Bhāsitampi",
  "tika-abh02t14:5_2": "hi avabodhanavasena atthaṁ pavattetīti. Maggo pana nibbānaṁ pāpetīti tasmiṁ pacchimo.",
  "tika-abh02t14:6_0": "Dhammaniruttābhilāpeti ettha dhamma-saddo sabhāvavācakoti katvā āha ‘‘yā sabhāvaniruttī’’ti,",
  "tika-abh02t14:6_1": "aviparītaniruttīti attho. Tassā abhilāpeti tassā niruttiyā avacanabhūtāya paññattiyā",
  "tika-abh02t14:6_2": "abhilāpeti keci vaṇṇayanti. Evaṁ sati paññatti abhilapitabbā , na vacananti āpajjati,",
  "tika-abh02t14:6_3": "na ca vacanato aññaṁ abhilapitabbaṁ uccāretabbaṁ atthi, athāpi phassādivacanehi bodhetabbaṁ",
  "tika-abh02t14:6_4": "abhilapitabbaṁ siyā, evaṁ sati atthadhammavajjaṁ tehi bodhetabbaṁ na vijjatīti tesaṁ",
  "tika-abh02t14:6_5": "niruttibhāvo āpajjati. ‘‘Phassoti ca sabhāvanirutti, phassaṁ phassāti na sabhāvaniruttī’’ti",
  "tika-abh02t14:6_6": "dassitovāyamattho, na ca avacanaṁ evaṁpakāraṁ atthi, tasmā vacanabhūtāya eva tassā",
  "tika-abh02t14:6_7": "sabhāvaniruttiyā abhilāpe uccāraṇeti attho daṭṭhabbo.",
  "tika-abh02t14:7_0": "Taṁ sabhāvaniruttiṁ saddaṁ ārammaṇaṁ katvā paccavekkhantassa tasmiṁ sabhāvaniruttābhilāpe",
  "tika-abh02t14:7_1": "pabhedagataṁ ñāṇaṁ niruttipaṭisambhidāti vuttattā niruttisaddārammaṇāya sotaviññāṇavīthiyā",
  "tika-abh02t14:7_2": "parato manodvāre niruttipaṭisambhidā pavattatīti vadanti. ‘‘Niruttipaṭisambhidā paccuppannārammaṇā’’ti",
  "tika-abh02t14:7_3": "ca vacanaṁ saddaṁ gahetvā pacchā jānanaṁ sandhāya vuttanti. Evaṁ pana aññasmiṁ paccuppannārammaṇe",
  "tika-abh02t14:7_4": "aññaṁ paccuppannārammaṇanti vuttanti āpajjati. Yathā pana dibbasotañāṇaṁ manussāmanussādisaddappabhedanicchayassa",
  "tika-abh02t14:7_5": "paccayabhūtaṁ taṁ taṁ saddavibhāvakaṁ, evaṁ sabhāvāsabhāvaniruttinicchayassa paccayabhūtaṁ",
  "tika-abh02t14:7_6": "paccuppannasabhāvaniruttisaddārammaṇaṁ taṁvibhāvakañāṇaṁ niruttipaṭisambhidāti vuccamāne",
  "tika-abh02t14:7_7": "na pāḷivirodho hoti. Taṁ sabhāvaniruttiṁ saddaṁ ārammaṇaṁ katvā paccavekkhantassāti",
  "tika-abh02t14:7_8": "ca paccuppannasaddārammaṇaṁ paccavekkhaṇaṁ pavattayantassāti na na sakkā vattuṁ.",
  "tika-abh02t14:7_9": "Tampi hi ñāṇaṁ sabhāvaniruttiṁ vibhāventaṁyeva taṁtaṁsaddapaccavekkhaṇānantaraṁ taṁtaṁpabhedanicchayahetuttā",
  "tika-abh02t14:7_10": "niruttiṁ bhindantaṁ paṭivijjhantameva uppajjatīti ca pabhedagatampi hotīti. Sabhāvaniruttīti",
  "tika-abh02t14:7_11": "māgadhabhāsā adhippetāti tato aññaṁ sakkaṭanāmādisaddaṁ sandhāya ‘‘aññaṁ panā’’ti",
  "tika-abh02t14:7_12": "āha. Byañjananti nipātapadamāha.",
  "tika-abh02t14:8_0": "Kathitaṁ aṭṭhakathāyaṁ. Bodhimaṇḍa-saddo paṭhamābhisambuddhaṭṭhāne eva daṭṭhabbo,",
  "tika-abh02t14:8_1": "na yattha katthaci bodhirukkhassa patiṭṭhitaṭṭhāne. Suvaṇṇasalākanti seṭṭhasalākaṁ,",
  "tika-abh02t14:8_2": "dhammadesanatthaṁ salākaṁ gahetvāti attho, na paṭisambhidāyaṁ ṭhitena pavāritaṁ,",
  "tika-abh02t14:8_3": "tasmā paṭisambhidāto aññeneva pakārena jānitabbato na sakkaṭabhāsājānanaṁ paṭisambhidākiccanti adhippāyo.",
  "tika-abh02t14:9_0": "Idaṁ kathitanti māgadhabhāsāya sabhāvaniruttitāñāpanatthaṁ idaṁ idāni vattabbaṁ kathitanti",
  "tika-abh02t14:9_1": "attho. Chaddantavāraṇa (jā. 1.16.97 ādayo) -tittirajātakādīsu (jā. 1.4.73 ādayo)",
  "tika-abh02t14:9_2": "tiracchānesu ca māgadhabhāsā ussannā, na oṭṭakādibhāsā sakkaṭaṁ vā.",
  "tika-abh02t14:10_0": "Tatthāti māgadhasesabhāsāsu. Sesā parivattanti ekantena kālantare aññathā honti vinassanti",
  "tika-abh02t14:10_1": "ca. Māgadhā pana katthaci kadāci parivattantīpi na sabbattha sabbadā sabbathā ca",
  "tika-abh02t14:10_2": "parivattati, kappavināsepi tiṭṭhatiyevāti ‘‘ayamevekā na parivattatī’’ti āha. Papañcoti",
  "tika-abh02t14:10_3": "cirāyananti attho. Buddhavacanameva cetassa visayo, teneva ‘‘nelaṅgo setapacchādo’’ti",
  "tika-abh02t14:10_4": "gāthaṁ pucchito citto gahapati ‘‘‘kiṁ nu kho etaṁ, bhante, bhagavatā bhāsita’nti?",
  "tika-abh02t14:10_5": "‘Evaṁ gahapatī’ti. ‘Tena hi, bhante, muhuttaṁ āgametha, yāvassa atthaṁ pekkhāmī’’’ti",
  "tika-abh02t14:10_6": "(saṁ. ni. 4.347) āhāti vadanti.",
  "tika-abh02t14:11_0": "Sabbatthakañāṇanti atthādīsu ñāṇaṁ. Tañhi sabbesu tesu tīsu catūsupi vā pavattattā,",
  "tika-abh02t14:11_1": "kusalakiriyabhūtāya paṭibhānapaṭisambhidāya dhammatthabhāvato tīsu eva vā pavattattā",
  "tika-abh02t14:11_2": "‘‘sabbatthakañāṇa’’nti vuttaṁ. Imāni ñāṇāni idamatthajotakānīti sātthakānaṁ paccavekkhitabbattā",
  "tika-abh02t14:11_3": "sabbo attho etassātipi sabbatthakaṁ, sabbasmiṁ khittanti vā. Sekkhe pavattā arahattappattiyā",
  "tika-abh02t14:11_4": "visadā hontīti vadanti. Pubbayogo viya pana arahattappatti arahatopi paṭisambhidāvisadatāya",
  "tika-abh02t14:11_5": "paccayo na na hotīti pañcannampi yathāyogaṁ sekkhāsekkhapaṭisambhidāvisadattakāraṇatā yojetabbā.",
  "tika-abh02t14:12_0": "Pucchāya parato pavattā kathāti katvā aṭṭhakathā ‘‘paripucchā’’ti vuttā. Paṭipattiṁ",
  "tika-abh02t14:12_1": "pūretabbaṁ maññissantīti paṭipattigarutāya lābhaṁ hīḷentena satasahassagghanakampi",
  "tika-abh02t14:12_2": "kambalaṁ vāsiyā koṭṭetvā paribhaṇḍakaraṇaṁ mayā kataṁ āvajjitvā lābhagaruno pariyattidharā",
  "tika-abh02t14:12_3": "dhammakathikāva bhavituṁ na maññissantīti vuttaṁ hoti. Ettha ca therassa kaṅkhuppattiyā",
  "tika-abh02t14:12_4": "pubbe avisadataṁ dassetvā arahattappattassa pañhavissajjanena arahattappattiyā visadatā",
  "tika-abh02t14:12_5": "dassitā. Tissatthero anantaraṁ vutto tissatthero evāti vadanti.",
  "tika-abh02t14:13_0": "Pabhedo nāma maggehi adhigatānaṁ paṭisambhidānaṁ pabhedagamanaṁ. Adhigamo tehi paṭilābho,",
  "tika-abh02t14:13_1": "tasmā so lokuttaro, pabhedo kāmāvacaro daṭṭhabbo. Na pana tathāti yathā adhigamassa",
  "tika-abh02t14:13_2": "balavapaccayo hoti, na tathā pabhedassāti attho. Idāni pariyattiyādīnaṁ adhigamassa",
  "tika-abh02t14:13_3": "balavapaccayattābhāvaṁ, pubbayogassa ca balavapaccayattaṁ dassento ‘‘pariyattisavanaparipucchā",
  "tika-abh02t14:13_4": "hī’’tiādimāha. Tattha paṭisambhidā nāma natthīti paṭisambhidādhigamo natthīti adhippāyo.",
  "tika-abh02t14:13_5": "Idāni yaṁ vuttaṁ hoti, taṁ dassento ‘‘ime panā’’tiādimāha. Pubbayogādhigamā hi dvepi",
  "tika-abh02t14:13_6": "visadakāraṇāti ‘‘pubbayogo pabhedassa balavapaccayo hotī’’ti vuttanti.",
  "tika-abh02t14:14": "Saṅgahavāravaṇṇanā niṭṭhitā.",
  "tika-abh02t14:15": "2. Saccavārādivaṇṇanā",
  "tika-abh02t14:16_0": "719. Hetuvāre kālattayepi hetuphaladhammā ‘‘atthā’’ti vuttā, tesañca hetudhammā ‘‘dhammā’’ti,",
  "tika-abh02t14:16_1": "dhammavāre veneyyavasena atītānañca saṅgahitattā ‘‘uppannā samuppannā’’tiādi na vuttanti",
  "tika-abh02t14:16_2": "atītapaccuppannā ‘‘atthā’’ti vuttā, taṁnibbattakā ca ‘‘dhammā’’ti idametesaṁ dvinnampi vārānaṁ nānattaṁ.",
  "tika-abh02t14:17": "Saccavārādivaṇṇanā niṭṭhitā.",
  "tika-abh02t14:18": "Suttantabhājanīyavaṇṇanā niṭṭhitā.",
  "tika-abh02t14:19": "2. Abhidhammabhājanīyavaṇṇanā",
  "tika-abh02t14:20_0": "725.Avuttattāti ‘‘tesaṁ vipāke ñāṇa’’nti sāmaññena vatvā visesena avuttattāti adhippāyo.",
  "tika-abh02t14:20_1": "Ettha ca kiriyānaṁ avipākattā dhammabhāvo na vuttoti. Yadi evaṁ vipākā na hontīti",
  "tika-abh02t14:20_2": "atthabhāvo ca na vattabboti? Na, paccayuppannattā. Evañce kusalākusalānampi atthabhāvo",
  "tika-abh02t14:20_3": "āpajjatīti. Nappaṭisiddho, vipākassa pana padhānahetutāya pākaṭattā dhammabhāvova",
  "tika-abh02t14:20_4": "tesaṁ vutto. Kiriyānaṁ paccayattā dhammabhāvo āpajjatīti ce? Nāyaṁ doso appaṭisiddhattā,",
  "tika-abh02t14:20_5": "kammaphalasambandhassa pana ahetuttā dhammabhāvo na vutto. Apica ‘‘ayaṁ imassa paccayo,",
  "tika-abh02t14:20_6": "idaṁ paccayuppanna’’nti evaṁ bhedaṁ akatvā kevalaṁ kusalākusale vipākakiriyadhamme",
  "tika-abh02t14:20_7": "ca sabhāvato paccavekkhantassa dhammapaṭisambhidā atthapaṭisambhidā ca hotītipi tesaṁ",
  "tika-abh02t14:20_8": "atthadhammatā na vuttāti veditabbā . Kusalākusalavāresu ca dhammapaṭisambhidā kusalākusalānaṁ",
  "tika-abh02t14:20_9": "paccayabhāvaṁ sattivisesaṁ sanipphādetabbataṁ passantī nipphādetabbāpekkhā hotīti",
  "tika-abh02t14:20_10": "taṁsambandheneva ‘‘tesaṁ vipāke ñāṇaṁ atthapaṭisambhidā’’ti vuttaṁ. Sabhāvadassanamattameva",
  "tika-abh02t14:20_11": "pana atthapaṭisambhidāya kiccaṁ nipphannaphalamattadassanatoti tassā nipphādakānapekkhattā",
  "tika-abh02t14:20_12": "vipākavāre ‘‘tesaṁ vipaccanake ñāṇaṁ dhammapaṭisambhidā’’ti na vuttanti veditabbaṁ.",
  "tika-abh02t14:21_0": "Sabhāvapaññattiyāti na sattādipaññattiyā, aviparītapaññattiyā vā. Khobhetvāti lomahaṁsajananasādhukāradānādīhi",
  "tika-abh02t14:21_1": "khobhetvā. Puna dhammassavanejānissathāti appassutattā dutiyavāraṁ kathento tadeva",
  "tika-abh02t14:21_2": "kathessatīti adhippāyo.",
  "tika-abh02t14:22": "746.Bhūmidassanatthanti ettha kāmāvacarā lokuttarā ca bhūmi ‘‘bhūmī’’ti veditabbā, cittuppādā vāti.",
  "tika-abh02t14:23": "Abhidhammabhājanīyavaṇṇanā niṭṭhitā.",
  "tika-abh02t14:24": "3. Pañhapucchakavaṇṇanā",
  "tika-abh02t14:25_0": "747.Paccayasamuppannañca atthaṁ paccayadhammañcāti vacanehi hetādipaccayasamuppannānaṁ",
  "tika-abh02t14:25_1": "kusalākusalarūpānampi atthapariyāyaṁ, hetādipaccayabhūtānaṁ vipākakiriyarūpānampi",
  "tika-abh02t14:25_2": "dhammapariyāyañca dasseti. Paṭibhānapaṭisambhidāya kāmāvacaravipākārammaṇatā mahaggatārammaṇatā",
  "tika-abh02t14:25_3": "ca paṭisambhidāñāṇārammaṇatte na yujjati paṭisambhidāñāṇānaṁ kāmāvacaralokuttarakusalesu",
  "tika-abh02t14:25_4": "kāmāvacarakiriyālokuttaravipākesu ca uppattito. Sabbañāṇārammaṇatāya sati yujjeyya,",
  "tika-abh02t14:25_5": "‘‘yena ñāṇena tāni ñāṇāni jānātī’’ti (vibha. 726) vacanato pana na sabbañāṇārammaṇatāti",
  "tika-abh02t14:25_6": "kathayanti. Suttantabhājanīye pana ‘‘ñāṇesu ñāṇaṁ paṭibhānapaṭisambhidā’’ti avisesena",
  "tika-abh02t14:25_7": "vuttattā sabbañāṇārammaṇatā siyā. Abhidhammabhājanīyepi cittuppādavasena kathanaṁ",
  "tika-abh02t14:25_8": "niravasesakathananti yathādassitavisayavacanavasena ‘‘yena ñāṇena tāni ñāṇāni jānātī’’ti",
  "tika-abh02t14:25_9": "yaṁ vuttaṁ, taṁ aññārammaṇataṁ na paṭisedhetīti. Yathā ca atthapaṭisambhidāvisayānaṁ",
  "tika-abh02t14:25_10": "na niravasesena kathanaṁ abhidhammabhājanīye, evaṁ paṭibhānapaṭisambhidāvisayassapīti.",
  "tika-abh02t14:25_11": "Evaṁ paṭibhānapaṭisambhidāya sabbañāṇavisayattā ‘‘tisso paṭisambhidā siyā parittārammaṇā",
  "tika-abh02t14:25_12": "siyā mahaggatārammaṇā siyā appamāṇārammaṇā’’ti (vibha. 749) vuttā.",
  "tika-abh02t14:26_0": "Yadipi ‘‘siyā atthapaṭisambhidā na maggārammaṇā’’ti (vibha. 749) vacanato abhidhammabhājanīye",
  "tika-abh02t14:26_1": "vuttapaṭisambhidāsveva pañhapucchakanayo pavatto. Na hi maggo paccayuppanno na hoti,",
  "tika-abh02t14:26_2": "abhidhammabhājanīye ca paṭisambhidāñāṇavisayā eva paṭibhānapaṭisambhidā vuttāti na",
  "tika-abh02t14:26_3": "tassā mahaggatārammaṇatāti. Evamapi dvepi etā pāḷiyo virujjhanti, tāsu balavatarāya",
  "tika-abh02t14:26_4": "ṭhatvā itarāya adhippāyo maggitabbo. Kusalākusalānaṁ pana paccayuppannattapaṭivedhopi",
  "tika-abh02t14:26_5": "kusalākusalabhāvapaṭivedhavinimutto natthīti nippariyāyā tattha dhammapaṭisambhidā",
  "tika-abh02t14:26_6": "ekantadhammavisayattā, tathā vipākakiriyānaṁ paccayabhāvapaṭivedhopi vipākakiriyabhāvapaṭivedhavinimutto",
  "tika-abh02t14:26_7": "natthīti nippariyāyā tattha atthapaṭisambhidā ekantikaatthavisayattā. Kiñci pana",
  "tika-abh02t14:26_8": "ñāṇaṁ appaṭibhānabhūtaṁ natthi ñeyyappakāsanatoti sabbasmimpi ñāṇe nippariyāyā paṭibhānapaṭisambhidā",
  "tika-abh02t14:26_9": "bhavituṁ arahati. Nippariyāyapaṭisambhidāsu pañhapucchakassa pavattiyaṁ dvepi pāḷiyo na virujjhanti.",
  "tika-abh02t14:27_0": "Saddārammaṇattā bahiddhārammaṇāti ettha parassa abhilāpasaddārammaṇattāti bhavitabbaṁ.",
  "tika-abh02t14:27_1": "Na hi saddārammaṇatā bahiddhārammaṇatāya kāraṇaṁ saddassa ajjhattassa ca sabbhāvāti.",
  "tika-abh02t14:27_2": "Anuvattamāno ca so eva saddoti visesanaṁ na katanti daṭṭhabbaṁ.",
  "tika-abh02t14:28": "Pañhapucchakavaṇṇanā niṭṭhitā.",
  "tika-abh02t14:29": "Paṭisambhidāvibhaṅgavaṇṇanā niṭṭhitā."
}