{
  "tika-abh08t32:0": "8. Aṭṭhamo paricchedo",
  "tika-abh08t32:1": "Pakiṇṇakaniddesavaṇṇanā",
  "tika-abh08t32:2": "475-6. Idāni yathāvuttānaṁ sabbesampi cittānaṁ pākaṭabhāvatthaṁ –",
  "tika-abh08t32:3": "“Suttaṁ dovāriko ceva,",
  "tika-abh08t32:4": "Gāmillo ambagoḷiyo;",
  "tika-abh08t32:5": "Jaccandho pīṭhasappī ca,",
  "tika-abh08t32:6": "Upanissayamatthaso”ti. –",
  "tika-abh08t32:7_0": "Aṭṭhakathāya āgatamātikāya vasena pakiṇṇakanayaṁ dassetuṁ “idāni panā”tiādi āraddhaṁ.",
  "tika-abh08t32:7_1": "Tattha manasanti cittānaṁ. “Mānasa”ntipi paṭhanti, taṁ na sundaraṁ. Panthamakkaṭakoti",
  "tika-abh08t32:7_2": "pāṇakapaṭaṅgādīnaṁ sañcaraṇaṭṭhāne jālaṁ pasāretvā tesaṁ maggarakkhaṇato “panthamakkaṭako”ti",
  "tika-abh08t32:7_3": "laddhanāmo uṇṇanābhi. Disāsu pana pañcasūti upametabbānaṁ pañcapasādānaṁ vasena vuttaṁ.",
  "tika-abh08t32:7_4": "Tatthāti magge, tattha jālamajjheti vā sambandho. Suttaṁ pasāretvāti jālabandhanamāha.",
  "tika-abh08t32:8_0": "478-80. Nti rudhiramāha. Disāsu dutiyādīsu sutte…pe… ghaṭṭiteti sambandho. “Pasādā",
  "tika-abh08t32:8_1": "pañca daṭṭhabbā”tiādi upamāsaṁsandanaṁ. Cittaṁ…pe… viyāti hadayavatthuṁ nissāya pavattamānacittaṁ",
  "tika-abh08t32:8_2": "jālamajjhe nipannamakkaṭako viya daṭṭhabbaṁ.",
  "tika-abh08t32:9_0": "482-5.Pasādaghaṭṭananti pasāde ghaṭṭitaṁ. Bhavaṅgāvaṭṭananti bhavaṅgaṁ āvaṭṭentaṁ.",
  "tika-abh08t32:9_1": "Dhammato aññā kāci kiriyā nāma natthīti dhammameva calanena saha upameti. Suttānusāraṁvāti",
  "tika-abh08t32:9_2": "suttānusārena gamanaṁ viya. Javanassa ārammaṇarasānubhavanato tassa pavatti yūsapānena",
  "tika-abh08t32:9_3": "saddhiṁ upametvā vuttā. Vatthuṁyevāti yathā purimacittāni hadayavatthunissitāni pasādavatthuṁ",
  "tika-abh08t32:9_4": "anugatāni aññārammaṇāni ca honti, na evaṁ bhavaṅgaṁ. Taṁ pana vatthārammaṇantararahitaṁ",
  "tika-abh08t32:9_5": "kevalaṁ hadayavatthumeva nissāya pavattatīti dīpeti. Parivattananti puna bhavaṅgabhāvena",
  "tika-abh08t32:9_6": "parivattanaṁ. Bhavaṅgāvajjanādīnaṁ dhammato bhedepi santativasena ekattaṁ gahetvā",
  "tika-abh08t32:9_7": "ekeneva makkaṭakena upamāsaṁsandanaṁ vuttaṁ.",
  "tika-abh08t32:10_0": "486-90. Upamā eva opammaṁ. Tato pasādavatthuto cittāti sambandho. Dīpitaṁ iminā opammena.",
  "tika-abh08t32:10_1": "Ekekārammaṇanti rūpādīsu pañcasu ekekaṁ ārammaṇaṁ. Sabbasoti sabbesu cakkhādīsu yattha",
  "tika-abh08t32:10_2": "katthacīti attho. Idāni ekekārammaṇassa dvīsu dvīsu āpāthagamanaṁ pakāsetuṁ “rūpaṁ",
  "tika-abh08t32:10_3": "cakkhupasādamhī”tiādi vuttaṁ. Khe ākāse gacchatīti khago, pakkhi. Sākhinoti rukkhassa.",
  "tika-abh08t32:11_0": "492-3.Rūpassāti sambandhe sāmivacanaṁ, tassa pana ghaṭṭanaṁ, āpāthagamanampi cāti",
  "tika-abh08t32:11_1": "dvīhi saha sambandho. Pasādassāti kammatthe sāmivacanaṁ, atthato āpāthagamanampi",
  "tika-abh08t32:11_2": "cāti sambandho. Ārammaṇavasena, āpāthaṁ āgacchantassapi pasādaghaṭṭanena ca bhavaṅgacalanassa",
  "tika-abh08t32:11_3": "paccayabhāvena āpāthaṁ viya upagamananti attho.",
  "tika-abh08t32:12_0": "494-5.Tatoti bhavaṅgacalanato paraṁ, kusalaṁ javanaṁ cittanti kāmāvacarakusalajavanacittaṁ.",
  "tika-abh08t32:12_1": "Akusalameva vāti vā-saddena kiriyābyākatacittampi saṅgaṇhāti. Ettha siyā – ko panetaṁ",
  "tika-abh08t32:12_2": "javanaṁ kusalatāya vā akusalatāya vā niyametīti? Yonisomanasikāro ceva ayonisomanasikāro",
  "tika-abh08t32:12_3": "ca. Yassa hi catucakkasampadāvasena yonisomanasikāro pavattati, āvajjanaṁ, voṭṭhabbanañca",
  "tika-abh08t32:12_4": "yonisova āvaṭṭeti, vavatthāpeti ca, tassa akusaluppatti natthi. Yassa pana vuttavipariyāyena",
  "tika-abh08t32:12_5": "ayonisomanasikāro ca hoti, āvajjanaṁ, voṭṭhabbanañca ayoniso ca āvaṭṭeti, vavatthāpeti",
  "tika-abh08t32:12_6": "ca, tassa kusalajavanuppatti natthi, tasmā yonisomanasikāro kusalatāya, ayonisomanasikāro",
  "tika-abh08t32:12_7": "akusalatāya ca niyametīti daṭṭhabbaṁ. Kiriyājavanaṁ pana arahattameva niyameti. Keci",
  "tika-abh08t32:12_8": "pana “kiriyājavanaṁ pana manasikāro ca niyameti. Yathā hi āvajjanaṁ kusalākusalānaṁ",
  "tika-abh08t32:12_9": "visuṁ visuṁ paccayo hoti, evaṁ kiriyājavanassāpī”ti vadanti.",
  "tika-abh08t32:13_0": "497.Dovārikopamādīnīti ettha eko rājā sayanagato niddāyati, tassa paricārako pāde",
  "tika-abh08t32:13_1": "parimajjanto nisīdi, badhiradovāriko dvāre ṭhito, tayo paṭihārā sayanassa, dvārassa",
  "tika-abh08t32:13_2": "ca majjhe paṭipāṭiyā ṭhitā. Atheko paccantavāsī manusso paṇṇākāraṁ ādāya dvāraṁ ākoṭesi,",
  "tika-abh08t32:13_3": "badhiradovāriko saddaṁ na suṇāti, pādaparimajjako saññaṁ akāsi, tāya saññāya dvāraṁ",
  "tika-abh08t32:13_4": "vivaritvā passi, paṭhamapaṭihāro paṇṇākāraṁ gahetvā dutiyassa adāsi, dutiyo tatiyassa,",
  "tika-abh08t32:13_5": "tatiyo rañño, rājā paribhuñji. Tattha rājā viya javanaṁ daṭṭhabbaṁ, pādaparimajjako",
  "tika-abh08t32:13_6": "viya āvajjanaṁ, badhiradovāriko viya cakkhuviññāṇaṁ, tayo paṭihārā viya sampaṭicchanādīni",
  "tika-abh08t32:13_7": "tīṇi vīthicittāni, paccantavāsino paṇṇākāraṁ ādāya dvārākoṭanaṁ viya ārammaṇassa",
  "tika-abh08t32:13_8": "pasādaghaṭṭanaṁ, pādaparimajjakena saññāya dinnakālo viya kiriyāmanodhātuyā bhavaṅgassa",
  "tika-abh08t32:13_9": "āvaṭṭitakālo, tena dinnasaññāya badhiradovārikassa dvāravivarakālo viya cakkhuviññāṇassa",
  "tika-abh08t32:13_10": "ārammaṇe dassanakiccasādhanakālo, paṭhamapaṭihārena paṇṇākārassa gahitakālo viya",
  "tika-abh08t32:13_11": "vipākamanodhātuyā ārammaṇassa sampaṭicchitakālo, paṭhamena dutiyassa dinnakālo viya",
  "tika-abh08t32:13_12": "vipākamanoviññāṇadhātuyā ārammaṇassa santīritakālo, dutiyena tatiyassa dinnakālo",
  "tika-abh08t32:13_13": "viya kiriyāmanoviññāṇadhātuyā ārammaṇassa vavatthāpitakālo, tatiyena rañño dinnakālo",
  "tika-abh08t32:13_14": "viya voṭṭhabbanena javanassa niyyātitakālo, rañño paribhogakālo viya javanassa ārammaṇarasānubhavanakāloti ayaṁ dovārikopamā.",
  "tika-abh08t32:14_0": "“Idaṁ pana opammaṁ kiṁ dīpetī”tiādi ucchuyantūpamāya vuttanayena veditabbā. Sambahulā",
  "tika-abh08t32:14_1": "gāmadārakā antaravīthiyaṁ paṁsuṁ kīḷanti, tatthekassa hatthe kahāpaṇo paṭihaññi.",
  "tika-abh08t32:14_2": "So “mayhaṁ hatthe paṭihataṁ, kiṁ nu kho eta”nti āha. Atheko “paṇḍaraṁ eta”nti āha.",
  "tika-abh08t32:14_3": "Aparo saha paṁsunā gāḷhaṁ gaṇhi. Añño “puthulaṁ caturassaṁ eta”nti āha. Aparo “kahāpaṇo",
  "tika-abh08t32:14_4": "eso”ti āha. Atha āharitvā mātu adaṁsu, sā kamme upanesi. Tattha sambahulānaṁ dārakānaṁ",
  "tika-abh08t32:14_5": "antaravīthiyaṁ kīḷantānaṁ sannisinnakālo viya cittappavatti daṭṭhabbā, kahāpaṇassa",
  "tika-abh08t32:14_6": "hatthe paṭihatakālo viya ārammaṇena pasādassa ghaṭṭitakālo, “kiṁ nu kho eta”nti vuttakālo",
  "tika-abh08t32:14_7": "viya taṁ ārammaṇaṁ gahetvā kiriyāmanodhātuyā bhavaṅgassa āvaṭṭitakālo, “paṇḍaraṁ",
  "tika-abh08t32:14_8": "eta”nti vuttakālo viya cakkhuviññāṇena dassanakiccassa sādhitakālo, saha paṁsunā",
  "tika-abh08t32:14_9": "gāḷhaṁ gahitakālo viya vipākamanodhātuyā ārammaṇassa sampaṭicchitakālo, “puthulaṁ",
  "tika-abh08t32:14_10": "caturassaṁ eta”nti vuttakālo viya vipākamanoviññāṇadhātuyā ārammaṇassa santīritakālo,",
  "tika-abh08t32:14_11": "“kahāpaṇo eso”ti vuttakālo viya kiriyāmanoviññāṇadhātuyā ārammaṇassa vavatthāpitakālo,",
  "tika-abh08t32:14_12": "mātarā kamme upanītakālo viya javanassa ārammaṇarasānubhavanaṁ veditabbanti ayaṁ gāmadārakopamā.",
  "tika-abh08t32:15_0": "Idaṁ opammaṁ kiṁ dīpeti? Kiriyāmanodhātu adisvāva bhavaṅgaṁ āvaṭṭeti, vipākamanodhātu",
  "tika-abh08t32:15_1": "adisvāva sampaṭicchati, vipākamanoviññāṇadhātu adisvāva santīreti, kiriyāmanoviññāṇadhātu",
  "tika-abh08t32:15_2": "adisvāva vavatthāpeti, javanaṁ adisvāva ārammaṇarasaṁ anubhavati, ekantena pana cakkhuviññāṇameva",
  "tika-abh08t32:15_3": "dassanakiccaṁ sādhetīti dīpeti. Jaccandhapīṭhasappīupamā upari āgamissati.",
  "tika-abh08t32:16_0": "498-509. Ettakā upamā saṅgahetvā “dovārikopamādīnī”ti vatvā “upanissayamatthaso”ti",
  "tika-abh08t32:16_1": "ettha upanissayabhāvaṁ pakāsetuṁ “asambhedenā”tiādimāha. Asambhedenāti avinaṭṭhabhāvena,",
  "tika-abh08t32:16_2": "vātapittādīhi anupahatabhāvena ca. Vātapittādiupahatampi hi cakkhuviññāṇassa paccayabhāvānupagamanato",
  "tika-abh08t32:16_3": "sambhinnameva nāma hoti, pañcindriyānaṁ atthikkhaṇeyeva nissayabhāvūpagamanato khaṇavasena",
  "tika-abh08t32:16_4": "asambhedopi yujjati. Esa nayo sotapasādādīsupi. Rūpāpāthagamenāti dūre ṭhitassa phalikādīhi",
  "tika-abh08t32:16_5": "antaritassa cakkhuviññāṇuppattiyā paccayo bhavituṁ yogyadese avaṭṭhitavasena rūpassa",
  "tika-abh08t32:16_6": "āpāthagamanena. Evañca katvā dūre ṭhitaṁ, parammukhe ṭhitampi dibbacakkhussa āpāthagatameva",
  "tika-abh08t32:16_7": "nāma hoti. Ālokanissayenāpīti rūpāvabhāsanasamatthaālokasaṅkhātanissayena. Āloke",
  "tika-abh08t32:16_8": "sati sambhavo cettha ālokanissayatā, na ālokassa nissayapaccayattā. Manakkārova hetu",
  "tika-abh08t32:16_9": "manakkārahetu, tena saha vattatīti samanakkārahetu. Tena ālokanissitaṁ dasseti. Sametehīti",
  "tika-abh08t32:16_10": "saṁyuttehi ekībhūtehi, na ekassapi virahenāti attho.",
  "tika-abh08t32:17_0": "Ākāsanissayenāti kaṇṇacchiddasaṅkhātaākāsanissayena. Teneva hi aṭṭhakathāyaṁ “na",
  "tika-abh08t32:17_1": "hi pihitakaṇṇacchiddassa sotaviññāṇaṁ pavattatī”ti vuttaṁ. Bāhirākāsampi pana icchitameva.",
  "tika-abh08t32:17_2": "Tathā hi avivare gehe nisīditvā vuccamānānaṁ bahi ṭhitā na suṇanti. Vāyosannissayenāti",
  "tika-abh08t32:17_3": "nāsikacchiddaṁ pavisanavāyusannissayena. Āposannissayenāti kheḷasaṅkhātaāposannissayena.",
  "tika-abh08t32:17_4": "Pathavīsannissayenāti kāyapasādavatthussa pathavīdhātusannissayena. Manoviññāṇanti javanamanoviññāṇaṁ.",
  "tika-abh08t32:18_0": "510-11.Mano…pe… veditabbanti “asambhedā manassā”ti ettha vuttaṁ mano bhavaṅgacittanti",
  "tika-abh08t32:18_1": "veditabbaṁ. Taṁ pana cutivasena niruddhampi kiriyāmayacittassa paccayabhāvaṁ anupagantvā",
  "tika-abh08t32:18_2": "kevalaṁ bhavaṅgappavattivasena mandathāmagataṁ hutvā pavattanampi sambhinnamevāti",
  "tika-abh08t32:18_3": "daṭṭhabbaṁ. Nāyaṁ sabbattha gacchatīti catuvokāre alabbhanato. Tenāha “bhavaṁ tu",
  "tika-abh08t32:18_4": "pañcavokāra”ntiādi. Tattha pañcannaṁ khandhānaṁ vokāro etthāti pañcavokāro. Hoti",
  "tika-abh08t32:18_5": "hi bhinnādhikaraṇampi aññapadatthasamāso yathā “urasilomo”ti. Atha vā yathāpaccayaṁ",
  "tika-abh08t32:18_6": "pañcahi khandhehi vokarīyatīti pañcavokāro. “Atthato”ti evamādikaṁ padaṁ cakkhādīni",
  "tika-abh08t32:18_7": "dassanādikiccānīti ettakameva sandhāya vuttaṁ, na aññaṁ kiñci visesananti na tattha vinicchayo vutto.",
  "tika-abh08t32:19_0": "512-4.Sabbānīti kāmāvacarādibhedaṁ anāmasitvā sabbāni. Kammanti paṭisandhinibbattakā",
  "tika-abh08t32:19_1": "upapajjavedanīyabhūtā, aparāpariyavedanīyabhūtā vā cetanā. Kammanimittanti yaṁ vatthuṁ",
  "tika-abh08t32:19_2": "ārammaṇaṁ katvā āyūhanakāle kammaṁ āyūhati, taṁ dānūpakaraṇādikaṁ, pāṇaghātopakaraṇādikañca.",
  "tika-abh08t32:19_3": "Gatinimittanti bhavantaramupapajjitabbabhavapariyāpannavaṇṇāyatanaṁ, taṁ pana sugatiyaṁ",
  "tika-abh08t32:19_4": "manussaloke nibbattantassa rattakambalasadisamātukucchivaṇṇavasena, devaloke nibbattantassa",
  "tika-abh08t32:19_5": "uyyānakapparukkhavaṇṇavasena, duggatiyaṁ nibbattantassa aggijālādivaṇṇavasena, petatiracchānayonīsu",
  "tika-abh08t32:19_6": "petatiracchānānaṁ nibaddhasañcaraṇaṭṭhānapariyāpannatāvaṇṇavasena ca daṭṭhabbaṁ.",
  "tika-abh08t32:19_7": "“Tividha”nti idaṁ yathāsambhavavasena vuttaṁ, rūpārūpasambandhīnaṁ pana kammanimittameva",
  "tika-abh08t32:19_8": "ārammaṇaṁ hoti. Tathā hi mahaggatavipākāni ekantena kammasadisārammaṇāni vuttāni.",
  "tika-abh08t32:20_0": "Paccuppannamatītaṁ vāti khaṇavasena paccuppannamatītaṁ vā. Tattha gatinimittaṁ ekantena",
  "tika-abh08t32:20_1": "paccuppannameva, kammanimittaṁ paccuppannamatītaṁ vā, kammaṁ pana atītameva. Anāgatārammaṇaṁ",
  "tika-abh08t32:20_2": "pana paccuppannakammanimittagatinimittaṁ viya anāpāthagatattā, atītakammakammanimittaṁ",
  "tika-abh08t32:20_3": "viya ananubhūtattā ca vibhūtaṁ hutvā nopatiṭṭhātīti atisantabhāvena pavattamānā paṭisandhi",
  "tika-abh08t32:20_4": "taṁ ārabbha pavattituṁ na sakkotīti vuttaṁ “natthi anāgata”nti. Mahaggatapaṭisandhīnaṁ",
  "tika-abh08t32:20_5": "ekantena kammasadisārammaṇabhāvena kammassa viya atītanavattabbārammaṇattā na tāsaṁ",
  "tika-abh08t32:20_6": "visuṁ ārammaṇaṁ uddhaṭaṁ. Tattha dutiyacatutthārūpapaṭisandhīnaṁ atītameva ārammaṇaṁ",
  "tika-abh08t32:20_7": "itarāsaṁ navattabbanti daṭṭhabbaṁ.",
  "tika-abh08t32:21_0": "517-20. Mahāvipākānaṁ paṭisandhādicatukiccavaseneva pavattanato rūpārūpabhave paṭisandhibhavaṅgacutivasena",
  "tika-abh08t32:21_1": "taṁtaṁvipākasseva pavattito, tadārammaṇassa ca abhāvena tattha na labbhatīti āha",
  "tika-abh08t32:21_2": "“mahāpākā…pe… dvaye”ti. Aniṭṭharūpānaṁ brahmaloke asambhavepi tattha ṭhatvā idha",
  "tika-abh08t32:21_3": "aniṭṭhārammaṇaṁ passantānaṁ akusalavipākāni na uppajjantīti na vattabbanti rūpabhavepi",
  "tika-abh08t32:21_4": "santīraṇattayaṁ vuttaṁ. Abhidhammatthasaṅgahasaccasaṅkhepādīsupi hi imināva adhippāyena",
  "tika-abh08t32:21_5": "rūpaloke akusalavipākappavatti dassitā. Apare pana “kāmabhave santīraṇattayaṁ, rūpabhave",
  "tika-abh08t32:21_6": "santīraṇadvayanti yathālābhavasena yojetabba”nti vadanti.",
  "tika-abh08t32:22_0": "Kadācipīti parittārammaṇesu parittajavanānaṁ uppādepi. “Bījassābhāvato”ti rūpārūpabhavadvaye",
  "tika-abh08t32:22_1": "tadārammaṇābhāvassa kāraṇaṁ vatvā tameva pakāsetuṁ “paṭisandhibīja”ntiādi vuttaṁ.",
  "tika-abh08t32:22_2": "Paṭisandhiyeva bījabhūtanti paṭisandhibījaṁ. Tassāti tadārammaṇassa.",
  "tika-abh08t32:23_0": "521. Yadi evaṁ cakkhuviññāṇādīnampi kāmāvacarapaṭisandhibījattā tattha abhāvo āpajjatīti",
  "tika-abh08t32:23_1": "codento āha “cakkhuviññāṇādīna”ntiādi. Indriyānanti cakkhuviññāṇādīnaṁ vatthudvārabhūtānaṁ",
  "tika-abh08t32:23_2": "cakkhādīnamindriyānaṁ. Pavattānubhāvatoti tesaṁ tattha atthitānubhāvato. Ayañhettha",
  "tika-abh08t32:23_3": "adhippāyo – cakkhusotaviññāṇānaṁ vatthubhūtāni cakkhusotindriyāni tattha pavattantīti",
  "tika-abh08t32:23_4": "tesaṁ pavattiānubhāvato cakkhusotaviññāṇāni pavattanti. Sati ca tesaṁ pavattiyaṁ",
  "tika-abh08t32:23_5": "vīthicittuppādo niyatoti cakkhuviññāṇādīnaṁ viya sampaṭicchanasantīraṇānampi tattha sambhavo siddhoti.",
  "tika-abh08t32:24_0": "523-4.Akāmāvacaradhammeti kāmāvacaradhammato aññe mahaggatalokuttaradhamme. Nānubandhatīti",
  "tika-abh08t32:24_1": "nānuvattati. Janakaṁ…pe… anubandhatīti yathā nāma gehato nikkhamitvā bahi gantukāmo",
  "tika-abh08t32:24_2": "taruṇadārako attano janakaṁ pitaraṁ vā aññaṁ vā pitusadisaṁ hitakāmaṁ ñātiṁ aṅguliyaṁ",
  "tika-abh08t32:24_3": "gahetvā anubandhati, na aññaṁ rājapurisādiṁ, tathā etampi bhavaṅgārammaṇato bahi",
  "tika-abh08t32:24_4": "nikkhamitukāmasabhāgatāya attano janakaṁ paṭhamakusalādikaṁ sadisaṁ vā dutiyakusalādikāmāvacarajavanameva",
  "tika-abh08t32:24_5": "anubandhati, na aññaṁ mahaggataṁ lokuttaranti ayamettha attho. Kusalākusalādinti",
  "tika-abh08t32:24_6": "ādi-ggahaṇena kiriyābyākataṁ saṅgaṇhāti. Ānandācariyo pana paṭṭhāne “kusalākusale",
  "tika-abh08t32:24_7": "niruddhe vipāko tadārammaṇatā uppajjatī”ti vipākadhammadhammānamevānantaraṁ tadārammaṇaṁ",
  "tika-abh08t32:24_8": "vuttaṁ. Vipphāravantañhi javanaṁ nāvaṁ viya nadīsoto bhavaṅgaṁ anubandhati, na pana",
  "tika-abh08t32:24_9": "chaḷaṅgupekkhāvato santavuttiṁ kiriyājavanaṁ paṇṇapuṭaṁ viya nadīsototi kiriyājavanānantaraṁ",
  "tika-abh08t32:24_10": "tadārammaṇaṁ na icchati, ācariyajotipālattherādayo pana “labbhamānassapi kenaci adhippāyena",
  "tika-abh08t32:24_11": "katthaci avacanaṁ dissati, yathā taṁ dhammasaṅgahe akusalaniddese labbhamānopi adhipati",
  "tika-abh08t32:24_12": "na vutto, tasmā yadi abyākatānantarampi tadārammaṇaṁ vucceyya, tadā voṭṭhabbanānantarampi",
  "tika-abh08t32:24_13": "tassa pavattiṁ maññeyyunti kiriyājavanānantaraṁ tadārammaṇaṁ na vuttaṁ, na pana alabbhanato.",
  "tika-abh08t32:24_14": "Yañcettha paṇṇapuṭaṁ nidassitaṁ, taṁ nidassitabbena samānaṁ na hoti, nāvāpaṇṇapuṭānañhi",
  "tika-abh08t32:24_15": "nadīsotassa āvaṭṭanaṁ gati ca visadisīti nāvāyaṁ nadīsotassa anubandhanaṁ, paṇṇapuṭassa",
  "tika-abh08t32:24_16": "ananubandhanañca yujjati, idha pana kiriyājavanetarajavanānaṁ bhavaṅgasotassa āvaṭṭanaṁ",
  "tika-abh08t32:24_17": "gati ca sadisīti etassa ananubandhanaṁ, itarassa anubandhanañca na yujjati, tasmā",
  "tika-abh08t32:24_18": "vicāretabbameva ta”nti vadanti.",
  "tika-abh08t32:25_0": "525-6. Yathā cetaṁ mahaggatalokuttaradhamme nānuvattati, tathā yadā ete kāmāvacaradhammāpi",
  "tika-abh08t32:25_1": "mahaggatānuttaradhammārammaṇā hutvā pavattanti, tadā tepi nānubandhatīti āha “kāmāvacaradhammāpī”tiādi.",
  "tika-abh08t32:25_2": "Mahaggatā-ggahaṇena cettha lokuttarānampi saṅgaho daṭṭhabbo. Te cāpīti ca-saddena",
  "tika-abh08t32:25_3": "lokuttarārammaṇānaṁ gahaṇaṁ. Kasmā nānubandhatīti āha “parittārammaṇattā”tiādi. Parittārammaṇattāti",
  "tika-abh08t32:25_4": "heṭṭhā vuttanayena kāmāvacaravipākānaṁ ekantena parittārammaṇattā. Tathāparicitattāti",
  "tika-abh08t32:25_5": "yathā javanaṁ, evaṁ aparicitattā. Idaṁ vuttaṁ hoti – yathā hi so pitaraṁ, pitusadisaṁ",
  "tika-abh08t32:25_6": "vā kañci anubandhanto taruṇadārako gharadvārantaravīthicatukkādimhi pariciteyeva",
  "tika-abh08t32:25_7": "dese anugacchati, na araññaṁ vā rakkhasabhūmiṁ vā gacchantaṁ, evaṁ kāmāvacaradhamme",
  "tika-abh08t32:25_8": "anubandhantampi parittamhi pariciteyeva dese pavattamāne te dhamme anubandhati, na",
  "tika-abh08t32:25_9": "mahaggatalokuttaradhamme ārabbha pavattamānepi.",
  "tika-abh08t32:26_0": "527-32. Idāni kiṁ imāya yuttikathāya, aṭṭhakathāpamāṇato cetaṁ gahetabbanti dassento",
  "tika-abh08t32:26_1": "āha “kiṁ tenā”tiādi. Javaneti kāmāvacarajavane. Tadārammaṇacittāni “tadārammaṇa”nti",
  "tika-abh08t32:26_2": "laddhanāmāni cittāni tadārammaṇabhāvaṁ na gaṇhanti, tadārammaṇabhāvena na pavattantīti",
  "tika-abh08t32:26_3": "attho. Atha vā nāmagottaṁ ārabbha javane javite tadārammaṇaṁ tassa javanassa ārammaṇaṁ",
  "tika-abh08t32:26_4": "na gaṇhanti na labbhantīti attho. Rūpārūpabhavesu vāti vā-saddena “javane javitepi",
  "tika-abh08t32:26_5": "tadārammaṇaṁ na gaṇhantī”ti ākaḍḍhati. Paṇṇattiṁ ārabbhāti kāmabhavepi paṇṇattiṁ",
  "tika-abh08t32:26_6": "ārabbha. Lakkhaṇārammaṇāyāti aniccādilakkhaṇattayārammaṇāya, balavavipassanāyāti",
  "tika-abh08t32:26_7": "attho. “Tīṇi lakkhaṇāni, tisso ca paññattiyo kusalattike na labbhantī”ti aṭṭhakathāya",
  "tika-abh08t32:26_8": "vuttattā tiṇṇaṁ lakkhaṇānaṁ dhammato abhāvena taṁ ārabbha pavattāya vipassanāya tadārammaṇāni",
  "tika-abh08t32:26_9": "na labbhanti. Paṭṭhāne pana “sekhā vā puthujjanā vā kusalaṁ aniccato dukkhato anattato",
  "tika-abh08t32:26_10": "vipassanti, kusalākusale niruddhe vipāko tadārammaṇatā uppajjatī”ti vacanato khandhārammaṇikavipassanāya",
  "tika-abh08t32:26_11": "tadārammaṇaṁ labbhatīti daṭṭhabbaṁ. Micchattaniyatesūti “katame dhammā micchattaniyatā?",
  "tika-abh08t32:26_12": "Cattāro diṭṭhigatasampayuttacittuppādā”ti evamāgatesu micchāgāhavasena pavattesu",
  "tika-abh08t32:26_13": "dhammesu javanaṁ hutvā javitesu. Kasmā pana tesu javitesu tadārammaṇaṁ na labbhatīti?",
  "tika-abh08t32:26_14": "Kāmāvacaravipākānañhi niyatamicchādiṭṭhi viya “attā occhijjatī”tiādinā attaparikappanāvasena",
  "tika-abh08t32:26_15": "appavattanato niyatamicchādiṭṭhivasappavattesu tesu javitesu tadanantaraṁ tadārammaṇāni",
  "tika-abh08t32:26_16": "na uppajjanti, aniyatamicchādiṭṭhivasappavattesu pana javitesu tadārammaṇaṁ nuppajjatīti",
  "tika-abh08t32:26_17": "natthi. Atha vā micchattaniyatesūti micchābhāvaniyatasabhāvesu taṁvisayesūti attho.",
  "tika-abh08t32:26_18": "Micchattaniyatadhammānaṁ dhammasabhāvaṁ aggahetvā micchattaniyatasabhāvasseva gahaṇato,",
  "tika-abh08t32:26_19": "tassa ca vipākānaṁ avibhūtattā micchattaniyatasabhāve ārabbha tadārammaṇā na labbhanti.",
  "tika-abh08t32:26_20": "Pi-saddena sammattaniyatesupīti sampiṇḍeti, “lokuttaradhamme ārabbhā”ti vā etena",
  "tika-abh08t32:26_21": "siddhattā na tesaṁ visuṁ uddharaṇaṁ kataṁ. Aṭṭhakathāyaṁ pana micchattaniyatasammattaniyatānaṁ",
  "tika-abh08t32:26_22": "aññamaññapaṭipakkhabhāvena balavabhāvato tadārammaṇassa avatthubhāvadassanatthaṁ",
  "tika-abh08t32:26_23": "micchattaniyatānantaraṁ sammattaniyatāpi uddhaṭā. Micchattaniyatasabhāvassa viya",
  "tika-abh08t32:26_24": "paṭisambhidāsabhāvassapi kāmāvacaravipākānaṁ avibhūtabhāvena paṭisambhidāñāṇāni ārabbha",
  "tika-abh08t32:26_25": "javane javite tadārammaṇaṁ na labbhatīti āha “paṭisambhidāñāṇānī”tiādi. Manodvārepīti",
  "tika-abh08t32:26_26": "na kevalaṁ pañcadvāresuyeva, atha kho manodvārepi. Sabbesanti ahetukaduhetukādīnaṁ",
  "tika-abh08t32:26_27": "sabbesaṁ. Anupubbatoti heṭṭhā vuttaanukkamato.",
  "tika-abh08t32:27": "533.Na vijjatīti manodvārassa appaṭighabhāvena na vijjati. Bhavaṅgatoti bhavaṅgasantānato, tassa ārammaṇato vā. Vuṭṭhānanti bhavaṅgasantāne, tassārammaṇe vā sati tassa vuṭṭhānaṁ.",
  "tika-abh08t32:28_0": "535-6.Satta sattāti ekekassa satta sattāti katvā. Pāpapākāti akusalavipākā. “Dvādasāpuññacittāna”nti",
  "tika-abh08t32:28_1": "vatvā “pāpapākā”ti vacanaṁ “tatridaṁ sugatassa sugatacīvarappamāṇa”ntiādīsu viya",
  "tika-abh08t32:28_2": "saññāsaddavasena vuttaṁ. Evaṁ pavattiyaṁ akusalavipākānaṁ pavattiṁ dassetvā idāni",
  "tika-abh08t32:28_3": "paṭisandhiyaṁ dassetuṁ “ekādasavidhāna”ntiādi vuttaṁ. Uddhaccacetanāya pavattivipākadānamattaṁ",
  "tika-abh08t32:28_4": "vinā paṭisandhidānābhāvato āha “hitvā uddhaccamānasa”nti. Kiṁ panettha kāraṇaṁ, adhimokkhavirahena",
  "tika-abh08t32:28_5": "sabbadubbalampi vicikicchāsahagataṁ paṭisandhiṁ ākaḍḍhati, adhimokkhasabhāvato tato",
  "tika-abh08t32:28_6": "balavatarampi uddhaccasahagataṁ nākaḍḍhatīti? Paṭisandhidānasabhāvābhāvato. “Balavaṁ",
  "tika-abh08t32:28_7": "ākaḍḍhati, dubbalaṁ nākaḍḍhatī”ti hi ayaṁ vicāraṇā paṭisandhidānasabhāvesuyeva. Yassa",
  "tika-abh08t32:28_8": "pana paṭisandhidānasabhāvo eva natthi, na tassa balavabhāvo paṭisandhiākaḍḍhane kāraṇanti.",
  "tika-abh08t32:29_0": "Kathaṁ panetaṁ viññātabbaṁ “uddhaccasahagatassa paṭisandhidānasabhāvo natthī”ti?",
  "tika-abh08t32:29_1": "Dassanenapahātabbesu anāgatattā. Tividhā hi akusalā dassanenapahātabbā, bhāvanāyapahātabbā,",
  "tika-abh08t32:29_2": "siyā dassanenapahātabbā siyā bhāvanāyapahātabbāti. Tattha diṭṭhisampayuttavicikicchāsahagatacittuppādā",
  "tika-abh08t32:29_3": "dassanenapahātabbā nāma. Yathāha “katame dhammā dassanenapahātabbā? Cattāro diṭṭhigatasampayuttacittuppādā",
  "tika-abh08t32:29_4": "vicikicchāsahagato cittuppādo”ti. Te hi paṭhamaṁ nibbānadassanato “dassana”nti laddhanāmena",
  "tika-abh08t32:29_5": "sotāpattimaggeneva pahātabbattā “dassanenapahātabbā”ti vuccanti. Uddhaccasahagatacittuppādo",
  "tika-abh08t32:29_6": "bhāvanāyapahātabbo nāma. Yathāha “katame dhammā bhāvanāyapahātabbā? Uddhaccasahagato",
  "tika-abh08t32:29_7": "cittuppādo”ti. So hi aggamaggena pahātabbattā “bhāvanāyapahātabbo”ti vutto. Uparimaggattayañhi",
  "tika-abh08t32:29_8": "paṭhamamaggena diṭṭhasmiṁyeva bhāvanāvasena uppajjati, na adiṭṭhapubbaṁ kiñci passati,",
  "tika-abh08t32:29_9": "tasmā “bhāvanā”ti vuccati. Diṭṭhivippayuttadomanassasahagatacittuppādā pana siyā",
  "tika-abh08t32:29_10": "dassanenapahātabbā siyā bhāvanāyapahātabbā nāma. Yathāha “cattāro diṭṭhigatavippayuttā",
  "tika-abh08t32:29_11": "lobhasahagatacittuppādā dve domanassasahagatacittuppādā. Ime dhammā siyā dassanenapahātabbā",
  "tika-abh08t32:29_12": "siyā bhāvanāyapahātabbā”ti. Te hi apāyanibbattakāvatthāya paṭhamamaggena, sesāvatthāya",
  "tika-abh08t32:29_13": "uparimaggehi pahīyamānattā siyā dassanenapahātabbā siyā bhāvanāyapahātabbā nāma.",
  "tika-abh08t32:29_14": "Tattha siyā dassanenapahātabbampi dassanenapahātabbasāmaññena idha “dassanenapahātabbā”tveva",
  "tika-abh08t32:29_15": "voharanti. Yadi ca uddhaccasahagataṁ paṭisandhiṁ dadeyya, tadā akusalapaṭisandhiyā",
  "tika-abh08t32:29_16": "sugatiyaṁ asambhavato apāyesveva dadeyya, apāyagamanīyañca ekantena dassanenapahātabbā",
  "tika-abh08t32:29_17": "siyā, itarathā apāyagamanīyassa appahīnattā sekhānaṁ apāyuppatti āpajjati, na ca",
  "tika-abh08t32:29_18": "panetaṁ yuttaṁ, “catūhapāyehi ca vippamutto, avinipātadhammo”tiādivacanehi saha virujjhanato,",
  "tika-abh08t32:29_19": "sati ca panetassa dassanenapahātabbabhāve “siyā dassanenapahātabbā”ti imassa vibhaṅge",
  "tika-abh08t32:29_20": "vattabbaṁ siyā, na ca panetaṁ vuttanti. Atha siyā “apāyagamanīyo rāgo doso moho tadekaṭṭhā",
  "tika-abh08t32:29_21": "ca kilesā”ti evaṁ dassanenapahātabbesu vuttattā uddhaccasahagatassāpi tattha saṅgaho",
  "tika-abh08t32:29_22": "sakkā kātunti? Taṁ na, tassa niyāmato bhāvanāyapahātabbabhāvena vuttattāti tasmā",
  "tika-abh08t32:29_23": "dassanenapahātabbesu avacanameva paṭisandhidānābhāvaṁ sādhetīti.",
  "tika-abh08t32:30": "Nanu ca paṭisambhidāvibhaṅge –",
  "tika-abh08t32:31_0": "“Yasmiṁ samaye akusalaṁ cittaṁ uppannaṁ hoti upekkhāsahagataṁ uddhaccasampayuttaṁ,",
  "tika-abh08t32:31_1": "rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ samaye phasso",
  "tika-abh08t32:31_2": "hoti…pe… avikkhepo hoti, ime dhammā akusalā. Imesu dhammesu ñāṇaṁ dhammapaṭisambhidā,",
  "tika-abh08t32:31_3": "tesaṁ vipāke ñāṇaṁ atthapaṭisambhidā”ti –",
  "tika-abh08t32:32_0": "Evaṁ uddhaccasahagatacittuppādaṁ uddharitvā tassa vipākopi uddhaṭoti kathamassa paṭisandhidānābhāvo",
  "tika-abh08t32:32_1": "sampaṭicchitabboti? Na idaṁ paṭisandhidānaṁ sandhāya uddhaṭaṁ, atha kho pavattivipākaṁ",
  "tika-abh08t32:32_2": "sandhāya. Paṭṭhāne pana –",
  "tika-abh08t32:33_0": "“Sahajātā dassanenapahātabbā cetanā cittasamuṭṭhānānaṁ rūpānaṁ kammapaccayena paccayo,",
  "tika-abh08t32:33_1": "nānakkhaṇikā dassanenapahātabbā cetanā vipākānaṁ khandhānaṁ kaṭattā ca rūpānaṁ kammapaccayena paccayo”ti –",
  "tika-abh08t32:34_0": "Dassanenapahātabbacetanāya eva sahajātanānakkhaṇikakammapaccayabhāvaṁ uddharitvāva",
  "tika-abh08t32:34_1": "“sahajātā bhāvanāyapahātabbā cetanā cittasamuṭṭhānānaṁ rūpānaṁ kammapaccayena paccayo”ti",
  "tika-abh08t32:34_2": "bhāvanāyapahātabbacetanāya sahajātakammapaccayabhāvova uddhaṭo, na pana nānakkhaṇikakammapaccayabhāvo.",
  "tika-abh08t32:34_3": "Tathā paccanīyanayepi –",
  "tika-abh08t32:35": "“Dassanenapahātabbo dhammo nevadassanenanabhāvanāyapahātabbassa dhammassa ārammaṇapaccayena paccayo, sahajāta… upanissaya…pe… pacchājāta… kammapaccayena paccayo”ti –",
  "tika-abh08t32:36": "Dassanenapahātabbasseva kammapaccayabhāvaṁ uddharitvā –",
  "tika-abh08t32:37": "“Bhāvanāyapahātabbo dhammo nevadassanenanabhāvanāyapahātabbassa dhammassa ārammaṇapaccayena paccayo, sahajāta… upanissaya… pacchājātapaccayena paccayo”ti –",
  "tika-abh08t32:38_0": "Bhāvanāyapahātabbassa dhammassa sahajātādipaccayabhāvova vutto, na pana kammapaccayabhāvo,",
  "tika-abh08t32:38_1": "na ca nānakkhaṇikakammapaccayaṁ vinā paṭisandhiākaḍḍhanaṁ atthi, tasmā natthi tassa",
  "tika-abh08t32:38_2": "sabbathāpi paṭisandhidānaṁ. Pavattivipākaṁ panassa na sakkā nivāretuṁ paṭisambhidāvibhaṅge",
  "tika-abh08t32:38_3": "uddhaccasahagatānampi vipākassa uddhaṭattā, nānakkhaṇikakammapaccayassa ca paṭisandhivipākameva",
  "tika-abh08t32:38_4": "sandhāya anuddhaṭattā. Evañca pana katvā yadeke ācariyā vadanti “uddhaccacetanā ubhayavipākampi",
  "tika-abh08t32:38_5": "na deti paṭṭhāne nānakkhaṇikakammapaccayassa anuddhaṭattā”ti, taṁ tesaṁ abhinivesamattamevāti daṭṭhabbaṁ.",
  "tika-abh08t32:39_0": "Yadi ca te vadeyyuṁ – yathā “vipākadhammadhammā”ti ettha vipāka-saddena vipākārahatā",
  "tika-abh08t32:39_1": "vuccati, evaṁ idhāpi uddhaccasahagatānaṁ vipākārahataṁ sandhāya “tesaṁ vipāke ñāṇa”nti",
  "tika-abh08t32:39_2": "vuttaṁ. Yathā saddhindriyavinimuttassa adhimuccanaṭṭhassa abhāvepi saddhindriyassa",
  "tika-abh08t32:39_3": "adhimuccanasattivisesaṁ gahetvā saddhindriyadhammo adhimuccanaṭṭho atthoti vuccati,",
  "tika-abh08t32:39_4": "evamidhāpi dhammavinimuttassa vipākārahabhāvassa abhāvepi dhammānameva vipākārahasāmatthiyaṁ",
  "tika-abh08t32:39_5": "gahetvā tassa atthibhāvo vutto. Yadi ca te pavattivipākaṁ dadeyyuṁ, yathā –",
  "tika-abh08t32:40": "“Sukhāya vedanāya sampayutto dhammo dukkhāya vedanāya sampayuttassa dhammassa kammapaccayena paccayo, nānakkhaṇikā”ti –",
  "tika-abh08t32:41_0": "Pavattivipākassapi vasena nānakkhaṇikakammapaccayo vutto, evametthāpi nānakkhaṇikakammapaccayabhāvo",
  "tika-abh08t32:41_1": "vattabbo siyā. Na hi labbhamānassa avacane kāraṇaṁ atthīti tasmā yathādhammasāsane",
  "tika-abh08t32:41_2": "avacanampi abhāvameva dīpeti. Apica yadi uddhaccasahagatassa pavattivipākadānaṁ adhippetaṁ",
  "tika-abh08t32:41_3": "siyā, tadā “anupādinnupādāniyo dhammo upādinnupādāniyassa dhammassa na kammapaccayena",
  "tika-abh08t32:41_4": "paccayo”ti paṭisedho na kātabbo siyā. Na hi ṭhapetvā uddhaccaṁ añño koci anupādinnupādāniyo",
  "tika-abh08t32:41_5": "dhammo upādinnupādāniyassa dhammassa paccayo bhavituṁ asamattho atthīti, tayidametesaṁ",
  "tika-abh08t32:41_6": "abhilāpamattaṁ. Tathā hi yaṁ tāva vuttaṁ “vipākārahabhāvaṁ gahetvā tesaṁ vipāketi",
  "tika-abh08t32:41_7": "vutta”nti, tadeva tassa vipākasabbhāvaṁ dīpeti. Na hi vipākārahabhāve sati abhiññādīnaṁ",
  "tika-abh08t32:41_8": "viya tassa avipākatāya kāraṇaṁ atthīti. Yampi vuttaṁ “nānakkhaṇikakammapaccayassa",
  "tika-abh08t32:41_9": "avacanaṁ vipākabhāvaṁ dīpetī”ti, tampi na sundaraṁ, labbhamānassāpi katthaci kenaci",
  "tika-abh08t32:41_10": "adhippāyena avacanato. Tathā hi dhammasaṅgaṇiyaṁ labbhamānampi hadayavatthu na vuttaṁ.",
  "tika-abh08t32:41_11": "Tasmā yadi pavattivipākaṁ sandhāya nānakkhaṇikakammapaccayabhāvo vucceyya, tadā paṭisandhivipākadānampissa",
  "tika-abh08t32:41_12": "maññeyyunti labbhamānassapi pavattivipākassa vasena nānakkhaṇikakammapaccayabhāvo",
  "tika-abh08t32:41_13": "na vuttoti. Yaṁ pana anupādinnupādāniyassa upādinnupādāniyaṁ pati kammapaccayapaṭikkhepavacanaṁ,",
  "tika-abh08t32:41_14": "taṁ abhiññākusalādike sandhāyāti na ettāvatā uddhaccasahagatassa pavattivipākadānaṁ",
  "tika-abh08t32:41_15": "sabbathāpi paṭikkhipituṁ sakkāti. Yampi aṭṭhakathāyaṁ “yathā ca abhiññācetanā, evamuddhaccacetanāpi",
  "tika-abh08t32:41_16": "‘saṅkhārapaccayā viññāṇa’nti ettha apanetabbā”ti vuttaṁ, tampi uddhaccacetanāya tattha",
  "tika-abh08t32:41_17": "niddisiyamānāya yathā itarā paṭisandhipavattivasena duvidhassapi vipākaviññāṇassa",
  "tika-abh08t32:41_18": "paccayo, evamuddhaccacetanāpīti gaṇheyyunti vuttaṁ, na tassa pavattivipākābhāvatoti.",
  "tika-abh08t32:42_0": "Ācariyabuddhamittādayo pana uddhaccasahagataṁ dvidhā vibhajitvā ekassa ubhayavipākadānaṁ,",
  "tika-abh08t32:42_1": "ekassa sabbathāpi vipākābhāvaṁ vaṇṇenti. Tesañhi ayaṁ vinicchayo – atthi uddhaccaṁ",
  "tika-abh08t32:42_2": "bhāvanāyapahātabbampi, atthi nabhāvanāyapahātabbampi. Tesu bhāvanāyapahātabbaṁ sekhasantānappavattaṁ,",
  "tika-abh08t32:42_3": "itaraṁ puthujjanasantānappavattaṁ. Phaladānañca puthujjanasantāne pavattasseva, netarassa.",
  "tika-abh08t32:42_4": "Tathā hi dassanabhāvanānaṁ abhāvepi yesaṁ puthujjanānaṁ, sekhānañca dassanabhāvanāhi",
  "tika-abh08t32:42_5": "bhavitabbaṁ, tesaṁ taduppattikāle tāhi pahātuṁ sakkuṇeyyā akusalā “dassanenapahātabbā,",
  "tika-abh08t32:42_6": "bhāvanāyapahātabbā”ti ca vuccanti. Puthujjanānaṁ pana bhāvanāya abhāvato bhāvanāyapahātabbacintā",
  "tika-abh08t32:42_7": "natthi, tena tesaṁ pavattamānā te dassanena pahātuṁ asakkuṇeyyāpi “bhāvanāyapahātabbā”ti",
  "tika-abh08t32:42_8": "na vuccanti. Yadi vucceyyuṁ, dassanenapahātabbā bhāvanāyapahātabbānaṁ kesañci keci",
  "tika-abh08t32:42_9": "kadāci ārammaṇārammaṇādhipatiupanissayapaccayehi paccayā bhaveyyuṁ. Sakabhaṇḍe chandarāgādīnañhi",
  "tika-abh08t32:42_10": "kesañci sakkāyadiṭṭhādayo keci atītādīsu kismiñci kāle ārammaṇādhipatiupanissayehi",
  "tika-abh08t32:42_11": "paccayā hontīti natthi, na ca paṭṭhāne “dassanenapahātabbā bhāvanāyapahātabbānaṁ",
  "tika-abh08t32:42_12": "kenaci paccayena paccayo”ti vuttā, tasmā natthi puthujjanesu pavattamānānamakusalānaṁ",
  "tika-abh08t32:42_13": "bhāvanāyapahātabbapariyāyo. Yadi tattha avacanameva pamāṇaṁ, evaṁ sati sekhasantānapavattānampi",
  "tika-abh08t32:42_14": "akusalānaṁ bhāvanāyapahātabbapariyāyo natthīti āpajjatīti? Nāpajjati, sekhasantānappavattānaṁ",
  "tika-abh08t32:42_15": "bhāvanāya pahātuṁ sakkuṇeyyattā. Teneva ca kiñci katvā sekhānaṁ dassanenapahātabbānaṁ",
  "tika-abh08t32:42_16": "akusalānaṁ pahīnabhāvena assādanābhinandanānaṁ vatthūni na honti. Pahīnatāya eva",
  "tika-abh08t32:42_17": "somanassassa hetubhūtā, avikkhepahetubhūtā ca na domanassaṁ, uddhaccañca uppādentīti",
  "tika-abh08t32:42_18": "na tesaṁ ārammaṇārammaṇādhipatipakatūpanissayabhāvaṁ gacchanti. Na hi pahīnakilese",
  "tika-abh08t32:42_19": "upanissāya ariyā rāgadosavikkhepe uppādenti. Vuttañca “sotāpattimaggena ye kilesā",
  "tika-abh08t32:42_20": "pahīnā, te kilese na puneti, na pacceti, na paccāgacchatīti sugato, sakadāgāmi…pe…",
  "tika-abh08t32:42_21": "arahattamaggena…pe… sugato”ti. Puthujjanānaṁ pana dassanena pahātuṁ sakkuṇeyyā dassanena",
  "tika-abh08t32:42_22": "pahātuṁ asakkuṇeyyānaṁ kenaci paccayena paccayā na hontīti na sakkā vattuṁ, “diṭṭhiṁ",
  "tika-abh08t32:42_23": "assādeti abhinandati, taṁ ārabbha rāgo uppajjati, diṭṭhi uppajjati, vicikicchā uppajjati,",
  "tika-abh08t32:42_24": "uddhaccaṁ uppajjati, vicikicchaṁ ārabbha vicikicchā uppajjati, diṭṭhi uppajjati,",
  "tika-abh08t32:42_25": "uddhaccaṁ uppajjatī”ti diṭṭhivicikicchānaṁ uddhaccārammaṇabhāvassa vuttattā. Ettha",
  "tika-abh08t32:42_26": "hi uddhaccanti uddhaccasahagataṁ cittuppādaṁ sandhāya vuttaṁ, na dassanenapahātabbesupi",
  "tika-abh08t32:42_27": "labbhamānacetasikaṁ uddhaccaṁ. Evañca katvā adhipatipaccayaniddese “diṭṭhiṁ garuṁ",
  "tika-abh08t32:42_28": "katvā assādeti abhinandati, taṁ garuṁ katvā rāgo uppajjati, diṭṭhi uppajjatī”ti ettakameva",
  "tika-abh08t32:42_29": "vuttaṁ, na vuttaṁ “uddhaccaṁ uppajjatī”ti, tasmā sekhasantānappavattānamakusalānaṁ",
  "tika-abh08t32:42_30": "dassanenapahātabbānaṁ kenaci paccayena paccayattābhāvato puthujjanānaṁ santāneva",
  "tika-abh08t32:42_31": "dassanenapahātabbānamakusalānaṁ paccayā na hontīti na sakkā vattunti paṭṭhāne dassanenapahātabbānaṁ",
  "tika-abh08t32:42_32": "bhāvanāyapahātabbassa ārammaṇārammaṇādhipatiupanissayapaccayattānuddharaṇaṁ sekhasantānappavattānaṁ",
  "tika-abh08t32:42_33": "bhāvanāyapahātabbapariyāyabhāvaṁ sādheti, puthujjanasantāneyeva nadassanenapahātabbānamakusalānaṁ",
  "tika-abh08t32:42_34": "bhāvanāyapahātabbapariyāyabhāvaṁ na sādheti, tasmā dassanabhāvanāhi pahātabbānaṁ",
  "tika-abh08t32:42_35": "atītādibhāvena navattabbattepi yādisānaṁ tāhi anuppattidhammatā āpādetabbā, te puthujjanesu",
  "tika-abh08t32:42_36": "pavattamānā dassanena pahātuṁ sakkuṇeyyā dassanamaggāpekkhāya tadappavattiyampi dassanenapahātabbā",
  "tika-abh08t32:42_37": "nāma. Sekhesu pavattamānā bhāvanāya pahātuṁ sakkuṇeyyā tadappavattiyampi tadapekkhāya",
  "tika-abh08t32:42_38": "bhāvanāyapahātabbā nāma. Dassanena pahātuṁ asakkuṇeyyā pana puthujjanesu pavattamānā",
  "tika-abh08t32:42_39": "heṭṭhā vuttanayena nevadassanenapahātabbā nabhāvanāyapahātabbā, tesu bhāvanāyapahātabbā",
  "tika-abh08t32:42_40": "sahāyavirahato vipākaṁ na janenti. Tathā hi tesaṁ dassanenapahātabbasaṅkhātaṁ sahakārīkāraṇaṁ",
  "tika-abh08t32:42_41": "sahāyabhūtaṁ natthīti bhāvanāyapahātabbacetanāya nānakkhaṇikakammapaccayabhāvo na",
  "tika-abh08t32:42_42": "vutto. Apekkhitabbadassanabhāvanārahitānaṁ pana puthujjanesu uppajjamānānaṁ sakabhaṇḍe",
  "tika-abh08t32:42_43": "chandarāgādīnaṁ, uddhaccasahagatacittuppādassa ca saṁyojanattayatadekaṭṭhakilesānaṁ",
  "tika-abh08t32:42_44": "anupacchinnatāya aparikkhīṇasahāyānaṁ vipākuppādanaṁ na sakkā paṭikkhipitunti uddhaccasahagatadhammānaṁ",
  "tika-abh08t32:42_45": "vipāko vibhaṅge vuttoti.",
  "tika-abh08t32:43_0": "Yadi evaṁ, apekkhitabbadassanabhāvanārahitānaṁ akusalānaṁ “nevadassanenanabhāvanāyapahātabbā”ti",
  "tika-abh08t32:43_1": "vattabbatā āpajjatīti? Nāpajjati, appahātabbasabhāvānaṁ kusalādīnaṁ “nevadassanenanabhāvanāyapahātabbā”ti",
  "tika-abh08t32:43_2": "vuttattā, appahātabbaviruddhasabhāvattā ca akusalānaṁ. Yadi evaṁ te imasmiṁ tike",
  "tika-abh08t32:43_3": "navattabbāti vattabbā āpajjantīti? Nāpajjanti, cittuppādakaṇḍe dassitānaṁ dvādasākusalacittuppādānaṁ",
  "tika-abh08t32:43_4": "dvīhi padehi saṅgahitattā. Yathā hi uppannattike dhammavasena sabbesaṁ saṅkhatadhammānaṁ",
  "tika-abh08t32:43_5": "saṅgahitattā kālavasena asaṅgahitāpi atītā “navattabbā”ti na vuttā cittuppādānurūpena",
  "tika-abh08t32:43_6": "saṅgahitesu navattabbassa abhāvā, evaṁ idhāpi cittuppādabhāvena saṅgahitesu navattabbassa",
  "tika-abh08t32:43_7": "abhāvā “navattabbā”ti na vuttā. Sabbena sabbañhi dhammavasena asaṅgahitassa tikadukesu",
  "tika-abh08t32:43_8": "navattabbatāpatti. Yattha hi cittuppādo koci niyogato navattabbo atthi, tattha tesaṁ",
  "tika-abh08t32:43_9": "catuttho koṭṭhāso atthīti yathāvuttapadesu viya tatthāpi bhinditvā bhājetabbe cittuppāde",
  "tika-abh08t32:43_10": "bhinditvā bhājeti “siyā navattabbāparittārammaṇā”tiādinā, tadabhāvā uppannattike,",
  "tika-abh08t32:43_11": "idha ca tathā na vuttanti.",
  "tika-abh08t32:44_0": "Atha vā yathā sappaṭighehi samānasabhāvattā rūpadhātuyaṁ “tayo mahābhūtā sappaṭighā”ti",
  "tika-abh08t32:44_1": "vuttā, yathāha “asaññasattānaṁ anidassanasappaṭighaṁ ekaṁ mahābhūta”nti, evaṁ puthujjanānaṁ",
  "tika-abh08t32:44_2": "pavattamānā bhāvanāyapahātabbasamānasabhāvā “bhāvanāyapahātabbā”ti vucceyyunti natthi",
  "tika-abh08t32:44_3": "navattabbatāpasaṅgo. Evañca sati puthujjanānaṁ pavattamānāpi bhāvanāyapahātabbā sakabhaṇḍe",
  "tika-abh08t32:44_4": "chandarāgādayo parabhaṇḍe chandarāgādīnaṁ upanissayapaccayo, rāgo ca rāgadiṭṭhīnaṁ",
  "tika-abh08t32:44_5": "adhipatipaccayoti ayamattho laddho hoti. Teneva hi –",
  "tika-abh08t32:45": "“Bhāvanāyapahātabbo dhammo dassanenapahātabbassa dhammassa upanissayapaccayena paccayo, ārammaṇūpanissayo, pakatūpanissayo”ti –",
  "tika-abh08t32:46": "Imissā niddese dassanenapahātabbānaṁ upanissayapaccayabhāvīdhamme niddisantena bhagavatā –",
  "tika-abh08t32:47_0": "“Pakatūpanissayo – patthanaṁ upanissāya pāṇaṁ hanati…pe… saṅghaṁ bhindati, bhāvanāyapahātabbo",
  "tika-abh08t32:47_1": "rāgo doso moho māno patthanā dassanenapahātabbassa rāgassa dosassa mohassa mānassa",
  "tika-abh08t32:47_2": "diṭṭhiyā patthanāya upanissayapaccayena paccayo. Sakabhaṇḍe chandarāgo parabhaṇḍe",
  "tika-abh08t32:47_3": "chandarāgassa upa…pe… sakapariggahe chandarāgo parapariggahe chandarāgassa upanissayapaccayena paccayo”ti –",
  "tika-abh08t32:48": "Puthujjanasantāne patthanādayo niddiṭṭhā.",
  "tika-abh08t32:49_0": "Evampi yathā aphoṭṭhabbattā rūpadhātuyaṁ tayo mahābhūtā na paramatthato sappaṭighā,",
  "tika-abh08t32:49_1": "evaṁ apekkhitabbabhāvanārahitā puthujjanesu pavattamānā sakabhaṇḍe chandarāgādayo",
  "tika-abh08t32:49_2": "pana paramatthato bhāvanāya pahātabbāti bhāvanāyapahātabbānaṁ nānakkhaṇikakammapaccayatā",
  "tika-abh08t32:49_3": "na vuttā, na ca “dassanenapahātabbā bhāvanāyapahātabbānaṁ kenaci paccayena paccayo”ti",
  "tika-abh08t32:49_4": "vuttā. Ye hi dassanenapahātabbapaccayā kilesā, na te dassanato uddhaṁ pavattanti.",
  "tika-abh08t32:49_5": "Dassanenapahātabbapaccayassāpi pana uddhaccasahagatassa sahāyavekallamattameva dassanena",
  "tika-abh08t32:49_6": "kataṁ, na tassa koci bhāvo dassanena anuppattidhammataṁ āpāditoti tassa ekantabhāvanāyapahātabbatā",
  "tika-abh08t32:49_7": "vuttā, tasmā uddhaccabhāvena ekasabhāvasseva tassa sati sahāye vipākuppādanavacanaṁ,",
  "tika-abh08t32:49_8": "asati ca vipākānuppādanavacanaṁ na virujjhati. Tayidaṁ sabbametesaṁ ācariyānaṁ ahopurisikāramattaṁ.",
  "tika-abh08t32:49_9": "Kasmā? Uddhaccasahagatassa ekantabhāvanāyapahātabbabhāvena vuttattā. Evañhi vuttaṁ",
  "tika-abh08t32:49_10": "bhagavatā “katame dhammā bhāvanāyapahātabbā. Uddhaccasahagato cittuppādo”ti. Yadi",
  "tika-abh08t32:49_11": "ca uddhaccasahagataṁ nabhāvanāyapahātabbaṁ abhavissa, yathā atītārammaṇattike “niyogā",
  "tika-abh08t32:49_12": "anāgatārammaṇā natthī”ti vatvā vibhajja vuttaṁ, evamidhāpi “niyogā bhāvanāyapahātabbā",
  "tika-abh08t32:49_13": "natthī”ti vatvā “uddhaccasahagato siyā bhāvanāyapahātabbo siyā navattabbo ‘dassanenapahātabbo’tipi",
  "tika-abh08t32:49_14": "‘bhāvanāyapahātabbo’tipī”tiādi vattabbaṁ siyā, na ca tathā vuttaṁ. Yā ca “tamatthaṁ",
  "tika-abh08t32:49_15": "paṭipādentehi yadi vucceyyu”ntiādinā yutti vuttā, sāpi ayutti. Kasmā? Dassanenapahātabbārammaṇānaṁ",
  "tika-abh08t32:49_16": "rāgadiṭṭhivicikicchāuddhaccānaṁ tena tena pahātabbabhāvavasena icchitattā. Yañca",
  "tika-abh08t32:49_17": "“uddhaccaṁ uppajjatī”ti uddhaccasahagatacittuppādo vuttoti dassetuṁ adhipatipaccayaniddese",
  "tika-abh08t32:49_18": "uddhaccassa anuddharaṇaṁ kāraṇavasena vuttaṁ, tampi akāraṇaṁ aññatthāpi sāvasesapāṭhānaṁ",
  "tika-abh08t32:49_19": "dassanato. Tathā hi “atīto dhammo paccuppannassa dhammassa, anāgato dhammo paccuppannassa",
  "tika-abh08t32:49_20": "dhammassa ārammaṇapaccayena paccayo”ti etesaṁ vibhaṅge cetopariyañāṇaggahaṇaṁ katvā",
  "tika-abh08t32:49_21": "“paccuppanno dhammo paccuppannassa dhammassā”ti imassa vibhaṅge labbhamānampi cetopariyañāṇaṁ",
  "tika-abh08t32:49_22": "na gahitaṁ. Yampi bhāvanāyapahātabbassa vipākadānamhi dassanenapahātabbassa sahāyabhāvūpagamanaṁ",
  "tika-abh08t32:49_23": "vuttaṁ, tampi vicāretabbaṁ – kiṁ avijjādi viya dānasīlādīnaṁ upapattiyaṁyeva vipākadānasāmatthiyā",
  "tika-abh08t32:49_24": "ṭhānavasena dassanenapahātabbā bhāvanāyapahātabbānaṁ sahakārīkāraṇaṁ hoti, udāhu",
  "tika-abh08t32:49_25": "kileso viya kammassa paṭisandhidānamhīti ? Kiñcettha – yadi tāva purimo nayo, sekhasantāne",
  "tika-abh08t32:49_26": "bhāvanāyapahātabbassa akiriyābhāvo āpajjati, pahīnāvijjāmānataṇhānusayasmiṁ santāne",
  "tika-abh08t32:49_27": "dānādi viya sahāyavekallena avipākasabhāvataṁ āpannattā. Atha dutiyo, bhāvanāyapahātabbattena",
  "tika-abh08t32:49_28": "abhimatassāpi dassanenapahātabbabhāvo āpajjati, paṭisandhidāne sati apāyagamanīyasabhāvānativattanato,",
  "tika-abh08t32:49_29": "tasmā amhehi heṭṭhā vuttanayeneva uddhaccasahagatassa vipākadānaṁ sampaṭicchitabbaṁ,",
  "tika-abh08t32:49_30": "na yesaṁ kesañci vacanaṁ. Paṭṭhānānusārīhi bhavitabbanti.",
  "tika-abh08t32:50_0": "537-8.Yanti yaṁ āvajjanadvayaṁ. Karaṇamattattāti karaṇamattameva ṭhapetvā phaladānābhāvato.",
  "tika-abh08t32:50_1": "Vātapupphasamanti moghapupphasamaṁ, yathā taṁ paṭhamasañjātaṁ acchinnamūlepi rukkhe",
  "tika-abh08t32:50_2": "nibbattaṁ purimehi adinnaphalattā phalanibbattakaṁ na hoti, evamidaṁ anupacchinnabhavamūlepi",
  "tika-abh08t32:50_3": "santāne nibbattaṁ anāsevanabhāvena phaladāyakaṁ na hotīti adhippāyo. Javanattaṁ tu",
  "tika-abh08t32:50_4": "sampattanti aṭṭhārasavidhaṁ khīṇāsavāveṇikaṁ viññāṇamāha. Kiccasādhanatoti bhavataṇhāmūlassa",
  "tika-abh08t32:50_5": "avocchinnabhāve sati kusalākusalakammakiccassa sādhanato, dānāditaṁtaṁkiccasādhanavasena",
  "tika-abh08t32:50_6": "vā. Idaṁ vuttaṁ hoti – yathā hi chinnamūlassa rukkhassa pupphaṁ pupphanamattaṁ ṭhapetvā",
  "tika-abh08t32:50_7": "aphalameva hoti, evametampi taṁtaṁkiccasādhanamattaṁ ṭhapetvā samucchinnabhavataṇhāmūle",
  "tika-abh08t32:50_8": "santāne pavattanato aphalamevāti.",
  "tika-abh08t32:51_0": "539-40.Paṭiccāti hetudhammassa paṭimukhaṁ gantvā taṁ apaccakkhāya. Etīti pavattati,",
  "tika-abh08t32:51_1": "tiṭṭhati uppajjati vāti vuttaṁ hoti. “Etī”ti hi idaṁ uppattiṭṭhitīnaṁ sādhāraṇavasena",
  "tika-abh08t32:51_2": "pavattiparidīpakaṁ. Tenevāha “ṭhitiyuppattiyāpi vā”ti. Ekacco hi paccayo ṭhitiyā",
  "tika-abh08t32:51_3": "eva upakārako hoti yathā pacchājātapaccayo, ekacco uppattiyā eva yathā anantarādiko,",
  "tika-abh08t32:51_4": "ekacco ubhayassa yathā hetuādayo. Evaṁ paccaya-saddassa vacanatthaṁ dassetvā idāni",
  "tika-abh08t32:51_5": "paccayalakkhaṇaṁ dassento āha “yo dhammo”tiādi. Yoti hetudhammo. Yassāti yassa phaladhammassa.",
  "tika-abh08t32:51_6": "Ṭhitiyuppattiyāpi vāti ṭhititthaṁ, uppattitthaṁ vā. Ṭhitiyāti vā ṭhitikkhaṇe, uppattiyāti",
  "tika-abh08t32:51_7": "uppādakkhaṇe. Yassa dhammassa upakāro, yassa dhammassa ṭhitiyuppattiyāti vā sambandho.",
  "tika-abh08t32:51_8": "“Upakāro”ti iminā dhammena dhammasattiupakārakaṁ dasseti. “Sambhavo”tiādi paccayasseva",
  "tika-abh08t32:51_9": "pariyāyadassanaṁ. Sambhavati etasmāti sambhavo. Tathā pabhavo. Hinoti patiṭṭhāti",
  "tika-abh08t32:51_10": "etthāti hetu. Anekatthattā dhātusaddānaṁ hi-saddo mūla-saddo viya patiṭṭhattho veditabbo.",
  "tika-abh08t32:51_11": "Hinoti vā etena kammanidānabhūtena uddhaṁ ojaṁ abhiharantena mūlena viya pādapo tappaccayaṁ",
  "tika-abh08t32:51_12": "phalaṁ gacchati, vuddhiṁ viruḷhiṁ āpajjatīti hetu. Attano phalaṁ karotīti kāraṇaṁ.",
  "tika-abh08t32:51_13": "Paccayo matoti paccayova “sambhavo”tiādito mato. Atthato ete samānā, byañjanamattaṁyeva",
  "tika-abh08t32:51_14": "nesaṁ nānattanti vuttaṁ hoti.",
  "tika-abh08t32:52_0": "541-5. Evaṁ paṭṭhāne āgatasabbapaccayānaṁ sādhāraṇavasena atthaṁ vatvā idhādhippetassa",
  "tika-abh08t32:52_1": "hetupaccayasseva sarūpaṁ dassetuṁ “lobhādi pana yo dhammo”tiādi vuttaṁ. Mūlaṭṭhenāti",
  "tika-abh08t32:52_2": "sampayuttānaṁ suppatiṭṭhitabhāvasādhanasaṅkhātamūlaṭṭhena. Chaḷevāti mūlaṭṭhenūpakārakabhāvassa",
  "tika-abh08t32:52_3": "tesameva āveṇikabhāvena ete chaḷeva. Jātitoti kusalākusalābyākatajātito. Navadhāti",
  "tika-abh08t32:52_4": "tayo kusalahetū, tayo akusalahetū, tayo abyākatahetūti navadhā. Dhammānaṁ…pe… sādhakoti",
  "tika-abh08t32:52_5": "yathā sālivīhibījādīni sālivīhiādibhāvassa sādhakāni, maṇiādipabhāvatthūnañca nīlādivaṇṇāni",
  "tika-abh08t32:52_6": "nīlādimaṇipabhāya sādhakāni, evaṁ hetupaccayo yathārahaṁ attano sampayuttānaṁ kusalādittasādhakoti",
  "tika-abh08t32:52_7": "kusalākusalābyākatadhammānaṁ yathākkamaṁ kusalākusalābyākatabhāvasādhako mūlaṭṭhoti",
  "tika-abh08t32:52_8": "ayamettha attho. Eke ācariyāti revatācariyaṁ, tassa sissānusisse ca sandhāyāha. Atha",
  "tika-abh08t32:52_9": "vā garumhi bahuvacanampi yujjatīti revatācariyameva sandhāya “eke ācariyā”ti vuttaṁ.",
  "tika-abh08t32:53_0": "Evaṁ santeti yadi mūlaṭṭho kusalādibhāvasādhako, evaṁ sati. Yathā cittaṁ cittajarūpānaṁ",
  "tika-abh08t32:53_1": "paccayo hoti, evaṁ taṁsampayuttadhammāpīti āha “taṁsamuṭṭhānarūpisū”ti, hetusamuṭṭhānarūpesūti",
  "tika-abh08t32:53_2": "attho. Neva sampajjatīti na sijjhati, “hetū hetusampayuttakānaṁ dhammānaṁ taṁsamuṭṭhānānañca",
  "tika-abh08t32:53_3": "rūpānaṁ hetupaccayena paccayo”ti vutto hetupaccayabhāvo na sampajjatīti vuttaṁ hoti.",
  "tika-abh08t32:53_4": "Yathā kusalākusalā hetū taṁsamuṭṭhānarūpassa kusalādibhāvāya na pariyattā, evaṁ abyākatopi",
  "tika-abh08t32:53_5": "hetu taṁsamuṭṭhānassa rūpassa abyākatabhāvāya na pariyatto. Sabhāvena hi taṁ abyākatanti",
  "tika-abh08t32:53_6": "āha “na hī”tiādi. Yadi kusalādibhāvaṁ na sādhenti, paccayāpi na hontīti vadeyyāti",
  "tika-abh08t32:53_7": "āha “na tesa”ntiādi. “Hetū hetusampayuttakānaṁ dhammānaṁ taṁsamuṭṭhānānañca rūpānaṁ",
  "tika-abh08t32:53_8": "hetupaccayena paccayo”ti vacanato te alobhādayo tesaṁ rūpānaṁ paccayā na na honti, bhavantevāti attho.",
  "tika-abh08t32:54_0": "546-7.Nagantabboti na paccetabbo. Idaṁ vuttaṁ hoti – yadi kusalādihetuyo attano viya",
  "tika-abh08t32:54_1": "attahetukānaṁ dhammānaṁ kusalādibhāvaṁ sādhenti, kusalākusalahetupaccayasambhūtā",
  "tika-abh08t32:54_2": "rūpadhammāpi te viya kusalādayo siyuṁ, hetuyo vā rūpānaṁ paccayā na siyuṁ, na ca",
  "tika-abh08t32:54_3": "panetaṁ ubhayampi atthi, tasmā kusalādīnaṁ kusalādibhāvasādhako mūlaṭṭhoti na viññātabbanti.",
  "tika-abh08t32:54_4": "Apica yadi hetupaṭibaddho kusalādibhāvo, tadā abyākatabhāvopi tappaṭibaddho siyā,",
  "tika-abh08t32:54_5": "ahetukānaṁ abyākatabhāvo na sijjhati. Yadi ca hetupaṭibaddho kusalādibhāvo, hetūnampi",
  "tika-abh08t32:54_6": "kusalādibhāvo appaṭibaddho siyā. Atha tesampi sesahetupaṭibaddho, evampi momūhacittasampayuttassa",
  "tika-abh08t32:54_7": "hetuno akusalabhāvo na sijjheyya. Atha tassa so aññahetuko siyā, evaṁ sati sesahetūnampi",
  "tika-abh08t32:54_8": "taṁhetukova siyā. Yathā ca sesahetūnaṁ, evaṁ avasesasampayuttadhammānampi taṁhetukova",
  "tika-abh08t32:54_9": "siyā. Atha siyā hetūnaṁ sabhāvatova kusalādibhāvo, sampayuttānaṁ pana hetupaṭibaddhoti,",
  "tika-abh08t32:54_10": "evaṁ sati alobho kusalo vā siyā abyākato vā. Yadi hi so sabhāvato kusalo, taṁsabhāvattā",
  "tika-abh08t32:54_11": "abyākato na siyā. Atha abyākato, taṁsabhāvattā kusalo na siyā alobhasabhāvassa adosattābhāvo",
  "tika-abh08t32:54_12": "viya. Yasmā pana ubhayathāpi hoti, tasmā yathā ubhayathā hontesu saddhādīsu sampayuttesu",
  "tika-abh08t32:54_13": "hetupaṭibaddhaṁ kusalādibhāvaṁ pariyesatha, na sabhāvato, evaṁ hetūsupi kusalāditā",
  "tika-abh08t32:54_14": "aññapaṭibaddhā pariyesitabbā, na sabhāvato. Sā pana pariyesiyamānā yonisomanasikārādipaṭibaddhā",
  "tika-abh08t32:54_15": "hotīti hetūsu viya hetusampayuttadhammesupi yonisomanasikārādipaṭibaddho kusalādibhāvo,",
  "tika-abh08t32:54_16": "na hetupaṭibaddhoti. Tenevāha –",
  "tika-abh08t32:55": "“Yoniso, bhikkhave, manasi karoto anuppannā ceva kusalā dhammā uppajjanti, uppannā ca kusalā dhammā abhivaḍḍhantī”tiādi.",
  "tika-abh08t32:56_0": "Samayaññunāti ābhidhammikamatavedinā. Suppatiṭṭhitabhāvassa sādhanenāti attahetukānaṁ",
  "tika-abh08t32:56_1": "dhammānaṁ sammā patiṭṭhitabhāvassa thirabhāvassa sādhanena. Laddhahetupaccayā hi",
  "tika-abh08t32:56_2": "dhammā viruḷhamūlā viya pādapā thirā honti suppatiṭṭhitā, ahetukā tilabījādisevālā",
  "tika-abh08t32:56_3": "viya na suppatiṭṭhitāti.",
  "tika-abh08t32:57": "548.Sabbasoti kāmāvacarādisabbabhāgena.",
  "tika-abh08t32:58_0": "550-1. Paṭisandhikkhaṇe cittasamuṭṭhānānaṁ rūpānaṁ abhāvato attanā sampayuttānaṁ,",
  "tika-abh08t32:58_1": "kaṭattārūpānameva ca paccayabhāvoti āha “attanā…pe… jātāna”nti. Kammassa katattā",
  "tika-abh08t32:58_2": "eva ca upacitattā ca na issarādihetuno sambhūtāni rūpāni kaṭattārūpāni, kammasamuṭṭhānarūpānīti",
  "tika-abh08t32:58_3": "attho, kaṭattārūpāneva jātāni bhūtāni nibbattānīti kaṭattārūpajātāni. Tathevāti yathā",
  "tika-abh08t32:58_4": "paṭisandhiyaṁ kaṭattārūpānaṁ, evanti attho. Cittajānañcāti ca-saddena “attanā sampayuttāna”nti ākaḍḍhati.",
  "tika-abh08t32:59": "553. Lokuttaravipākānaṁ paṭisandhivasena appavattanato natthi kammasamuṭṭhānassa paccayabhāvoti āha “cittajāna”ntiādi.",
  "tika-abh08t32:60_0": "555.Hetupaccayasambhavoti hetupaccayasambhūtadhammo, hetupaccayato paccayuppannadhammānaṁ",
  "tika-abh08t32:60_1": "sambhavākāro vā. Sañjātasukhahetunāti sañjātañāṇena, sampajaññenāti attho. Ñāṇañhi",
  "tika-abh08t32:60_2": "“sukhino cittaṁ samādhiyati, samāhito yathābhūtaṁ pajānātī”tiādivacanato sukhaṁ hetu etassāti,",
  "tika-abh08t32:61": "“Diṭṭhe dhamme ca yo attho,",
  "tika-abh08t32:62": "Yo cattho samparāyiko;",
  "tika-abh08t32:63": "Atthābhisamayā dhīro,",
  "tika-abh08t32:64": "Paṇḍitoti pavuccatī”ti. –",
  "tika-abh08t32:65": "Ādivacanato sukhassa hetūti vā “sukhahetū”ti vuccati.",
  "tika-abh08t32:66_0": "556. Lokassa adhipati lokādhipati, sakalalokanāyakenāti attho. Attādhīnānaṁ patinoti",
  "tika-abh08t32:66_1": "adhipatī. Chandaṁ tu jeṭṭhakaṁ katvāti “chandavato kiṁ nāma na sijjhatī”tiādikaṁ",
  "tika-abh08t32:66_2": "purimābhisaṅkhārūpanissayaṁ labhitvā uppajjamāne cittuppāde chando jeṭṭhakabhūto",
  "tika-abh08t32:66_3": "sampayuttadhamme vase vattamāno hutvā pavattati, sampayuttadhammā ca tassa vase pavattanti",
  "tika-abh08t32:66_4": "hīnādibhāvena tadanuvattanatoti āha “chandaṁ tu jeṭṭhakaṁ katvā”tiādi. Katvā dhuranti",
  "tika-abh08t32:66_5": "sahajātapubbaṅgamavasena pubbaṅgamaṁ katvā. Chandādhipati nāma so vā cittuppādo chandādhipati",
  "tika-abh08t32:66_6": "nāma “chando adhipati imassā”ti katvā. Esevāti “cittaṁ dhuraṁ katvā…pe… kālasmiṁ",
  "tika-abh08t32:66_7": "cittādhipati nāmā”tiādinā yathāvuttova nayo. Sesesūti cittādīsu. Ettha ca “chandaṁ…pe…",
  "tika-abh08t32:66_8": "kālasmi”ntiādinā kālassa niyamitattā cattāropete ekakkhaṇe adhipatī na hontīti daṭṭhabbaṁ.",
  "tika-abh08t32:66_9": "Evañca katvā paṭṭhāne “chandādhipati chandasampayuttakānaṁ dhammānaṁ taṁsamuṭṭhānānañca",
  "tika-abh08t32:66_10": "rūpānaṁ adhipatipaccayena paccayo”tiādinā catunnampi adhipatīnaṁ paccayabhāvo visuṁ",
  "tika-abh08t32:66_11": "visuṁyeva uddhaṭo. Yadi hi te ekakkhaṇeyeva adhipatipaccayā siyuṁ, tadā yathā hetupaccayaniddese",
  "tika-abh08t32:66_12": "“hetū hetusampayuttakāna”ntiādinā avisesena vuttaṁ mūlaṭṭhena upakārakabhāvassa vijjamānena",
  "tika-abh08t32:66_13": "dvinnaṁ, tiṇṇampi hetūnaṁ ekakkhaṇe paccayabhāvūpagamanato, evaṁ ekakkhaṇeyeva bahūnaṁ",
  "tika-abh08t32:66_14": "jeṭṭhakabhāve sati adhipatipaccayaniddesepi “adhipatī adhipatisampayuttakāna”ntiādinā",
  "tika-abh08t32:66_15": "vattabbaṁ siyā. Yasmā pana evaṁ avatvā “chandādhipati chandasampayuttakāna”ntiādinā",
  "tika-abh08t32:66_16": "cattārova visesetvā vuttā, tasmā ekekadhammoyeva ekakkhaṇe adhipatipaccayo hotīti",
  "tika-abh08t32:66_17": "daṭṭhabbaṁ. Jeṭṭhaṭṭhenāti pamukhabhāvena.",
  "tika-abh08t32:67_0": "Sobhanā mati, sobhanaṁ vā mataṁ etesaṁ atthīti sumatino, sammādiṭṭhikāti attho, tesaṁ",
  "tika-abh08t32:67_1": "matiṁ vibodheti pabodhetīti sumatimativibodhanaṁ. Kucchitā mati, kucchitaṁ vā mataṁ",
  "tika-abh08t32:67_2": "etesanti kumatino, micchādiṭṭhikā, tesaṁ matibhūtā matibhāvena parikappitattāti kumatimati,",
  "tika-abh08t32:67_3": "micchādiṭṭhi, sāyeva indhanasadisatāya indhanaṁ tassa pāvakaṁ aggi viyāti kumati…pe…",
  "tika-abh08t32:67_4": "pāvakaṁ. Atimadhuranti nipuṇagambhīrena attharasena ceva suvimalasakhilena byañjanarasena",
  "tika-abh08t32:67_5": "ca madhuraṁ. Avedīti ogāhetvā jānāti. Yo yoti theranavamajjhimesu yo koci. Jinavacanaṁ",
  "tika-abh08t32:67_6": "sakalaṁ avedīti tepiṭakassapi sakalajinavacanassa gahaṇasamatthatāpaṭilābhena taṁ avagacchati.",
  "tika-abh08t32:68": "Iti abhidhammatthavikāsiniyā nāma",
  "tika-abh08t32:69": "Abhidhammāvatārasaṁvaṇṇanāya",
  "tika-abh08t32:70": "Pakiṇṇakaniddesavaṇṇanā niṭṭhitā."
}