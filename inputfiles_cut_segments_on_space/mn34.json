{
  "mn34:0.1": "Majjhima Nikāya 34 ",
  "mn34:0.2": "Cūḷagopālakasutta ",
  "mn34:1.1": "Evaṁ me sutaṁ—",
  "mn34:1.2": "ekaṁ samayaṁ bhagavā vajjīsu viharati ukkacelāyaṁ gaṅgāya nadiyā tīre. ",
  "mn34:1.3": "Tatra kho bhagavā bhikkhū āmantesi: ",
  "mn34:1.4": "“bhikkhavo”ti. ",
  "mn34:1.5": "“Bhadante”ti te bhikkhū bhagavato paccassosuṁ. ",
  "mn34:1.6": "Bhagavā etadavoca: ",
  "mn34:2.1_0": "“Bhūtapubbaṁ, bhikkhave, māgadhako gopālako duppaññajātiko, vassānaṁ pacchime māse",
  "mn34:2.1_1": "saradasamaye, asamavekkhitvā gaṅgāya nadiyā orimaṁ tīraṁ, asamavekkhitvā pārimaṁ",
  "mn34:2.1_2": "tīraṁ, atittheneva gāvo patāresi uttaraṁ tīraṁ suvidehānaṁ.",
  "mn34:3.1": "Atha kho, bhikkhave, gāvo majjhegaṅgāya nadiyā sote āmaṇḍaliyaṁ karitvā tattheva anayabyasanaṁ āpajjiṁsu. ",
  "mn34:3.2": "Taṁ kissa hetu? ",
  "mn34:3.3_0": "Tathā hi so, bhikkhave, māgadhako gopālako duppaññajātiko, vassānaṁ pacchime māse",
  "mn34:3.3_1": "saradasamaye, asamavekkhitvā gaṅgāya nadiyā orimaṁ tīraṁ, asamavekkhitvā pārimaṁ",
  "mn34:3.3_2": "tīraṁ, atittheneva gāvo patāresi uttaraṁ tīraṁ suvidehānaṁ.",
  "mn34:3.4_0": "Evameva kho, bhikkhave, ye hi keci samaṇā vā brāhmaṇā vā akusalā imassa lokassa akusalā",
  "mn34:3.4_1": "parassa lokassa, akusalā māradheyyassa akusalā amāradheyyassa, akusalā maccudheyyassa",
  "mn34:3.4_2": "akusalā amaccudheyyassa, tesaṁ ye sotabbaṁ saddahātabbaṁ maññissanti, tesaṁ taṁ bhavissati",
  "mn34:3.4_3": "dīgharattaṁ ahitāya dukkhāya.",
  "mn34:4.1_0": "Bhūtapubbaṁ, bhikkhave, māgadhako gopālako sappaññajātiko, vassānaṁ pacchime māse",
  "mn34:4.1_1": "saradasamaye, samavekkhitvā gaṅgāya nadiyā orimaṁ tīraṁ, samavekkhitvā pārimaṁ tīraṁ,",
  "mn34:4.1_2": "tittheneva gāvo patāresi uttaraṁ tīraṁ suvidehānaṁ.",
  "mn34:5.1": "So paṭhamaṁ patāresi ye te usabhā gopitaro gopariṇāyakā. ",
  "mn34:5.2": "Te tiriyaṁ gaṅgāya sotaṁ chetvā sotthinā pāraṁ agamaṁsu. ",
  "mn34:5.3": "Athāpare patāresi balavagāvo dammagāvo. ",
  "mn34:5.4": "Tepi tiriyaṁ gaṅgāya sotaṁ chetvā sotthinā pāraṁ agamaṁsu. ",
  "mn34:5.5": "Athāpare patāresi vacchatare vacchatariyo. ",
  "mn34:5.6": "Tepi tiriyaṁ gaṅgāya sotaṁ chetvā sotthinā pāraṁ agamaṁsu. ",
  "mn34:5.7": "Athāpare patāresi vacchake kisābalake. ",
  "mn34:5.8": "Tepi tiriyaṁ gaṅgāya sotaṁ chetvā sotthinā pāraṁ agamaṁsu. ",
  "mn34:5.9": "Bhūtapubbaṁ, bhikkhave, vacchako taruṇako tāvadeva jātako mātugoravakena vuyhamāno, sopi tiriyaṁ gaṅgāya sotaṁ chetvā sotthinā pāraṁ agamāsi. ",
  "mn34:5.10": "Taṁ kissa hetu? ",
  "mn34:5.11_0": "Tathā hi so, bhikkhave, māgadhako gopālako sappaññajātiko, vassānaṁ pacchime māse",
  "mn34:5.11_1": "saradasamaye, samavekkhitvā gaṅgāya nadiyā orimaṁ tīraṁ, samavekkhitvā pārimaṁ tīraṁ,",
  "mn34:5.11_2": "tittheneva gāvo patāresi uttaraṁ tīraṁ suvidehānaṁ.",
  "mn34:5.12_0": "Evameva kho, bhikkhave, ye hi keci samaṇā vā brāhmaṇā vā kusalā imassa lokassa kusalā",
  "mn34:5.12_1": "parassa lokassa, kusalā māradheyyassa kusalā amāradheyyassa, kusalā maccudheyyassa",
  "mn34:5.12_2": "kusalā amaccudheyyassa, tesaṁ ye sotabbaṁ saddahātabbaṁ maññissanti, tesaṁ taṁ bhavissati",
  "mn34:5.12_3": "dīgharattaṁ hitāya sukhāya.",
  "mn34:6.1": "Seyyathāpi, bhikkhave, ye te usabhā gopitaro gopariṇāyakā te tiriyaṁ gaṅgāya sotaṁ chetvā sotthinā pāraṁ agamaṁsu; ",
  "mn34:6.2_0": "evameva kho, bhikkhave, ye te bhikkhū arahanto khīṇāsavā vusitavanto katakaraṇīyā",
  "mn34:6.2_1": "ohitabhārā anuppattasadatthā parikkhīṇabhavasaṁyojanā sammadaññāvimuttā, te tiriyaṁ",
  "mn34:6.2_2": "mārassa sotaṁ chetvā sotthinā pāraṅgatā.",
  "mn34:7.1": "Seyyathāpi te, bhikkhave, balavagāvo dammagāvo tiriyaṁ gaṅgāya sotaṁ chetvā sotthinā pāraṁ agamaṁsu; ",
  "mn34:7.2_0": "evameva kho, bhikkhave, ye te bhikkhū pañcannaṁ orambhāgiyānaṁ saṁyojanānaṁ parikkhayā",
  "mn34:7.2_1": "opapātikā tattha parinibbāyino anāvattidhammā tasmā lokā, tepi tiriyaṁ mārassa sotaṁ",
  "mn34:7.2_2": "chetvā sotthinā pāraṁ gamissanti.",
  "mn34:8.1": "Seyyathāpi te, bhikkhave, vacchatarā vacchatariyo tiriyaṁ gaṅgāya sotaṁ chetvā sotthinā pāraṁ agamaṁsu; ",
  "mn34:8.2_0": "evameva kho, bhikkhave, ye te bhikkhū tiṇṇaṁ saṁyojanānaṁ parikkhayā rāgadosamohānaṁ",
  "mn34:8.2_1": "tanuttā sakadāgāmino sakideva imaṁ lokaṁ āgantvā dukkhassantaṁ karissanti, tepi tiriyaṁ",
  "mn34:8.2_2": "mārassa sotaṁ chetvā sotthinā pāraṁ gamissanti.",
  "mn34:9.1": "Seyyathāpi te, bhikkhave, vacchakā kisābalakā tiriyaṁ gaṅgāya sotaṁ chetvā sotthinā pāraṁ agamaṁsu; ",
  "mn34:9.2_0": "evameva kho, bhikkhave, ye te bhikkhū tiṇṇaṁ saṁyojanānaṁ parikkhayā sotāpannā avinipātadhammā",
  "mn34:9.2_1": "niyatā sambodhiparāyanā, tepi tiriyaṁ mārassa sotaṁ chetvā sotthinā pāraṁ gamissanti.",
  "mn34:10.1": "Seyyathāpi so, bhikkhave, vacchako taruṇako tāvadeva jātako mātugoravakena vuyhamāno tiriyaṁ gaṅgāya sotaṁ chetvā sotthinā pāraṁ agamāsi; ",
  "mn34:10.2": "evameva kho, bhikkhave, ye te bhikkhū dhammānusārino saddhānusārino, tepi tiriyaṁ mārassa sotaṁ chetvā sotthinā pāraṁ gamissanti. ",
  "mn34:11.1_0": "Ahaṁ kho pana, bhikkhave, kusalo imassa lokassa kusalo parassa lokassa, kusalo māradheyyassa",
  "mn34:11.1_1": "kusalo amāradheyyassa, kusalo maccudheyyassa kusalo amaccudheyyassa. Tassa mayhaṁ,",
  "mn34:11.1_2": "bhikkhave, ye sotabbaṁ saddahātabbaṁ maññissanti, tesaṁ taṁ bhavissati dīgharattaṁ hitāya sukhāyā”ti.",
  "mn34:12.1": "Idamavoca bhagavā. ",
  "mn34:12.2": "Idaṁ vatvā sugato athāparaṁ etadavoca satthā: ",
  "mn34:12.3": "“Ayaṁ loko paro loko, ",
  "mn34:12.4": "jānatā suppakāsito; ",
  "mn34:12.5": "Yañca mārena sampattaṁ, ",
  "mn34:12.6": "appattaṁ yañca maccunā. ",
  "mn34:12.7": "Sabbaṁ lokaṁ abhiññāya, ",
  "mn34:12.8": "sambuddhena pajānatā; ",
  "mn34:12.9": "Vivaṭaṁ amatadvāraṁ, ",
  "mn34:12.10": "khemaṁ nibbānapattiyā. ",
  "mn34:12.11": "Chinnaṁ pāpimato sotaṁ, ",
  "mn34:12.12": "Viddhastaṁ vinaḷīkataṁ; ",
  "mn34:12.13": "Pāmojjabahulā hotha, ",
  "mn34:12.14": "Khemaṁ pattattha bhikkhavo”ti. ",
  "mn34:12.15": "Cūḷagopālakasuttaṁ niṭṭhitaṁ catutthaṁ. "
}