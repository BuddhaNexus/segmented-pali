{
  "atk-abh01a3:0": "Dukamātikāpadavaṇṇanā",
  "atk-abh01a3:1_0": "1-6. Dukamātikāyaṁ pana tikesu anāgatapadavaṇṇanaṁyeva karissāma. Hetugocchake tāva",
  "atk-abh01a3:1_1": "hetudhammāti mūlaṭṭhena hetusaṅkhātā dhammā. Hetū dhammātipi pāṭho. Nahetūti tesaṁyeva",
  "atk-abh01a3:1_2": "paṭikkhepavacanaṁ. Sampayogato pavattena saha hetunāti sahetukā. Tatheva pavatto",
  "atk-abh01a3:1_3": "natthi etesaṁ hetūti ahetukā. Ekuppādāditāya hetunā sampayuttāti hetusampayuttā.",
  "atk-abh01a3:1_4": "Hetunā vippayuttāti hetuvippayuttā. Imesaṁ dvinnampi dukānaṁ kiñcāpi atthato nānattaṁ",
  "atk-abh01a3:1_5": "natthi, desanāvilāsena pana tathā bujjhantānaṁ vā puggalānaṁ ajjhāsayavasena vuttā.",
  "atk-abh01a3:1_6": "Tato paraṁ paṭhamadukaṁ dutiyatatiyehi saddhiṁ yojetvā tesaṁ ‘hetū na hetū’tiādīnaṁ",
  "atk-abh01a3:1_7": "padānaṁ vasena yathāsambhavato aparepi tayo dukā vuttā. Tattha yatheva ‘hetū ceva",
  "atk-abh01a3:1_8": "dhammā sahetukā cā’ti etaṁ sambhavati, tathā ‘hetū ceva dhammā ahetukā cā’ti idampi.",
  "atk-abh01a3:1_9": "Yathā ca ‘sahetukā ceva dhammā na ca hetū’ti etaṁ sambhavati, tathā ‘ahetukā ceva",
  "atk-abh01a3:1_10": "dhammā na ca hetū’ti idampi. Hetusampayuttadukena saddhiṁ yojanāyapi eseva nayo.",
  "atk-abh01a3:2_0": "Tatra yadetaṁ ‘na hetū dhammā sahetukāpi ahetukāpī’ti siddhe, ‘na hetū kho pana dhammā’ti",
  "atk-abh01a3:2_1": "atirittaṁ ‘kho panā’ti padaṁ vuttaṁ, tassa vasena ayaṁ atirekattho saṅgahitoti veditabbo.",
  "atk-abh01a3:2_2": "Kathaṁ? Na kevalaṁ ‘na hetu dhammā atha kho aññepi na ca sahetukāpi ahetukāpi icceva,",
  "atk-abh01a3:2_3": "atha kho aññathāpīti. Idaṁ vuttaṁ hoti – yatheva hi ‘na hetū dhammā sahetukāpi ahetukāpi’,",
  "atk-abh01a3:2_4": "evaṁ ‘hetū dhammā sahetukāpi ahetukāpi’. Yathā ca ‘na hetū dhammā sahetukāpi ahetukāpi’,",
  "atk-abh01a3:2_5": "evaṁ ‘na hetū dhammā hetusampayuttāpi hetuvippayuttāpī’ti.",
  "atk-abh01a3:3_0": "7-13.Cūḷantaradukesu attano nipphādakena saha paccayenāti sappaccayā. Natthi etesaṁ",
  "atk-abh01a3:3_1": "uppāde vā ṭhitiyaṁ vā paccayoti appaccayā. Paccayehi samāgantvā katāti saṅkhatā.",
  "atk-abh01a3:3_2": "Na saṅkhatāti asaṅkhatā. Avinibbhogavasena rūpaṁ etesaṁ atthīti rūpino. Tathāvidhaṁ",
  "atk-abh01a3:3_3": "natthi etesaṁ rūpanti arūpino. Ruppanalakkhaṇaṁ vā rūpaṁ; taṁ etesaṁ atthīti rūpino.",
  "atk-abh01a3:3_4": "Na rūpino arūpino. Lokiyā dhammāti loko vuccati lujjanapalujjanaṭṭhena vaṭṭaṁ; tasmiṁ",
  "atk-abh01a3:3_5": "pariyāpannabhāvena loke niyuttāti lokiyā. Tato uttiṇṇāti uttarā; loke apariyāpannabhāvena",
  "atk-abh01a3:3_6": "lokato uttarāti lokuttarā. Kenaci viññeyyāti cakkhuviññāṇādīsu kenaci ekena cakkhuviññāṇena",
  "atk-abh01a3:3_7": "vā sotaviññāṇena vā vijānitabbā. Kenaci na viññeyyāti teneva cakkhuviññāṇena vā sotaviññāṇena",
  "atk-abh01a3:3_8": "vā na vijānitabbā. Evaṁ sante dvinnampi padānaṁ atthanānattato duko hoti.",
  "atk-abh01a3:4_0": "14-19.Āsavagocchake āsavantīti āsavā. Cakkhutopi…pe… manatopi sandanti pavattantīti",
  "atk-abh01a3:4_1": "vuttaṁ hoti. Dhammato yāva gotrabhuṁ, okāsato yāva bhavaggaṁ savantīti vā āsavā.",
  "atk-abh01a3:4_2": "Ete dhamme etañca okāsaṁ antokaritvā pavattantīti attho. Antokaraṇattho hi ayaṁ ‘ā’kāro.",
  "atk-abh01a3:4_3": "Cirapārivāsiyaṭṭhena madirādayo āsavā. Āsavā viyātipi āsavā. Lokasmiñhi cirapārivāsikā",
  "atk-abh01a3:4_4": "madirādayo āsavāti vuccanti. Yadi ca cirapārivāsiyaṭṭhena āsavā, eteyeva bhavitumarahanti.",
  "atk-abh01a3:4_5": "Vuttañhetaṁ – “purimā, bhikkhave, koṭi na paññāyati avijjāya, ito pubbe avijjā nāhosī”tiādi.",
  "atk-abh01a3:4_6": "Āyataṁ vā saṁsāradukkhaṁ savanti pasavantītipi āsavā. Tato aññe no āsavā nāma. Attānaṁ",
  "atk-abh01a3:4_7": "ārammaṇaṁ katvā pavattehi saha āsavehīti sāsavā. Evaṁ pavattamānā natthi etesaṁ āsavāti",
  "atk-abh01a3:4_8": "anāsavā. Sesaṁ hetugocchake vuttanayena veditabbaṁ. Ayaṁ pana viseso – yathā tattha",
  "atk-abh01a3:4_9": "‘na hetū kho pana dhammā sahetukāpi ahetukāpīti ayaṁ osānaduko paṭhamadukassa dutiyapadaṁ",
  "atk-abh01a3:4_10": "ādimhi ṭhapetvā vutto, evaṁ idha ‘no āsavā kho pana dhammā sāsavāpi anāsavāpī’ti",
  "atk-abh01a3:4_11": "na vutto. Kiñcāpi na vutto, atha kho ayañca añño ca bhedo tattha vuttanayeneva veditabbo.",
  "atk-abh01a3:5_0": "20-25.Saṁyojanagocchake yassa saṁvijjanti, taṁ puggalaṁ vaṭṭasmiṁ saṁyojenti bandhantīti",
  "atk-abh01a3:5_1": "saṁyojanā. Tato aññe no saṁyojanā nāma. Ārammaṇabhāvaṁ upagantvā saṁyojanasambandhane",
  "atk-abh01a3:5_2": "saṁyojanānaṁ hitāti saṁyojaniyā. Saṁyojanassa ārammaṇapaccayabhūtānaṁ etaṁ adhivacanaṁ.",
  "atk-abh01a3:5_3": "Na saṁyojaniyā asaṁyojaniyā. Sesaṁ hetugocchake vuttanayeneva yojetabbaṁ.",
  "atk-abh01a3:6_0": "26-31.Ganthagocchake yassa saṁvijjanti taṁ cutipaṭisandhivasena vaṭṭasmiṁ ganthenti",
  "atk-abh01a3:6_1": "ghaṭentīti ganthā. Tato aññe no ganthā. Ārammaṇakaraṇavasena ganthehi ganthitabbāti",
  "atk-abh01a3:6_2": "ganthaniyā. Sesaṁ hetugocchake vuttanayeneva yojetabbaṁ. Yathā ca idha, evaṁ ito",
  "atk-abh01a3:6_3": "paresupi vuttāvasesaṁ tattha tattha vuttanayeneva veditabbaṁ.",
  "atk-abh01a3:7_0": "32-37.Oghagocchake yassa saṁvijjanti taṁ vaṭṭasmiṁyeva ohananti osīdāpentīti oghā.",
  "atk-abh01a3:7_1": "Ārammaṇaṁ katvā atikkamanīyato oghehi atikkamitabbāti oghaniyā. Oghānaṁ ārammaṇadhammā eva veditabbā.",
  "atk-abh01a3:8": "38-43.Yogagocchake vaṭṭasmiṁ yojentīti yogā. Yoganiyā oghaniyā viya veditabbā.",
  "atk-abh01a3:9": "44-49.Nīvaraṇagocchake cittaṁ nīvaranti pariyonandhantīti nīvaraṇā. Nīvaraṇiyā saṁyojaniyā viya veditabbā.",
  "atk-abh01a3:10_0": "50-54.Parāmāsagocchake dhammānaṁ yathābhūtaṁ aniccādiākāraṁ atikkamitvā ‘nicca’nti",
  "atk-abh01a3:10_1": "ādivasena pavattamānā parato āmasantīti parāmāsā. Parāmāsehi ārammaṇakaraṇavasena",
  "atk-abh01a3:10_2": "parāmaṭṭhattā parāmaṭṭhā.",
  "atk-abh01a3:11_0": "55-68.Mahantaradukesu ārammaṇaṁ aggahetvā appavattito saha ārammaṇenāti sārammaṇā.",
  "atk-abh01a3:11_1": "Natthi etesaṁ ārammaṇanti anārammaṇā. Cintanaṭṭhena cittā, vicittaṭṭhena vā cittā.",
  "atk-abh01a3:11_2": "Avippayogavasena cetasi niyuttāti cetasikā. Nirantarabhāvūpagamanatāya, uppādato",
  "atk-abh01a3:11_3": "yāva bhaṅgā, cittena saṁsaṭṭhāti cittasaṁsaṭṭhā. Ekato vattamānāpi nirantarabhāvaṁ",
  "atk-abh01a3:11_4": "anupagamanatāya cittena visaṁsaṭṭhāti cittavisaṁsaṭṭhā. Samuṭṭhahanti etenāti samuṭṭhānaṁ.",
  "atk-abh01a3:11_5": "Cittaṁ samuṭṭhānaṁ etesanti cittasamuṭṭhānā. Saha bhavantīti sahabhuno. Cittena sahabhuno",
  "atk-abh01a3:11_6": "cittasahabhuno. Anuparivattantīti anuparivattino. Kiṁ anuparivattanti? Cittaṁ. Cittassa",
  "atk-abh01a3:11_7": "anuparivattino cittānuparivattino. Cittasaṁsaṭṭhā ca te cittasamuṭṭhānā cāti cittasaṁsaṭṭhasamuṭṭhānā.",
  "atk-abh01a3:11_8": "Cittasaṁsaṭṭhā ca te cittasamuṭṭhānā ca cittasahabhuno eva cāti cittasaṁsaṭṭhasamuṭṭhānasahabhuno.",
  "atk-abh01a3:11_9": "Cittasaṁsaṭṭhā ca te cittasamuṭṭhānā ca cittānuparivattino eva cāti cittasaṁsaṭṭhasamuṭṭhānānuparivattino.",
  "atk-abh01a3:11_10": "Sesāni sabbapadāni vuttapadānaṁ paṭikkhepavasena veditabbāni. Ajjhattajjhattaṁ sandhāya",
  "atk-abh01a3:11_11": "ajjhattattike vuttavasena ajjhattāva ajjhattikā. Tato bahibhūtāti bāhirā. Upādiyanteva",
  "atk-abh01a3:11_12": "bhūtāni, na bhūtāni viya upādiyantīti upādā. Na upādiyantevāti noupādā.",
  "atk-abh01a3:12": "69-74.Upādānagocchake bhusaṁ ādiyantīti upādānā; daḷhaggāhaṁ gaṇhantīti attho. Tato aññe noupādānā.",
  "atk-abh01a3:13": "75-82.Kilesagocchake saṁkiliṭṭhattike vuttanayeneva attho veditabbo.",
  "atk-abh01a3:14_0": "83-100.Piṭṭhidukesu kāme avacarantīti kāmāvacarā rūpe avacarantīti rūpāvacarā. Arūpe",
  "atk-abh01a3:14_1": "avacarantīti arūpāvacarā. Ayamettha saṅkhepo. Vitthāro pana parato āvi bhavissati.",
  "atk-abh01a3:14_2": "Tebhūmakavaṭṭe pariyāpannā antogadhāti pariyāpannā. Tasmiṁ na pariyāpannāti apariyāpannā.",
  "atk-abh01a3:14_3": "Vaṭṭamūlaṁ chindantā nibbānaṁ ārammaṇaṁ katvā vaṭṭato niyyantīti niyyānikā. Iminā",
  "atk-abh01a3:14_4": "lakkhaṇena na niyyantīti aniyyānikā. Cutiyā vā attano vā pavattiyā anantaraṁ phaladāne",
  "atk-abh01a3:14_5": "niyatattā niyatā. Tathā aniyatattā aniyatā. Aññe dhamme uttaranti pajahantīti uttarā.",
  "atk-abh01a3:14_6": "Attānaṁ uttarituṁ samatthehi saha uttarehīti sauttarā. Natthi etesaṁ uttarāti anuttarā.",
  "atk-abh01a3:14_7": "Raṇanti etehīti raṇā; yehi abhibhūtā sattā nānappakārena kandanti paridevanti, tesaṁ",
  "atk-abh01a3:14_8": "rāgādīnaṁ etaṁ adhivacanaṁ. Sampayogavasena pahānekaṭṭhatāvasena ca saha raṇehīti",
  "atk-abh01a3:14_9": "saraṇā. Tenākārena natthi etesaṁ raṇāti araṇā.",
  "atk-abh01a3:15": "Suttantikadukamātikāpadavaṇṇanā",
  "atk-abh01a3:16_0": "101-108. Suttantikadukesu sampayogavasena vijjaṁ bhajantīti vijjābhāgino; vijjābhāge",
  "atk-abh01a3:16_1": "vijjākoṭṭhāse vattantītipi vijjābhāgino. Tattha vipassanāñāṇaṁ, manomayiddhi, cha",
  "atk-abh01a3:16_2": "abhiññāti aṭṭha vijjā. Purimena atthena tāhi sampayuttadhammāpi vijjābhāgino. Pacchimena",
  "atk-abh01a3:16_3": "atthena tāsu yā kāci ekā vijjā vijjā. Sesā vijjābhāginoti. Evaṁ vijjāpi vijjāya sampayuttadhammāpi",
  "atk-abh01a3:16_4": "vijjābhāginotveva veditabbā. Idha pana sampayuttadhammāva adhippetā. Sampayogavaseneva",
  "atk-abh01a3:16_5": "avijjaṁ bhajantīti avijjābhāgino. Avijjābhāge avijjākoṭṭhāse vattantītipi avijjābhāgino.",
  "atk-abh01a3:16_6": "Tattha dukkhapaṭicchādakaṁ tamo samudayādipaṭicchādakanti catasso avijjā. Purimanayeneva",
  "atk-abh01a3:16_7": "tāhi sampayuttadhammāpi avijjābhāgino. Tāsu yā kāci ekā avijjā avijjā. Sesā avijjābhāginoti.",
  "atk-abh01a3:16_8": "Evaṁ avijjāpi avijjāya sampayuttadhammāpi avijjābhāginotveva veditabbā. Idha pana",
  "atk-abh01a3:16_9": "sampayuttadhammāva adhippetā.",
  "atk-abh01a3:17_0": "Puna anajjhottharaṇabhāvena kilesandhakāraṁ viddhaṁsetuṁ asamatthatāya vijju upamā",
  "atk-abh01a3:17_1": "etesanti vijjūpamā. Nissesaṁ viddhaṁsanasamatthatāya vajiraṁ upamā etesanti vajirūpamā.",
  "atk-abh01a3:17_2": "Bālesu ṭhitattā yattha ṭhitā tadupacārena bālā. Paṇḍitesu ṭhitattā paṇḍitā. Bālakarattā",
  "atk-abh01a3:17_3": "vā bālā, paṇḍitakarattā paṇḍitā. Kaṇhāti kāḷakā, cittassa apabhassarabhāvakaraṇā.",
  "atk-abh01a3:17_4": "Sukkāti odātā, cittassa pabhassarabhāvakaraṇā. Kaṇhābhijātihetuto vā kaṇhā; sukkābhijātihetuto",
  "atk-abh01a3:17_5": "sukkā. Idha ceva samparāye ca tapentīti tapanīyā. Na tapanīyā atapanīyā.",
  "atk-abh01a3:18_0": "Adhivacanadukādayo tayo atthato ninnānākaraṇā; byañjanamevettha nānaṁ. Sirivaḍḍhako",
  "atk-abh01a3:18_1": "dhanavaḍḍhakoti ādayo hi vacanamattameva adhikāraṁ katvā pavattā adhivacanā nāma.",
  "atk-abh01a3:18_2": "Adhivacanānaṁ pathā adhivacanapathā. “Abhisaṅkharontīti kho, bhikkhave, tasmā saṅkhārā”ti",
  "atk-abh01a3:18_3": "evaṁ niddhāretvā sahetukaṁ katvā vuccamānā abhilāpā nirutti nāma. Niruttīnaṁ pathā",
  "atk-abh01a3:18_4": "niruttipathā. Takko vitakko saṅkappoti evaṁ tena tena pakārena ñāpanato paññatti",
  "atk-abh01a3:18_5": "nāma. Paññattīnaṁ pathā paññattipathā. Ettha ca ekaṁ dukaṁ vatvāpi itaresaṁ vacane",
  "atk-abh01a3:18_6": "payojanaṁ hetugocchake vuttanayeneva veditabbaṁ.",
  "atk-abh01a3:19_0": "109-118.Nāmarūpaduke nāmakaraṇaṭṭhena namanaṭṭhena nāmanaṭṭhena ca nāmaṁ. Ruppanaṭṭhena",
  "atk-abh01a3:19_1": "rūpaṁ. Ayamettha saṅkhepo. Vitthāro pana nikkhepakaṇḍe āvi bhavissati. Avijjāti dukkhādīsu",
  "atk-abh01a3:19_2": "aññāṇaṁ. Bhavataṇhāti bhavapatthanā. Bhavadiṭṭhīti bhavo vuccati sassataṁ; sassatavasena",
  "atk-abh01a3:19_3": "uppajjanadiṭṭhi. Vibhavadiṭṭhīti vibhavo vuccati ucchedaṁ; ucchedavasena uppajjanadiṭṭhi.",
  "atk-abh01a3:19_4": "Sassato attā ca loko cāti pavattā diṭṭhi sassatadiṭṭhi. Ucchijjissatīti pavattā diṭṭhi",
  "atk-abh01a3:19_5": "ucchedadiṭṭhi. Antavāti pavattā diṭṭhi antavādiṭṭhi. Anantavāti pavattā diṭṭhi anantavādiṭṭhi.",
  "atk-abh01a3:19_6": "Pubbantaṁ anugatā diṭṭhi pubbantānudiṭṭhi. Aparantaṁ anugatā diṭṭhi aparantānudiṭṭhi.",
  "atk-abh01a3:19_7": "Ahirikanti yaṁ na hiriyati hiriyitabbenāti evaṁ vitthāritā nillajjatā. Anottappanti",
  "atk-abh01a3:19_8": "yaṁ na ottappati ottappitabbenāti evaṁ vitthārito abhāyanakaākāro. Hiriyanā hirī,",
  "atk-abh01a3:19_9": "ottappanā ottappaṁ. Dovacassatādīsu dukkhaṁ vaco etasmiṁ vippaṭikūlagāhimhi vipaccanīkasāte",
  "atk-abh01a3:19_10": "anādare puggaleti dubbaco. Tassa kammaṁ dovacassaṁ. Tassa bhāvo dovacassatā. Pāpā",
  "atk-abh01a3:19_11": "assaddhādayo puggalā etassa mittāti pāpamitto; tassa bhāvo pāpamittatā. Sovacassatā",
  "atk-abh01a3:19_12": "ca kalyāṇamittatā ca vuttapaṭipakkhanayena veditabbā.",
  "atk-abh01a3:20_0": "119-123. ‘Pañcapi āpattikkhandhā āpattiyo, sattapi āpattikkhandhā āpattiyo’ti evaṁ",
  "atk-abh01a3:20_1": "vuttāsu āpattīsu kusalabhāvo āpattikusalatā. Tāhi āpattīhi vuṭṭhāne kusalabhāvo āpattivuṭṭhānakusalatā.",
  "atk-abh01a3:20_2": "Samāpattīsu kusalabhāvo samāpattikusalatā. Samāpattīnaṁ appanāparicchedapaññāyetaṁ",
  "atk-abh01a3:20_3": "adhivacanaṁ. Samāpattīhi vuṭṭhāne kusalabhāvo samāpattivuṭṭhānakusalatā. Aṭṭhārasasu",
  "atk-abh01a3:20_4": "dhātūsu kusalabhāvo dhātukusalatā. Tāsaṁyeva dhātūnaṁ manasikāre kusalabhāvo manasikārakusalatā.",
  "atk-abh01a3:20_5": "Cakkhāyatanādīsu kusalabhāvo āyatanakusalatā. Dvādasaṅge paṭiccasamuppāde kusalabhāvo",
  "atk-abh01a3:20_6": "paṭiccasamuppādakusalatā. Tasmiṁ tasmiṁ ṭhāne kusalabhāvo ṭhānakusalatā. Ṭhānanti",
  "atk-abh01a3:20_7": "kāraṇaṁ vuccati. Tasmiñhi tadāyattavuttitāya phalaṁ tiṭṭhati nāma, tasmā ṭhānanti",
  "atk-abh01a3:20_8": "vuttaṁ. Aṭṭhāne kusalabhāvo aṭṭhānakusalatā.",
  "atk-abh01a3:21_0": "124-134. Ujubhāvo ajjavo. Mudubhāvo maddavo. Adhivāsanasaṅkhāto khamanabhāvo khanti.",
  "atk-abh01a3:21_1": "Suratassa bhāvo soraccaṁ. Sammodakamudubhāvasaṅkhāto sakhilabhāvo sākhalyaṁ. Yathā",
  "atk-abh01a3:21_2": "parehi saddhiṁ attano chiddaṁ na hoti evaṁ dhammāmisehi paṭisantharaṇaṁ paṭisanthāro.",
  "atk-abh01a3:21_3": "Indriyasaṁvarabhedasaṅkhāto manacchaṭṭhesu indriyesu aguttadvārabhāvo indriyesu aguttadvāratā.",
  "atk-abh01a3:21_4": "Paṭiggahaṇaparibhogavasena bhojane mattaṁ ajānanabhāvo bhojane amattaññutā. Anantaraduko",
  "atk-abh01a3:21_5": "vuttapaṭipakkhanayena veditabbo. Sativippavāsasaṅkhāto muṭṭhassatibhāvo muṭṭhassaccaṁ.",
  "atk-abh01a3:21_6": "Asampajānabhāvo asampajaññaṁ. Saratīti sati. Sampajānātīti sampajaññaṁ. Appaṭisaṅkhāne",
  "atk-abh01a3:21_7": "akampanaṭṭhena paṭisaṅkhānasaṅkhātaṁ balaṁ paṭisaṅkhānabalaṁ. Vīriyasīsena satta",
  "atk-abh01a3:21_8": "bojjhaṅge bhāventassa uppannaṁ balaṁ bhāvanābalaṁ. Paccanīkadhamme sametīti samatho.",
  "atk-abh01a3:21_9": "Aniccādivasena vividhena ākārena passatīti vipassanā. Samathova taṁ ākāraṁ gahetvā",
  "atk-abh01a3:21_10": "puna pavattetabbassa samathassa nimittavasena samathanimittaṁ. Paggāhanimittepi eseva",
  "atk-abh01a3:21_11": "nayo. Sampayuttadhamme paggaṇhātīti paggāho. Na vikkhipatīti avikkhepo.",
  "atk-abh01a3:22_0": "135-142. Sīlavināsikā asaṁvarasaṅkhātā sīlassa vipatti sīlavipatti. Sammādiṭṭhivināsikā",
  "atk-abh01a3:22_1": "micchādiṭṭhisaṅkhātā diṭṭhiyā vipatti diṭṭhivipatti. Soraccameva sīlassa sampādanato",
  "atk-abh01a3:22_2": "sīlaparipūraṇato sīlassa sampadāti sīlasampadā. Diṭṭhipāripūribhūtaṁ ñāṇaṁ diṭṭhiyā",
  "atk-abh01a3:22_3": "sampadāti diṭṭhisampadā. Visuddhibhāvaṁ sampattā sīlasaṅkhātā sīlassa visuddhi, sīlavisuddhi.",
  "atk-abh01a3:22_4": "Nibbānasaṅkhātaṁ visuddhiṁ pāpetuṁ samatthā, dassanasaṅkhātā, diṭṭhiyā visuddhi diṭṭhivisuddhi.",
  "atk-abh01a3:22_5": "Diṭṭhivisuddhi kho pana yathādiṭṭhissa ca padhānanti kammassakataññāṇādisaṅkhātā",
  "atk-abh01a3:22_6": "diṭṭhivisuddhi ceva yathādiṭṭhissa ca anurūpadiṭṭhissa kalyāṇadiṭṭhissa taṁsampayuttameva",
  "atk-abh01a3:22_7": "padhānaṁ. Saṁvegoti jātiādīni paṭicca uppannabhayasaṅkhātaṁ saṁvijjanaṁ. Saṁvejaniyaṭṭhānanti",
  "atk-abh01a3:22_8": "saṁvegajanakaṁ jātiādikāraṇaṁ. Saṁviggassa ca yonisopadhānanti evaṁ saṁvegajātassa",
  "atk-abh01a3:22_9": "upāyapadhānaṁ. Asantuṭṭhitā ca kusalesu dhammesūti kusaladhammapūraṇe asantuṭṭhibhāvo.",
  "atk-abh01a3:22_10": "Appaṭivānitā ca padhānasminti arahattaṁ apatvā padhānasmiṁ anivattanatā anosakkanatā.",
  "atk-abh01a3:22_11": "Vijānanato vijjā. Vimuccanato vimutti. Khaye ñāṇanti kilesakkhayakare ariyamagge",
  "atk-abh01a3:22_12": "ñāṇaṁ. Anuppāde ñāṇanti paṭisandhivasena anuppādabhūte taṁtaṁmaggavajjhakilesānaṁ",
  "atk-abh01a3:22_13": "anuppādapariyosāne uppanne ariyaphale ñāṇaṁ. Ayaṁ mātikāya anupubbapadavaṇṇanā.",
  "atk-abh01a3:23": "Dukamātikāpadavaṇṇanā niṭṭhitā."
}