{
  "tika-vin02t14:0": "6. Bhesajjakkhandhakaṁ",
  "tika-vin02t14:1": "Pañcabhesajjādikathāvaṇṇanā",
  "tika-vin02t14:2": "261. Bhesajjakkhandhake nacchādentīti ruciṁ na uppādenti.",
  "tika-vin02t14:3": "262.Susukāti samudde bhavā ekā macchajāti. Kumbhīlātipi vadanti. Saṁsaṭṭhanti parissāvitaṁ. Telaparibhogenāti sattāhakālikaparibhogaṁ sandhāya vuttaṁ.",
  "tika-vin02t14:4": "263.Piṭṭhehīti pisitehi. Ubbhidaṁ nāma ūsarapaṁsumayaṁ.",
  "tika-vin02t14:5": "264.Chakaṇanti gomayaṁ. Pākatikacuṇṇaṁ nāma apakkakasāvacuṇṇaṁ. Tena ṭhapetvā gandhacuṇṇaṁ sabbaṁ vaṭṭatīti vadanti.",
  "tika-vin02t14:6": "265.Suvaṇṇagerukoti suvaṇṇatutthādi. Añjanūpapisananti añjanatthāya upapisitabbaṁ yaṁ kiñci cuṇṇajātaṁ.",
  "tika-vin02t14:7": "268.Sāmaṁ gahetvāti ettha sappadaṭṭhassa atthāya aññena bhikkhunā gahitampi sāmaṁ gahitasaṅkhameva gacchatīti veditabbaṁ.",
  "tika-vin02t14:8_0": "269.Gharadinnakābādho nāma vasīkaraṇatthāya gharaṇiyā dinnabhesajjasamuṭṭhito ābādho.",
  "tika-vin02t14:8_1": "Tenāha ‘‘vasīkaraṇapāṇakasamuṭṭhitarogo’’ti. Ghara-saddo cettha abhedena gharaṇiyā",
  "tika-vin02t14:8_2": "vattamāno adhippeto. ‘‘Akaṭayūsenāti anabhisaṅkhatena muggayūsena. Kaṭākaṭenāti mugge",
  "tika-vin02t14:8_3": "pacitvā acāletvāva parissāvitena muggasūpenā’’ti gaṇṭhipadesu vuttaṁ.",
  "tika-vin02t14:9": "Guḷādianujānanakathāvaṇṇanā",
  "tika-vin02t14:10": "272.Guḷakaraṇanti guḷakaraṇaṭṭhānaṁ, ucchusālanti vuttaṁ hoti.",
  "tika-vin02t14:11": "274.Avissatthāti sāsaṅkā.",
  "tika-vin02t14:12_0": "276.Appamattakepipavārentīti appamattakepi gahite pavārenti, ‘‘bahumhi gahite aññesaṁ",
  "tika-vin02t14:12_1": "nappahotī’’ti maññamānā appamattakaṁ gahetvā pavārentīti adhippāyo. Paṭisaṅkhāpi",
  "tika-vin02t14:12_2": "paṭikkhipantīti ‘‘divā bhojanatthāya bhavissatī’’ti sallakkhetvāpi paṭikkhipanti.",
  "tika-vin02t14:13": "279. Sambādhe dahanakammaṁ paṭikkhepābhāvo vaṭṭati.",
  "tika-vin02t14:14": "280.Ubhatopasannāti ubhayato pasannā. Māghātoti ‘‘mā ghātetha pāṇino’’ti evaṁ māghātaghositadivaso.",
  "tika-vin02t14:15": "Yāgumadhugoḷakādikathāvaṇṇanā",
  "tika-vin02t14:16_0": "282.Madhugoḷakanti sakkarādisaṁyuttapūvaṁ. Āyuṁ detīti āyudānaṁ deti. Vaṇṇanti sarīravaṇṇaṁ.",
  "tika-vin02t14:16_1": "Sukhanti kāyikacetasikasukhaṁ. Balanti sarīrathāmaṁ. Paṭibhānanti yuttamuttapaṭibhānaṁ.",
  "tika-vin02t14:16_2": "Vātaṁ anulometīti vātaṁ anulometvā harati. Vatthiṁ sodhetīti dhamaniyo suddhaṁ karoti.",
  "tika-vin02t14:16_3": "Āmāvasesaṁ pācetīti sace āmāvasesakaṁ hoti, taṁ pāceti. Anuppavecchatīti deti. Vātañca",
  "tika-vin02t14:16_4": "byapanetīti sambandhitabbaṁ.",
  "tika-vin02t14:17_0": "283. Nanu ca ‘‘paramparabhojanena kāretabbo’’ti kasmā vuttaṁ. Paramparabhojanañhi",
  "tika-vin02t14:17_1": "pañcannaṁ bhojanānaṁ aññatarena nimantitassa taṁ ṭhapetvā aññaṁ pañcannaṁ bhojanānaṁ",
  "tika-vin02t14:17_2": "aññataraṁ bhuñjantassa hoti, ime ca bhikkhū bhojjayāguṁ paribhuñjiṁsu, pañcasu bhojanesu",
  "tika-vin02t14:17_3": "aññataranti āha ‘‘bhojjayāguyā hi pavāraṇā hotī’’ti. Yasmā pañcannaṁ bhojanānaṁ aññataraṁ",
  "tika-vin02t14:17_4": "paṭikkhipantassa vuttā pavāraṇā bhojjayāguṁ paṭikkhipantassapi hotiyeva, tasmā bhojjayāgupi",
  "tika-vin02t14:17_5": "odanagatikāyevāti adhippāyo.",
  "tika-vin02t14:18": "284.Sukhumojaṁpakkhipiṁsūti ‘‘bhagavā paribhuñjissatī’’ti maññamānā pakkhipiṁsu.",
  "tika-vin02t14:19": "Pāṭaligāmavatthukathāvaṇṇanā",
  "tika-vin02t14:20_0": "285.Pāṭaligāmoti (udā. aṭṭha. 76) evaṁnāmako magadharaṭṭhe eko gāmo. Tassa kira gāmassa",
  "tika-vin02t14:20_1": "māpanadivase gāmaṅgaṇaṭṭhāne dve tayo pāṭalaṅkurā pathavito ubbhijjitvā nikkhamiṁsu.",
  "tika-vin02t14:20_2": "Tena taṁ ‘‘pāṭaligāmo’’ tveva vohariṁsu. Tadavasarīti taṁ pāṭaligāmaṁ avasari anupāpuṇi.",
  "tika-vin02t14:20_3": "Pāṭaligāmikāti pāṭaligāmavāsino. Upāsakāti te kira bhagavato paṭhamadassanena keci",
  "tika-vin02t14:20_4": "saraṇesu ca sīlesu ca patiṭṭhitā. Tena vuttaṁ ‘‘upāsakā’’ti. Yena bhagavā tenupasaṅkamiṁsūti",
  "tika-vin02t14:20_5": "pāṭaligāme kira ajātasattuno licchavirājūnañca manussā kālena kālaṁ gantvā gehasāmike",
  "tika-vin02t14:20_6": "gehato nīharitvā māsampi aḍḍhamāsampi vasanti. Tena pāṭaligāmavāsino manussā niccupaddutā",
  "tika-vin02t14:20_7": "‘‘etesañceva āgatakāle vasanaṭṭhānaṁ bhavissatīti ekapasse issarānaṁ bhaṇḍapaṭisāmanaṭṭhānaṁ,",
  "tika-vin02t14:20_8": "ekapasse vasanaṭṭhānaṁ, ekapasse āgantukānaṁ addhikamanussānaṁ, ekapasse daliddānaṁ",
  "tika-vin02t14:20_9": "kapaṇamanussānaṁ, ekapasse gilānānaṁ vasanaṭṭhānaṁ bhavissatī’’ti sabbesaṁ aññamaññaṁ",
  "tika-vin02t14:20_10": "aghaṭṭetvā vasanappahonakaṁ nagaramajjhe mahatiṁ sālaṁ kāresuṁ, tassa nāmaṁ āvasathāgāranti.",
  "tika-vin02t14:20_11": "Āgantvā vasanti ettha āgantukāti āvasatho, tadeva āgāraṁ āvasathāgāraṁ.",
  "tika-vin02t14:21_0": "Taṁ divasañca taṁ niṭṭhānaṁ agamāsi. Te tattha gantvā iṭṭhakakammasudhākammacittakammādivasena",
  "tika-vin02t14:21_1": "supariniṭṭhitaṁ susajjitaṁ devavimānasadisaṁ dvārakoṭṭhakato paṭṭhāya oloketvā ‘‘idaṁ",
  "tika-vin02t14:21_2": "āvasathāgāraṁ ativiya manoramaṁ sassirikaṁ, kena nu kho paṭhamaṁ paribhuttaṁ amhākaṁ",
  "tika-vin02t14:21_3": "dīgharattaṁ hitāya sukhāya assā’’ti cintesuṁ, tasmiṁyeva ca khaṇe ‘‘bhagavā taṁ gāmaṁ",
  "tika-vin02t14:21_4": "anuppatto’’ti assosuṁ, tena te uppannapītisomanassā ‘‘amhehi bhagavā gantvāpi ānetabbo",
  "tika-vin02t14:21_5": "siyā, so sayameva amhākaṁ vasanaṭṭhānaṁ sampatto, ajja mayaṁ bhagavantaṁ idha vasāpetvā",
  "tika-vin02t14:21_6": "paṭhamaṁ paribhuñjāpessāma, tathā bhikkhusaṅghaṁ, bhikkhusaṅghe āgate tepiṭakaṁ buddhavacanaṁ",
  "tika-vin02t14:21_7": "āgatameva bhavissati, satthāraṁ maṅgalaṁ vadāpessāma, dhammaṁ kathāpessāma, iti tīhi",
  "tika-vin02t14:21_8": "ratanehi paribhutte pacchā amhākaṁ paresañca paribhogo bhavissati, evaṁ no dīgharattaṁ",
  "tika-vin02t14:21_9": "hitāya sukhāya bhavissatī’’ti sanniṭṭhānaṁ katvā etadatthameva bhagavantaṁ upasaṅkamiṁsu.",
  "tika-vin02t14:21_10": "Tasmā evamāhaṁsu ‘‘adhivāsetu no, bhante, bhagavāāvasathāgāra’’nti. Tenupasaṅkamiṁsūti",
  "tika-vin02t14:21_11": "(dī. ni. aṭṭha. 3.297-298; ma. ni. aṭṭha. 2.22) kiñcāpi taṁ divasameva pariniṭṭhitattā",
  "tika-vin02t14:21_12": "devavimānaṁ viya susajjitaṁ supaṭijaggitaṁ, buddhārahaṁ pana katvā na paññattaṁ.",
  "tika-vin02t14:21_13": "Buddhā hi nāma araññajjhāsayā araññārāmā, antogāme vaseyyuṁ vā no vā, tasmā bhagavato",
  "tika-vin02t14:21_14": "ruciṁ jānitvāva paññapessāmāti cintetvā te bhagavantaṁ upasaṅkamiṁsu, idāni bhagavato",
  "tika-vin02t14:21_15": "ruciṁ jānitvā tathā paññāpetukāmā yenāvasathāgāraṁ tenupasaṅkamiṁsu. Sabbasanthariṁ",
  "tika-vin02t14:21_16": "āvasathāgāraṁ santharitvāti ettha santharaṇaṁ santhari, sabbo sakalo santhari etthāti",
  "tika-vin02t14:21_17": "sabbasanthari. Atha vā santhatanti santhari, sabbaṁ santhari sabbasanthari, taṁ sabbasanthariṁ.",
  "tika-vin02t14:21_18": "Bhāvanapuṁsakaniddesovāyaṁ, yathā sabbameva santhataṁ hoti, evaṁ santharitvāti attho.",
  "tika-vin02t14:21_19": "Sabbapaṭhamaṁ tāva ‘‘gomayaṁ nāma sabbamaṅgalesu vaṭṭatī’’ti sudhāparikammakatampi",
  "tika-vin02t14:21_20": "bhūmiṁ allagomayena opuñjāpetvā parisukkhabhāvaṁ ñatvā yathā akkantaṭṭhāne padaṁ",
  "tika-vin02t14:21_21": "paññāyati, evaṁ cātujjātiyagandhehi limpetvā upari nānāvaṇṇakaṭasārake santharitvā",
  "tika-vin02t14:21_22": "tesaṁ upari mahāpiṭṭhikakojave ādiṁ katvā hatthattharaṇādīhi nānāvaṇṇehi attharaṇehi",
  "tika-vin02t14:21_23": "santharitabbayuttakaṁ sabbokāsaṁ santharāpesuṁ. Tena vuttaṁ ‘‘sabbasanthariṁ āvasathāgāraṁ santharitvā’’ti.",
  "tika-vin02t14:22_0": "Āsanānīti majjhaṭṭhāne tāva maṅgalatthambhaṁ nissāya mahārahaṁ buddhāsanaṁ paññapetvā",
  "tika-vin02t14:22_1": "tattha yaṁ yaṁ mudukañca manoramañca paccattharaṇaṁ, taṁ taṁ attharitvā ubhatolohitakaṁ",
  "tika-vin02t14:22_2": "manuññadassanaṁ upadhānaṁ upadahitvā upari suvaṇṇarajatatārakavicittavitānaṁ bandhitvā",
  "tika-vin02t14:22_3": "gandhadāmapupphadāmapattādāmādīhi alaṅkaritvā samantā dvādasahatthe ṭhāne pupphajālaṁ",
  "tika-vin02t14:22_4": "kāretvā tiṁsahatthamattaṁ ṭhānaṁ paṭasāṇiyā parikkhipāpetvā pacchimabhittiṁ nissāya",
  "tika-vin02t14:22_5": "bhikkhusaṅghassa pallaṅkapīṭhaapassayapīṭhamuṇḍapīṭhādīni paññapāpetvā upari setapaccattharaṇehi",
  "tika-vin02t14:22_6": "paccattharāpetvā sālāya pācīnapassaṁ attano nisajjāyoggaṁ kāresuṁ. Taṁ sandhāya vuttaṁ",
  "tika-vin02t14:22_7": "‘‘āsanāni paññapetvā’’ti.",
  "tika-vin02t14:23_0": "Udakamaṇikanti mahākucchikaṁ samekhalaṁ udakacāṭiṁ. Evaṁ bhagavā bhikkhusaṅgho ca",
  "tika-vin02t14:23_1": "yathāruciyā hatthapāde dhovissanti, mukhaṁ vikkhālessantīti tesu tesu ṭhānesu maṇivaṇṇassa",
  "tika-vin02t14:23_2": "udakassa pūretvā vāsatthāya nānāpupphāni ceva udakavāsacuṇṇāni ca pakkhipitvā kadalipaṇṇehi",
  "tika-vin02t14:23_3": "pidahitvā patiṭṭhapesuṁ. Tena vuttaṁ ‘‘udakamaṇikaṁ patiṭṭhāpetvā’’ti.",
  "tika-vin02t14:24_0": "Telapadīpaṁ āropetvāti rajatasuvaṇṇādimayadaṇḍāsu daṇḍadīpikāsu yonakarūpakādīnaṁ",
  "tika-vin02t14:24_1": "hatthe ṭhapitasuvaṇṇarajatādimayakapallikāsu ca telapadīpe jalayitvā. Yena bhagavā",
  "tika-vin02t14:24_2": "tenupasaṅkamiṁsūti ettha pana te pāṭaligāmikaupāsakā na kevalaṁ āvasathāgārameva,",
  "tika-vin02t14:24_3": "atha kho sakalasmimpi gāme vīthiyo sajjāpetvā dhaje ussāpetvā gehadvāresu puṇṇaghaṭe",
  "tika-vin02t14:24_4": "ca kadaliādayo ca ṭhapāpetvā sakalagāmaṁ dīpamālāhi vippakiṇṇatārakaṁ viya katvā",
  "tika-vin02t14:24_5": "‘‘khīrapake dārake khīraṁ pāyetha, daharakumāre lahuṁ lahuṁ bhojetvā sayāpetha, uccāsaddaṁ",
  "tika-vin02t14:24_6": "mā karittha, ajja ekarattiṁ satthā antogāme vasissati, buddhā nāma appasaddakāmā",
  "tika-vin02t14:24_7": "hontī’’ti bheriṁ carāpetvā sayaṁ daṇḍadīpikā ādāya yena bhagavā tenupasaṅkamiṁsu.",
  "tika-vin02t14:25_0": "Atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ",
  "tika-vin02t14:25_1": "tenupasaṅkamīti ‘‘yassa dāni, bhante, bhagavā kālaṁ maññatī’’ti evaṁ kira tehi kāle",
  "tika-vin02t14:25_2": "ārocite bhagavā lākhārasena tintarattakoviḷārapupphavaṇṇaṁ surattaṁ dupaṭṭaṁ kattariyā",
  "tika-vin02t14:25_3": "padumaṁ kantento viya, saṁvidhāya timaṇḍalaṁ paṭicchādento nivāsetvā suvaṇṇapāmaṅgena",
  "tika-vin02t14:25_4": "padumakalāpaṁ parikkhipanto viya, vijjulatāsassirikaṁ kāyabandhanaṁ bandhitvā rattakambalena",
  "tika-vin02t14:25_5": "gajakumbhaṁ pariyonandhanto viya, ratanasatubbedhe suvaṇṇagghike pavāḷajālaṁ khipamāno",
  "tika-vin02t14:25_6": "viya, mahati suvaṇṇacetiye rattakambalakañcukaṁ paṭimuñcanto viya, gacchantaṁ puṇṇacandaṁ",
  "tika-vin02t14:25_7": "rattavalāhakena paṭicchādayamāno viya, kañcanagirimatthake supakkalākhārasaṁ parisiñcanto",
  "tika-vin02t14:25_8": "viya, cittakūṭapabbatamatthakaṁ vijjulatājālena parikkhipanto viya ca sacakkavāḷasineruyugandharamahāpathaviṁ",
  "tika-vin02t14:25_9": "cāletvā gahitanigrodhapallavasamānavaṇṇaṁ rattavarapaṁsukūlaṁ pārupitvā vanagahanato",
  "tika-vin02t14:25_10": "kesarasīho viya, udayapabbatakūṭato puṇṇacando viya, bālasūriyo viya ca attanā nisinnatarusaṇḍato nikkhami.",
  "tika-vin02t14:26_0": "Athassa kāyato meghamukhato vijjukalāpā viya rasmiyo nikkhamitvā suvaṇṇarasadhārāparisekapiñjarapattapupphaphalasākhāviṭape",
  "tika-vin02t14:26_1": "viya samantato rukkhe kariṁsu. Tāvadeva attano attano pattacīvaramādāya mahābhikkhusaṅgho",
  "tika-vin02t14:26_2": "bhagavantaṁ parivāresi. Te ca naṁ parivāretvā ṭhitabhikkhū evarūpā ahesuṁ appicchā",
  "tika-vin02t14:26_3": "santuṭṭhā pavivittā asaṁsaṭṭhā āraddhavīriyā vattāro vacanakkhamā codakā pāpagarahino",
  "tika-vin02t14:26_4": "sīlasampannā samādhisampannā paññāsampannā vimuttisampannā vimuttiñāṇadassanasampannā.",
  "tika-vin02t14:26_5": "Tehi parivārito bhagavā rattakambalaparikkhitto viya suvaṇṇakkhandho, rattapadumasaṇḍamajjhagatā",
  "tika-vin02t14:26_6": "viya suvaṇṇanāvā, pavāḷavedikāparikkhitto viya suvaṇṇapāsādo virocittha. Mahākassapappamukhā",
  "tika-vin02t14:26_7": "pana mahātherā meghavaṇṇaṁ paṁsukūlacīvaraṁ pārupitvā maṇivammavammitā viya mahānāgā",
  "tika-vin02t14:26_8": "parivārayiṁsu vītarāgā bhinnakilesā vijaṭitajaṭā chinnabandhanā kule vā gaṇe vā alaggā.",
  "tika-vin02t14:27_0": "Iti bhagavā sayaṁ vītarāgo vītarāgehi, vītadoso vītadosehi, vītamoho vītamohehi ,",
  "tika-vin02t14:27_1": "nittaṇho nittaṇhehi, nikkileso nikkilesehi, sayaṁ buddho anubuddhehi parivārito pattaparivāritaṁ",
  "tika-vin02t14:27_2": "viya kesaraṁ, kesaraparivāritā viya kaṇṇikā, aṭṭhanāgasahassaparivārito viya chaddanto",
  "tika-vin02t14:27_3": "nāgarājā, navutihaṁsasahassaparivārito viya dhataraṭṭho haṁsarājā, senaṅgaparivārito",
  "tika-vin02t14:27_4": "viya cakkavattī, marugaṇaparivārito viya sakko devarājā, brahmagaṇaparivārito viya",
  "tika-vin02t14:27_5": "hāritamahābrahmā, tārāgaṇaparivuto viya puṇṇacando asamena buddhavesena aparimāṇena",
  "tika-vin02t14:27_6": "buddhavilāsena pāṭaligāmīnaṁ maggaṁ paṭipajji.",
  "tika-vin02t14:28_0": "Athassa puratthimakāyato suvaṇṇavaṇṇā ghanabuddharasmiyo uṭṭhahitvā asītihatthaṁ",
  "tika-vin02t14:28_1": "ṭhānaṁ aggahesuṁ, pacchimakāyato dakkhiṇapassato vāmapassato suvaṇṇavaṇṇā ghanarasmiyo",
  "tika-vin02t14:28_2": "uṭṭhahitvā asītihatthaṁ ṭhānaṁ aggahesuṁ, uparikesantato paṭṭhāya sabbakesāvattehi",
  "tika-vin02t14:28_3": "moragīvavaṇṇā ghanabuddharasmiyo uṭṭhahitvā gaganatale asītihatthaṁ ṭhānaṁ aggahesuṁ,",
  "tika-vin02t14:28_4": "heṭṭhāpādatalehi pavāḷavaṇṇā rasmiyo uṭṭhahitvā ghanapathaviyaṁ asītihatthaṁ ṭhānaṁ",
  "tika-vin02t14:28_5": "aggahesuṁ, dantato akkhīnaṁ setaṭṭhānato, nakhānañca maṁsavinimuttaṭṭhānato odātā",
  "tika-vin02t14:28_6": "ghanabuddharasmiyo uṭṭhahitvā asītihatthaṁ ṭhānaṁ aggahesuṁ, rattapītavaṇṇānaṁ sambhinnaṭṭhānato",
  "tika-vin02t14:28_7": "mañjiṭṭhavaṇṇā rasmiyo uṭṭhahitvā asītihatthaṁ ṭhānaṁ aggahesuṁ, sabbatthakameva",
  "tika-vin02t14:28_8": "pabhassarā rasmiyo uṭṭhahiṁsu. Evaṁ samantā asītihatthamattaṁ ṭhānaṁ chabbaṇṇā buddharasmiyo",
  "tika-vin02t14:28_9": "vijjotamānā vipphandamānā vidhāvamānā kañcanadaṇḍadīpikāhi niccharitvā ākāsaṁ pakkhandamānā",
  "tika-vin02t14:28_10": "mahāpadīpajālā viya, cātuddīpikamahāmeghato nikkhantavijjulatā viya ca disodisaṁ",
  "tika-vin02t14:28_11": "pakkhandiṁsu. Yāhi sabbadisābhāgā suvaṇṇacampakapupphehi vikiriyamānā viya, suvaṇṇaghaṭato",
  "tika-vin02t14:28_12": "nikkhantasuvaṇṇarasadhārāhi āsiñciyamānā viya, pasāritasuvaṇṇapaṭṭaparikkhittā viya,",
  "tika-vin02t14:28_13": "verambhavātasamuddhatakiṁsukakaṇikārakikirātapupphacuṇṇasamokiṇṇā viya cīnapiṭṭhacuṇṇasamparirañjitā viya ca virociṁsu.",
  "tika-vin02t14:29_0": "Bhagavatopi asītianubyañjanabyāmappabhāparikkhepasamujjalaṁ dvattiṁsamahāpurisalakkhaṇapaṭimaṇḍitaṁ",
  "tika-vin02t14:29_1": "sarīraṁ abbhamahikādiupakkilesavimuttaṁ samujjalatārakapabhāsitaṁ viya gaganatalaṁ,",
  "tika-vin02t14:29_2": "vikasitaṁ viya padumavanaṁ, sabbapāliphullo viya yojanasatiko pāricchattako, paṭipāṭiyā",
  "tika-vin02t14:29_3": "ṭhapitānaṁ dvattiṁsacandānaṁ dvattiṁsasūriyānaṁ dvattiṁsacakkavattīnaṁ dvattiṁsadevarājānaṁ",
  "tika-vin02t14:29_4": "dvattiṁsamahābrahmānaṁ siriyā siriṁ abhibhavamānaṁ viya virocittha, yathā taṁ dasahi",
  "tika-vin02t14:29_5": "pāramīhi dasahi upapāramīhi dasahi paramatthapāramīhīti sammadeva paripūritāhi samatiṁsāya",
  "tika-vin02t14:29_6": "pāramīhi alaṅkataṁ kappasatasahassādhikāni cattāri asaṅkhyeyyāni dinnena dānena rakkhitena",
  "tika-vin02t14:29_7": "sīlena katena kalyāṇakammena ekasmiṁ attabhāve samosaritvā vipākaṁ dātuṁ okāsaṁ alabhamānena",
  "tika-vin02t14:29_8": "sambādhappattena viya nibbattitaṁ nāvāsahassassa bhaṇḍaṁ ekaṁ nāvaṁ āropanakālo viya,",
  "tika-vin02t14:29_9": "sakaṭasahassassa bhaṇḍaṁ ekaṁ sakaṭaṁ āropanakālo viya, pañcavīsatiyā gaṅgānaṁ sambhijja",
  "tika-vin02t14:29_10": "mukhadvāre ekato rāsībhūtakālo viya ca ahosi.",
  "tika-vin02t14:30_0": "Imāya buddharasmiyā obhāsamānassapi bhagavato purato anekāni daṇḍadīpikāsahassāni",
  "tika-vin02t14:30_1": "ukkhipiṁsu, tathā pacchato vāmapasse dakkhiṇapasse. Jātisumanacampakavanamālikārattuppalanīluppalabakulasinduvārādipupphāni",
  "tika-vin02t14:30_2": "ceva nīlapītādivaṇṇasugandhagandhacuṇṇāni ca cātuddīpikamahaāmeghavissaṭṭhā salilavuṭṭhiyo",
  "tika-vin02t14:30_3": "viya vippakiriṁsu. Pañcaṅgikatūriyanigghosā ceva buddhadhammasaṅghaguṇapaṭisaṁyuttā",
  "tika-vin02t14:30_4": "thutighosā ca sabbā disā pūrayamānā mukharā viya akaṁsu. Devasupaṇṇanāgayakkhagandhabbamanussānaṁ",
  "tika-vin02t14:30_5": "akkhīni amatapānaṁ viya labhiṁsu. Imasmiṁ pana ṭhāne ṭhatvā padasahassehi gamanavaṇṇaṁ",
  "tika-vin02t14:30_6": "vattuṁ vaṭṭati. Tatridaṁ mukhamattaṁ (ma. ni. aṭṭha. 2.22; udā. aṭṭha. 76) –",
  "tika-vin02t14:31": "‘‘Evaṁ sabbaṅgasampanno, kampayanto vasundharaṁ;",
  "tika-vin02t14:32": "Aheṭhayanto pāṇāni, yāti lokavināyako.",
  "tika-vin02t14:33": "‘‘Dakkhiṇaṁ paṭhamaṁ pādaṁ, uddharanto narāsabho;",
  "tika-vin02t14:34": "Gacchanto sirisampanno, sobhate dvipaduttamo.",
  "tika-vin02t14:35": "‘‘Gacchato buddhaseṭṭhassa, heṭṭhāpādatalaṁ mudu;",
  "tika-vin02t14:36": "Samaṁ samphusate bhūmiṁ, rajasānupalimpati.",
  "tika-vin02t14:37": "‘‘Ninnaṁ ṭhānaṁ unnamati, gacchante lokanāyake;",
  "tika-vin02t14:38": "Unnatañca samaṁ hoti, pathavī ca acetanā.",
  "tika-vin02t14:39": "‘‘Pāsāṇā sakkharā ceva, kathalā khāṇukaṇṭakā;",
  "tika-vin02t14:40": "Sabbe maggā vivajjanti, gacchante lokanāyake.",
  "tika-vin02t14:41": "‘‘Nātidūre uddharati, nāccāsanne ca nikkhipaṁ;",
  "tika-vin02t14:42": "Aghaṭṭayanto niyyāti, ubho jāṇū ca gopphake.",
  "tika-vin02t14:43": "‘‘Nātisīghaṁ pakkamati, sampannacaraṇo muni;",
  "tika-vin02t14:44": "Na cātisaṇikaṁ yāti, gacchamāno samāhito.",
  "tika-vin02t14:45": "‘‘Uddhaṁ adho tiriyañca, disañca vidisaṁ tathā;",
  "tika-vin02t14:46": "Na pekkhamāno so yāti, yugamattañhi pekkhati.",
  "tika-vin02t14:47": "‘‘Nāgavikkantacāro so, gamane sobhate jino;",
  "tika-vin02t14:48": "Cāru gacchati lokaggo, hāsayanto sadevake.",
  "tika-vin02t14:49": "‘‘Usabharājāva sobhanto, cātucārīva kesarī;",
  "tika-vin02t14:50": "Tosayanto bahū satte, gāmaseṭṭhaṁ upāgamī’’ti. (ma. ni. aṭṭha. 2.22; udā. aṭṭha. 76);",
  "tika-vin02t14:51_0": "Vaṇṇakālo nāma kiresa. Evaṁvidhesu kālesu bhagavato sarīravaṇṇe vā guṇavaṇṇe vā dhammakathikassa",
  "tika-vin02t14:51_1": "thāmoyeva pamāṇaṁ. Cuṇṇiyapadehi gāthābandhehi vā yattakaṁ sakkoti, tattakaṁ vattabbaṁ,",
  "tika-vin02t14:51_2": "‘‘dukkathita’’nti vā ‘‘atitthena pakkhando’’ti vā na vattabbo. Aparimāṇavaṇṇā hi",
  "tika-vin02t14:51_3": "buddhā bhagavanto, tesaṁ buddhāpi anavasesato vaṇṇaṁ vattuṁ asamatthā. Sakalampi",
  "tika-vin02t14:51_4": "hi kappaṁ vadantā pariyosāpetuṁ na sakkonti, pageva itarā pajāti. Iminā sirivilāsena",
  "tika-vin02t14:51_5": "alaṅkatapaṭiyattaṁ pāṭaligāmaṁ pavisitvā bhagavā pasannacittena janena pupphagandhadhūmavāsacuṇṇādīhi",
  "tika-vin02t14:51_6": "pūjiyamāno āvasathāgāraṁ pāvisi. Tena vuttaṁ ‘‘atha kho bhagavā nivāsetvā pattacīvaramādāya",
  "tika-vin02t14:51_7": "saddhiṁ bhikkhusaṅghena yena āvasathāgāraṁ tenupasaṅkamī’’ti.",
  "tika-vin02t14:52_0": "Pāde pakkhāletvāti yadipi bhagavato pāde rajojallaṁ na upalimpati, tesaṁ pana upāsakānaṁ",
  "tika-vin02t14:52_1": "kusalābhivuddhiṁ ākaṅkhanto paresaṁ diṭṭhānugatiṁ āpajjanatthaṁ bhagavā pāde pakkhālesi.",
  "tika-vin02t14:52_2": "Apica upādinnakasarīraṁ nāma sītikātabbampi hotīti tadatthampi bhagavā nahānapādadhovanāni",
  "tika-vin02t14:52_3": "karotiyeva. Bhagavantaṁyeva purakkhatvāti bhagavantaṁ purato katvā. Tattha bhagavā",
  "tika-vin02t14:52_4": "bhikkhūnañceva upāsakānañca majjhe nisinno gandhodakena nahāpetvā dukūlacumbaṭena",
  "tika-vin02t14:52_5": "vodakaṁ katvā jātihiṅgulakena majjitvā rattakambalapaliveṭhite pīṭhe ṭhapitā rattasuvaṇṇaghanapaṭimā",
  "tika-vin02t14:52_6": "viya ativiya virocittha. Ayaṁ panettha porāṇānaṁ vaṇṇabhaṇanamaggo –",
  "tika-vin02t14:53": "‘‘Gantvāna maṇḍalamāḷaṁ, nāgavikkantacāraṇo;",
  "tika-vin02t14:54": "Obhāsayanto lokaggo, nisīdi varamāsane.",
  "tika-vin02t14:55": "‘‘Tahiṁ nisinno naradammasārathi,",
  "tika-vin02t14:56": "Devātidevo satapuññalakkhaṇo;",
  "tika-vin02t14:57": "Buddhāsane majjhagato virocati,",
  "tika-vin02t14:58": "Suvaṇṇanekkhaṁ viya paṇḍukambale.",
  "tika-vin02t14:59": "‘‘Nekkhaṁ jambonadasseva, nikkhittaṁ paṇḍukambale;",
  "tika-vin02t14:60": "Virocati vītamalo, maṇi verocano yathā.",
  "tika-vin02t14:61": "‘‘Mahāsālova samphullo, merurājāvalaṅkato;",
  "tika-vin02t14:62": "Suvaṇṇathūpasaṅkāso, padumo kosako yathā.",
  "tika-vin02t14:63": "‘‘Jalanto dīparukkhova, pabbatagge yathā sikhī;",
  "tika-vin02t14:64": "Devānaṁ pāricchattova, sabbaphullo virocathā’’ti. (ma. ni. aṭṭha. 2.22; udā. aṭṭha. 76);",
  "tika-vin02t14:65_0": "Pāṭaligāmike upāsake āmantesīti yasmā tesu upāsakesu bahū janā sīle patiṭṭhitā, tasmā",
  "tika-vin02t14:65_1": "paṭhamaṁ tāva sīlavipattiyā ādīnavaṁ pakāsetvā pacchā sīlasampadāya ānisaṁsaṁ dassetuṁ",
  "tika-vin02t14:65_2": "‘‘pañcime gahapatayo’’tiādinā dhammadesanatthaṁ āmantesi. Tattha dussīloti nissīlo",
  "tika-vin02t14:65_3": "(dī. ni. aṭṭha. 2.149; a. ni. aṭṭha. 3.5.213; udā. aṭṭha. 76). Abhāvattho hettha",
  "tika-vin02t14:65_4": "du-saddo ‘‘duppañño’’tiādīsu viya. Sīlavipannoti vipannasīlo bhinnasaṁvaro. Ettha",
  "tika-vin02t14:65_5": "ca ‘‘dussīlo’’ti padena puggalassa sīlābhāvo vutto. So panassa sīlābhāvo duvidho",
  "tika-vin02t14:65_6": "asamādānena vā samādinnassa bhedena vāti. Tesu purimo na tathā sāvajjo, yathā dutiyo",
  "tika-vin02t14:65_7": "sāvajjataro. Yathādhippetādīnavanimittaṁ sīlābhāvaṁ puggalādhiṭṭhānāya desanāya dassetuṁ",
  "tika-vin02t14:65_8": "‘‘sīlavipanno’’ti vuttaṁ, tena ‘‘dussīlo’’ti padassa atthaṁ dasseti. Pamādādhikaraṇanti",
  "tika-vin02t14:65_9": "pamādakāraṇā. Idañca suttaṁ gahaṭṭhānaṁ vasena āgataṁ, pabbajitānampi pana labbhateva.",
  "tika-vin02t14:65_10": "Gahaṭṭho hi yena yena sippaṭṭhānena jīvikaṁ kappeti yadi kasiyā yadi vaṇijjāya yadi",
  "tika-vin02t14:65_11": "gorakkhena. Pāṇātipātādivasena pamatto taṁ taṁ yathākālaṁ sampādetuṁ na sakkoti,",
  "tika-vin02t14:65_12": "athassa kammaṁ vinassati. Māghātakāle pāṇātipātaṁ pana adinnādānādīni ca karonto",
  "tika-vin02t14:65_13": "daṇḍavasena mahatiṁ bhogajāniṁ nigacchati. Pabbajito dussīlo pamādakāraṇā sīlato",
  "tika-vin02t14:65_14": "buddhavacanato jhānato sattaariyadhanato ca jāniṁ nigacchati.",
  "tika-vin02t14:66_0": "Pāpako kittisaddoti gahaṭṭhassa ‘‘asuko asukakule jāto dussīlo pāpadhammo pariccattaidhalokaparaloko",
  "tika-vin02t14:66_1": "salākabhattamattampi na detī’’ti catuparisamajjhe pāpako kittisaddo abbhuggacchati.",
  "tika-vin02t14:66_2": "Pabbajitassa ‘‘asuko nāma satthusāsane pabbajitvā nāsakkhi sīlāni rakkhituṁ, na buddhavacanaṁ",
  "tika-vin02t14:66_3": "uggahetuṁ, vejjakammādīhi jīvati, chahi agāravehi samannāgato’’ti evaṁ pāpako kittisaddo abbhuggacchati.",
  "tika-vin02t14:67_0": "Avisāradoti gahaṭṭho tāva ‘‘avassaṁ bahūnaṁ sannipātaṭṭhāne koci mama kammaṁ jānissati,",
  "tika-vin02t14:67_1": "atha maṁ niggaṇhissantī’’ti vā, ‘‘rājakulassa vā dassantī’’ti sabhayo upasaṅkamati,",
  "tika-vin02t14:67_2": "maṅkubhūto pattakkhandho adhomukho nisīdati, visārado hutvā kathetuṁ na sakkoti.",
  "tika-vin02t14:67_3": "Pabbajitopi ‘‘bahū bhikkhū sannipatitā, avassaṁ koci mama kammaṁ jānissati, atha",
  "tika-vin02t14:67_4": "me uposathampi pavāraṇampi ṭhapetvā sāmaññato cāvetvā nikkaḍḍhissantī’’ti sabhayo",
  "tika-vin02t14:67_5": "upasaṅkamati, visārado hutvā kathetuṁ na sakkoti. Ekacco pana dussīlopi samāno dappito",
  "tika-vin02t14:67_6": "viya vadati, sopi ajjhāsayena maṅku hotiyeva vippaṭisārībhāvato.",
  "tika-vin02t14:68_0": "Sammūḷhokālaṁ karotīti dussīlassa hi maraṇamañce nipannassa dussīlyakammānaṁ samādāya",
  "tika-vin02t14:68_1": "vattitaṭṭhānāni āpāthamāgacchanti. So ummīletvā attano puttadārādidassanavasena idhalokaṁ",
  "tika-vin02t14:68_2": "passati, nimīletvā gatinimittupaṭṭhānavasena paralokaṁ passati, tassa cattāro apāyā",
  "tika-vin02t14:68_3": "kammānurūpaṁ upaṭṭhahanti. Sattisatena pahariyamāno viya aggijālāya āliṅgiyamāno",
  "tika-vin02t14:68_4": "viya ca hoti. So ‘‘vāretha vārethā’’ti viravantova marati. Tena vuttaṁ ‘‘sammūḷho kālaṁ karotī’’ti.",
  "tika-vin02t14:69_0": "Kāyassa bhedāti upādinnakakkhandhapariccāgā. Paraṁ maraṇāti tadanantaraṁ abhinibbattakkhandhaggahaṇe.",
  "tika-vin02t14:69_1": "Atha vā kāyassa bhedāti jīvitindriyassa upacchedā. Paraṁ maraṇāti cutito uddhaṁ.",
  "tika-vin02t14:69_2": "Apāyantiādi sabbaṁ nirayavevacanaṁ. Nirayo hi saggamokkhahetubhūtā puññasaṅkhātā",
  "tika-vin02t14:69_3": "ayā apetattā, sukhānaṁ vā āyassa āgamanassa abhāvā apāyo. Dukkhassa gati paṭisaraṇanti",
  "tika-vin02t14:69_4": "duggati, dosabahulatāya vā duṭṭhena kammunā nibbattā gatīti duggati. Vivasā nipatanti",
  "tika-vin02t14:69_5": "ettha dukkaṭakārinoti vinipāto, vinassantā vā ettha nipatanti saṁbhijjamānaṅgapaccaṅgāti",
  "tika-vin02t14:69_6": "vinipāto. Natthi ettha assādasaññito ayoti nirayo.",
  "tika-vin02t14:70_0": "Atha vā apāyaggahaṇena tiracchānayoniṁ dīpeti. Tiracchānayoni hi apāyo sugatito apetattā,",
  "tika-vin02t14:70_1": "na duggati mahesakkhānaṁ nāgarājādīnaṁ sambhavato. Duggatiggahaṇena pettivisayaṁ",
  "tika-vin02t14:70_2": "dīpeti. So hi apāyo ceva duggati ca sugatito apetattā dukkhassa ca gatibhūtattā,",
  "tika-vin02t14:70_3": "na tu vinipāto asurasadisaṁ avinipatitattā. Petamahiddhikānaṁ vimānānipi nibbattanti.",
  "tika-vin02t14:70_4": "Vinipātaggahaṇena asurakāyaṁ dīpeti. So hi yathāvuttenatthena apāyo ceva duggati",
  "tika-vin02t14:70_5": "ca sabbasampattisamussayehi vinipātattā vinipātoti ca vuccati. Nirayaggahaṇena pana",
  "tika-vin02t14:70_6": "avīciādikaṁ anekappakāraṁ nirayameva dīpeti. Upapajjatīti nibbattati.",
  "tika-vin02t14:71_0": "Ānisaṁsakathā vuttavipariyāyena veditabbā. Ayaṁ pana viseso – sīlavāti samādānavasena",
  "tika-vin02t14:71_1": "sīlavā. Sīlasampannoti parisuddhaṁ paripuṇṇañca katvā sīlassa sampādanena sīlasampanno.",
  "tika-vin02t14:71_2": "Bhogakkhandhanti bhogarāsiṁ. Sugatiṁ saggaṁ lokanti ettha sugatiggahaṇena manussagatipi",
  "tika-vin02t14:71_3": "saṅgayhati, saggaggahaṇena devagati eva. Tattha sundarā gatīti sugati, rūpādīhi visayehi",
  "tika-vin02t14:71_4": "suṭṭhu aggoti saggo, so sabbopi lujjanapalujjanaṭṭhena lokoti.",
  "tika-vin02t14:72_0": "Pāṭaligāmike upāsake bahudeva rattiṁ dhammiyā kathāyāti aññāyapi pāḷimuttāya dhammakathāya",
  "tika-vin02t14:72_1": "ceva āvasathānumodanakathāya ca. Tadā hi bhagavā yasmā ajātasattunā tattha pāṭaliputtanagaraṁ",
  "tika-vin02t14:72_2": "māpentena aññāsu gāmanigamarājadhānīsu ye sīlācārasampannā kuṭumbikā, te ānetvā dhanadhaññāni",
  "tika-vin02t14:72_3": "gharavatthukhettavatthādīni ceva parihārañca dāpetvā nivesiyanti, tasmā pāṭaligāmikā",
  "tika-vin02t14:72_4": "upāsakā ānisaṁsadassāvitāya visesato sīlagarukāti sabbaguṇānañca sīlassa adhiṭṭhānabhāvato",
  "tika-vin02t14:72_5": "tesaṁ paṭhamaṁ sīlānisaṁse pakāsetvā tato paraṁ ākāsagaṅgaṁ otārento viya pathavojaṁ",
  "tika-vin02t14:72_6": "ākaḍḍhanto viya mahājambuṁ matthake gahetvā cālento viya yojanappamāṇaṁ mahāmadhuṁ",
  "tika-vin02t14:72_7": "cakkayantena pīḷetvā sumadhurarasaṁ pāyamāno viya ca pāṭaligāmikānaṁ upāsakānaṁ hitasukhāvahaṁ",
  "tika-vin02t14:72_8": "pakiṇṇakakathaṁ kathentopi ‘‘āvāsadānaṁ nāmetaṁ gahapatayo mahantaṁ puññaṁ, tumhākaṁ",
  "tika-vin02t14:72_9": "āvāso mayā paribhutto, bhikkhusaṅghena paribhutto, mayā ca bhikkhusaṅghena ca paribhutte",
  "tika-vin02t14:72_10": "dhammaratanenapi paribhuttoyeva hoti, evaṁ tīhi ratanehi paribhutte aparimeyyova",
  "tika-vin02t14:72_11": "vipāko, apica āvāsadānasmiṁ dinne sabbadānaṁ dinnameva hoti, bhūmaṭṭhakapaṇṇasālāya",
  "tika-vin02t14:72_12": "vā sākhāmaṇḍapassa vā saṅghaṁ uddissa katassa ānisaṁso paricchindituṁ na sakkā. Āvāsadānānubhāvena",
  "tika-vin02t14:72_13": "hi bhave nibbattamānassapi sampīḷitagabbhavāso nāma na hoti, dvādasahattho ovarako",
  "tika-vin02t14:72_14": "viyassa mātukucchi asambādhova hotī’’ti evaṁ nānānayavicittaṁ bahuṁ dhammakathaṁ kathetvā –",
  "tika-vin02t14:73": "‘‘Sītaṁ uṇhaṁ paṭihanti, tato vāḷamigāni ca;",
  "tika-vin02t14:74": "Sarīsape ca makase, sisire cāpi vuṭṭhiyo.",
  "tika-vin02t14:75": "‘‘Tato vātātapo ghoro, sañjāto paṭihaññati;",
  "tika-vin02t14:76": "Leṇatthañca sukhatthañca, jhāyituñca vipassituṁ.",
  "tika-vin02t14:77": "‘‘Vihāradānaṁ saṅghassa, aggaṁ buddhena vaṇṇitaṁ;",
  "tika-vin02t14:78": "Tasmā hi paṇḍito poso, sampassaṁ atthamattano.",
  "tika-vin02t14:79": "‘‘Vihāre kāraye ramme, vāsayettha bahussute;",
  "tika-vin02t14:80": "Tesaṁ annañca pānañca, vatthasenāsanāni ca.",
  "tika-vin02t14:81": "‘‘Dadeyya ujubhūtesu, vippasannena cetasā;",
  "tika-vin02t14:82": "Te tassa dhammaṁ desenti, sabbadukkhāpanūdanaṁ;",
  "tika-vin02t14:83": "Yaṁ so dhammaṁ idhaññāya, parinibbāti anāsavo’’ti. (cūḷava. 295, 315) –",
  "tika-vin02t14:84_0": "Evaṁ ayampi āvāsadāne ānisaṁso ayampi āvāsadāne ānisaṁsoti bahudeva rattiṁ atirekadiyaḍḍhayāmaṁ",
  "tika-vin02t14:84_1": "āvāsadānānisaṁsaṁ kathesi. Tattha imā gāthāva saṅgahaṁ āruḷhā, pakiṇṇakadhammadesanā",
  "tika-vin02t14:84_2": "pana saṅgahaṁ na ārohati. Sandassetvātiādīni vuttatthāneva.",
  "tika-vin02t14:85_0": "Abhikkantāti atikkantā dve yāmā gatā. Yassadāni tumhe kālaṁ maññathāti yassa gamanassa",
  "tika-vin02t14:85_1": "tumhe kālaṁ maññatha, gamanakālo tumhākaṁ, gacchathāti vuttaṁ hoti. Kasmā pana bhagavā",
  "tika-vin02t14:85_2": "te uyyojesīti? Anukampāya. Tiyāmarattiñhi nisīditvā vītināmentānaṁ tesaṁ sarīre ābādho",
  "tika-vin02t14:85_3": "uppajjeyya, bhikkhusaṅghopi ca mahā, tassa sayananisajjānaṁ okāsaṁ laddhuṁ vaṭṭati,",
  "tika-vin02t14:85_4": "iti ubhayānukampāya uyyojesi.",
  "tika-vin02t14:86_0": "Suññāgāranti pāṭiyekkaṁ suññāgāraṁ nāma tattha natthi. Te kira gahapatayo tasseva",
  "tika-vin02t14:86_1": "āvasathāgārassa ekapasse paṭasāṇiṁ parikkhipāpetvā kappiyamañcaṁ paññapetvā tattha",
  "tika-vin02t14:86_2": "kappiyapaccattharaṇāni attharitvā upari suvaṇṇarajatatārakagandhamālādidāmapaṭimaṇḍitaṁ",
  "tika-vin02t14:86_3": "vitānaṁ bandhitvā gandhatelapadīpaṁ āropayiṁsu ‘‘appeva nāma satthā dhammāsanato",
  "tika-vin02t14:86_4": "vuṭṭhāya thokaṁ vissametukāmo idha nipajjeyya, evaṁ no idaṁ āvasathāgāraṁ bhagavatā",
  "tika-vin02t14:86_5": "catūhi iriyāpathehi paribhuttaṁ dīgharattaṁ hitāya sukhāya bhavissatī’’ti. Satthāpi",
  "tika-vin02t14:86_6": "tadeva sandhāya tattha saṅghāṭiṁ paññapetvā sīhaseyyaṁ kappesi. Taṁ sandhāya vuttaṁ",
  "tika-vin02t14:86_7": "‘‘suññāgāraṁ pāvisī’’ti. Tattha pādadhovanaṭṭhānato paṭṭhāya yāva dhammāsanā agamāsi,",
  "tika-vin02t14:86_8": "ettake ṭhāne gamanaṁ nipphannaṁ. Dhammāsanaṁ patvā thokaṁ aṭṭhāsi, idaṁ tattha ṭhānaṁ.",
  "tika-vin02t14:86_9": "Dve yāme dhammāsane nisīdi, ettake ṭhāne nisajjā nipphannā. Upāsake uyyojetvā dhammāsanato",
  "tika-vin02t14:86_10": "oruyha yathāvutte ṭhāne sīhaseyyaṁ kappesi . Etaṁ ṭhānaṁ bhagavatā catūhi iriyāpathehi",
  "tika-vin02t14:86_11": "paribhuttaṁ ahosīti.",
  "tika-vin02t14:87": "Pāṭaligāmavatthukathāvaṇṇanā niṭṭhitā.",
  "tika-vin02t14:88": "Sunidhavassakāravatthukathāvaṇṇanā",
  "tika-vin02t14:89_0": "286.Sunidhavassakārāti (dī. ni. 2.153; udā. aṭṭha. 76) sunidho ca vassakāro ca dve",
  "tika-vin02t14:89_1": "brāhmaṇā. Magadhamahāmattāti magadharañño mahāamaccā, magadharaṭṭhe vā mahāmattā,",
  "tika-vin02t14:89_2": "mahatiyā issariyamattāya samannāgatāti magadhamahāmattā. Pāṭaligāme nagaraṁ māpentīti",
  "tika-vin02t14:89_3": "pāṭaligāmantasaṅkhāte bhūmippadese nagaraṁ māpenti, pubbe ‘‘pāṭaligāmo’’ti laddhanāmaṁ",
  "tika-vin02t14:89_4": "ṭhānaṁ idāni nagaraṁ katvā māpentīti attho. Vajjīnaṁ paṭibāhāyāti licchavirājūnaṁ",
  "tika-vin02t14:89_5": "āyamukhapacchindanatthaṁ. Vatthūnīti gharavatthūni gharapatiṭṭhāpanaṭṭhānāni. Cittāni",
  "tika-vin02t14:89_6": "namanti nivesanāni māpetunti rañño rājamahāmattānañca nivesanāni māpetuṁ vatthuvijjāpāṭhakānaṁ",
  "tika-vin02t14:89_7": "cittāni namanti. Te kira attano sippānubhāvena heṭṭhāpathaviyaṁ tiṁsahatthamatte",
  "tika-vin02t14:89_8": "ṭhāne ‘‘idha nāgānaṁ nivāsapariggaho, idha yakkhānaṁ, idha bhūtānaṁ nivāsapariggaho,",
  "tika-vin02t14:89_9": "idha pāsāṇo vā khāṇuko vā atthī’’ti jānanti, te tadā sippaṁ jappitvā tādisaṁ sārambhaṭṭhānaṁ",
  "tika-vin02t14:89_10": "pariharitvā anārambhe ṭhāne tāhi vatthupariggāhikāhi devatāhi saddhiṁ mantayamānā",
  "tika-vin02t14:89_11": "viya taṁtaṁgehāni māpenti.",
  "tika-vin02t14:90_0": "Atha vā nesaṁ sarīre devatā adhimuccitvā tattha tattha nivesanāni māpetuṁ cittaṁ",
  "tika-vin02t14:90_1": "nāmenti. Tā catūsu koṇesu khāṇuke koṭṭetvā vatthumhi gahitamatte paṭivigacchanti.",
  "tika-vin02t14:90_2": "Saddhānaṁ kulānaṁ saddhā devatā tathā karonti, assaddhānaṁ kulānaṁ assaddhā devatā",
  "tika-vin02t14:90_3": "ca. Kiṁ kāraṇā? Saddhānañhi evaṁ hoti ‘‘idha manussā nivesanaṁ māpentā paṭhamaṁ bhikkhusaṅghaṁ",
  "tika-vin02t14:90_4": "nisīdāpetvā maṅgalaṁ vadāpessanti, atha mayaṁ sīlavantānaṁ dassanaṁ dhammakathaṁ",
  "tika-vin02t14:90_5": "pañhavissajjanaṁ anumodanañca sotuṁ labhissāma, manussādānaṁ datvā amhākaṁ pattiṁ",
  "tika-vin02t14:90_6": "dassantī’’ti. Assaddhā devatāpi ‘‘attano icchānurūpaṁ tesaṁ paṭipattiṁ passituṁ kathañca",
  "tika-vin02t14:90_7": "sotuṁ labhissāmā’’ti tathā karonti.",
  "tika-vin02t14:91_0": "Tāvatiṁsehīti yathā hi ekasmiṁ kule ekaṁ paṇḍitaṁ manussaṁ, ekasmiñca vihāre ekaṁ",
  "tika-vin02t14:91_1": "bahussutaṁ bhikkhuṁ upādāya ‘‘asukakule manussā paṇḍitā, asukavihāre bhikkhū bahussutā’’ti",
  "tika-vin02t14:91_2": "saddo abbhuggacchati, evamevaṁ sakkaṁ devarājānaṁ vissakammañca devaputtaṁ upādāya",
  "tika-vin02t14:91_3": "‘‘tāvatiṁsā paṇḍitā’’ti saddo abbhuggato. Tenāha ‘‘tāvatiṁsehī’’ti. Seyyathāpītiādinā",
  "tika-vin02t14:91_4": "devehi tāvatiṁsehi saddhiṁ mantetvā viya sunidhavassakārā nagaraṁ māpentīti dasseti.",
  "tika-vin02t14:92_0": "Yāvatā ariyaṁ āyatananti yattakaṁ ariyamanussānaṁ osaraṇaṭṭhānaṁ nāma atthi. Yāvatā",
  "tika-vin02t14:92_1": "vaṇippathoti yattakaṁ vāṇijānaṁ āhaṭabhaṇḍassa rāsivaseneva kayavikkayaṭṭhānaṁ nāma,",
  "tika-vin02t14:92_2": "vāṇijānaṁ vasanaṭṭhānaṁ vā atthi. Idaṁ agganagaranti tesaṁ ariyāyatanavaṇippathānaṁ",
  "tika-vin02t14:92_3": "idaṁ nagaraṁ aggaṁ bhavissati jeṭṭhakaṁ pāmokkhaṁ. Puṭabhedananti bhaṇḍapuṭabhedanaṭṭhānaṁ,",
  "tika-vin02t14:92_4": "bhaṇḍaganthikānaṁ mocanaṭṭhānanti vuttaṁ hoti. Sakalajambudīpe aladdhabhaṇḍampi hi",
  "tika-vin02t14:92_5": "idheva labhissati, aññattha vikkayaṁ agacchantampi idha vikkayaṁ gacchissati, tasmā",
  "tika-vin02t14:92_6": "idheva puṭaṁ bhindissatīti attho. Āyanti yāni catūsu dvāresu cattāri, sabhāyaṁ ekanti",
  "tika-vin02t14:92_7": "evaṁ divase divase pañcasatasahassāni tattha uṭṭhahissanti, tānissa bhāvīni āyāni",
  "tika-vin02t14:92_8": "dasseti. Aggito vātiādīsu ca-kārattho vā-saddo, agginā ca udakena ca mithubhedena",
  "tika-vin02t14:92_9": "ca nassissatīti attho. Tassa hi eko koṭṭhāso agginā nassissati, nibbāpetumpi naṁ",
  "tika-vin02t14:92_10": "na sakkhissati, ekaṁ koṭṭhāsaṁ gaṅgā gahetvā gamissati, eko iminā akathitaṁ amussa,",
  "tika-vin02t14:92_11": "amunā akathitaṁ imassa vadantānaṁ pisuṇavācānaṁ vasena bhinnānaṁ manussānaṁ aññamaññabhedena vinassissati.",
  "tika-vin02t14:93_0": "Evaṁ vatvā bhagavā paccūsakāle gaṅgātīraṁ gantvā katamukhadhovano bhikkhācārakālaṁ",
  "tika-vin02t14:93_1": "āgamayamāno nisīdi. Sunidhavassakārāpi ‘‘amhākaṁ rājā samaṇassa gotamassa upaṭṭhāko,",
  "tika-vin02t14:93_2": "so amhe upagate pucchissati ‘satthā kira pāṭaligāmaṁ agamāsi, kiṁ tassa santikaṁ",
  "tika-vin02t14:93_3": "upasaṅkamittha, na upasaṅkamitthā’ti, ‘upasaṅkamimhā’ti ca vutte ‘nimantayittha,",
  "tika-vin02t14:93_4": "na nimantayitthā’ti pucchissati, ‘na nimantayimhā’ti ca vutte amhākaṁ dosaṁ āropetvā",
  "tika-vin02t14:93_5": "niggaṇhissati, idañcāpi mayaṁ akataṭṭhāne nagaraṁ māpema, samaṇassa kho pana gotamassa",
  "tika-vin02t14:93_6": "gatagataṭṭhāne kāḷakaṇṇisattā paṭikkamanti, taṁ mayaṁ nagaramaṅgalaṁ vācāpessāmā’’ti",
  "tika-vin02t14:93_7": "cintetvā satthāraṁ upasaṅkamitvā nimantayiṁsu. Tena vuttaṁ ‘‘atha kho sunidhavassakārā’’tiādi.",
  "tika-vin02t14:93_8": "Pubbaṇhasamayanti pubbaṇhakāle. Nivāsetvāti gāmappavesananīhārena nivāsanaṁ nivāsetvā",
  "tika-vin02t14:93_9": "kāyabandhanaṁ bandhitvā. Pattacīvaramādāyāti pattañca cīvarañca ādiyitvā kāyapaṭibaddhaṁ",
  "tika-vin02t14:93_10": "katvā, cīvaraṁ pārupitvā pattaṁ hatthena gahetvāti attho.",
  "tika-vin02t14:94_0": "Sīlavantetthāti sīlavante ettha attano vasanaṭṭhāne. Saññateti kāyavācācittehi saññate.",
  "tika-vin02t14:94_1": "Tāsaṁ dakkhiṇamādiseti saṅghassa dinne cattāro paccaye tāsaṁ gharadevatānaṁ ādiseyyapattiṁ",
  "tika-vin02t14:94_2": "dadeyya. Pūjitā pūjayantīti ‘‘ime manussā amhākaṁ ñātakāpi na honti, tathāpi no pattiṁ",
  "tika-vin02t14:94_3": "dentīti ārakkhaṁ susaṁvihitaṁ karothā’’ti suṭṭhu ārakkhaṁ karonti. Mānitā mānayantīti",
  "tika-vin02t14:94_4": "kālānukālaṁ balikammakaraṇena mānitā ‘‘ete manussā amhākaṁ ñātakāpi na honti, tathāpi",
  "tika-vin02t14:94_5": "catumāsachamāsantare no balikammaṁ karontī’’ti mānenti uppannaparissayaṁ haranti.",
  "tika-vin02t14:94_6": "Tato nanti tato naṁ paṇḍitajātikaṁ manussaṁ. Orasanti ure ṭhapetvā saṁvaḍḍhitaṁ,",
  "tika-vin02t14:94_7": "yathā mātā orasaṁ puttaṁ anukampati, uppannaparissayaharaṇatthamevassa vāyamati,",
  "tika-vin02t14:94_8": "evaṁ anukampantīti attho. Bhadrāni passatīti sundarāni passati.",
  "tika-vin02t14:95_0": "Anumoditvāti tehi tadā pasutapuññassa anumodanavasena tesaṁ dhammakathaṁ katvā. Sunidhavassakārāpi",
  "tika-vin02t14:95_1": "‘‘yā tattha devatā āsuṁ, tāsaṁ dakkhiṇamādise’’ti bhagavato vacanaṁ sutvā devatānaṁ",
  "tika-vin02t14:95_2": "pattiṁ adaṁsu. Taṁ gotamadvāraṁ nāma ahosīti tassa nagarassa yena dvārena bhagavā",
  "tika-vin02t14:95_3": "nikkhami, taṁ gotamadvāraṁ nāma ahosi. Gaṅgāya pana uttaraṇatthaṁ anotiṇṇattā gotamatitthaṁ",
  "tika-vin02t14:95_4": "nāma nāhosi. Pūrāti puṇṇā. Samatittikāti tīrasamaṁ udakassa tittā bharitā. Kākapeyyāti",
  "tika-vin02t14:95_5": "tīre ṭhitakākehi pātuṁ sakkuṇeyyaudakā. Tīhipi padehi ubhatokūlasamaṁ paripuṇṇabhāvameva",
  "tika-vin02t14:95_6": "vadati. Uḷumpanti pāragamanatthāya lahuke dārudaṇḍe gahetvā kavāṭaphalake viya aññamaññasambandhe",
  "tika-vin02t14:95_7": "kātuṁ āṇiyo koṭṭetvā nāvāsaṅkhepena kataṁ. Kullanti veḷunaḷādike saṅgharitvā valliādīhi",
  "tika-vin02t14:95_8": "kalāpavasena bandhitvā kataṁ.",
  "tika-vin02t14:96_0": "Etamatthaṁviditvāti etaṁ mahājanassa gaṅgudakamattassapi kevalaṁ tarituṁ asamatthataṁ,",
  "tika-vin02t14:96_1": "attano pana bhikkhusaṅghassa ca atigambhīravitthataṁ saṁsāramahaṇṇavaṁ taritvā ṭhitabhāvañca",
  "tika-vin02t14:96_2": "sabbākārato viditvā tadatthaparidīpanaṁ imaṁ udānaṁ udānesi. Udānagāthāya attho pana",
  "tika-vin02t14:96_3": "aṭṭhakathāyaṁ dassitoyeva. Tattha udakaṭṭhānassetaṁ adhivacananti yathāvuttassa yassa",
  "tika-vin02t14:96_4": "kassaci udakaṭṭhānassa etaṁ aṇṇavanti adhivacanaṁ, na samuddassevāti adhippāyo. Saranti",
  "tika-vin02t14:96_5": "idha nadī adhippetā sarati sandatīti katvā. Gambhīraṁ vitthatanti agādhaṭṭhena gambhīraṁ,",
  "tika-vin02t14:96_6": "sakalalokattayabyāpitāya vitthataṁ. Visajjāti anāsajja appatvā eva pallalāni tesaṁ",
  "tika-vin02t14:96_7": "ataraṇato. Kullañhi jano bandhatīti kullaṁ bandhituṁ āyāsaṁ āpajjati. Vinā eva kullenāti",
  "tika-vin02t14:96_8": "īdisaṁ udakaṁ kullena īdisena vinā eva. Tiṇṇā medhāvino janāti ariyamaggañāṇasaṅkhātāya",
  "tika-vin02t14:96_9": "medhāya samannāgatattā medhāvino buddhā ca buddhasāvakā ca tiṇṇā paratīre patiṭṭhitā.",
  "tika-vin02t14:97": "Sunidhavassakāravatthukathāvaṇṇanā niṭṭhitā.",
  "tika-vin02t14:98": "Koṭigāme saccakathāvaṇṇanā",
  "tika-vin02t14:99_0": "287.Koṭigāmoti mahāpanādassa rañño pāsādakoṭiyaṁ katagāmo, patitassa pāsādassa thupikāya",
  "tika-vin02t14:99_1": "patiṭṭhitaṭṭhāne niviṭṭhagāmoti attho. Ariyasaccānanti ye paṭivijjhanti, tesaṁ ariyabhāvakarānaṁ",
  "tika-vin02t14:99_2": "saccānaṁ. Ananubodhāti abujjhanena ajānanena. Appaṭivedhāti appaṭivijjhanena. Anubodho",
  "tika-vin02t14:99_3": "cettha pubbabhāgiyañāṇaṁ, paṭivedho maggañāṇena abhisamayo. Tattha yasmā anubodhapubbako",
  "tika-vin02t14:99_4": "paṭivedho anubodhena vinā na hoti, anubodhopi ekacco paṭivedhasambandho tadubhayābhāvahetukañca",
  "tika-vin02t14:99_5": "vaṭṭe saṁsaraṇaṁ, tasmā vuttaṁ ‘‘ananubodhā…pe… tumhākañcā’’ti. Tattha sandhāvitanti",
  "tika-vin02t14:99_6": "paṭisandhiggahaṇavasena bhavato bhavantarupagamanena sandhāvitaṁ. Saṁsaritanti aparāparaṁ",
  "tika-vin02t14:99_7": "cavanupapajjanavasena saṁsaritaṁ. Mamañceva tumhākañcāti mayā ca tumhehi ca. Atha",
  "tika-vin02t14:99_8": "vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca ahosīti evamettha attho veditabbo.",
  "tika-vin02t14:100_0": "Saṁsitanti saṁsaritaṁ. Bhavanetti samūhatāti dīgharajjuyā baddhasakuṇaṁ viya rajjuhattho",
  "tika-vin02t14:100_1": "puriso desantaraṁ, taṇhārajjuyā baddhasattasantānaṁ abhisaṅkhāro bhavantaraṁ neti",
  "tika-vin02t14:100_2": "etāyāti bhavanetti, sā bhavato bhavaṁ nayanasamatthā taṇhārajju ariyamaggasatthena",
  "tika-vin02t14:100_3": "suṭṭhu hatā chinnā appavattikatāti bhavanetti samūhatā.",
  "tika-vin02t14:101": "Ambapālīvatthukathāvaṇṇanā",
  "tika-vin02t14:102": "288.Yānassabhūmīti yattha sakkā hoti yānaṁ āruyha yānena gantuṁ, ayaṁ yānassa bhūmi nāma. Yānā paccorohitvāti vihārassa bahidvārakoṭṭhake yānato orohitvā.",
  "tika-vin02t14:103": "Licchavīvatthukathāvaṇṇanā",
  "tika-vin02t14:104_0": "289.Nīlāti idaṁ sabbasaṅgāhakavacanaṁ. Nīlavaṇṇātiādi tasseva vibhāgadassanatthaṁ.",
  "tika-vin02t14:104_1": "Tattha na tesaṁ pakativaṇṇo nīlo, nīlavilepanavilittattā panetaṁ vuttaṁ. Nīlavatthāti",
  "tika-vin02t14:104_2": "paṭadukūlakoseyyādīnipi nesaṁ nīlāneva honti. Nīlālaṅkārāti nīlamaṇialaṅkārehi nīlapupphehi",
  "tika-vin02t14:104_3": "ca alaṅkatā. Te kira alaṅkārā suvaṇṇavicittāpi indanīlamaṇiobhāsehi ekanīlā viya",
  "tika-vin02t14:104_4": "khāyanti, rathāpi nesaṁ nīlamaṇikhacitā nīlavatthaparikkhittā nīladhajanīlavammikehi",
  "tika-vin02t14:104_5": "nīlābharaṇehi nīlaassehi yuttā, patodayaṭṭhiyopi nīlāyevāti iminā nayena sabbapadesu",
  "tika-vin02t14:104_6": "attho veditabbo. Paṭivaṭṭesīti pahari. Kissa je ambapālīti je-ti ālapanaṁ, bhoti",
  "tika-vin02t14:104_7": "ambapāli kiṁkāraṇāti vuttaṁ hoti. Sāhāranti ettha āharanti imasmā rājapurisā balinti",
  "tika-vin02t14:104_8": "āhāro, tabbhuttajanapado. Tena sahitaṁ sāhāraṁ, sajanapadanti attho. Aṅguliṁ phoṭesunti",
  "tika-vin02t14:104_9": "aṅguliṁ cālesuṁ. Ambakāyāti mātugāmena. Upacāravacanañhetaṁ, itthīsu yadidaṁ ambakā",
  "tika-vin02t14:104_10": "mātugāmo jananikāti. Olokethāti passatha. Apalokethāti apavattitvā oloketha, punappunaṁ",
  "tika-vin02t14:104_11": "passathāti attho. Upasaṁharathāti upanetha, imaṁ licchavīparisaṁ tumhākaṁ cittena",
  "tika-vin02t14:104_12": "tāvatiṁsasadisaṁ upasaṁharatha upanetha allīyāpetha. Yatheva tāvatiṁsā abhirūpā pāsādikā",
  "tika-vin02t14:104_13": "nīlādinānāvaṇṇā, evamime licchavīrājānopīti tāvatiṁsehi samake katvā passathāti attho.",
  "tika-vin02t14:105_0": "Kasmā pana bhagavā anekasatehi suttehi cakkhādīnaṁ rūpādīsu nimittaggāhaṁ paṭisedhetvā",
  "tika-vin02t14:105_1": "idha mahantena ussāhena nimittaggāhe niyojetīti? Hitakāmatāya tesaṁ bhikkhūnaṁ yathā",
  "tika-vin02t14:105_2": "āyasmato nandassa hitakāmatāya saggasampattidassanatthaṁ. Tatra kira ekacce bhikkhū",
  "tika-vin02t14:105_3": "osannavīriyā, te sampattiyā palobhento ‘‘appamādena samaṇadhammaṁ karontānaṁ evarūpā",
  "tika-vin02t14:105_4": "issariyasampatti sulabhā’’ti samaṇadhamme ussāhajananatthaṁ āha. Atha vā nayidaṁ",
  "tika-vin02t14:105_5": "nimittaggāhe niyojanaṁ, kevalaṁ pana ‘‘dibbasampattisadisā etesaṁ rājūnaṁ issariyasampattī’’ti",
  "tika-vin02t14:105_6": "anupubbikathāya sampattikathanaṁ viya daṭṭhabbaṁ. Aniccalakkhaṇavibhāvanatthañcāpi",
  "tika-vin02t14:105_7": "evamāha. Na cirasseva hi sabbepime ajātasattussa vasena vināsaṁ pāpuṇissanti, atha",
  "tika-vin02t14:105_8": "nesaṁ rajjasirisampattiṁ disvā ṭhitabhikkhū ‘‘tathārūpāyapi nāma sirisampattiyā vināso",
  "tika-vin02t14:105_9": "paññāyissatī’’ti aniccalakkhaṇaṁ bhāvetvā saha paṭisambhidāhi arahattaṁ pāpuṇissantīti",
  "tika-vin02t14:105_10": "aniccalakkhaṇavibhāvanatthaṁ āha.",
  "tika-vin02t14:106_0": "Adhivāsetūti ambapāliyā nimantitabhāvaṁ ñatvāpi kasmā nimantentīti? Asaddahanatāya",
  "tika-vin02t14:106_1": "ca vattasīsena ca. Sā hi dhuttā itthī animantetvāpi ‘‘nimantesi’’nti vadeyyāti tesaṁ",
  "tika-vin02t14:106_2": "ahosi. Dhammaṁ sutvā gamanakāle ca nimantetvā gamanaṁ nāma manussānaṁ vattameva.",
  "tika-vin02t14:107": "Licchavīvatthukathāvaṇṇanā niṭṭhitā.",
  "tika-vin02t14:108": "Sīhasenāpativatthukathāvaṇṇanā",
  "tika-vin02t14:109_0": "290.Abhiññātāti (a. ni. aṭṭha. 3.8.12) ñātā paññātā pākaṭā. Santhāgāreti mahājanassa",
  "tika-vin02t14:109_1": "santhambhanāgāre vissamanatthāya kate agāre. Sā kira santhāgārasālā nagaramajjhe",
  "tika-vin02t14:109_2": "ahosi, catūsu dvāresu ṭhitānaṁ paññāyati, catūhi disāhi āgatamanussā paṭhamaṁ tattha",
  "tika-vin02t14:109_3": "vissamitvā pacchā attano attano phāsukaṭṭhānaṁ gacchanti. Rājakulānaṁ rajjakiccasantharaṇatthaṁ",
  "tika-vin02t14:109_4": "kataṁ agārantipi vadantiyeva. Tattha hi nisīditvā licchavīrājāno rajjakiccaṁ santharanti",
  "tika-vin02t14:109_5": "karonti vicārenti. Sannisinnāti tesaṁ nisīdanatthaṁyeva paññattesu mahārahapaccattharaṇesu",
  "tika-vin02t14:109_6": "samussitasetacchattesu āsanesu sannisinnā. Anekapariyāyena buddhassa vaṇṇaṁ bhāsantīti",
  "tika-vin02t14:109_7": "rājakulakiccañceva lokatthakiriyañca vicāretvā anekehi kāraṇehi buddhassa vaṇṇaṁ",
  "tika-vin02t14:109_8": "bhāsanti. Paṇḍitā hi te rājāno saddhāsampannā sotāpannāpi sakadāgāminopi anāgāminopi",
  "tika-vin02t14:109_9": "ariyasāvakā, te sabbepi lokiyajaṭaṁ bhinditvā buddhādīnaṁ tiṇṇaṁ ratanānaṁ vaṇṇaṁ bhāsanti.",
  "tika-vin02t14:110_0": "Tattha tividho buddhavaṇṇo nāma cariyavaṇṇo sarīravaṇṇo guṇavaṇṇoti. Tatrime rājāno",
  "tika-vin02t14:110_1": "cariyāya vaṇṇaṁ ārabhiṁsu – ‘‘dukkaraṁ vata kataṁ sammāsambuddhena kappasatasahassādhikāni",
  "tika-vin02t14:110_2": "cattāri asaṅkhyeyyāni dasa pāramiyo dasa upapāramiyo dasa paramatthapāramiyoti samatiṁsa",
  "tika-vin02t14:110_3": "pāramiyo pūrentena ñātatthacariyaṁ lokatthacariyaṁ buddhatthacariyaṁ matthakaṁ pāpetvā",
  "tika-vin02t14:110_4": "pañca mahāpariccāge pariccajantenā’’ti aḍḍhacchakkehi jātakasatehi buddhavaṇṇaṁ kathentā",
  "tika-vin02t14:110_5": "tusitabhavanaṁ pāpetvā ṭhapayiṁsu. Dhammassa vaṇṇaṁ bhāsantā panete ‘‘bhagavatā dhammo",
  "tika-vin02t14:110_6": "desito, nikāyato pañca nikāyā honti, piṭakato tīṇi piṭakāni, aṅgato nava aṅgāni,",
  "tika-vin02t14:110_7": "khandhato caturāsītidhammakkhandhasahassānī’’ti koṭṭhāsavasena dhammaguṇaṁ kathayiṁsu.",
  "tika-vin02t14:110_8": "Saṅghassa vaṇṇaṁ bhāsantā ‘‘satthu dhammadesanaṁ sutvā paṭiladdhasaddhā kulaputtā",
  "tika-vin02t14:110_9": "bhogakkhandhañceva ñātiparivaṭṭañca pahāya setacchattauparajjasenāpatiseṭṭhibhaṇḍāgārikaṭṭhānantarādīni",
  "tika-vin02t14:110_10": "agaṇayitvā nikkhamma satthu varasāsane pabbajanti, setacchattaṁ pahāya pabbajitānaṁ",
  "tika-vin02t14:110_11": "bhaddiyamahārājamahākappinapukkusātiādirājapabbajitānaṁyeva buddhakāle asīti sahassāni",
  "tika-vin02t14:110_12": "ahesuṁ, anekakoṭidhanaṁ pahāya pabbajitānaṁ pana yasakulaputtasoṇaseṭṭhiputtaraṭṭhapālaputtādīnaṁ",
  "tika-vin02t14:110_13": "paricchedo natthi, evarūpā ca evarūpā ca kulaputtā satthu sāsane pabbajantī’’ti pabbajjāsaṅkhepavasena",
  "tika-vin02t14:110_14": "saṅghaguṇaṁ kathayiṁsu.",
  "tika-vin02t14:111_0": "Sīho senāpatīti evaṁnāmako senāya adhipati. Vesāliyañhi satta sahassāni satta satāni",
  "tika-vin02t14:111_1": "satta ca rājāno, te sabbepi sannipatitvā sabbesaṁ manaṁ gahetvā ‘‘raṭṭhaṁ vicāretuṁ",
  "tika-vin02t14:111_2": "samatthaṁ ekaṁ vicinathā’’ti vicinantā sīharājakumāraṁ disvā ‘‘ayaṁ sakkhissatī’’ti",
  "tika-vin02t14:111_3": "sanniṭṭhānaṁ katvā tassa rattamaṇivaṇṇakambalapariyonaddhaṁ senāpaticchattaṁ adaṁsu.",
  "tika-vin02t14:111_4": "Taṁ sandhāya vuttaṁ ‘‘sīho senāpatī’’ti. Nigaṇṭhasāvakoti nigaṇṭhassa nāṭaputtassa",
  "tika-vin02t14:111_5": "paccayadāyako upaṭṭhāko. Jambudīpatalasmiñhi tayo janā nigaṇṭhānaṁ aggupaṭṭhākā –",
  "tika-vin02t14:111_6": "nāḷandāyaṁ upāli gahapati, kapilapure vappo sakko, vesāliyaṁ ayaṁ sīho senāpatīti.",
  "tika-vin02t14:111_7": "Nisinno hotīti sesarājūnampi parisāya antare āsanāni paññāpayiṁsu, sīhassa pana majjhe",
  "tika-vin02t14:111_8": "ṭhāneti tasmiṁ paññatte mahārahe rājāsane nisinno hoti. Nissaṁsayanti nibbicikicchaṁ",
  "tika-vin02t14:111_9": "addhā ekaṁsena. Na hete yassa vā tassa vā appesakkhassa evaṁ anekasatehi kāraṇehi vaṇṇaṁ bhāsanti.",
  "tika-vin02t14:112_0": "Yena nigaṇṭho nāṭaputto tenupasaṅkamīti nigaṇṭho kira nāṭaputto ‘‘sacāyaṁ sīho kassacideva",
  "tika-vin02t14:112_1": "samaṇassa gotamassa vaṇṇaṁ kathentassa sutvā samaṇaṁ gotamaṁ dassanāya upasaṅkamissati,",
  "tika-vin02t14:112_2": "mayhaṁ parihāni bhavissatī’’ti cintetvā paṭhamataraṁyeva sīhaṁ senāpatiṁ etadavoca",
  "tika-vin02t14:112_3": "‘‘senāpati imasmiṁ loke ‘ahaṁ buddho ahaṁ buddho’ti bahū vadanti, sace tvaṁ kañci",
  "tika-vin02t14:112_4": "dassanāya upasaṅkamitukāmo ahosi, maṁ puccheyyāsi, ahaṁ te yuttaṭṭhānaññeva pesessāmi,",
  "tika-vin02t14:112_5": "ayuttaṭṭhānato nivāressāmī’’ti. So taṁ kathaṁ anussaritvā ‘‘sace maṁ pesessati, gamissāmi.",
  "tika-vin02t14:112_6": "No ce, na gamissāmī’’ti cintetvā yena nigaṇṭho nāṭaputto tenupasaṅkami.",
  "tika-vin02t14:113_0": "Athassa vacanaṁ sutvā nigaṇṭho mahāpabbatena viya balavasokena otthaṭo ‘‘yattha dānissāhaṁ",
  "tika-vin02t14:113_1": "gamanaṁ na icchāmi, tattheva gantukāmo jāto, hatohamasmī’’ti anattamano hutvā ‘‘paṭibāhanupāyamassa",
  "tika-vin02t14:113_2": "karissāmī’’ti cintetvā ‘‘kiṁ pana tva’’ntiādimāha. Evaṁ vadanto carantaṁ goṇaṁ tuṇḍe",
  "tika-vin02t14:113_3": "paharanto viya jalamānaṁ padīpaṁ nibbāpento viya bhattabharitaṁ pattaṁ nikujjanto",
  "tika-vin02t14:113_4": "viya ca sīhassa uppannaṁ pītiṁ vināsesi. Gamikābhisaṅkhāroti hatthiyānādīnaṁ yojāpanagandhamālādiggahaṇavasena",
  "tika-vin02t14:113_5": "pavatto payogo. So paṭippassambhīti so vūpasanto.",
  "tika-vin02t14:114_0": "Dutiyampi khoti dutiyavārampi. Imasmiñca vāre buddhassa vaṇṇaṁ bhāsantā tusitabhavanato",
  "tika-vin02t14:114_1": "paṭṭhāya yāva mahābodhipallaṅkā dasabalassa heṭṭhā pādatalehi upari kesaggehi paricchinditvā",
  "tika-vin02t14:114_2": "dvattiṁsamahāpurisalakkhaṇaasītianubyañjanabyāmappabhāvasena sarīravaṇṇaṁ kathayiṁsu.",
  "tika-vin02t14:114_3": "Dhammassa vaṇṇaṁ bhāsantā ‘‘ekapadepi ekabyañjanepi avakkhalitaṁ nāma natthī’’ti",
  "tika-vin02t14:114_4": "sukathitavaseneva dhammaguṇaṁ kathayiṁsu. Saṅghassa vaṇṇaṁ bhāsantā ‘‘evarūpaṁ yasasirivibhavaṁ",
  "tika-vin02t14:114_5": "pahāya satthu sāsane pabbajitā na kosajjapakatikā honti, terasasu pana dhutaguṇesu",
  "tika-vin02t14:114_6": "paripūrakārino hutvā sattasu anupassanāsu kammaṁ karonti, aṭṭhatiṁsa ārammaṇavibhattiyo",
  "tika-vin02t14:114_7": "vaḷañjentī’’ti paṭipadāvasena saṅghaguṇe kathayiṁsu.",
  "tika-vin02t14:115_0": "Tatiyavāre pana buddhassa vaṇṇaṁ bhāsamānā ‘‘itipi so bhagavā’’ti suttantapariyāyeneva",
  "tika-vin02t14:115_1": "buddhaguṇe kathayiṁsu, ‘‘svākkhāto bhagavatā dhammo’’tiādinā suttantapariyāyeneva",
  "tika-vin02t14:115_2": "dhammaguṇe, ‘‘suppaṭipanno bhagavato sāvakasaṅgho’’tiādinā suttantapariyāyeneva saṅghaguṇe",
  "tika-vin02t14:115_3": "ca kathayiṁsu. Tato sīho cintesi ‘‘imesaṁ licchavīrājakulānaṁ tatiyadivasato paṭṭhāya",
  "tika-vin02t14:115_4": "buddhadhammasaṅghaguṇe kathentānaṁ mukhaṁ nappahoti, addhā anomaguṇasamannāgato so",
  "tika-vin02t14:115_5": "bhagavā, imaṁ dāni uppannaṁ pītiṁ avijahitvāva ahaṁ ajja sammāsambuddhaṁ passissāmī’’ti.",
  "tika-vin02t14:115_6": "Athassa ‘‘kiñhi me karissanti nigaṇṭhā’’ti vitakko udapādi. Tattha kiñhi me karissantīti",
  "tika-vin02t14:115_7": "kiṁ nāma mayhaṁ nigaṇṭhā karissanti. Apalokitā vā anapalokitā vāti āpucchitā vā anāpucchitā",
  "tika-vin02t14:115_8": "vā. Na hi me te āpucchitā yānavāhanasampattiissariyayasavisesaṁ dassanti, nāpi anāpucchitā",
  "tika-vin02t14:115_9": "māressanti, aphalaṁ etesaṁ āpucchananti adhippāyo.",
  "tika-vin02t14:116_0": "Divā divassāti divassa divā majjhanhike atikkantamatte. Vesāliyā niyyāsīti yathā",
  "tika-vin02t14:116_1": "hi gimhakāle deve vuṭṭhe udakaṁ sandamānaṁ nadiṁ otaritvā thokameva gantvā tiṭṭhati",
  "tika-vin02t14:116_2": "nappavattati, evaṁ sīhassa paṭhamadivase ‘‘dasabalaṁ passissāmī’’ti uppannāya pītiyā",
  "tika-vin02t14:116_3": "nigaṇṭhena paṭibāhitakālo, yathā dutiyadivase deve vuṭṭhe udakaṁ sandamānaṁ nadiṁ",
  "tika-vin02t14:116_4": "otaritvā thokaṁ gantvā vālikāpuñjaṁ paharitvā appavattaṁ hoti, evaṁ sīhassa dutiyadivase",
  "tika-vin02t14:116_5": "‘‘dasabalaṁ passissāmī’’ti uppannāya pītiyā nigaṇṭhena paṭibāhitakālo, yathā tatiyadivase",
  "tika-vin02t14:116_6": "deve vuṭṭhe udakaṁ sandamānaṁ nadiṁ otaritvā purāṇapaṇṇasukkhadaṇḍakanaḷakacavarādīni",
  "tika-vin02t14:116_7": "parikaḍḍhantaṁ vālikāpuñjaṁ bhinditvā samuddaninnameva hoti, evaṁ sīho tatiyadivase",
  "tika-vin02t14:116_8": "tiṇṇaṁ vatthūnaṁ guṇakathaṁ sutvā uppanne pītipāmojje ‘‘aphalā nigaṇṭhā, nipphalā",
  "tika-vin02t14:116_9": "nigaṇṭhā, kiṁ me ime karissanti, gamissāmahaṁ satthu santika’’nti gamanaṁ abhinīharitvā",
  "tika-vin02t14:116_10": "vesāliyā niyyāsi. Niyyanto ca ‘‘cirassāhaṁ dasabalassa santikaṁ gantukāmo jāto, na",
  "tika-vin02t14:116_11": "kho pana me yuttaṁ aññātakavesena gantu’’nti ‘‘ye keci dasabalassa santikaṁ gantukāmo,",
  "tika-vin02t14:116_12": "sabbe nikkhamantū’’ti ghosanaṁ kāretvā pañca rathasatāni yojāpetvā uttamarathe ṭhito",
  "tika-vin02t14:116_13": "tehi ceva pañcahi rathasatehi mahatiyā ca parisāya parivuto gandhapupphacuṇṇavāsādīni gāhāpetvā niyyāsi.",
  "tika-vin02t14:117_0": "Yena bhagavā tenupasaṅkamīti ārāmaṁ pavisanto dūratova asītianubyañjanabyāmappabhādvattiṁsamahāpurisalakkhaṇāni",
  "tika-vin02t14:117_1": "chabbaṇṇā ghanabuddharasmiyo disvā ‘‘evarūpaṁ nāma purisaṁ evaṁ āsanne vasantaṁ ettakaṁ",
  "tika-vin02t14:117_2": "kālaṁ nāddasaṁ, vañcito vatamhi, alābhā vata me’’ti cintetvā mahānidhiṁ disvā daliddapuriso",
  "tika-vin02t14:117_3": "viya sañjātapītipāmojjo yena bhagavā tenupasaṅkami. Dhammassa cānudhammaṁ byākarontīti",
  "tika-vin02t14:117_4": "bhotā gotamena vuttakāraṇassa anukāraṇaṁ kathenti. Kāraṇavacano hettha dhamma-saddo",
  "tika-vin02t14:117_5": "‘‘hetumhi ñāṇaṁ dhammapaṭisambhidā’’tiādīsu (vibha. 720) viya. Kāraṇanti cettha tathāpavattassa",
  "tika-vin02t14:117_6": "saddassa attho adhippeto tassa pavattihetubhāvato. Atthappayutto hi saddappayogo.",
  "tika-vin02t14:117_7": "Anukāraṇanti ca so evaṁ parehi tathā vuccamāno. Sahadhammiko vādānuvādoti parehi",
  "tika-vin02t14:117_8": "vuttakāraṇena sakāraṇo hutvā tumhākaṁ vādo vā tato paraṁ tassa anuvādo vā koci appamattakopi",
  "tika-vin02t14:117_9": "viññūhi garahitabbaṁ ṭhānaṁ kāraṇaṁ na āgacchati. Idaṁ vuttaṁ hoti – kiṁ sabbākārenapi",
  "tika-vin02t14:117_10": "tava vāde gārayhakāraṇaṁ natthīti. Anabbhakkhātukāmāti na abhūtena vattukāmā.",
  "tika-vin02t14:118_0": "291-292.Atthi sīha pariyāyotiādīnaṁ attho verañjakaṇḍe āgatanayeneva veditabbo. Paramena",
  "tika-vin02t14:118_1": "assāsenāti catumaggacatuphalasaṅkhātena uttamaassāsena. Assāsāya dhammaṁ desetīti",
  "tika-vin02t14:118_2": "assāsanatthāya santhambhanatthāya dhammaṁ deseti. Iti bhagavā aṭṭhahaṅgehi sīhasenāpatissa dhammaṁ deseti.",
  "tika-vin02t14:119_0": "293.Anuviccakāranti anuviditvā cintetvā tulayitvā kātabbaṁ karohīti vutta hoti. Sādhu",
  "tika-vin02t14:119_1": "hotīti sundaro hoti. Tumhādisasmiñhi maṁ disvā maṁ saraṇaṁ gacchante nigaṇṭhaṁ disvā",
  "tika-vin02t14:119_2": "nigaṇṭhaṁ saraṇaṁ gacchante ‘‘kiṁ ayaṁ sīho diṭṭhadiṭṭhameva saraṇaṁ gacchatī’’ti",
  "tika-vin02t14:119_3": "garahā uppajjati, tasmā anuviccakāro tumhādisānaṁ sādhūti dasseti. Paṭākaṁ parihareyyunti",
  "tika-vin02t14:119_4": "te kira evarūpaṁ sāvakaṁ labhitvā ‘‘asuko nāma rājā vā rājamahāmatto vā seṭṭhi vā",
  "tika-vin02t14:119_5": "amhākaṁ saraṇaṁ gato sāvako jāto’’ti paṭākaṁ ukkhipitvā nagare ghosentā āhiṇḍanti.",
  "tika-vin02t14:119_6": "Kasmā? ‘‘Evaṁ no mahantabhāvo āvi bhavissatī’’ti ca, sace panassa ‘‘kimahaṁ ete saraṇaṁ",
  "tika-vin02t14:119_7": "gato’’ti vippaṭisāro uppajjeyya, tampi so ‘‘etesaṁ me saraṇagatabhāvaṁ bahū jānanti,",
  "tika-vin02t14:119_8": "dukkaraṁ dāni paṭinivattitu’’nti vinodetvā na paṭikkamissatīti ca. Tenāha ‘‘paṭākaṁ",
  "tika-vin02t14:119_9": "parihareyyu’’nti. Opānabhūtanti paṭiyattaudapāno viya ṭhitaṁ. Kulanti tava nivesanaṁ.",
  "tika-vin02t14:119_10": "Dātabbaṁ maññeyyāsīti pubbepi dasapi vīsatipi saṭṭhipi jane āgate disvā natthīti",
  "tika-vin02t14:119_11": "avatvā desi, idāni maṁ saraṇaṁ gatakāraṇamatteneva mā imesaṁ deyyadhammaṁ upacchindittha,",
  "tika-vin02t14:119_12": "sampattānañhi dātabbamevāti ovadati. Sutaṁ me taṁ bhanteti kuto sutaṁ? Nigaṇṭhānaṁ",
  "tika-vin02t14:119_13": "santikā. Te kira kulagharesu evaṁ pakāsenti ‘‘mayaṁ yassa kassaci sampattassa dātabbanti",
  "tika-vin02t14:119_14": "vadāma, samaṇo pana gotamo ‘mayhameva dānaṁ dātabbaṁ…pe… na aññesaṁ sāvakānaṁ dinnaṁ",
  "tika-vin02t14:119_15": "mahapphala’nti evaṁ vadatī’’ti. Taṁ sandhāya ayaṁ ‘‘sutaṁ me ta’’ntiādimāha.",
  "tika-vin02t14:120_0": "294.Pavattamaṁsanti pakatiyā pavattaṁ kappiyamaṁsaṁ, mūlaṁ gahetvā antarāpaṇe pariyesāhīti",
  "tika-vin02t14:120_1": "adhippāyo. Sambahulā nigaṇṭhāti pañcasatamattā nigaṇṭhā. Thūlaṁ pasunti thūlaṁ mahāsarīraṁ",
  "tika-vin02t14:120_2": "gokaṇṇamahiṁsasūkarasaṅkhātaṁ pasuṁ. Uddissakatanti attānaṁ uddisitvā kataṁ, māritanti",
  "tika-vin02t14:120_3": "attho. Paṭiccakammanti ettha kamma-saddo kammasādhano atītakālikoti āha ‘‘attānaṁ",
  "tika-vin02t14:120_4": "paṭicca kata’’nti. Nimittakammassetaṁ adhivacanaṁ ‘‘paṭicca kammaṁ phusatī’’tiādīsu",
  "tika-vin02t14:120_5": "(jā. 1.4.75) viya. Nimittakammassāti nimittabhāvena laddhabbakammassa, na karaṇakārāpanavasena.",
  "tika-vin02t14:120_6": "Paṭiccakammaṁ ettha atthīti maṁsaṁ paṭiccakammaṁ yathā ‘‘buddhaṁ etassa atthīti buddho’’ti.",
  "tika-vin02t14:120_7": "Atha vā paṭicca kammaṁ phusatīti pāṭhaseso daṭṭhabbo, svāyaṁ etaṁ maṁsaṁ paṭicca",
  "tika-vin02t14:120_8": "taṁ pāṇavadhakakammaṁ phusatīti attho. Tañhi akusalaṁ upaḍḍhaṁ dāyakassa, upaḍḍhaṁ",
  "tika-vin02t14:120_9": "paṭiggāhakassa hotīti nesaṁ laddhi. Upakaṇṇaketi kaṇṇamūle. Alanti paṭikkhepavacanaṁ,",
  "tika-vin02t14:120_10": "hotu kiṁ imināti attho. Na ca pana teti ete āyasmantā dīgharattaṁ avaṇṇakāmā hutvā",
  "tika-vin02t14:120_11": "avaṇṇaṁ bhāsantāpi abbhācikkhantā na jiridanti, abbhakkhānassa antaṁ na gacchantīti",
  "tika-vin02t14:120_12": "attho. Atha vā lajjanatthe idaṁ jiridantīti padaṁ daṭṭhabbaṁ, na lajjantīti attho.",
  "tika-vin02t14:121": "Sīhasenāpativatthukathāvaṇṇanā niṭṭhitā.",
  "tika-vin02t14:122": "Kappiyabhūmianujānanakathāvaṇṇanā",
  "tika-vin02t14:123_0": "295.Abhilāpamattanti desanāmattaṁ. Āmisakhādanatthāyāti tattha tattha chaḍḍitassa",
  "tika-vin02t14:123_1": "āmisassa khādanatthāya. Anuppageyevāti pātoyeva. Oravasaddanti mahāsaddaṁ. Taṁ pana",
  "tika-vin02t14:123_2": "avatvāpīti andhakaṭṭhakathāyaṁvuttanayena avatvāpi. Pi-saddena tathā vacanampi anujānāti.",
  "tika-vin02t14:123_3": "Aṭṭhakathāsu vuttanayenāti sesaaṭṭhakathāsu vuttanayena. ‘‘Kappiyakuṭiṁ karomā’ti",
  "tika-vin02t14:123_4": "vā, ‘kappiyakuṭī’ti vā vutte sādhāraṇalakkhaṇa’’nti sabbaaṭṭhakathāsu vuttaussāvanantikākuṭikaraṇalakkhaṇaṁ.",
  "tika-vin02t14:123_5": "Cayanti adhiṭṭhānaṁ. Yato paṭṭhāyāti yato iṭṭhakato silato mattikāpiṇḍato vā paṭṭhāya.",
  "tika-vin02t14:123_6": "Paṭhamiṭṭhakādīnaṁ heṭṭhā na vaṭṭantīti bhittiyā paṭhamiṭṭhakādīnaṁ heṭṭhā bhūmiyaṁ",
  "tika-vin02t14:123_7": "patiṭṭhāpiyamānā iṭṭhakādayo bhūmigatikattā ‘‘kappiyakuṭiṁ karomā’’ti vatvā patiṭṭhāpetuṁ",
  "tika-vin02t14:123_8": "na vaṭṭanti. Yadi evaṁ bhūmiyaṁ nikhaṇitvā patiṭṭhāpiyamānā thambhā kasmā tathā vatvā",
  "tika-vin02t14:123_9": "patiṭṭhāpetuṁ vaṭṭantīti āha ‘‘thambhā pana…pe… vaṭṭantī’’ti. Saṅghasantakamevāti",
  "tika-vin02t14:123_10": "vāsatthāya kataṁ saṅghikasenāsanaṁ sandhāya vadati. Bhikkhusantakanti vāsatthāya",
  "tika-vin02t14:123_11": "eva kataṁ bhikkhussa puggalikasenāsanaṁ. Mukhasannidhīti iminā antovutthadukkaṭameva dīpitaṁ.",
  "tika-vin02t14:124": "Kappiyabhūmianujānanakathāvaṇṇanā niṭṭhitā.",
  "tika-vin02t14:125": "Keṇiyajaṭilavatthukathāvaṇṇanā",
  "tika-vin02t14:126_0": "300.Yenaāpaṇaṁ tadavasarītiādīsu āpaṇanti ekassa nigamassetaṁ adhivacanaṁ. Tasmiṁ",
  "tika-vin02t14:126_1": "kira nigame vīsati āpaṇamukhasahassāni vibhattāni ahesuṁ. Iti so āpaṇānaṁ ussannattā",
  "tika-vin02t14:126_2": "‘‘āpaṇa’’ntveva saṅkhaṁ gato. Tassa pana nigamassa avidūre nadītīre ghanacchāyo ramaṇīyabhūmibhāgo",
  "tika-vin02t14:126_3": "mahāvanasaṇḍo, tasmiṁ bhagavā viharati. Keṇiyoti tassa nāmaṁ. Jaṭiloti āharimajaṭādharo",
  "tika-vin02t14:126_4": "tāpaso. So kira brāhmaṇamahāsālo, dhanarakkhaṇatthāya pana tāpasapabbajjaṁ samādāya",
  "tika-vin02t14:126_5": "rañño paṇṇākāraṁ datvā bhūmibhāgaṁ gahetvā tattha assamaṁ kāretvā pañcahi sakaṭasatehi",
  "tika-vin02t14:126_6": "vaṇijjaṁ payojetvā kulasahassassa nissayo hutvā vasati. Assamepi cassa eko tālarukkho",
  "tika-vin02t14:126_7": "divase divase ekaṁ sovaṇṇamayaṁ phalaṁ muñcatīti vadanti. So divā kāsāvāni dhāreti,",
  "tika-vin02t14:126_8": "jaṭā ca bandhati, rattiṁ kāmasampattiṁ anubhavati.",
  "tika-vin02t14:127_0": "Pavattāroti (dī. ni. aṭṭha. 1.285; ma. ni. aṭṭha. 2.427; a. ni. aṭṭha. 3.5.192) pavattayitāro",
  "tika-vin02t14:127_1": ", pāvacanavasena vattāroti attho. Yesanti yesaṁ santakaṁ. Mantapadanti mantasadde",
  "tika-vin02t14:127_2": "bahikatvā raho bhāsitabbaṭṭhena mantā eva taṁtaṁatthapaṭipattihetutāya padanti mantapadaṁ,",
  "tika-vin02t14:127_3": "vedavacanaṁ. Gītanti aṭṭhakādīhi dasahi porāṇabrāhmaṇehi udāttānudāttādisarasampattivasena",
  "tika-vin02t14:127_4": "sajjhāyitaṁ. Pavuttanti pāvacanavasena aññesaṁ vuttaṁ, vācitanti attho. Samihitanti",
  "tika-vin02t14:127_5": "samupabyūḷhaṁ rāsikataṁ, iruvedayajuvedasāmavedādivasena tatthāpi paccekaṁ mantabrāhmaṇādivasena",
  "tika-vin02t14:127_6": "sajjhāyanavācakādivasena ca piṇḍaṁ katvā ṭhapitanti attho. Tadanugāyantīti etarahi",
  "tika-vin02t14:127_7": "brāhmaṇā taṁ tehi pubbe gītaṁ anugāyanti anusajjhāyanti. Tadanubhāsantīti taṁ anubhāsanti,",
  "tika-vin02t14:127_8": "idaṁ purimasseva vevacanaṁ. Bhāsitamanubhāsantīti tehi bhāsitaṁ sajjhāyitaṁ anusajjhāyanti.",
  "tika-vin02t14:127_9": "Vācitamanuvācentīti tehi aññesaṁ vācitaṁ anuvācenti. Seyyathidanti te katameti attho.",
  "tika-vin02t14:127_10": "Aṭṭhakotiādīni tesaṁ nāmāni. Te kira dibbacakkhuparibhaṇḍena yathākammūpagañāṇena",
  "tika-vin02t14:127_11": "sattānaṁ kammassakatādiṁ pubbenivāsañāṇena atītakappe brāhmaṇānaṁ mantajjhenavidhiñca",
  "tika-vin02t14:127_12": "oloketvā parūpaghātaṁ akatvā kassapasammāsambuddhassa bhagavato vaṭṭasannissitena",
  "tika-vin02t14:127_13": "vacanena saha saṁsanditvā mante ganthesuṁ. Aparāpare pana okkākarājakālādīsu uppannabrāhmaṇā",
  "tika-vin02t14:127_14": "pāṇātipātādīni pakkhipitvā tayo vede bhinditvā buddhavacanena saddhiṁ viruddhe akaṁsu.",
  "tika-vin02t14:127_15": "Rattibhojanaṁ ratti, tato uparatāti rattūparatā. Atikkante majjhanhike yāva sūriyatthaṅgamanā",
  "tika-vin02t14:127_16": "bhojanaṁ vikālabhojanaṁ nāma, tato viratattā viratā vikālabhojanā. Paṭiyādāpetvāti",
  "tika-vin02t14:127_17": "sappimadhusakkarādīhi ceva maricehi ca susaṅkhataṁ pānaṁ paṭiyādāpetvā.",
  "tika-vin02t14:128_0": "‘‘Mahā kho keṇiya bhikkhusaṅgho’’ti kasmā bhagavā punappunaṁ paṭikkhipi? Titthiyānaṁ",
  "tika-vin02t14:128_1": "paṭikkhepapasannatāya. Titthiyā hi ‘‘aho vatāyaṁ appiccho, yo nimantiyamānopi na",
  "tika-vin02t14:128_2": "sādiyatī’’ti upanimantiyamānassa paṭikkhepe pasīdantīti keci, akāraṇañcetaṁ. Natthi",
  "tika-vin02t14:128_3": "buddhānaṁ paccayahetu evarūpaṁ kohaññaṁ, ayaṁ pana aḍḍhatelasāni bhikkhusatāni disvā",
  "tika-vin02t14:128_4": "ettakānaṁyeva bhikkhaṁ paṭiyādessati, sveva selo brāhmaṇo tīhi purisasatehi saddhiṁ",
  "tika-vin02t14:128_5": "pabbajissati, ayuttaṁ kho pana navake aññato pesetvā imeheva saddhiṁ gantuṁ, ime",
  "tika-vin02t14:128_6": "vā aññato pesetvā navakehi saddhiṁ gantuṁ. Athāpi sabbeva gahetvā gamissāmi, bhikkhāhāro",
  "tika-vin02t14:128_7": "nappahossati. Tato bhikkhūsu piṇḍāya carantesu manussā ujjhāyissanti ‘‘cirassampi",
  "tika-vin02t14:128_8": "keṇiyo samaṇaṁ gotamaṁ nimantetvā yāpanamattaṁ dātuṁ nāsakkhī’’ti, sayañca vippaṭisārī",
  "tika-vin02t14:128_9": "bhavissati. Paṭikkhepe pana kate ‘‘samaṇo gotamo punappunaṁ ‘tvañca brāhmaṇesu abhippasanno’ti",
  "tika-vin02t14:128_10": "brāhmaṇānaṁ nāmaṁ gaṇhātī’’ti cintetvā brāhmaṇepi nimantetukāmo bhavissati, tato",
  "tika-vin02t14:128_11": "brāhmaṇe pāṭiyekkaṁ nimantessati, te tena nimantitā bhikkhū hutvā bhuñjissanti, evamassa",
  "tika-vin02t14:128_12": "saddhā anurakkhitā bhavissatīti punappunaṁ paṭikkhipi. Kiñcāpi kho bho gotamāti iminā",
  "tika-vin02t14:128_13": "idaṁ dīpeti ‘‘bho gotama, kiṁ jātaṁ, yadi ahaṁ brāhmaṇesu abhippasanno, adhivāsetu",
  "tika-vin02t14:128_14": "bhavaṁ gotamo, ahaṁ brāhmaṇānampi dātuṁ sakkomi tumhākampī’’ti. Ṭhapetvā dhaññaphalarasanti",
  "tika-vin02t14:128_15": "ettha taṇḍuladhovanodakampi dhaññarasoyevāti vadanti. Anujānāmi, bhikkhave, ucchurasanti",
  "tika-vin02t14:128_16": "ettha nikkasaṭo ucchuraso sattāhakālikoti veditabbaṁ.",
  "tika-vin02t14:129_0": "Imāhigāthāhīti (ma. ni. aṭṭha. 2.400) imāhi keṇiyassa cittānukūlāhi gāthāhi. Tattha",
  "tika-vin02t14:129_1": "aggiparicariyaṁ vinā brāhmaṇānaṁ yaññābhāvato ‘‘aggihuttamukhā yaññā’’ti vuttaṁ,",
  "tika-vin02t14:129_2": "aggihuttaseṭṭhā aggijuhanappadhānāti attho. Brāhmaṇā hi ‘‘aggimukhā devā’’ti aggijuhanapubbakaṁ",
  "tika-vin02t14:129_3": "yaññaṁ vidahanti. Vede sajjhāyantehi paṭhamaṁ sajjhāyitabbato sāvittī ‘‘chandaso",
  "tika-vin02t14:129_4": "mukha’’nti vuttā, sāvittī vedassa pubbaṅgamāti attho taṁpubbakattā vedasavanassa.",
  "tika-vin02t14:129_5": "Manussānaṁ seṭṭhabhāvato rājā ‘‘mukha’’nti vutto. Ogāhantīnaṁ nadīnaṁ ādhārabhāvato",
  "tika-vin02t14:129_6": "gantabbaṭṭhānabhāvena paṭisaraṇato ca sāgaro ‘‘mukha’’nti vutto. Candasamāyogena",
  "tika-vin02t14:129_7": "‘‘ajja kattikā, ajja rohiṇī’’ti saññāyanato nakkhattāni abhibhavitvā ālokakaraṇato",
  "tika-vin02t14:129_8": "nakkhattehi ativisesasommabhāvato ca ‘‘nakkhattānaṁ mukhaṁ cando’’ti vuttaṁ. ‘‘Dīpasikhā",
  "tika-vin02t14:129_9": "aggijālā asanivicakka’’nti evamādīnaṁ tapantānaṁ vijjulatānaṁ aggattā ādicco ‘‘tapataṁ",
  "tika-vin02t14:129_10": "mukha’’nti vutto. Dakkhiṇeyyānaṁ pana aggattā visesena tasmiṁ samaye buddhappamukhaṁ",
  "tika-vin02t14:129_11": "saṅghaṁ sandhāya ‘‘puññaṁ ākaṅkhamānānaṁ, saṅgho ve yajataṁ mukha’’nti vuttaṁ. Tena",
  "tika-vin02t14:129_12": "saṅgho puññassa āyamukhaṁ aggadakkhiṇeyyabhāvenāti dasseti.",
  "tika-vin02t14:130": "Keṇiyajaṭilavatthukathāvaṇṇanā niṭṭhitā.",
  "tika-vin02t14:131": "Rojamallavatthukathāvaṇṇanā",
  "tika-vin02t14:132_0": "301. Rojavatthumhi vihāroti gandhakuṭiṁ sandhāya āhaṁsu. Ataramānoti aturanto, saṇikaṁ",
  "tika-vin02t14:132_1": "padappamāṇaṭṭhāne padaṁ nikkhipanto vattaṁ katvā susammaṭṭhaṁ muttādalasinduvārasantharasadisaṁ",
  "tika-vin02t14:132_2": "vālikaṁ avināsentoti attho. Āḷindanti pamukhaṁ. Ukkāsitvāti ukkāsitasaddaṁ katvā.",
  "tika-vin02t14:132_3": "Aggaḷanti kavāṭaṁ. Ākoṭehīti agganakhena īsakaṁ kuñcikachiddasamīpe koṭehīti vuttaṁ",
  "tika-vin02t14:132_4": "hoti. Dvāraṁ kira atiupari amanussā, atiheṭṭhā tiracchānajātikā koṭenti, tathā akoṭetvā",
  "tika-vin02t14:132_5": "majjhe chiddasamīpe manussā koṭenti, idaṁ dvārakoṭakavattanti dīpentā vadanti. Vivaribhagavā",
  "tika-vin02t14:132_6": "dvāranti na bhagavā uṭṭhāya dvāraṁ vivari, vivaratūti pana hatthaṁ pasāresi. Tato",
  "tika-vin02t14:132_7": "‘‘bhagavā tumhehi anekāsu kappakoṭīsu dānaṁ dadamānehi na sahatthā dvāravivaraṇakammaṁ",
  "tika-vin02t14:132_8": "kata’’nti sayameva dvāraṁ vivaṭaṁ. Taṁ pana yasmā bhagavato manena vivaṭaṁ, tasmā",
  "tika-vin02t14:132_9": "‘‘vivari bhagavā dvāra’’nti vuttaṁ.",
  "tika-vin02t14:133": "Rojamallavatthukathāvaṇṇanā niṭṭhitā.",
  "tika-vin02t14:134": "Vuḍḍhapabbajitavatthukathāvaṇṇanā",
  "tika-vin02t14:135_0": "303. Ātumāvatthumhi aññataro vuḍḍhapabbajitoti subhaddo nāma aññataro bhikkhu vuḍḍhakāle",
  "tika-vin02t14:135_1": "pabbajitattā ‘‘vuḍḍhapabbajito’’ti vutto. Dve dārakāti sāmaṇerabhūmiyaṁ ṭhitā dve",
  "tika-vin02t14:135_2": "puttā. Nāḷiyāvāpakenāti nāḷiyā ceva thavikāya ca. Saṁhariṁsūti yasmā manussā te dārake",
  "tika-vin02t14:135_3": "mañjubhāṇine paṭibhānavante disvā kāretukāmāpi akāretukāmāpi kārentiyeva, katakāle",
  "tika-vin02t14:135_4": "ca ‘‘kiṁ gaṇhissatha tātā’’ti pucchanti. Te vadanti ‘‘na amhākaṁ aññena kenaci attho,",
  "tika-vin02t14:135_5": "pitā pana no bhagavato āgatakāle yāgudānaṁ kātukāmo’’ti. Taṁ sutvā manussā aparigaṇetvāva",
  "tika-vin02t14:135_6": "yaṁ te sakkonti harituṁ, sabbaṁ denti. Yampi na sakkonti, manussehi pesenti. Tasmā",
  "tika-vin02t14:135_7": "te dārakā bahuṁ loṇampi telampi sappimpi taṇḍulampi khādanīyampi saṁhariṁsu.",
  "tika-vin02t14:136_0": "Ātumāyaṁ viharatīti ātumaṁ nissāya viharati. Bhusāgāreti bhusamaye agārake. Tattha",
  "tika-vin02t14:136_1": "kira mahantaṁ palālapuñjaṁ abbhantarato palālaṁ nikkaḍḍhitvā sālāsadisaṁ pabbajitānaṁ",
  "tika-vin02t14:136_2": "vasanayoggaṭṭhānasadisaṁ kataṁ, tadā bhagavā tattha vasi. Atha bhagavati ātumaṁ āgantvā",
  "tika-vin02t14:136_3": "bhusāgārakaṁ paviṭṭhe subhaddo sāyanhasamayaṁ gāmadvāraṁ gantvā manusse āmantesi",
  "tika-vin02t14:136_4": "‘‘upāsakā nāhaṁ tumhākaṁ santikā aññaṁ kiñci paccāsīsāmi, mayhaṁ dārakehi ānītatelādīniyeva",
  "tika-vin02t14:136_5": "saṅghassa pahonti, hatthakammamattaṁ me dethā’’ti. Kiṁ, bhante, karomāti? ‘‘Idañcidañca",
  "tika-vin02t14:136_6": "gaṇhathā’’ti sabbūpakaraṇāni gāhetvā vihāre uddhanāni kāretvā ekaṁ kāḷakaṁ kāsāvaṁ",
  "tika-vin02t14:136_7": "nivāsetvā tādisameva pārupitvā ‘‘idaṁ karotha, idaṁ karothā’’ti sabbarattiṁ vicārento",
  "tika-vin02t14:136_8": "satasahassaṁ vissajjetvā bhojjayāguñca madhugoḷakañca paṭiyādāpesi. Bhojjayāgu nāma",
  "tika-vin02t14:136_9": "paṭhamaṁ bhuñjitvā pātabbayāgu, tattha sappimadhuphāṇitamacchamaṁsapupphaphalarasādi",
  "tika-vin02t14:136_10": "yaṁkiñci khādanīyaṁ nāma, sabbaṁ pavisati, kīḷitukāmānaṁ sīsamakkhanayoggā hoti sugandhagandhā.",
  "tika-vin02t14:137_0": "Atha bhagavā kālasseva sarīrapaṭijagganaṁ katvā bhikkhusaṅghaparivuto piṇḍāya carituṁ",
  "tika-vin02t14:137_1": "ātumagāmanagarābhimukho pāyāsi. Manussā tassa ārocesuṁ ‘‘bhagavā piṇḍāya gāmaṁ pavisati,",
  "tika-vin02t14:137_2": "tayā kassa yāgu paṭiyāditā’’ti. So yathānivatthapāruteheva tehi kāḷakakāsāvehi ekena",
  "tika-vin02t14:137_3": "hatthena dabbiñca kaṭacchuñca gahetvā brahmā viya dakkhiṇajāṇumaṇḍalaṁ bhūmiyaṁ patiṭṭhāpetvā",
  "tika-vin02t14:137_4": "vanditvā ‘‘paṭiggaṇhātu me, bhante, bhagavā yāgu’’nti āha. Tena vuttaṁ ‘‘atha kho",
  "tika-vin02t14:137_5": "so vuḍḍhapabbajito tassā rattiyā accayena bahutaraṁ yāguṁ paṭiyādāpetvā bhagavato",
  "tika-vin02t14:137_6": "upanāmesī’’ti. Jānantāpi tathāgatā pucchantītiādi vuttanayameva. Kutāyanti kuto ayaṁ.",
  "tika-vin02t14:137_7": "Sesamettha uttānameva.",
  "tika-vin02t14:138": "304.Dasabhāgaṁ datvāti dasamabhāgaṁ datvā. Tenevāha ‘‘dasa koṭṭhāse katvā eko koṭṭhāso bhūmisāmikānaṁ dātabbo’’ti.",
  "tika-vin02t14:139": "Vuḍḍhapabbajitavatthukathāvaṇṇanā niṭṭhitā.",
  "tika-vin02t14:140": "Catumahāpadesakathāvaṇṇanā",
  "tika-vin02t14:141_0": "305.Parimaddantāti upaparikkhantā. Pattuṇṇadese sañjātavatthaṁ pattuṇṇaṁ. Koseyyavisesoti",
  "tika-vin02t14:141_1": "hi abhidhānakose vuttaṁ. Cīnadese somāradese ca sañjātavatthāni cīnasomārapaṭāni.",
  "tika-vin02t14:141_2": "Pattuṇṇādīni tīṇi koseyyassa anulomāni pāṇakehi katasuttamayattā. Iddhimayikaṁ ehibhikkhūnaṁ",
  "tika-vin02t14:141_3": "puññiddhiyā nibbattacīvaraṁ. Taṁ khomādīnaṁ aññataraṁ hotīti tesaṁyeva anulomaṁ.",
  "tika-vin02t14:141_4": "Devatāhi dinnacīvaraṁ devadattiyaṁ. Taṁ kapparukkhe nibbattaṁ jālinīdevakaññāya anuruddhattherassa",
  "tika-vin02t14:141_5": "dinnavatthasadisaṁ. Tampi khomādīnaññeva anulomaṁ hoti tesu aññatarabhāvato. Dve",
  "tika-vin02t14:141_6": "paṭā desanāmeneva vuttāti tesaṁ sarūpadassanaparametaṁ, nāññaṁ nivattanaparaṁ pattuṇṇapaṭassapi",
  "tika-vin02t14:141_7": "desanāmeneva vuttattā. Tumbāti bhājanāni . Phalatumboti lābuādi. Udakatumboti udakukkhipanakakuṭako.",
  "tika-vin02t14:141_8": "Kilañjacchattanti veḷuvilīvehi vāyitvā katachattaṁ. Sambhinnarasanti sammissitarasaṁ.",
  "tika-vin02t14:141_9": "Pānakaṁ paṭiggahitaṁ hotīti ambapānādipānakaṁ paṭiggahitaṁ hoti, taṁ vikālepi kappati",
  "tika-vin02t14:141_10": "asambhinnarasattā. Tena tadahupaṭiggahitena saddhinti tena sattāhakālikena tadahupaṭiggahitena",
  "tika-vin02t14:141_11": "saddhiṁ. Sesamettha suviññeyyameva.",
  "tika-vin02t14:142": "Catumahāpadesakathāvaṇṇanā niṭṭhitā.",
  "tika-vin02t14:143": "Bhesajjakkhandhakavaṇṇanā niṭṭhitā."
}