{
  "atk-s0508a25:0": "9. Navakanipāto",
  "atk-s0508a25:1": "1. Bhūtattheragāthāvaṇṇanā",
  "atk-s0508a25:2_0": "Navakanipāte yadā dukkhantiādikā āyasmato bhūtattherassa gāthā. Kā uppatti? Ayampi",
  "atk-s0508a25:2_1": "purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto",
  "atk-s0508a25:2_2": "siddhatthassa bhagavato kāle brāhmaṇakule nibbattitvā senoti laddhanāmo viññutaṁ",
  "atk-s0508a25:2_3": "patto ekadivasaṁ satthāraṁ disvā pasannamānaso ‘‘usabhaṁ pavara’’ntiādinā catūhi gāthāhi abhitthavi.",
  "atk-s0508a25:3_0": "So tena puññakammena devamanussesu saṁsaranto imasmiṁ buddhuppāde sāketanagarassa",
  "atk-s0508a25:3_1": "dvāragāme mahāvibhavassa seṭṭhissa putto hutvā nibbatti. Tassa kira seṭṭhino jātā",
  "atk-s0508a25:3_2": "jātā dārakā baddhāghātena ekena yakkhena khāditā, imassa pana pacchimabhavikattā",
  "atk-s0508a25:3_3": "bhūtā ārakkhaṁ gaṇhiṁsu. Yakkho pana vessavaṇassa upaṭṭhānaṁ gato, puna nāgamāsi.",
  "atk-s0508a25:3_4": "Nāmakaraṇadivase cassa ‘‘evaṁ kate amanussā anukampantā parihareyyu’’nti bhūtoti",
  "atk-s0508a25:3_5": "nāmaṁ akaṁsu. So pana attano puññabalena anantarāyo vaḍḍhi, tassa ‘‘tayo pāsādā ahesu’’ntiādi",
  "atk-s0508a25:3_6": "sabbaṁ yasassa kulaputtassa vibhavakittane viya veditabbaṁ. So viññutaṁ patto satthari",
  "atk-s0508a25:3_7": "sākete vasante upāsakehi saddhiṁ vihāraṁ gato. Satthu santike dhammaṁ sutvā paṭiladdhasaddho",
  "atk-s0508a25:3_8": "pabbajitvā ajakaraṇiyā nāma nadiyā tīre leṇe vasanto vipassanaṁ paṭṭhapetvā nacirasseva",
  "atk-s0508a25:3_9": "arahattaṁ pāpuṇi. Tena vuttaṁ apadāne (apa. thera 1.7.20-28) –",
  "atk-s0508a25:4": "‘‘Usabhaṁ pavaraṁ vīraṁ, mahesiṁ vijitāvinaṁ;",
  "atk-s0508a25:5": "Suvaṇṇavaṇṇaṁ sambuddhaṁ, ko disvā nappasīdati.",
  "atk-s0508a25:6": "‘‘Himavā vāparimeyyo, sāgarova duruttaro;",
  "atk-s0508a25:7": "Tatheva jhānaṁ buddhassa, ko disvā nappasīdati.",
  "atk-s0508a25:8": "‘‘Vasudhā yathāppameyyā, cittā vanavaṭaṁsakā;",
  "atk-s0508a25:9": "Tatheva sīlaṁ buddhassa, ko disvā nappasīdati.",
  "atk-s0508a25:10": "‘‘Anilañjasāsaṅkhubbho , yathākāso asaṅkhiyo;",
  "atk-s0508a25:11": "Tatheva ñāṇaṁ buddhassa, ko disvā nappasīdati.",
  "atk-s0508a25:12": "‘‘Imāhi catugāthāhi, brāhmaṇo senasavhayo;",
  "atk-s0508a25:13": "Buddhaseṭṭhaṁ thavitvāna, siddhatthaṁ aparājitaṁ.",
  "atk-s0508a25:14": "‘‘Catunnavutikappāni, duggatiṁ nupapajjatha;",
  "atk-s0508a25:15": "Sugatiṁ sukhasampattiṁ, anubhosimanappakaṁ.",
  "atk-s0508a25:16": "‘‘Catunnavutito kappe, thavitvā lokanāyakaṁ;",
  "atk-s0508a25:17": "Duggatiṁ nābhijānāmi, thomanāya idaṁ phalaṁ.",
  "atk-s0508a25:18": "‘‘Cātuddasamhi kappamhi, caturo āsumuggatā;",
  "atk-s0508a25:19": "Sattaratanasampannā, cakkavattī mahabbalā.",
  "atk-s0508a25:20": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a25:21_0": "Arahattaṁ pana patvā aparena samayena ñātīnaṁ anukampāya sāketaṁ gantvā katipāhaṁ",
  "atk-s0508a25:21_1": "tehi upaṭṭhiyamāno añjanavane vasitvā puna attanā vasitaṭṭhānameva gantukāmo gamanākāraṁ",
  "atk-s0508a25:21_2": "dassesi. Ñātakā ‘‘idheva, bhante, vasatha, tumhepi na kilamissatha, mayampi puññena",
  "atk-s0508a25:21_3": "vaḍḍhissāmā’’ti theraṁ yāciṁsu. Thero attano vivekābhiratiṁ tattha ca phāsuvihāraṁ pakāsento –",
  "atk-s0508a25:22": "518.",
  "atk-s0508a25:23": " ‘‘Yadā dukkhaṁ jarāmaraṇanti paṇḍito, aviddasū yattha sitā puthujjanā;",
  "atk-s0508a25:24": "Dukkhaṁ pariññāya satova jhāyati, tato ratiṁ paramataraṁ na vindati.",
  "atk-s0508a25:25": "519.",
  "atk-s0508a25:26": " ‘‘Yadā dukkhassāvahaniṁ visattikaṁ, papañcasaṅghātadukhādhivāhiniṁ;",
  "atk-s0508a25:27": "Taṇhaṁ pahantvāna satova jhāyati, tato ratiṁ paramataraṁ na vindati.",
  "atk-s0508a25:28": "520.",
  "atk-s0508a25:29": " ‘‘Yadā sivaṁ dvecaturaṅgagāminaṁ, magguttamaṁ sabbakilesasodhanaṁ;",
  "atk-s0508a25:30": "Paññāya passitva satova jhāyati, tato ratiṁ paramataraṁ na vindati.",
  "atk-s0508a25:31": "521.",
  "atk-s0508a25:32": " ‘‘Yadā asokaṁ virajaṁ asaṅkhataṁ, santaṁ padaṁ sabbakilesasodhanaṁ;",
  "atk-s0508a25:33": "Bhāveti saññojanabandhanacchidaṁ, tato ratiṁ paramataraṁ na vindati.",
  "atk-s0508a25:34": "522.",
  "atk-s0508a25:35": " ‘‘Yadā nabhe gajjati meghadundubhi, dhārākulā vihagapathe samantato;",
  "atk-s0508a25:36": "Bhikkhū ca pabbhāragatova jhāyati, tato ratiṁ paramataraṁ na vindati.",
  "atk-s0508a25:37": "523.",
  "atk-s0508a25:38": " ‘‘Yadā nadīnaṁ kusumākulānaṁ, vicitta-vāneyya-vaṭaṁsakānaṁ;",
  "atk-s0508a25:39": "Tīre nisinno sumanova jhāyati, tato ratiṁ paramataraṁ na vindati.",
  "atk-s0508a25:40": "524.",
  "atk-s0508a25:41": " ‘‘Yadā nisīthe rahitamhi kānane, deve gaḷantamhi nadanti dāṭhino;",
  "atk-s0508a25:42": "Bhikkhū ca pabbhāragatova jhāyati, tato ratiṁ paramataraṁ na vindati.",
  "atk-s0508a25:43": "525.",
  "atk-s0508a25:44": " ‘‘Yadā vitakke uparundhiyattano, nagantare nagavivaraṁ samassito;",
  "atk-s0508a25:45": "Vītaddaro vītakhilova jhāyati, tato ratiṁ paramataraṁ na vindati.",
  "atk-s0508a25:46": "526.",
  "atk-s0508a25:47": " ‘‘Yadā sukhī malakhilasokanāsano,",
  "atk-s0508a25:48": "Niraggaḷo nibbanatho visallo;",
  "atk-s0508a25:49": "Sabbāsave byantikatova jhāyati,",
  "atk-s0508a25:50": "Tato ratiṁ paramataraṁ na vindatī’’ti. – imā gāthā abhāsi;",
  "atk-s0508a25:51_0": "Tatthāyaṁ padayojanāmukhena paṭhamagāthāya atthavaṇṇanā – khandhānaṁ paripāko jarā.",
  "atk-s0508a25:51_1": "Bhedo maraṇaṁ. Jarāmaraṇasīsena cettha jarāmaraṇavanto dhammā gahitā. ‘‘Tayidaṁ jarāmaraṇaṁ",
  "atk-s0508a25:51_2": "dukkha’’nti aviddasū yathābhūtaṁ ajānantā puthujjanā yattha yasmiṁ upādānakkhandhapañcake",
  "atk-s0508a25:51_3": "sitā paṭibandhā allīnā, taṁ ‘‘idaṁ dukkhaṁ, ettakaṁ dukkhaṁ, na ito bhiyyo’’ti vipassanāpaññāsahitāya",
  "atk-s0508a25:51_4": "maggapaññāya parijānitvā, idha imasmiṁ sāsane sato sampajāno, paṇḍito bhikkhu, yadā",
  "atk-s0508a25:51_5": "yasmiṁ kāle lakkhaṇūpanijjhānena jhāyati. Tato vipassanāratito maggaphalaratito ca",
  "atk-s0508a25:51_6": "paramataraṁ uttamataraṁ ratiṁ na vindati nappaṭilabhati. Tenāha bhagavā –",
  "atk-s0508a25:52": "‘‘Yato yato sammasati, khandhānaṁ udayabbayaṁ;",
  "atk-s0508a25:53": "Labhatī pītipāmojjaṁ, amataṁ taṁ vijānataṁ.",
  "atk-s0508a25:54": "‘‘Paṭhabyā ekarajjena, saggassa gamanena vā;",
  "atk-s0508a25:55": "Sabbalokādhipaccena, sotāpattiphalaṁ vara’’nti. (dha. pa. 374, 178);",
  "atk-s0508a25:56_0": "Evaṁ pariññābhisamayamukhena vivekaratiṁ dassetvā idāni pahānābhisamayādimukhenapi",
  "atk-s0508a25:56_1": "taṁ dassetuṁ dutiyādikā tisso gāthā abhāsi. Tattha dukkhassāvahaninti dukkhassa āyatiṁ",
  "atk-s0508a25:56_2": "pavattiṁ, dukkhassa nipphattikanti attho. Visattikanti taṇhaṁ. Sā hi visatāti visattikā,",
  "atk-s0508a25:56_3": "visālāti visattikā, visaṭāti visattikā, visakkatīti visattikā, visaṁ haratīti visattikā,",
  "atk-s0508a25:56_4": "visaṁvādikāti visattikā, visamūlāti visattikā, visaphalāti visattikā, visaparibhogāti",
  "atk-s0508a25:56_5": "visattikā, visālā vā pana sā taṇhā rūpe sadde gandhe rase phoṭṭhabbe dhamme kule",
  "atk-s0508a25:56_6": "gaṇe vitthaṭāti visattikāti vuccati. Papañcasaṅghātadukhādhivāhininti sattasantānaṁ",
  "atk-s0508a25:56_7": "saṁsāre papañcenti vitthārentīti papañcā, rāgādayo mānādayo ca. Te eva pavattidukkhassa",
  "atk-s0508a25:56_8": "saṅghātaṭṭhena saṅghātā, sadarathapariḷāhasabhāvattā dukkhañcāti papañcasaṅghātadukhaṁ,",
  "atk-s0508a25:56_9": "tassa adhivāhato nibbattanato papañcasaṅghātadukhādhivāhinī. Taṁ taṇhaṁ pahantvānāti",
  "atk-s0508a25:56_10": "ariyamaggena samucchinditvā.",
  "atk-s0508a25:57_0": "Sivanti khemaṁ, akhemakarānaṁ kilesānaṁ samucchindanena tehi anupaddutanti attho.",
  "atk-s0508a25:57_1": "Sammādiṭṭhiādīnaṁ vasena dvicaturaṅgo hutvā ariye nibbānaṁ gametīti dvecaturaṅgagāminaṁ,",
  "atk-s0508a25:57_2": "gāthāsukhatthañcettha vibhattialopo katoti daṭṭhabbaṁ. Rūpūpapattimaggādīsu sabbesu",
  "atk-s0508a25:57_3": "maggesu uttamattā magguttamaṁ. Tenāha bhagavā – ‘‘maggānaṭṭhaṅgiko seṭṭho’’tiādi",
  "atk-s0508a25:57_4": "(dha. pa. 273). Sabbehi kilesamalehi sattānaṁ sodhanato sabbakilesasodhanaṁ. Paññāya",
  "atk-s0508a25:57_5": "passitvāti paṭivedhapaññāya bhāvanābhisamayavasena abhisamecca.",
  "atk-s0508a25:58_0": "Sokahetūnaṁ abhāvato puggalassa ca sokābhāvahetuto natthi ettha sokoti asokaṁ. Tathā",
  "atk-s0508a25:58_1": "vigatarāgādirajattā virajaṁ. Na kenaci paccayena saṅkhatanti asaṅkhataṁ. Sabbesaṁ",
  "atk-s0508a25:58_2": "kilesānaṁ sabbassa ca dukkhassa vūpasamabhāvato, saṁsāradukkhadditehi pajjitabbato",
  "atk-s0508a25:58_3": "adhigantabbato ca santaṁ padaṁ. Sabbehi kilesamalehi sattasantānassa sodhananimittato",
  "atk-s0508a25:58_4": "sabbakilesasodhanaṁ. Bhāvetīti sacchikiriyābhisamayavasena abhisameti. Bahukkhattuñhi",
  "atk-s0508a25:58_5": "nibbānaṁ ārabbha sacchikiriyābhisamayaṁ pavattentassa ālambake labbhamānavisesakaṁ",
  "atk-s0508a25:58_6": "ālambitabbe āropetvā evaṁ vuttaṁ. Saṁyojanasaṅkhātānaṁ bandhanānaṁ chedanato saṁyojanabandhanacchidaṁ.",
  "atk-s0508a25:58_7": "Nimittañhettha kattubhāvena upacāritaṁ, yathā ariyabhāvakarāni saccāni ariyasaccānīti.",
  "atk-s0508a25:58_8": "Yathā purimagāthāsu yadā jhāyati, tadā tato ratiṁ paramataraṁ na vindatīti yojanā.",
  "atk-s0508a25:58_9": "Evaṁ idha yadā bhāveti, tadā tato ratiṁ paramataraṁ na vindatīti yojanā.",
  "atk-s0508a25:59_0": "Evaṁ thero catūhi gāthāhi attānaṁ anupanetvāva catusaccapaṭivedhakittanena aññaṁ",
  "atk-s0508a25:59_1": "byākaritvā idāni attanā vasitaṭṭhānassa vivittabhāvena phāsutaṁ dassento ‘‘yadā nabhe’’tiādikā",
  "atk-s0508a25:59_2": "gāthā abhāsi. Tattha nabheti ākāse. Siniddhagambhīranigghosatāya meghoyeva dundubhi",
  "atk-s0508a25:59_3": "meghadundubhi. Samantato paggharantīhi dhārāhi ākulāti dhārākulā. Vihagānaṁ pakkhīnaṁ",
  "atk-s0508a25:59_4": "gamanamaggattā vihagapathe nabheti yojanā. Tatoti jhānaratito.",
  "atk-s0508a25:60_0": "Kusumākulānanti tarūhi gaḷitakusumehi samohitānaṁ. Vicittavāneyyavaṭaṁsakānanti vane",
  "atk-s0508a25:60_1": "jātattā vāneyyāni vanapupphāni, vicittāni vāneyyāni vaṭaṁsakāni etāsanti vicittavāneyyavaṭaṁsakā",
  "atk-s0508a25:60_2": "nadiyo, tāsaṁ nānāvidhavanapupphavaṭaṁsakānanti attho. Uttarimanussadhammavasena",
  "atk-s0508a25:60_3": "sundaro mano etassāti sumano jhāyati.",
  "atk-s0508a25:61_0": "Nisītheti rattiyaṁ. Rahitamhīti, janasambādhavirahite vivitte. Deveti meghe. Gaḷantamhīti",
  "atk-s0508a25:61_1": "vuṭṭhidhārāyo paggharante vassante. Dāṭhinoti sīhabyagghādayo paṭipakkhasattā. Te",
  "atk-s0508a25:61_2": "hi dāṭhāvudhāti ‘‘dāṭhino’’ti vuccanti, nadanti dāṭhinoti idampi janavivekadassanatthameva gahitaṁ.",
  "atk-s0508a25:62_0": "Vitakke uparundhiyattanoti attasantānapariyāpannatāya attano kāmavitakkādike micchāvitakke",
  "atk-s0508a25:62_1": "paṭipakkhabalena nisedhetvā. Attanoti vā idaṁ vindatīti iminā yojetabbaṁ ‘‘tato ratiṁ",
  "atk-s0508a25:62_2": "paramataraṁ attanā na vindatī’’ti. Nagantareti pabbatantare. Nagavivaranti pabbataguhaṁ",
  "atk-s0508a25:62_3": "pabbhāraṁ vā. Samassitoti nissito upagato. Vītaddaroti vigatakilesadaratho. Vītakhiloti pahīnacetokhilo.",
  "atk-s0508a25:63_0": "Sukhīti jhānādisukhena sukhito. Malakhilasokanāsanoti rāgādīnaṁ malānaṁ pañcannañca",
  "atk-s0508a25:63_1": "cetokhilānaṁ ñātiviyogādihetukassa sokassa ca pahāyako. Niraggaḷoti, aggaḷaṁ vuccati",
  "atk-s0508a25:63_2": "avijjā nibbānapurapavesanivāraṇato, tadabhāvato niraggaḷo. Nibbanathoti nitaṇho.",
  "atk-s0508a25:63_3": "Visalloti, vigatarāgādisallo. Sabbāsaveti, kāmāsavādike sabbepi āsave. Byantikatoti",
  "atk-s0508a25:63_4": "byantikatāvī ariyamaggena vigatante katvā ṭhito diṭṭhadhammasukhavihāratthaṁ yadā",
  "atk-s0508a25:63_5": "jhāyati, tato jhānaratito paramataraṁ ratiṁ na vindatīti yojanā. Evaṁ pana vatvā",
  "atk-s0508a25:63_6": "thero ajakaraṇītīrameva gato.",
  "atk-s0508a25:64": "Bhūtattheragāthāvaṇṇanā niṭṭhitā.",
  "atk-s0508a25:65": "Navakanipātavaṇṇanā niṭṭhitā."
}