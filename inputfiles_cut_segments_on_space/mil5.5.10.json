{
  "mil5.5.10:0.1": "Milindapañha ",
  "mil5.5.10:0.2": "Meṇḍakapañha ",
  "mil5.5.10:0.3": "Santhavavagga ",
  "mil5.5.10:0.4": "10. Dhammadesanāyaappossukkapañha ",
  "mil5.5.10:1.1": "“Bhante nāgasena, tumhe bhaṇatha—",
  "mil5.5.10:1.2": "‘tathāgatena catūhi ca asaṅkhyeyyehi kappānaṁ satasahassena ca etthantare sabbaññutañāṇaṁ paripācitaṁ mahato janakāyassa samuddharaṇāyā’ti. ",
  "mil5.5.10:1.3": "Puna ca ‘sabbaññutaṁ pattassa appossukkatāya cittaṁ nami, no dhammadesanāyā’ti. ",
  "mil5.5.10:2.1": "Yathā nāma, bhante nāgasena, issāso vā issāsantevāsī vā bahuke divase saṅgāmatthāya upāsanaṁ sikkhitvā sampatte mahāyuddhe osakkeyya; ",
  "mil5.5.10:2.2_0": "evameva kho, bhante nāgasena, tathāgatena catūhi ca asaṅkhyeyyehi kappānaṁ satasahassena",
  "mil5.5.10:2.2_1": "ca etthantare sabbaññutañāṇaṁ paripācetvā mahato janakāyassa samuddharaṇāya sabbaññutaṁ",
  "mil5.5.10:2.2_2": "pattena dhammadesanāya osakkitaṁ.",
  "mil5.5.10:3.1": "Yathā vā pana, bhante nāgasena, mallo vā mallantevāsī vā bahuke divase nibbuddhaṁ sikkhitvā sampatte mallayuddhe osakkeyya; ",
  "mil5.5.10:3.2_0": "evameva kho, bhante nāgasena, tathāgatena catūhi ca asaṅkhyeyyehi kappānaṁ satasahassena",
  "mil5.5.10:3.2_1": "ca etthantare sabbaññutañāṇaṁ paripācetvā mahato janakāyassa samuddharaṇāya sabbaññutaṁ",
  "mil5.5.10:3.2_2": "pattena dhammadesanāya osakkitaṁ.",
  "mil5.5.10:4.1_0": "Kiṁ nu kho, bhante nāgasena, tathāgatena bhayā osakkitaṁ, udāhu apākaṭatāya osakkitaṁ,",
  "mil5.5.10:4.1_1": "udāhu dubbalatāya osakkitaṁ, udāhu asabbaññutāya osakkitaṁ, kiṁ tattha kāraṇaṁ, iṅgha",
  "mil5.5.10:4.1_2": "me tvaṁ kāraṇaṁ brūhi kaṅkhāvitaraṇāya.",
  "mil5.5.10:4.2_0": "Yadi, bhante nāgasena, tathāgatena catūhi ca asaṅkhyeyyehi kappānaṁ satasahassena",
  "mil5.5.10:4.2_1": "ca etthantare sabbaññutañāṇaṁ paripācitaṁ mahato janakāyassa samuddharaṇāya, tena",
  "mil5.5.10:4.2_2": "hi ‘sabbaññutaṁ pattassa appossukkatāya cittaṁ nami, no dhammadesanāyā’ti yaṁ vacanaṁ, taṁ micchā.",
  "mil5.5.10:4.3_0": "Yadi sabbaññutaṁ pattassa appossukkatāya cittaṁ nami no dhammadesanāya, tena hi ‘tathāgatena",
  "mil5.5.10:4.3_1": "catūhi ca asaṅkhyeyyehi kappānaṁ satasahassena ca etthantare sabbaññutañāṇaṁ paripācitaṁ",
  "mil5.5.10:4.3_2": "mahato janakāyassa samuddharaṇāyā’ti tampi vacanaṁ micchā.",
  "mil5.5.10:4.4": "Ayampi ubhato koṭiko pañho gambhīro dunnibbeṭho tavānuppatto, so tayā nibbāhitabbo”ti. ",
  "mil5.5.10:5.1_0": "“Paripācitañca, mahārāja, tathāgatena catūhi ca asaṅkhyeyyehi kappānaṁ satasahassena",
  "mil5.5.10:5.1_1": "ca etthantare sabbaññutañāṇaṁ mahato janakāyassa samuddharaṇāya, pattasabbaññutassa",
  "mil5.5.10:5.1_2": "ca appossukkatāya cittaṁ nami, no dhammadesanāya.",
  "mil5.5.10:5.2_0": "Tañca pana dhammassa gambhīranipuṇaduddasaduranubodhasukhumaduppaṭivedhataṁ sattānañca",
  "mil5.5.10:5.2_1": "ālayārāmataṁ sakkāyadiṭṭhiyā daḷhasuggahitatañca disvā ‘kiṁ nu kho, kathaṁ nu kho’ti",
  "mil5.5.10:5.2_2": "appossukkatāya cittaṁ nami, no dhammadesanāya, sattānaṁ paṭivedhacintanamānasaṁ yevetaṁ.",
  "mil5.5.10:6.1": "Yathā, mahārāja, bhisakko sallakatto anekabyādhiparipīḷitaṁ naraṁ upasaṅkamitvā evaṁ cintayati ‘kena nu kho upakkamena katamena vā bhesajjena imassa byādhi vūpasameyyā’ti; ",
  "mil5.5.10:6.2_0": "evameva kho, mahārāja, tathāgatassa sabbakilesabyādhiparipīḷitaṁ janaṁ dhammassa",
  "mil5.5.10:6.2_1": "ca gambhīranipuṇaduddasaduranubodhasukhumaduppaṭivedhataṁ disvā ‘kiṁ nu kho, kathaṁ",
  "mil5.5.10:6.2_2": "nu kho’ti appossukkatāya cittaṁ nami, no dhammadesanāya, sattānaṁ paṭivedhacintanamānasaṁ yevetaṁ.",
  "mil5.5.10:7.1_0": "Yathā, mahārāja, rañño khattiyassa muddhāvasittassa dovārikaanīkaṭṭhapārisajjanegamabhaṭabalaamaccarājaññarājūpajīvine",
  "mil5.5.10:7.1_1": "jane disvā evaṁ cittamuppajjeyya ‘kiṁ nu kho, kathaṁ nu kho ime saṅgaṇhissāmī’ti;",
  "mil5.5.10:7.2_0": "evameva kho, mahārāja, tathāgatassa dhammassa gambhīranipuṇaduddasaduranubodhasukhumaduppaṭivedhataṁ",
  "mil5.5.10:7.2_1": "sattānañca ālayārāmataṁ sakkāyadiṭṭhiyā daḷhasuggahitatañca disvā ‘kiṁ nu kho, kathaṁ",
  "mil5.5.10:7.2_2": "nu kho’ti appossukkatāya cittaṁ nami, no dhammadesanāya, sattānaṁ paṭivedhacintanamānasaṁ yevetaṁ.",
  "mil5.5.10:8.1": "Api ca, mahārāja, sabbesaṁ tathāgatānaṁ dhammatā esā, yaṁ brahmunā āyācitā dhammaṁ desenti. ",
  "mil5.5.10:8.2": "Tattha pana kiṅkāraṇaṁ? ",
  "mil5.5.10:8.3_0": "Ye tena samayena manussā tāpasaparibbājakā samaṇabrāhmaṇā, sabbete brahmadevatā honti",
  "mil5.5.10:8.3_1": "brahmagarukā brahmaparāyaṇā, tasmā tassa balavato yasavato ñātassa paññātassa uttarassa",
  "mil5.5.10:8.3_2": "accuggatassa onamanena sadevako loko onamissati okappessati adhimuccissatīti iminā",
  "mil5.5.10:8.3_3": "ca, mahārāja, kāraṇena tathāgatā brahmunā āyācitā dhammaṁ desenti.",
  "mil5.5.10:9.1": "Yathā, mahārāja, koci rājā vā rājamahāmatto vā yassa onamati apacitiṁ karoti, balavatarassa tassa onamanena avasesā janatā onamati apacitiṁ karoti; ",
  "mil5.5.10:9.2_0": "evameva kho, mahārāja, brahme onamite tathāgatānaṁ sadevako loko onamissati, pūjitapūjako,",
  "mil5.5.10:9.2_1": "mahārāja, loko, tasmā so brahmā sabbesaṁ tathāgatānaṁ āyācati dhammadesanāya, tena",
  "mil5.5.10:9.2_2": "ca kāraṇena tathāgatā brahmunā āyācitā dhammaṁ desentī”ti.",
  "mil5.5.10:9.3": "“Sādhu, bhante nāgasena, sunibbeṭhito pañho, atibhadrakaṁ veyyākaraṇaṁ, evametaṁ tathā sampaṭicchāmī”ti. ",
  "mil5.5.10:10.1": "Dhammadesanāya appossukkapañho dasamo. "
}