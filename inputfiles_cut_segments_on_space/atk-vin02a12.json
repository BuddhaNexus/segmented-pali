{
  "atk-vin02a12:0": "7. Sekhiyakaṇḍaṁ",
  "atk-vin02a12:1": "1. Parimaṇḍalavaggavaṇṇanā",
  "atk-vin02a12:2": "Yāni sikkhitasikkhena, sekhiyānīti tādinā;",
  "atk-vin02a12:3": "Bhāsitāni ayaṁ dāni, tesampi vaṇṇanākkamo.",
  "atk-vin02a12:4_0": "576. Tattha parimaṇḍalanti samantato maṇḍalaṁ. Nābhimaṇḍalaṁ jāṇumaṇḍalanti uddhaṁ",
  "atk-vin02a12:4_1": "nābhimaṇḍalaṁ adho jāṇumaṇḍalaṁ paṭicchādentena jāṇumaṇḍalassa heṭṭhā jaṅghaṭṭhikato",
  "atk-vin02a12:4_2": "paṭṭhāya aṭṭhaṅgulamattaṁ nivāsanaṁ otāretvā nivāsetabbaṁ, tato paraṁ otārentassa",
  "atk-vin02a12:4_3": "dukkaṭanti vuttaṁ. Yathā nisinnassa jāṇumaṇḍalato heṭṭhā caturaṅgulamattaṁ paṭicchannaṁ",
  "atk-vin02a12:4_4": "hotīti mahāpaccariyaṁ vuttaṁ; evaṁ nivāsentassa pana nivāsanaṁ pamāṇikaṁ vaṭṭati.",
  "atk-vin02a12:4_5": "Tatridaṁ pamāṇaṁ – dīghato muṭṭhipañcakaṁ, tiriyaṁ aḍḍhateyyahatthaṁ. Tādisassa pana",
  "atk-vin02a12:4_6": "alābhe tiriyaṁ dvihatthapamāṇampi vaṭṭati jāṇumaṇḍalapaṭicchādanatthaṁ, nābhimaṇḍalaṁ",
  "atk-vin02a12:4_7": "pana cīvarenāpi sakkā paṭicchādetunti. Tattha ekapaṭṭacīvaraṁ evaṁ nivatthampi nivatthaṭṭhāne",
  "atk-vin02a12:4_8": "na tiṭṭhati, dupaṭṭaṁ pana tiṭṭhati.",
  "atk-vin02a12:5_0": "Olambento nivāseti āpatti dukkaṭassāti ettha na kevalaṁ purato ca pacchato ca olambetvā",
  "atk-vin02a12:5_1": "nivāsentasseva dukkaṭaṁ, ye panaññe ‘‘tena kho pana samayena chabbaggiyā bhikkhū",
  "atk-vin02a12:5_2": "gihinivatthaṁ nivāsenti hatthisoṇḍakaṁ macchavālakaṁ catukkaṇṇakaṁ tālavaṇṭakaṁ satavalikaṁ",
  "atk-vin02a12:5_3": "nivāsentī’’tiādinā (cūḷava. 280) nayena khandhake nivāsanadosā vuttā, tathā nivāsentassāpi",
  "atk-vin02a12:5_4": "dukkaṭameva. Te sabbe vuttanayena parimaṇḍalaṁ nivāsentassa na honti. Ayamettha saṅkhepo,",
  "atk-vin02a12:5_5": "vitthārato pana tattheva āvi bhavissati.",
  "atk-vin02a12:6_0": "Asañciccāti purato vā pacchato vā olambetvā nivāsessāmīti evaṁ asañcicca; atha kho",
  "atk-vin02a12:6_1": "parimaṇḍalaṁyeva nivāsessāmīti virajjhitvā aparimaṇḍalaṁ nivāsentassa anāpatti. Assatiyāti",
  "atk-vin02a12:6_2": "aññavihitassāpi tathā nivāsentassa anāpatti. Ajānantassāti ettha nivāsanavattaṁ ajānantassa",
  "atk-vin02a12:6_3": "mokkho natthi. Nivāsanavattañhi sādhukaṁ uggahetabbaṁ, tassa anuggahaṇamevassa anādariyaṁ.",
  "atk-vin02a12:6_4": "Taṁ pana sañcicca anuggaṇhantassa yujjati, tasmā uggahitavattopi yo āruḷhabhāvaṁ",
  "atk-vin02a12:6_5": "vā oruḷhabhāvaṁ vā na jānāti, tassa anāpatti. Kurundiyaṁ pana ‘‘parimaṇḍalaṁ nivāsetuṁ",
  "atk-vin02a12:6_6": "ajānantassa anāpattī’’ti vuttaṁ. Yo pana sukkhajaṅgho vā mahāpiṇḍikamaṁso vā hoti,",
  "atk-vin02a12:6_7": "tassa sāruppatthāya jāṇumaṇḍalato aṭṭhaṅgulādhikampi otāretvā nivāsetuṁ vaṭṭati.",
  "atk-vin02a12:7_0": "Gilānassāti jaṅghāya vā pāde vā vaṇo hoti, ukkhipitvā vā otāretvā vā nivāsetuṁ vaṭṭati.",
  "atk-vin02a12:7_1": "Āpadāsūti vāḷamigā vā corā vā anubandhanti, evarūpāsu āpadāsu anāpatti. Sesamettha uttānameva.",
  "atk-vin02a12:8_0": "Paṭhamapārājikasamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ,",
  "atk-vin02a12:8_1": "akusalacittaṁ, dukkhavedananti. Phussadevatthero ‘‘acittakaṁ, paṇṇattivajjaṁ, tivedana’’nti",
  "atk-vin02a12:8_2": "āha. Upatissatthero pana ‘‘anādariyaṁ paṭiccā’’ti vuttattā ‘‘lokavajjaṁ, akusalacittaṁ,",
  "atk-vin02a12:8_3": "dukkhavedana’’nti āha.",
  "atk-vin02a12:9_0": "577.Parimaṇḍalaṁ pārupitabbanti ‘‘tena kho pana samayena chabbaggiyā bhikkhū gihipārutaṁ",
  "atk-vin02a12:9_1": "pārupantī’’ti (cūḷava. 280) evaṁ vuttaṁ anekappakāraṁ gihipārupanaṁ apārupitvā idha",
  "atk-vin02a12:9_2": "vuttanayeneva ubho kaṇṇe samaṁ katvā pārupanavattaṁ pūrentena parimaṇḍalaṁ pārupitabbaṁ.",
  "atk-vin02a12:9_3": "Imāni ca dve sikkhāpadāni avisesena vuttāni. Tasmā vihārepi antaragharepi parimaṇḍalameva",
  "atk-vin02a12:9_4": "nivāsetabbañca pārupitabbañcāti. Samuṭṭhānādīni paṭhamasikkhāpade vuttanayeneva veditabbāni",
  "atk-vin02a12:9_5": "saddhiṁ theravādena.",
  "atk-vin02a12:10_0": "578.Kāyaṁ vivaritvāti jattumpi urampi vivaritvā. Suppaṭicchannenāti na sasīsaṁ pārutena;",
  "atk-vin02a12:10_1": "atha kho gaṇṭhikaṁ paṭimuñcitvā anuvātantena gīvaṁ paṭicchādetvā ubho kaṇṇe samaṁ",
  "atk-vin02a12:10_2": "katvā paṭisaṁharitvā yāva maṇibandhaṁ paṭicchādetvā antaraghare gantabbaṁ. Dutiyasikkhāpade",
  "atk-vin02a12:10_3": "– galavāṭakato paṭṭhāya sīsaṁ maṇibandhato paṭṭhāya hatthe piṇḍikamaṁsato ca paṭṭhāya",
  "atk-vin02a12:10_4": "pāde vivaritvā nisīditabbaṁ.",
  "atk-vin02a12:11": "579.Vāsūpagatassāti vāsatthāya upagatassa rattibhāge vā divasabhāge vā kāyaṁ vivaritvāpi nisīdato anāpatti.",
  "atk-vin02a12:12": "580.Susaṁvutoti hatthaṁ vā pādaṁ vā akīḷāpento; suvinītoti attho.",
  "atk-vin02a12:13_0": "582.Okkhittacakkhūti heṭṭhā khittacakkhu hutvā. Yugamattaṁ pekkhamānoti yugayuttako",
  "atk-vin02a12:13_1": "hi danto ājāneyyo yugamattaṁ pekkhati, purato catuhatthappamāṇaṁ bhūmibhāgaṁ; imināpi",
  "atk-vin02a12:13_2": "ettakaṁ pekkhantena gantabbaṁ. Yo anādariyaṁ paṭicca tahaṁ tahaṁ olokentoti yo taṁtaṁdisābhāgaṁ",
  "atk-vin02a12:13_3": "pāsādaṁ kūṭāgāraṁ vīthiṁ olokento gacchati, āpatti dukkaṭassa. Ekasmiṁ pana ṭhāne",
  "atk-vin02a12:13_4": "ṭhatvā hatthiassādiparissayābhāvaṁ oloketuṁ vaṭṭati. Nisīdantenāpi okkhittacakkhunāva nisīditabbaṁ.",
  "atk-vin02a12:14_0": "584.Ukkhittakāyāti ukkhepena; itthambhūtalakkhaṇe karaṇavacanaṁ ekato vā ubhato vā",
  "atk-vin02a12:14_1": "ukkhittacīvaro hutvāti attho. Antoindakhīlato paṭṭhāya na evaṁ gantabbaṁ. Nisinnakāle",
  "atk-vin02a12:14_2": "pana dhamakaraṇaṁ nīharantenāpi cīvaraṁ anukkhipitvāva nīharitabbanti.",
  "atk-vin02a12:15": "Paṭhamo vaggo.",
  "atk-vin02a12:16": "2. Ujjagghikavaggavaṇṇanā",
  "atk-vin02a12:17": "586.Ujjagghikāyāti mahāhasitaṁ hasanto. Vuttanayenevettha karaṇavacanaṁ.",
  "atk-vin02a12:18_0": "588.Appasaddo antaraghareti ettha kittāvatā appasaddo hoti? Dvādasahatthe gehe ādimhi",
  "atk-vin02a12:18_1": "saṅghatthero, majjhe dutiyatthero, ante tatiyattheroti evaṁ nisinnesu saṅghatthero",
  "atk-vin02a12:18_2": "dutiyena saddhiṁ manteti, dutiyatthero tassa saddañceva suṇāti, kathañca vavatthapeti.",
  "atk-vin02a12:18_3": "Tatiyatthero pana saddameva suṇāti, kathaṁ na vavatthapeti. Ettāvatā appasaddo hoti.",
  "atk-vin02a12:18_4": "Sace pana tatiyatthero kathaṁ vavatthapeti, mahāsaddo nāma hoti.",
  "atk-vin02a12:19": "590.Kāyaṁpaggahetvāti niccalaṁ katvā ujukena kāyena samena iriyāpathena gantabbañceva nisīditabbañca.",
  "atk-vin02a12:20": "592.Bāhuṁ paggahetvāti niccalaṁ katvā.",
  "atk-vin02a12:21": "594.Sīsaṁ paggahetvāti niccalaṁ ujuṁ ṭhapayitvā.",
  "atk-vin02a12:22": "Dutiyo vaggo.",
  "atk-vin02a12:23": "3. Khambhakatavaggavaṇṇanā",
  "atk-vin02a12:24": "596-8.Khambhakato nāma kaṭiyaṁ hatthaṁ ṭhapetvā katakhambho. Oguṇṭhitoti sasīsaṁ pāruto.",
  "atk-vin02a12:25_0": "600.Ukkuṭikāyāti ettha ukkuṭikā vuccati paṇhiyo ukkhipitvā aggapādehi vā, aggapāde",
  "atk-vin02a12:25_1": "vā ukkhipitvā paṇhīhiyeva vā bhūmiṁ phusantassa gamanaṁ. Karaṇavacanaṁ panettha vuttalakkhaṇameva.",
  "atk-vin02a12:26": "601.Dussapallatthikāyāti ettha āyogapallatthikāpi dussapallatthikā eva.",
  "atk-vin02a12:27": "602.Sakkaccanti satiṁ upaṭṭhapetvā.",
  "atk-vin02a12:28": "603.Ākirantepīti piṇḍapātaṁ dentepi. Pattasaññīti patte saññaṁ katvā.",
  "atk-vin02a12:29_0": "604.Samasūpako nāma yattha bhattassa catutthabhāgappamāṇo sūpo hoti. Muggasūpo māsasūpoti",
  "atk-vin02a12:29_1": "ettha kulatthādīhi katasūpāpi saṅgahaṁ gacchantiyevāti mahāpaccariyaṁ vuttaṁ. Rasaraseti",
  "atk-vin02a12:29_2": "ettha ṭhapetvā dve sūpe avasesāni oloṇīsākasūpeyyamaccharasamaṁsarasādīni rasarasāti",
  "atk-vin02a12:29_3": "veditabbāni. Taṁ rasarasaṁ bahumpi gaṇhantassa anāpatti.",
  "atk-vin02a12:30_0": "605.Samatittikanti samapuṇṇaṁ samabharitaṁ. Thūpīkataṁ piṇḍapātaṁ paṭiggaṇhāti, āpatti",
  "atk-vin02a12:30_1": "dukkaṭassāti ettha thūpīkato nāma pattassa antomukhavaṭṭilekhaṁ atikkamitvā kato;",
  "atk-vin02a12:30_2": "patte pakkhitto racito pūritoti attho. Evaṁ kataṁ agahetvā antomukhavaṭṭilekhāsamappamāṇo gahetabbo.",
  "atk-vin02a12:31_0": "Tattha thūpīkataṁ nāma ‘‘pañcahi bhojanehi kata’’nti abhayatthero āha. Tipiṭakacūḷanāgatthero",
  "atk-vin02a12:31_1": "pana ‘‘piṇḍapāto nāma yāgupi bhattampi khādanīyampi cuṇṇapiṇḍopi dantakaṭṭhampi dasikasuttampī’’ti",
  "atk-vin02a12:31_2": "idaṁ suttaṁ vatvā dasikasuttampi thūpīkataṁ na vaṭṭatīti āha. Tesaṁ vādaṁ sutvā bhikkhū",
  "atk-vin02a12:31_3": "rohaṇaṁ gantvā cūḷasumanattheraṁ pucchiṁsu – ‘‘bhante thūpīkatapiṇḍapāto kena paricchinno’’ti?",
  "atk-vin02a12:31_4": "Tesañca therānaṁ vādaṁ ārocesuṁ. Thero sutvā āha – ‘‘aho, cūḷanāgo sāsanato bhaṭṭho,",
  "atk-vin02a12:31_5": "ahaṁ etassa sattakkhattuṁ vinayaṁ vācento na kadāci evaṁ avacaṁ, ayaṁ kuto labhitvā",
  "atk-vin02a12:31_6": "evaṁ vadasī’’ti. Bhikkhū theraṁ yāciṁsu – ‘‘kathetha dāni, bhante, kena paricchinno’’ti?",
  "atk-vin02a12:31_7": "‘‘Yāvakālikenāvuso’’ti thero āha. Tasmā yaṁkiñci yāgubhattaṁ vā phalāphalaṁ vā āmisajātikaṁ",
  "atk-vin02a12:31_8": "samatittikameva gahetabbaṁ. Tañca kho adhiṭṭhānupagena pattena, itarena pana thūpīkatampi",
  "atk-vin02a12:31_9": "vaṭṭati. Yāmakālikasattāhakālikayāvajīvikāni pana adhiṭṭhānupagapattepi thūpīkatāni",
  "atk-vin02a12:31_10": "vaṭṭanti. Dvīsu pattesu bhattaṁ gahetvā ekasmiṁ pūretvā vihāraṁ pesetuṁ vaṭṭatīti",
  "atk-vin02a12:31_11": "mahāpaccariyaṁ pana vuttaṁ. Yaṁ patte pakkhipiyamānaṁ pūvaucchukhaṇḍaphalāphalādi",
  "atk-vin02a12:31_12": "heṭṭhā orohati, taṁ thūpīkataṁ nāma na hoti. Pūvavaṭaṁsakaṁ ṭhapetvā piṇḍapātaṁ denti,",
  "atk-vin02a12:31_13": "thūpīkatameva hoti. Pupphavaṭaṁsakatakkolakaṭukaphalādivaṭaṁsake pana ṭhapetvā dinnaṁ",
  "atk-vin02a12:31_14": "thūpīkataṁ na hoti. Bhattassa upari thālakaṁ vā pattaṁ vā ṭhapetvā pūretvā gaṇhāti,",
  "atk-vin02a12:31_15": "thūpīkataṁ nāma na hoti. Kurundiyampi vuttaṁ – ‘‘thālake vā paṇṇe vā pakkhipitvā",
  "atk-vin02a12:31_16": "taṁ pattamatthake ṭhapetvā denti, pāṭekkabhājanaṁ vaṭṭatī’’ti.",
  "atk-vin02a12:32_0": "Idha anāpattiyaṁ gilāno na āgato, tasmā gilānassapi thūpīkataṁ na vaṭṭati. Sabbattha",
  "atk-vin02a12:32_1": "pana paṭiggahetumeva na vaṭṭati. Paṭiggahitaṁ pana supaṭiggahitameva hoti, paribhuñjituṁ vaṭṭatīti.",
  "atk-vin02a12:33": "Tatiyo vaggo.",
  "atk-vin02a12:34": "4. Sakkaccavaggavaṇṇanā",
  "atk-vin02a12:35": "606.Sakkaccanti etthāpi asakkaccaṁ paṭiggahaṇeyeva āpatti, paṭiggahitaṁ pana supaṭiggahitameva. Sakkaccanti ca pattasaññīti cāti ubhayaṁ vuttanayameva.",
  "atk-vin02a12:36": "608.Sapadānanti tattha tattha odhiṁ akatvā anupaṭipāṭiyā. Samasūpake vattabbaṁ vuttameva.",
  "atk-vin02a12:37": "610.Thūpakatoti matthakato; vemajjhatoti attho.",
  "atk-vin02a12:38": "611.Paṭicchādetvādentīti māghātasamayādīsu paṭicchannaṁ byañjanaṁ katvā denti. Viññattiyaṁ vattabbaṁ natthi.",
  "atk-vin02a12:39": "614.Ujjhānasaññīsikkhāpadepi gilāno na muccati.",
  "atk-vin02a12:40": "615.Nātimahanto kabaḷoti mayūraṇḍaṁ atimahantaṁ, kukkuṭaṇḍaṁ atikhuddakaṁ, tesaṁ vemajjhappamāṇo. Khajjaketi ettha mūlakhādanīyādi sabbaṁ gahetabbaṁ.",
  "atk-vin02a12:41": "Catuttho vaggo.",
  "atk-vin02a12:42": "5. Kabaḷavaggavaṇṇanā",
  "atk-vin02a12:43": "617.Anāhaṭeti anāharite; mukhadvāraṁ asampāpiteti attho.",
  "atk-vin02a12:44": "618.Sabbaṁ hatthanti sakalahatthaṁ.",
  "atk-vin02a12:45": "619.Sakabaḷenāti ettha dhammaṁ kathento harītakaṁ vā laṭṭhimadhukaṁ vā mukhe pakkhipitvā katheti. Yattakena vacanaṁ aparipuṇṇaṁ na hoti, tattake mukhamhi sante kathetuṁ vaṭṭati.",
  "atk-vin02a12:46": "620.Piṇḍukkhepakanti piṇḍaṁ ukkhipitvā ukkhipitvā.",
  "atk-vin02a12:47": "621.Kabaḷāvacchedakanti kabaḷaṁ avacchinditvā avacchinditvā.",
  "atk-vin02a12:48": "622.Avagaṇḍakārakanti makkaṭo viya gaṇḍe katvā katvā.",
  "atk-vin02a12:49": "623.Hatthaniddhunakanti hatthaṁ niddhunitvā niddhunitvā.",
  "atk-vin02a12:50": "624.Sitthāvakārakanti sitthāni avakiritvā avakiritvā.",
  "atk-vin02a12:51": "625.Jivhānicchārakanti jivhaṁ nicchāretvā nicchāretvā.",
  "atk-vin02a12:52": "626.Capucapukārakanti capu capūti evaṁ saddaṁ katvā katvā.",
  "atk-vin02a12:53": "Pañcamo vaggo.",
  "atk-vin02a12:54": "6. Surusuruvaggavaṇṇanā",
  "atk-vin02a12:55_0": "627.Surusurukārakanti surusurūti evaṁ saddaṁ katvā katvā. Davoti parihāsavacanaṁ;",
  "atk-vin02a12:55_1": "taṁ yena kenaci pariyāyena ‘‘kiṁ buddho , silakabuddho, paṭibuddho; kiṁ dhammo, godhammo,",
  "atk-vin02a12:55_2": "ajadhammo; kiṁ saṅgho, migasaṅgho, pasusaṅgho’’tiādinā nayena tīṇi ratanāni ārabbha",
  "atk-vin02a12:55_3": "na kātabbanti attho.",
  "atk-vin02a12:56_0": "628.Hatthanillehakanti hatthaṁ nillehitvā nillehitvā. Bhuñjantena hi aṅgulimattampi",
  "atk-vin02a12:56_1": "nillehituṁ na vaṭṭati. Ghanayāguphāṇitapāyāsādike pana aṅgulīhi gahetvā aṅguliyo",
  "atk-vin02a12:56_2": "mukhe pavesetvā bhuñjituṁ vaṭṭati. Pattanillehakaoṭṭhanillehakesupi eseva nayo. Tasmā",
  "atk-vin02a12:56_3": "ekaṅguliyāpi patto na nillehitabbo, ekaoṭṭhopi jivhāya na nillehitabbo, oṭṭhamaṁsehi",
  "atk-vin02a12:56_4": "eva pana gahetvā anto pavesetuṁ vaṭṭati.",
  "atk-vin02a12:57_0": "631.Kokanadeti evaṁnāmake. Kokanadanti padumaṁ vuccati, so ca pāsādo padumasaṇṭhāno,",
  "atk-vin02a12:57_1": "tenassa kokanadotveva nāmaṁ akaṁsu. Na sāmisena hatthena pānīyathālakanti etaṁ paṭikkūlavasena",
  "atk-vin02a12:57_2": "paṭikkhittaṁ, tasmā saṅghikampi puggalikampi gihisantakampi attano santakampi saṅkhampi",
  "atk-vin02a12:57_3": "sarāvampi thālakampi na gahetabbameva, gaṇhantassa dukkaṭaṁ. Sace pana hatthassa",
  "atk-vin02a12:57_4": "ekadeso āmisamakkhito na hoti, tena padesena gahetuṁ vaṭṭati.",
  "atk-vin02a12:58_0": "632.Uddharitvā vāti sitthāni udakato uddharitvā ekasmiṁ ṭhāne rāsiṁ katvā udakaṁ",
  "atk-vin02a12:58_1": "chaḍḍeti. Bhinditvā vāti sitthāni bhinditvā udakagatikāni katvā chaḍḍeti. Paṭiggahe",
  "atk-vin02a12:58_2": "vāti paṭiggahena paṭicchanto naṁ paṭiggahe chaḍḍeti. Nīharitvāti bahi nīharitvā chaḍḍeti;",
  "atk-vin02a12:58_3": "evaṁ chaḍḍentassa anāpatti.",
  "atk-vin02a12:59_0": "634.Setacchattanti vatthapaliguṇṭhitaṁ paṇḍaracchattaṁ. Kilañjacchattanti vilīvacchattaṁ.",
  "atk-vin02a12:59_1": "Paṇṇacchattanti tālapaṇṇādīhi yehi kehici kataṁ. Maṇḍalabaddhaṁ salākabaddhanti idaṁ",
  "atk-vin02a12:59_2": "pana tiṇṇampi chattānaṁ pañjaradassanatthaṁ vuttaṁ. Tāni hi maṇḍalabaddhāni ceva",
  "atk-vin02a12:59_3": "honti salākabaddhāni ca. Yampi tatthajātakadaṇḍakena kataṁ ekapaṇṇacchattaṁ hoti,",
  "atk-vin02a12:59_4": "tampi chattameva. Etesu yaṁkiñci chattaṁ pāṇimhi assāti chattapāṇi. So taṁ chattaṁ",
  "atk-vin02a12:59_5": "dhārayamāno vā aṁse vā katvā ūrumhi vā ṭhapetvā yāva hatthena na muccati, tāvassa",
  "atk-vin02a12:59_6": "dhammaṁ desetuṁ na vaṭṭati, desentassa vuttanayena dukkaṭaṁ. Sace panassa añño chattaṁ",
  "atk-vin02a12:59_7": "dhāreti, chattapādukāya vā ṭhitaṁ hoti, hatthato apagatamatte chattapāṇi nāma na",
  "atk-vin02a12:59_8": "hoti. Tassa dhammaṁ desetuṁ vaṭṭati. Dhammaparicchedo panettha padasodhamme vuttanayeneva veditabbo.",
  "atk-vin02a12:60": "635.Daṇḍapāṇissāti ettha daṇḍo nāma majjhimassa purisassa catuhatthappamāṇo daṇḍapāṇibhāvo panassa chattapāṇimhi vuttanayeneva veditabbo.",
  "atk-vin02a12:61": "636.Satthapāṇimhipi eseva nayo. Asiṁ sannahitvā ṭhitopi hi satthapāṇisaṅkhyaṁ na gacchati.",
  "atk-vin02a12:62_0": "637.Āvudhapāṇissāti ettha kiñcāpi vuttaṁ – ‘‘āvudhaṁ nāma cāpo kodaṇḍo’’ti, atha",
  "atk-vin02a12:62_1": "kho sabbāpi dhanuvikati saddhiṁ saravikatiyā āvudhanti veditabbaṁ. Tasmā saddhiṁ",
  "atk-vin02a12:62_2": "vā sarena dhanuṁ gahetvā suddhadhanuṁ vā suddhasaraṁ vā sajiyadhanuṁ vā nijjiyadhanuṁ",
  "atk-vin02a12:62_3": "vā gahetvā ṭhitassa vā nisinnassa vā dhammo desetuṁ na vaṭṭati. Sace panassa dhanuṁ",
  "atk-vin02a12:62_4": "kaṇṭhepi paṭimukkaṁ hoti, yāva hatthena na gaṇhāti, tāva dhammaṁ desetuṁ vaṭṭatiyevāti.",
  "atk-vin02a12:63": "Chaṭṭho vaggo.",
  "atk-vin02a12:64": "7. Pādukavaggavaṇṇanā",
  "atk-vin02a12:65_0": "638.Akkantassāti chattadaṇḍake aṅgulantaraṁ appavesetvā kevalaṁ pādukaṁ akkamitvā",
  "atk-vin02a12:65_1": "ṭhitassa. Paṭimukkassāti paṭimuñcitvā ṭhitassa. Upāhanāyapi eseva nayo. Omukkoti",
  "atk-vin02a12:65_2": "panettha paṇhikabaddhaṁ omuñcitvā ṭhito vuccati.",
  "atk-vin02a12:66_0": "640.Yānagatassāti ettha sacepi dvīhi janehi hatthasaṅghāṭena gahito, sāṭake vā ṭhapetvā",
  "atk-vin02a12:66_1": "vaṁsena vayhati, ayutte vā vayhādike yāne , visaṅkharitvā vā ṭhapite cakkamattepi",
  "atk-vin02a12:66_2": "nisinno yānagatotveva saṅkhyaṁ gacchati. Sace pana dvepi ekayāne nisinnā honti, vaṭṭati.",
  "atk-vin02a12:66_3": "Visuṁ nisinnesupi ucce yāne nisinnena nīce nisinnassa desetuṁ vaṭṭati, samappamāṇepi",
  "atk-vin02a12:66_4": "vaṭṭati. Purime yāne nisinnena pacchime nisinnassa vaṭṭati. Pacchime pana uccatarepi",
  "atk-vin02a12:66_5": "nisinnena desetuṁ na vaṭṭati.",
  "atk-vin02a12:67_0": "641.Sayanagatassāti antamaso kaṭasārakepi pakatibhūmiyampi nipannassa uccepi mañcapīṭhe",
  "atk-vin02a12:67_1": "vā bhūmipadese vā ṭhitena nisinnena vā desetuṁ na vaṭṭati. Sayanagatena pana sayanagatassa",
  "atk-vin02a12:67_2": "uccatare vā samappamāṇe vā nipannena desetuṁ vaṭṭati. Nipannena ca ṭhitassa vā nisinnassa",
  "atk-vin02a12:67_3": "vā desetuṁ vaṭṭati, nisinnenāpi ṭhitassa vā nisinnassa vā vaṭṭati. Ṭhitena ṭhitasseva vaṭṭati.",
  "atk-vin02a12:68": "642.Pallatthikāyāti āyogapallatthikāya vā hatthapallatthikāya vā dussapallatthikāya vā yāya kāyaci pallatthikāya nisinnassa agilānassa desetuṁ na vaṭṭati.",
  "atk-vin02a12:69": "643.Veṭhitasīsassāti dussaveṭhanena vā moḷiādīhi vā yathā kesanto na dissati; evaṁ veṭhitasīsassa.",
  "atk-vin02a12:70": "644.Oguṇṭhitasīsassāti sasīsaṁ pārutassa.",
  "atk-vin02a12:71": "645.Chamāyaṁ nisinnenāti bhūmiyaṁ nisinnena. Āsane nisinnassāti antamaso vatthampi tiṇānipi santharitvā nisinnassa.",
  "atk-vin02a12:72_0": "647.Chapakassāti caṇḍālassa. Chapakīti caṇḍālī. Nilīnoti paṭicchanno hutvā. Yatra",
  "atk-vin02a12:72_1": "hi nāmāti yo hi nāma. Sabbamidaṁ carimaṁ katanti tattheva paripatīti ‘‘sabbo ayaṁ",
  "atk-vin02a12:72_2": "loko saṅkaraṁ gato nimmariyādo’’ti imaṁ vacanaṁ vatvā tattheva tesaṁ dvinnampi antarā",
  "atk-vin02a12:72_3": "rukkhato patito. Patitvā ca pana ubhinnampi purato ṭhatvā imaṁ gāthaṁ abhāsi –",
  "atk-vin02a12:73": "‘‘Ubho atthaṁ na jānanti…pe… asmā kumbhamivābhidā’’ti.",
  "atk-vin02a12:74_0": "Tattha ubho atthaṁ na jānantīti dvepi janā pāḷiyā atthaṁ na jānanti. Dhammaṁ na passareti",
  "atk-vin02a12:74_1": "pāḷiṁ na passanti. Katame te ubhoti? ‘‘Yo cāyaṁ mantaṁvāceti, yo cādhammenadhīyatī’’ti.",
  "atk-vin02a12:74_2": "Evaṁ brāhmaṇañca rājānañca ubhopi adhammikabhāve ṭhapesi.",
  "atk-vin02a12:75_0": "Tato brāhmaṇo sālīnanti gāthamāha. Tassattho – jānāmahaṁ bho ‘‘ayaṁ adhammo’’ti;",
  "atk-vin02a12:75_1": "api ca kho mayā dīgharattaṁ saputtadāraparijanena rañño santako sālīnaṁ odano bhutto.",
  "atk-vin02a12:75_2": "Sucimaṁsūpasecanoti nānappakāravikatisampāditaṁ sucimaṁsūpasecanaṁ missīkaraṇamassāti",
  "atk-vin02a12:75_3": "sucimaṁsūpasecano. Tasmā dhamme na vattāmīti yasmā evaṁ mayā rañño odano bhutto,",
  "atk-vin02a12:75_4": "aññe ca bahū lābhā laddhā, tasmā dhamme ahaṁ na vattāmi udare baddho hutvā, na dhammaṁ",
  "atk-vin02a12:75_5": "ajānanto. Ayañhi dhammo ariyehi vaṇṇito pasattho thomitoti jānāmi.",
  "atk-vin02a12:76_0": "Atha naṁ chapako ‘‘dhiratthū’’tiādinā gāthādvayena ajjhabhāsi. Tassattho – yo tayā",
  "atk-vin02a12:76_1": "dhanalābho ca yasalābho ca laddho, dhiratthu taṁ dhanalābhaṁ yasalābhañca brāhmaṇa.",
  "atk-vin02a12:76_2": "Kasmā? Yasmā ayaṁ tayā laddho lābho āyatiṁ apāyesu vinipātanahetunā sampati ca adhammacaraṇena",
  "atk-vin02a12:76_3": "vutti nāma hoti. Evarūpā yā vutti āyatiṁ vinipātena idha adhammacaraṇena vā nippajjati,",
  "atk-vin02a12:76_4": "kiṁ tāya vuttiyā? Tena vuttaṁ –",
  "atk-vin02a12:77": "‘‘Dhiratthu taṁ dhanalābhaṁ, yasalābhañca brāhmaṇa;",
  "atk-vin02a12:78": "Yā vutti vinipātena, adhammacaraṇena vā’’ti.",
  "atk-vin02a12:79_0": "Paribbaja mahābrahmeti mahābrāhmaṇa ito disā sīghaṁ palāyassu. Pacantaññepi pāṇinoti",
  "atk-vin02a12:79_1": "aññepi sattā pacanti ceva bhuñjanti ca; na kevalaṁ tvañceva rājā ca. Mā tvaṁ adhammo",
  "atk-vin02a12:79_2": "ācarito asmā kumbhamivābhidāti sace hi tvaṁ ito aparibbajitvā imaṁ adhammaṁ ācarissasi",
  "atk-vin02a12:79_3": ", tato tvaṁ so adhammo evaṁ ācarito yathā udakakumbhaṁ pāsāṇo bhindeyya; evaṁ bhecchati,",
  "atk-vin02a12:79_4": "tena mayaṁ taṁ vadāma –",
  "atk-vin02a12:80": "‘‘Paribbaja mahābrahme, pacantaññepi pāṇino;",
  "atk-vin02a12:81": "Mā tvaṁ adhammo ācarito, asmā kumbhamivābhidā’’ti.",
  "atk-vin02a12:82": "Ucce āsaneti antamaso bhūmippadesepi unnataṭṭhāne nisinnassa desetuṁ na vaṭṭati.",
  "atk-vin02a12:83_0": "648.Naṭhito nisinnassāti sacepi therupaṭṭhānaṁ gantvā ṭhitaṁ daharabhikkhuṁ āsane",
  "atk-vin02a12:83_1": "nisinno mahāthero pañhaṁ pucchati, na kathetabbaṁ. Gāravena pana theraṁ uṭṭhahitvā",
  "atk-vin02a12:83_2": "pucchathāti vattuṁ na sakkā, passe ṭhitabhikkhussa kathemīti kathetuṁ vaṭṭati.",
  "atk-vin02a12:84_0": "649.Na pacchato gacchantenāti ettha sace purato gacchanto pacchato gacchantaṁ pañhaṁ",
  "atk-vin02a12:84_1": "pucchati, na kathetabbaṁ. Pacchimassa bhikkhuno kathemīti kathetuṁ vaṭṭati. Saddhiṁ",
  "atk-vin02a12:84_2": "uggahitadhammaṁ pana sajjhāyituṁ vaṭṭati. Samadhurena gacchantassa kathetuṁ vaṭṭati.",
  "atk-vin02a12:85": "650.Na uppathenāti etthāpi sace dvepi sakaṭapathe ekekacakkapathena vā uppathena vā samadhuraṁ gacchanti, vaṭṭati.",
  "atk-vin02a12:86": "651.Asañciccāti paṭicchannaṭṭhānaṁ gacchantassa sahasā uccāro vā passāvo vā nikkhamati, asañcicca kato nāma anāpatti.",
  "atk-vin02a12:87_0": "652.Na hariteti ettha yampi jīvarukkhassa mūlaṁ pathaviyaṁ dissamānaṁ gacchati, sākhā",
  "atk-vin02a12:87_1": "vā bhūmilaggā gacchati, sabbaṁ haritasaṅkhātameva. Khandhe nisīditvā appaharitaṭṭhāne",
  "atk-vin02a12:87_2": "pātetuṁ vaṭṭati. Appaharitaṭṭhānaṁ olokentasseva sahasā nikkhamati, gilānaṭṭhāne",
  "atk-vin02a12:87_3": "ṭhito hoti, vaṭṭati. Appaharite katoti appaharitaṁ alabhantena tiṇaṇḍupakaṁ vā palālaṇḍupakaṁ",
  "atk-vin02a12:87_4": "vā ṭhapetvā katopi pacchā haritaṁ ottharati, vaṭṭatiyeva. Kheḷena cettha siṅghāṇikāpi",
  "atk-vin02a12:87_5": "saṅgahitāti mahāpaccariyaṁ vuttaṁ.",
  "atk-vin02a12:88_0": "653.Na udaketi etaṁ paribhogaudakameva sandhāya vuttaṁ, vaccakuṭisamuddādiudakesu",
  "atk-vin02a12:88_1": "pana aparibhogesu anāpatti. Deve vassante samantato udakogho hoti, anudakaṭṭhānaṁ",
  "atk-vin02a12:88_2": "olokentasseva nikkhamati, vaṭṭati. Mahāpaccariyaṁ vuttaṁ – ‘‘etādise kāle anudakaṭṭhānaṁ",
  "atk-vin02a12:88_3": "alabhantena kātuṁ vaṭṭatī’’ti. Sesaṁ sabbasikkhāpadesu uttānatthameva.",
  "atk-vin02a12:89": "Sattamo vaggo.",
  "atk-vin02a12:90_0": "Samuṭṭhānādidīpanatthāya panettha idaṁ pakiṇṇakaṁ – ujjagghikauccāsaddapaṭisaṁyuttāni",
  "atk-vin02a12:90_1": "cattāri, sakabaḷena mukhena byāharaṇaṁ ekaṁ, chamānīcāsanaṭhānapacchatogamanauppathagamanapaṭisaṁyuttāni",
  "atk-vin02a12:90_2": "pañcāti imāni dasa sikkhāpadāni samanubhāsanasamuṭṭhānāni kāyavācācittato samuṭṭhahanti,",
  "atk-vin02a12:90_3": "kiriyāni, saññāvimokkhāni , sacittakāni, lokavajjāni, kāyakammavacīkammāni, akusalacittāni, dukkhavedanānīti.",
  "atk-vin02a12:91_0": "Sūpodanaviññattisikkhāpadaṁ theyyasatthasamuṭṭhānaṁ kāyacittato kāyavācācittato ca",
  "atk-vin02a12:91_1": "samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ,",
  "atk-vin02a12:91_2": "akusalacittaṁ, dukkhavedananti.",
  "atk-vin02a12:92_0": "Chattapāṇidaṇḍapāṇisatthapāṇiāvudhapāṇipādukaupāhanayānasayanapallatthikaveṭhitaoguṇṭhitanāmakāni",
  "atk-vin02a12:92_1": "ekādasa sikkhāpadāni dhammadesanasamuṭṭhānāni vācācittato samuṭṭhahanti, kiriyākiriyāni,",
  "atk-vin02a12:92_2": "saññāvimokkhāni, sacittakāni, lokavajjāni, vacīkammāni, akusalacittāni, dukkhavedanānīti.",
  "atk-vin02a12:93": "Avasesāni tepaṇṇāsa sikkhāpadāni paṭhamapārājikasamuṭṭhānānīti.",
  "atk-vin02a12:94": "Sabbasekhiyesu ābādhapaccayā anāpatti, thūpīkatapiṇḍapāte sūpabyañjanena paṭicchādane ujjhānasaññimhīti tīsu sikkhāpadesu gilāno natthīti.",
  "atk-vin02a12:95": "Sekhiyavaṇṇanā niṭṭhitā.",
  "atk-vin02a12:96": "Sekhiyakaṇḍaṁ niṭṭhitaṁ."
}