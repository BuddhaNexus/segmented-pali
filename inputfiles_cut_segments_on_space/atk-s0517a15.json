{
  "atk-s0517a15:0": "2. Iddhikathā",
  "atk-s0517a15:1": "Iddhikathāvaṇṇanā",
  "atk-s0517a15:2_0": "9. Idāni paññākathāya anantaraṁ paññānubhāvaṁ dassentena kathitāya iddhikathāya apubbatthānuvaṇṇanā.",
  "atk-s0517a15:2_1": "Tattha pucchāsu tāva kā iddhīti sabhāvapucchā. Kati iddhiyoti pabhedapucchā. Kati",
  "atk-s0517a15:2_2": "bhūmiyoti sambhārapucchā. Kati pādāti patiṭṭhapucchā. Kati padānīti āsannakāraṇapucchā.",
  "atk-s0517a15:2_3": "Kati mūlānīti ādikāraṇapucchā. Visajjanesu ijjhanaṭṭhena iddhīti nipphattiatthena",
  "atk-s0517a15:2_4": "paṭilābhaṭṭhena cāti attho. Yañhi nipphajjati paṭilabbhati ca, taṁ ijjhatīti vuccati.",
  "atk-s0517a15:2_5": "Yathāha – ‘‘kāmaṁ kāmayamānassa, tassa cetaṁ samijjhatī’’ti (su. ni. 772). ‘‘Nekkhammaṁ",
  "atk-s0517a15:2_6": "ijjhatīti iddhi, paṭiharatīti pāṭihāriya’’ntiādi (paṭi. ma. 3.32). Aparo nayo – ijjhanaṭṭhena",
  "atk-s0517a15:2_7": "iddhi, upāyasampadāyetaṁ adhivacanaṁ. Upāyasampadā hi ijjhati adhippetaphalappasavanato.",
  "atk-s0517a15:2_8": "Yathāha – ‘‘ayaṁ kho, citto gahapati, sīlavā kalyāṇadhammo, sace paṇidahissati ‘anāgatamaddhānaṁ",
  "atk-s0517a15:2_9": "rājā assaṁ cakkavattī’ti. Ijjhissati hi sīlavato cetopaṇidhi visuddhattā’’ti (saṁ.",
  "atk-s0517a15:2_10": "ni. 4.352). Aparo nayo – etāya sattā ijjhantīti iddhi. Ijjhantīti iddhā vuddhā ukkaṁsagatā",
  "atk-s0517a15:2_11": "hontīti vuttaṁ hoti.",
  "atk-s0517a15:3_0": "10. Dasasu iddhīsu adhiṭṭhānavasena nipphannattā adhiṭṭhānā iddhi. Pakativaṇṇavijahanavikāravasena",
  "atk-s0517a15:3_1": "pavattattā vikubbanā iddhi. Sarīrabbhantare aññassa manomayassa sarīrassa nipphattivasena",
  "atk-s0517a15:3_2": "pavattattā manomayā iddhi. Ñāṇappavattito pubbe vā pacchā vā taṁkhaṇe vā ñāṇānubhāvanibbatto",
  "atk-s0517a15:3_3": "viseso ñāṇavipphārā iddhi. Samādhito pubbe vā pacchā vā taṁkhaṇe vā samathānubhāvanibbatto",
  "atk-s0517a15:3_4": "viseso samādhivipphārā iddhi. Cetovasippattānaṁ ariyānaṁyeva sambhavato ariyā iddhi.",
  "atk-s0517a15:3_5": "Kammavipākavasena jāto viseso kammavipākajā iddhi. Pubbe katapuññassa jāto viseso",
  "atk-s0517a15:3_6": "puññavato iddhi. Vijjāya jāto viseso vijjāmayā iddhi. Tena tena sammāpayogena tassa",
  "atk-s0517a15:3_7": "tassa kammassa ijjhanaṁ tattha tattha sammāpayogapaccayā ijjhanaṭṭhena iddhi.",
  "atk-s0517a15:4_0": "Iddhiyācatasso bhūmiyoti avisesetvā vuttepi yathālābhavasena adhiṭṭhānavikubbanamanomayiddhiyā",
  "atk-s0517a15:4_1": "eva bhūmiyo, na sesānaṁ. Vivekajā bhūmīti vivekato vā viveke vā jātā vivekajā bhūmi.",
  "atk-s0517a15:4_2": "Pītisukhabhūmīti pītisukhayuttā bhūmi. Upekkhāsukhabhūmīti tatramajjhattupekkhāya",
  "atk-s0517a15:4_3": "ca sukhena ca yuttā bhūmi. Adukkhamasukhābhūmīti adukkhamasukhavedanāyuttā bhūmi.",
  "atk-s0517a15:4_4": "Tesu paṭhamadutiyāni jhānāni pītipharaṇatā, tīṇi jhānāni sukhapharaṇatā, catutthajjhānaṁ",
  "atk-s0517a15:4_5": "cetopharaṇatā. Ettha ca purimāni tīṇi jhānāni yasmā pītipharaṇena ca sukhapharaṇena",
  "atk-s0517a15:4_6": "ca sukhasaññañca lahusaññañca okkamitvā lahumudukammaññakāyo hutvā iddhiṁ pāpuṇāti,",
  "atk-s0517a15:4_7": "tasmā iminā pariyāyena iddhilābhāya saṁvattanato sambhārabhūmiyoti veditabbāni. Catutthajjhānaṁ",
  "atk-s0517a15:4_8": "pana iddhilābhāya pakatibhūmiyeva. Iddhilābhāyāti attano santāne pātubhāvavasena",
  "atk-s0517a15:4_9": "iddhīnaṁ lābhāya. Iddhipaṭilābhāyāti parihīnānaṁ vā iddhīnaṁ vīriyārambhavasena puna",
  "atk-s0517a15:4_10": "lābhāya, upasaggavasena vā padaṁ vaḍḍhitaṁ. Iddhivikubbanatāyāti iddhiyā vividhakaraṇabhāvāya.",
  "atk-s0517a15:4_11": "Iddhivisavitāyāti vividhaṁ visesaṁ savati janeti pavattetīti visavī, vividhaṁ savanaṁ",
  "atk-s0517a15:4_12": "vā assa atthīti visavī, tassa bhāvo visavitā. Tassā visavitāya, iddhiyā vividhavisesapavattanabhāvāyāti",
  "atk-s0517a15:4_13": "attho. Iddhivasībhāvāyāti iddhiyā issarabhāvāya. Iddhivesārajjāyāti iddhivisāradabhāvāya.",
  "atk-s0517a15:4_14": "Iddhipādā ñāṇakathāyaṁ vuttatthā.",
  "atk-s0517a15:5_0": "Chandaṁce bhikkhu nissāyāti yadi bhikkhu chandaṁ nissāya chandaṁ adhipatiṁ karitvā.",
  "atk-s0517a15:5_1": "Labhati samādhinti samādhiṁ paṭilabhati nibbatteti. Sesesupi eseva nayo. Tattha chandavīriyacittavīmaṁsā",
  "atk-s0517a15:5_2": "cattāri padāni, taṁsampayuttā cattāro samādhī cattāri padānīti evaṁ aṭṭha padāni.",
  "atk-s0517a15:5_3": "Yasmā pana iddhimuppādetukāmatāchando samādhinā ekato niyuttova iddhilābhāya saṁvattati,",
  "atk-s0517a15:5_4": "tathā vīriyādayo, tasmā imāni aṭṭha padāni vuttānīti veditabbāni.",
  "atk-s0517a15:6_0": "Yaṁ taṁ bhagavatā abhiññā uppādetukāmassa yogino kattabbayogavidhiṁ dassentena ‘‘so",
  "atk-s0517a15:6_1": "evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye",
  "atk-s0517a15:6_2": "ṭhite āneñjappatte’’ti (dī. ni. 1.238) cittassa āneñjaṁ vuttaṁ, taṁ thero soḷasadhā",
  "atk-s0517a15:6_3": "dassento soḷasamūlānītiādimāha. Tattha anonatanti kosajjavasena anonataṁ, asallīnanti",
  "atk-s0517a15:6_4": "attho. Anunnatanti uddhaccavasena uddhaṁ na āruḷhaṁ, anuddhatanti attho. Anabhinatanti",
  "atk-s0517a15:6_5": "lobhavasena na abhinataṁ, anallīnanti attho. Abhikāmatāya nataṁ abhinatanti, idaṁ",
  "atk-s0517a15:6_6": "tādisaṁ na hotīti vuttaṁ hoti. Rāgeti saṅkhāravatthukena lobhena. Anapanatanti dosavasena",
  "atk-s0517a15:6_7": "na apanataṁ, na ghaṭṭananti attho. ‘‘Nataṁ natī’’ti atthato ekaṁ. Apagatanatanti",
  "atk-s0517a15:6_8": "apanataṁ, idaṁ tādisaṁ na hotīti vuttaṁ hoti. Anissitanti anattato diṭṭhattā diṭṭhivasena",
  "atk-s0517a15:6_9": "‘‘attā’’ti vā ‘‘attaniya’’nti vā kiñci na nissitaṁ. Appaṭibaddhanti paccupakārāsāvasena",
  "atk-s0517a15:6_10": "nappaṭibaddhaṁ. Chandarāgeti sattavatthukena lobhena. Vippamuttanti vikkhambhanavimuttivasena",
  "atk-s0517a15:6_11": "kāmarāgato vippamuttaṁ. Atha vā pañcavimuttivasena kāmarāgato vippamuttaṁ. Atha vā",
  "atk-s0517a15:6_12": "pañcavimuttivasena tato tato paṭipakkhato vippamuttaṁ. Idaṁ puthujjanasekhāsekhānampi",
  "atk-s0517a15:6_13": "abhiññāya uppādanato nirodhasamāpattiñāṇe ‘‘soḷasahi ñāṇacariyāhī’’ti (paṭi. ma.",
  "atk-s0517a15:6_14": "1.84) vuttanayena ukkaṭṭhaparicchedena vuttaṁ, yathālābhavasena pana gahetabbaṁ.",
  "atk-s0517a15:6_15": "Kāmarāgeti methunarāgena. Visaññuttanti vikkhambhanato sesakilesehi visaṁyuttaṁ,",
  "atk-s0517a15:6_16": "ukkaṭṭhanayena samucchedato vā vippayuttaṁ. Kileseti sesakilesena. Vimariyādikatanti",
  "atk-s0517a15:6_17": "vikkhambhitabbamariyādavasena vigatakilesamariyādaṁ kataṁ, tena tena maggena pahātabbamariyādavasena",
  "atk-s0517a15:6_18": "vā vigatakilesamariyādaṁ kataṁ. Kilesamariyādeti tena tena pahīnena kilesamariyādena.",
  "atk-s0517a15:6_19": "Liṅgavipallāso cettha daṭṭhabbo. Ekattagatanti ekārammaṇagataṁ. Nānattakilesehīti",
  "atk-s0517a15:6_20": "nānārammaṇe pavattamānehi kilesehi. Idaṁ ārammaṇamapekkhitvā vuttaṁ, ‘‘anonata’’ntiādi",
  "atk-s0517a15:6_21": "pana kilese eva apekkhitvā. Obhāsagatanti paññāya visadappavattivasena paññobhāsaṁ",
  "atk-s0517a15:6_22": "gataṁ. Avijjandhakāreti balavaavijjāya. Catasso ca bhūmiyo soḷasa ca mūlāni iddhiyā",
  "atk-s0517a15:6_23": "pubbabhāgavasena vuttāni, cattāro ca pādā aṭṭha ca padāni pubbabhāgavasena ca sampayogavasena ca vuttānīti.",
  "atk-s0517a15:7_0": "10. Evaṁ iddhiyā bhūmipādapadamūlabhūte dhamme dassetvā idāni tā iddhiyo dassento",
  "atk-s0517a15:7_1": "katamā adhiṭṭhānā iddhītiādimāha. Tattha uddesapadānaṁ attho iddhividhañāṇaniddese",
  "atk-s0517a15:7_2": "vuttoyeva. Idha bhikkhūti imasmiṁ sāsane bhikkhu. Tena sabbapakāravasena iddhividhakārakassa",
  "atk-s0517a15:7_3": "aññattha abhāvaṁ dīpeti. Imesaṁ dvinnaṁ padānaṁ niddeso heṭṭhā vuttattho. Teneva",
  "atk-s0517a15:7_4": "ca iddhiyā bhūmipādapadamūlabhūtehi dhammehi samannāgato visuddhimagge (visuddhi.",
  "atk-s0517a15:7_5": "2.365-366) vuttehi cuddasahi pannarasahi vā ākārehi paridamitacittatā ca chandādiekekādhipatisamāpajjanavasena",
  "atk-s0517a15:7_6": "āvajjanādivasībhāvavasena ca mudukammaññakatacittatā ca vuttā hoti. Balavapubbayogasampanno",
  "atk-s0517a15:7_7": "pubbayogasampattiyā arahattapaṭilābheneva paṭiladdhābhiññādiguṇo bhikkhu bhūmiādīhi",
  "atk-s0517a15:7_8": "dhammehi samannāgato hotīti katvā sopi vuttova hoti.",
  "atk-s0517a15:8_0": "Bahukaṁ āvajjatīti pathavīkasiṇārammaṇaṁ abhiññāpādakaṁ catutthajjhānaṁ samāpajjitvā",
  "atk-s0517a15:8_1": "vuṭṭhāya sace sataṁ icchati, ‘‘sataṁ homi, sataṁ homī’’ti parikammakaraṇavasena āvajjati.",
  "atk-s0517a15:8_2": "Āvajjitvāñāṇena adhiṭṭhātīti evaṁ parikammaṁ katvā abhiññāñāṇena adhiṭṭhāti. Ettha",
  "atk-s0517a15:8_3": "parikammaṁ katvā puna pādakajjhānasamāpajjanaṁ na vuttaṁ. Kiñcāpi na vuttaṁ, atha",
  "atk-s0517a15:8_4": "kho aṭṭhakathāyaṁ (visuddhi. 2.386) ‘‘āvajjatīti parikammavaseneva vuttaṁ, āvajjitvā",
  "atk-s0517a15:8_5": "ñāṇena adhiṭṭhātīti abhiññāñāṇavasena vuttaṁ, tasmā bahukaṁ āvajjati, tato tesaṁ",
  "atk-s0517a15:8_6": "parikammacittānaṁ avasāne samāpajjati, samāpattito vuṭṭhahitvā puna ‘bahuko homī’ti",
  "atk-s0517a15:8_7": "āvajjitvā tato paraṁ pavattānaṁ tiṇṇaṁ catunnaṁ vā pubbabhāgacittānaṁ anantarā uppannena",
  "atk-s0517a15:8_8": "sanniṭṭhāpanavasena adhiṭṭhānanti laddhanāmena ekeneva abhiññāñāṇena adhiṭṭhātīti",
  "atk-s0517a15:8_9": "evamettha attho daṭṭhabbo’’ti vuttattā evameva daṭṭhabbaṁ. Yathā ‘‘bhuñjitvā sayatī’’ti",
  "atk-s0517a15:8_10": "vutte pānīyaṁ apivitvā hatthadhovanādīni akatvā bhuttānantarameva sayatīti attho",
  "atk-s0517a15:8_11": "na hotīti antarā santesupi aññesu kiccesu ‘‘bhutvā sayatī’’ti vuccati, evamidhāpīti",
  "atk-s0517a15:8_12": "daṭṭhabbaṁ. Paṭhamaṁ pādakajjhānasamāpajjanampi hi pāḷiyaṁ avuttamevāti. Tena pana",
  "atk-s0517a15:8_13": "adhiṭṭhānañāṇena saheva sataṁ hoti. Sahassepi satasahassepi eseva nayo. Sace evaṁ",
  "atk-s0517a15:8_14": "na ijjhati, puna parikammaṁ katvā dutiyampi samāpajjitvā vuṭṭhāya adhiṭṭhātabbaṁ.",
  "atk-s0517a15:8_15": "Saṁyuttaṭṭhakathāyañhi ‘‘ekavāraṁ dvivāraṁ samāpajjituṁ vaṭṭatī’’ti vuttaṁ. Tattha",
  "atk-s0517a15:8_16": "pādakajjhānacittaṁ nimittārammaṇaṁ, parikammacittāni satārammaṇāni vā sahassārammaṇāni",
  "atk-s0517a15:8_17": "vā. Tāni ca kho vaṇṇavasena, na paṇṇattivasena. Adhiṭṭhānacittampi tatheva satārammaṇaṁ",
  "atk-s0517a15:8_18": "vā sahassārammaṇaṁ vā. Taṁ pubbe vuttaappanācittamiva gotrabhuanantaraṁ ekameva uppajjati",
  "atk-s0517a15:8_19": "rūpāvacaracatutthajjhānikaṁ.",
  "atk-s0517a15:9_0": "Yathāyasmā cūḷapanthako ekopi hutvā bahudhā hotīti bahudhābhāvassa kāyasakkhidassanatthaṁ",
  "atk-s0517a15:9_1": "vuttaṁ. Vattamānavacanaṁ panettha therassa tathākaraṇapakatikattā tassa dharamānakālattā",
  "atk-s0517a15:9_2": "ca katanti veditabbaṁ. Eko hotīti vārepi eseva nayo.",
  "atk-s0517a15:10_0": "Tatridaṁ vatthu (visuddhi. 2.386) – te dve bhātaro kira therā panthe jātattā ‘‘panthakā’’ti",
  "atk-s0517a15:10_1": "nāmaṁ labhiṁsu. Tesu jeṭṭho mahāpanthako pabbajitvā saha paṭisambhidāhi arahattaṁ",
  "atk-s0517a15:10_2": "pāpuṇi. So arahā hutvā cūḷapanthakaṁ pabbājetvā –",
  "atk-s0517a15:11": "‘‘Padumaṁ yathā kokanadaṁ sugandhaṁ, pāto siyā phullamavītagandhaṁ;",
  "atk-s0517a15:12": "Aṅgīrasaṁ passa virocamānaṁ, tapantamādiccamivantalikkhe’’ti. (a. ni. 5.195; saṁ. ni. 1.123) –",
  "atk-s0517a15:13_0": "Imaṁ gāthaṁ adāsi. So taṁ catūhi māsehi paguṇaṁ kātuṁ nāsakkhi. Atha naṁ thero ‘‘abhabbo",
  "atk-s0517a15:13_1": "tvaṁ imasmiṁ sāsane, nikkhama ito’’ti āha. Tasmiñca kāle thero bhattuddesako hoti.",
  "atk-s0517a15:13_2": "Jīvako komārabhacco bahuṁ mālāgandhavilepanaṁ ādāya attano ambavanaṁ gantvā satthāraṁ",
  "atk-s0517a15:13_3": "pūjetvā dhammaṁ sutvā dasabalaṁ vanditvā theraṁ upasaṅkamitvā ‘‘sve, bhante, buddhappamukhāni",
  "atk-s0517a15:13_4": "pañca bhikkhusatāni ādāya amhākaṁ nivesane bhikkhaṁ gaṇhathā’’ti āha. Theropi ‘‘ṭhapetvā",
  "atk-s0517a15:13_5": "cūḷapanthakaṁ sesānaṁ adhivāsemī’’ti āha. Taṁ sutvā cūḷapanthako bhiyyoso mattāya",
  "atk-s0517a15:13_6": "domanassappatto hutvā punadivase pātova vihārā nikkhamitvā sāsane sāpekkhatāya vihāradvārakoṭṭhake rodamāno aṭṭhāsi.",
  "atk-s0517a15:14_0": "Bhagavā tassa upanissayaṁ disvā taṁ upasaṅkamitvā ‘‘kasmā rodasī’’ti āha. So taṁ",
  "atk-s0517a15:14_1": "pavattiṁ ācikkhi. Bhagavā ‘‘na sajjhāyaṁ kātuṁ asakkonto mama sāsane abhabbo nāma",
  "atk-s0517a15:14_2": "hoti, mā soci, panthakā’’ti cakkacittatalena pāṇinā tassa sīsaṁ parāmasitvā taṁ bāhāyaṁ",
  "atk-s0517a15:14_3": "gahetvā vihāraṁ pavisitvā gandhakuṭipamukhe nisīdāpetvā iddhiyā abhisaṅkhataṁ parisuddhaṁ",
  "atk-s0517a15:14_4": "pilotikakhaṇḍaṁ ‘‘imaṁ pilotikaṁ ‘rajoharaṇaṁ rajoharaṇa’nti hatthena parimajjanto",
  "atk-s0517a15:14_5": "nisīda, panthakā’’ti vatvā tassa pilotikakhaṇḍaṁ datvā kāle ārocite bhikkhusaṅghaparivuto",
  "atk-s0517a15:14_6": "jīvakassa gehaṁ gantvā paññattāsane nisīdi. Tassa taṁ pilotikakhaṇḍaṁ tathāparimajjantassa",
  "atk-s0517a15:14_7": "kiliṭṭhaṁ hutvā kamena kāḷavaṇṇaṁ ahosi. So ‘‘idaṁ parisuddhaṁ pilotikakhaṇḍaṁ, natthettha",
  "atk-s0517a15:14_8": "doso, attabhāvaṁ nissāya panāyaṁ doso’’ti saññaṁ paṭilabhitvā pañcasu khandhesu ñāṇaṁ",
  "atk-s0517a15:14_9": "otāretvā vipassanaṁ vaḍḍhesi. Athassa bhagavā obhāsaṁ vissajjetvā purato nisinno",
  "atk-s0517a15:14_10": "viya paññāyamānarūpo hutvā imā obhāsagāthā abhāsi –",
  "atk-s0517a15:15": "‘‘Rāgo rajo na ca pana reṇu vuccati, rāgassetaṁ adhivacanaṁ rajoti;",
  "atk-s0517a15:16": "Etaṁ rajaṁ vippajahitva bhikkhavo, viharanti te vigatarajassa sāsane.",
  "atk-s0517a15:17": "‘‘Doso…pe… sāsane.",
  "atk-s0517a15:18": "‘‘Moho rajo na ca pana reṇu vuccati, mohassetaṁ adhivacanaṁ rajoti;",
  "atk-s0517a15:19": "Etaṁ rajaṁ vippajahitva bhikkhavo, viharanti te vigatarajassa sāsane. (mahāni. 209);",
  "atk-s0517a15:20": "‘‘Adhicetaso appamajjato, munino monapathesu sikkhato;",
  "atk-s0517a15:21": "Sokā na bhavanti tādino, upasantassa sadā satīmato’’ti. (udā. 37);",
  "atk-s0517a15:22_0": "Gāthāpariyosāne thero saha paṭisambhidāhi arahattaṁ pāpuṇi. So manomayajjhānalābhī",
  "atk-s0517a15:22_1": "hutvā eko hutvā bahudhā, bahudhā hutvā eko bhavituṁ samattho ahosi. Arahattamaggenevassa",
  "atk-s0517a15:22_2": "tīṇi piṭakāni cha ca abhiññā āgamiṁsu.",
  "atk-s0517a15:23_0": "Jīvakopi kho dasabalassa dakkhiṇodakaṁ upanāmesi. Satthā pattaṁ hatthena pidahitvā",
  "atk-s0517a15:23_1": "‘‘kiṁ bhante’’ti puṭṭho ‘‘vihāre eko bhikkhu atthi, jīvakā’’ti āha. So purisaṁ pesesi",
  "atk-s0517a15:23_2": "‘‘gaccha ayyaṁ gahetvā sīghaṁ ehī’’ti. Cūḷapanthakatthero tassa purisassa pure āgamanāyeva",
  "atk-s0517a15:23_3": "bhātaraṁ attano pattavisesaṁ ñāpetukāmo bhikkhusahassaṁ nimminitvā ekampi ekena asadisaṁ,",
  "atk-s0517a15:23_4": "ekassāpi ca cīvaravicāraṇādisāmaṇakakammaṁ aññena asadisaṁ akāsi. Puriso gantvā vihāre",
  "atk-s0517a15:23_5": "bahū bhikkhū disvā paccāgantvā ‘‘bahū, bhante, vihāre bhikkhū, pakkositabbaṁ ayyaṁ",
  "atk-s0517a15:23_6": "na passāmī’’ti jīvakassa kathesi. Jīvako satthāraṁ pucchitvā tassa nāmaṁ vatvā puna",
  "atk-s0517a15:23_7": "taṁ pesesi. So gantvā ‘‘cūḷapanthako nāma kataro bhante’’ti pucchi. ‘‘Ahaṁ cūḷapanthako,",
  "atk-s0517a15:23_8": "ahaṁ cūḷapanthako’’ti sakiṁyeva mukhasahassaṁ kathesi. So puna gantvā ‘‘sabbepi kira",
  "atk-s0517a15:23_9": "cūḷapanthakā, ahaṁ pakkositabbaṁ na jānāmī’’ti āha. Jīvako paṭividdhasaccatāya ‘‘iddhimā",
  "atk-s0517a15:23_10": "bhikkhū’’ti nayato aññāsi. Bhagavā āha – ‘‘gaccha, yaṁ paṭhamaṁ passasi, taṁ cīvarakaṇṇe",
  "atk-s0517a15:23_11": "gahetvā satthā taṁ āmantetīti vatvā ānehī’’ti. So gantvā tathā akāsi. Tāvadeva sabbepi",
  "atk-s0517a15:23_12": "nimmitā antaradhāyiṁsu. Thero taṁ uyyojetvā mukhadhovanādisarīrakiccaṁ niṭṭhapetvā",
  "atk-s0517a15:23_13": "paṭhamataraṁ gantvā paññattāsane nisīdi. Tasmiṁ khaṇe satthā dakkhiṇodakaṁ gaṇhitvā",
  "atk-s0517a15:23_14": "bhattakiccaṁ katvā cūḷapanthakatthereneva bhattānumodanaṁ dhammakathaṁ kathāpesi.",
  "atk-s0517a15:23_15": "Thero dīghamajjhimāgamappamāṇaṁ dhammakathaṁ kathesīti.",
  "atk-s0517a15:24_0": "Aññe bhikkhū adhiṭṭhānena manomayaṁ kāyaṁ abhinimminitvā tayo vā cattāro vā abhinimminanti,",
  "atk-s0517a15:24_1": "bahuke ekasadiseyeva ca katvā nimminanti ekavidhameva kammaṁ kurumāne. Cūḷapanthakatthero",
  "atk-s0517a15:24_2": "pana ekāvajjaneneva bhikkhusahassaṁ māpesi. Dvepi jane na ekasadise akāsi, na ekavidhaṁ",
  "atk-s0517a15:24_3": "kammaṁ kurumāne. Tasmā manomayaṁ kāyaṁ abhinimminantānaṁ aggo nāma jāto. Aññe pana",
  "atk-s0517a15:24_4": "bahū aniyametvā nimmitā iddhimatā sadisāva honti. Ṭhānanisajjādīsu ca bhāsitatuṇhībhāvādīsu",
  "atk-s0517a15:24_5": "ca yaṁ yaṁ iddhimā karoti, taṁ tadeva karonti. Sace pana nānāvaṇṇaṁ kātukāmo hoti",
  "atk-s0517a15:24_6": "keci paṭhamavaye keci majjhimavaye keci pacchimavaye, tathā dīghakese upaḍḍhamuṇḍe",
  "atk-s0517a15:24_7": "muṇḍe missakakese upaḍḍharattacīvare paṇḍukacīvare padabhāṇadhammakathāsarabhaññapañhāpucchanapañhāvisajjanarajanapacanacīvarasibbanadhovanādīni",
  "atk-s0517a15:24_8": "karonte aparepi vā nānappakārake kātukāmo hoti, tena pādakajjhānato vuṭṭhāya ‘‘ettakā",
  "atk-s0517a15:24_9": "bhikkhū paṭhamavayā hontū’’tiādinā nayena parikammaṁ katvā puna samāpajjitvā vuṭṭhāya",
  "atk-s0517a15:24_10": "adhiṭṭhātabbaṁ, adhiṭṭhānacittena saddhiṁ icchiticchitappakārāyeva hontīti. Eseva",
  "atk-s0517a15:24_11": "nayo bahudhāpi hutvā eko hotītiādīsu.",
  "atk-s0517a15:25_0": "Ayaṁ pana viseso – pakatiyā bahukoti nimmitakālabbhantare nimmitapakatiyā bahuko.",
  "atk-s0517a15:25_1": "Iminā ca bhikkhunā evaṁ bahubhāvaṁ nimminitvā puna ‘‘ekova hutvā caṅkamissāmi, sajjhāyaṁ",
  "atk-s0517a15:25_2": "karissāmi, pañhaṁ pucchissāmī’’ti cintetvā vā, ‘‘ayaṁ vihāro appabhikkhuko, sace",
  "atk-s0517a15:25_3": "keci āgamissanti ‘kuto ime ettakā ekasadisā bhikkhū, addhā therassa esa ānubhāvo’ti",
  "atk-s0517a15:25_4": "maṁ jānissantī’’ti appicchatāya vā antarāva ‘‘eko homī’’ti icchantena pādakajjhānaṁ",
  "atk-s0517a15:25_5": "samāpajjitvā vuṭṭhāya ‘‘eko homī’’ti parikammaṁ katvā puna samāpajjitvā vuṭṭhāya",
  "atk-s0517a15:25_6": "‘‘eko homī’’ti adhiṭṭhātabbaṁ. Adhiṭṭhānacittena saddhiṁyeva eko hoti. Evaṁ akaronto",
  "atk-s0517a15:25_7": "pana yathāparicchinnakālavasena sayameva eko hoti.",
  "atk-s0517a15:26_0": "11.Āvibhāvanti padaṁ nikkhipitvā kenaci anāvaṭaṁ hotīti vuttattā kenaci anāvaṭapadena",
  "atk-s0517a15:26_1": "āvibhāvapadassa pākaṭabhāvattho vutto. ‘‘Hotī’’ti padena ‘‘karotī’’ti pāṭhaseso vutto",
  "atk-s0517a15:26_2": "hoti. Pākaṭaṁ hontañhi āvibhāve kate hoti. Kenaci anāvaṭanti kuṭṭādinā yena kenaci",
  "atk-s0517a15:26_3": "anāvaṭaṁ āvaraṇavirahitaṁ. Appaṭicchannanti uparito acchāditaṁ. Tadeva anāvaṭattā",
  "atk-s0517a15:26_4": "vivaṭaṁ. Appaṭicchannattā pākaṭaṁ. Tirobhāvanti antaritabhāvaṁ karoti. Āvaṭaṁyeva",
  "atk-s0517a15:26_5": "tena āvaraṇena pihitaṁ. Paṭicchannaṁyeva tena paṭicchādanena paṭikujjitaṁ.",
  "atk-s0517a15:27_0": "Ākāsakasiṇasamāpattiyāti paricchedākāsakasiṇe uppāditāya catutthajjhānasamāpattiyā.",
  "atk-s0517a15:27_1": "Lābhīti lābho assa atthīti lābhī. Aparikkhitteti kenaci samantato aparikkhitte padese.",
  "atk-s0517a15:27_2": "Idha ākāsakasiṇasseva vuttattā tattha bhāvitameva jhānaṁ ākāsakaraṇassa paccayo hoti,",
  "atk-s0517a15:27_3": "na aññanti daṭṭhabbaṁ. Upariāpokasiṇādīsupi tadārammaṇameva jhānaṁ daṭṭhabbaṁ, na",
  "atk-s0517a15:27_4": "aññaṁ . Pathaviṁ āvajjati, udakaṁ āvajjati, ākāsaṁ āvajjatīti pakatipathavīudakaākāse",
  "atk-s0517a15:27_5": "āvajjati. Antalikkheti tassa ākāsassa pathavito dūrākāsabhāvaṁ dīpeti.",
  "atk-s0517a15:28_0": "12. Candimasūriyaparimajjane kasiṇaniyamaṁ akatvā ‘‘iddhimā cetovasippatto’’ti avisesena",
  "atk-s0517a15:28_1": "vuttattā natthettha kasiṇasamāpattiniyamoti veditabbaṁ. Nisinnako vā nipannako vāti",
  "atk-s0517a15:28_2": "nisinno vā nipanno vā. Imeheva itarairiyāpathadvayampi vuttameva hoti. Hatthapāse",
  "atk-s0517a15:28_3": "hotūti hatthasamīpe hotu. Hatthapasse hotūtipi pāṭho. Idaṁ tathā kātukāmassa vasena",
  "atk-s0517a15:28_4": "vuttaṁ. Ayaṁ pana tattha gantvāpi hatthaṁ vaḍḍhetvāpi āmasati. Āmasatīti īsakaṁ phusati.",
  "atk-s0517a15:28_5": "Parāmasatīti bāḷhaṁ phusati. Parimajjatīti samantato phusati. Rūpagatanti hatthapāse ṭhitarūpameva.",
  "atk-s0517a15:29_0": "Dūrepi santike adhiṭṭhātīti pādakajjhānato vuṭṭhāya dūre devalokaṁ vā brahmalokaṁ",
  "atk-s0517a15:29_1": "vā āvajjati ‘‘santike hotū’’ti. Āvajjitvā parikammaṁ katvā puna samāpajjitvā vuṭṭhāya",
  "atk-s0517a15:29_2": "ñāṇena adhiṭṭhāti ‘‘santike hotū’’ti. Santike hoti. Esa nayo sesapadesupi. Brahmalokaṁ",
  "atk-s0517a15:29_3": "pana gantukāmassa dūrassa santikakaraṇaṁ vatvā brahmalokagamanassa anupakārampi imāya",
  "atk-s0517a15:29_4": "iddhiyā ijjhamānavisesaṁ dassento santikepītiādimāha. Tattha na kevalaṁ thokakaraṇabahukaraṇameva,",
  "atk-s0517a15:29_5": "‘‘amadhuraṁ madhura’’ntiādīsupi yaṁ yaṁ icchati, taṁ sabbaṁ iddhimato ijjhati. Aparo",
  "atk-s0517a15:29_6": "nayo – dūrepi santike adhiṭṭhātīti dūre brahmalokaṁ vā manussalokassa santike adhiṭṭhāti.",
  "atk-s0517a15:29_7": "Santikepi dūre adhiṭṭhātīti santike manussalokaṁ vā dūre brahmaloke adhiṭṭhāti. Bahukampi",
  "atk-s0517a15:29_8": "thokaṁ adhiṭṭhātīti sace brahmāno bahū sannipatitā honti, mahāattabhāvattā dassanūpacāraṁ",
  "atk-s0517a15:29_9": "savanūpacāraṁ pajahanti, dassanūpacāre ca savanūpacāre ca ekajjhaṁ saṅkhipitvā bahukampi",
  "atk-s0517a15:29_10": "thokanti adhiṭṭhāti. Thokampi bahukaṁ adhiṭṭhātīti sace mahāparivārena gantukāmo",
  "atk-s0517a15:29_11": "hoti, ekakattā thokaṁ attānaṁ bahukaṁ adhiṭṭhahitvā mahāparivāro gacchatīti evamettha",
  "atk-s0517a15:29_12": "attho daṭṭhabbo. Evaṁ sati catubbidhampi taṁ brahmalokagamane upakāro hoti.",
  "atk-s0517a15:30_0": "Dibbena cakkhunā tassa brahmuno rūpaṁ passatīti idha ṭhito ālokaṁ vaḍḍhetvā yassa",
  "atk-s0517a15:30_1": "brahmuno rūpaṁ daṭṭhukāmo, dibbena cakkhunā tassa brahmuno rūpaṁ passati. Idheva",
  "atk-s0517a15:30_2": "ṭhito dibbāya sotadhātuyā tassa brahmuno bhāsamānassa saddaṁ suṇāti. Cetopariyañāṇena",
  "atk-s0517a15:30_3": "tassa brahmuno cittaṁ pajānāti. Dissamānenāti cakkhunā pekkhiyamānena. Kāyavasena",
  "atk-s0517a15:30_4": "cittaṁ pariṇāmetīti rūpakāyassa vasena cittaṁ pariṇāmeti. Pādakajjhānacittaṁ gahetvā",
  "atk-s0517a15:30_5": "kāye āropeti, kāyānugatikaṁ karoti dandhagamanaṁ. Kāyagamanañhi dandhaṁ hoti. Adhiṭṭhātīti",
  "atk-s0517a15:30_6": "tasseva vevacanaṁ, sanniṭṭhāpetīti attho. Sukhasaññañca lahusaññañca okkamitvāti",
  "atk-s0517a15:30_7": "pādakajjhānārammaṇena iddhicittena sahajātaṁ sukhasaññañca lahusaññañca okkamitvā",
  "atk-s0517a15:30_8": "pavisitvā phusitvā pāpuṇitvā. Sukhasaññā ca nāma upekkhāsampayuttasaññā. Upekkhā",
  "atk-s0517a15:30_9": "hi santaṁ sukhanti vuttā, sāyeva saññā nīvaraṇehi ceva vitakkādipaccanīkehi ca vimuttattā",
  "atk-s0517a15:30_10": "lahusaññātipi veditabbā. Taṁ okkantassa panassa karajakāyopi tūlapicu viya sallahuko",
  "atk-s0517a15:30_11": "hoti. So evaṁ vātakkhittatūlapicunā viya sallahukena dissamānena kāyena brahmalokaṁ",
  "atk-s0517a15:30_12": "gacchati. Evaṁ gacchanto ca sace icchati, pathavīkasiṇavasena ākāse maggaṁ nimminitvā",
  "atk-s0517a15:30_13": "padasā gacchati. Sace icchati, ākāse pathavīkasiṇavaseneva pade pade padumaṁ nimminitvā",
  "atk-s0517a15:30_14": "padume padume padaṁ nikkhipanto padasā gacchati. Sace icchati, vāyokasiṇavasena vātaṁ",
  "atk-s0517a15:30_15": "adhiṭṭhahitvā tūlapicu viya vāyunā gacchati. Apica gantukāmatāva ettha pamāṇaṁ. Sati",
  "atk-s0517a15:30_16": "hi gantukāmatāya evaṁkatacittādhiṭṭhāno adhiṭṭhānavegakkhittova so jiyāvegakkhitto",
  "atk-s0517a15:30_17": "saro viya dissamāno gacchati.",
  "atk-s0517a15:31_0": "Cittavasena kāyaṁ pariṇāmetīti karajakāyaṁ gahetvā pādakajjhānacitte āropeti, cittānugatikaṁ",
  "atk-s0517a15:31_1": "karoti sīghagamanaṁ. Cittagamanañhi sīghaṁ hoti. Sukhasaññañca lahusaññañca okkamitvāti",
  "atk-s0517a15:31_2": "rūpakāyārammaṇena iddhicittena sahajātaṁ sukhasaññañca lahusaññañca. Sesaṁ vuttanayeneva",
  "atk-s0517a15:31_3": "veditabbaṁ. Idaṁ pana cittagamanameva hoti. Evaṁ adissamānena kāyena gacchanto panāyaṁ",
  "atk-s0517a15:31_4": "kiṁ tassādhiṭṭhānacittassa uppādakkhaṇe gacchati? Udāhu ṭhitikkhaṇe bhaṅgakkhaṇe",
  "atk-s0517a15:31_5": "vāti vutte ‘‘tīsupi khaṇesu gacchatī’’ti thero āha. Kiṁ pana so sayaṁ gacchati, nimmitaṁ",
  "atk-s0517a15:31_6": "pesetīti? Yathāruci karoti. Idha panassa sayaṁ gamanameva āgataṁ.",
  "atk-s0517a15:32_0": "Manomayanti adhiṭṭhānamanena nimmitattā manomayaṁ. Sabbaṅgapaccaṅganti sabbaaṅgapaccaṅgavantaṁ.",
  "atk-s0517a15:32_1": "Ahīnindriyanti idaṁ cakkhusotādīnaṁ saṇṭhānavasena vuttaṁ, nimmitarūpe pana pasādo",
  "atk-s0517a15:32_2": "nāma natthi. Sace so iddhimā caṅkamati, nimmitopi tattha caṅkamatītiādi sabbaṁ sāvakanimmitaṁ",
  "atk-s0517a15:32_3": "sandhāya vuttaṁ. Buddhanimmitā pana yaṁ yaṁ bhagavā karoti, taṁ tampi karonti, bhagavato",
  "atk-s0517a15:32_4": "cittavasena aññampi karontīti. Dhūmāyati pajjalatīti tejokasiṇavasena. Dhammaṁ bhāsatītiādīni",
  "atk-s0517a15:32_5": "tīṇi aniyametvā vuttāni. Santiṭṭhatīti saṅgamma tiṭṭhati. Sallapatīti saṅgamma lapati.",
  "atk-s0517a15:32_6": "Sākacchaṁ samāpajjatīti aññamaññassa uttarapaccuttaradānavasena saṁkathaṁ karoti.",
  "atk-s0517a15:32_7": "Ettha ca yaṁ so iddhimā idheva ṭhito dibbena cakkhunā rūpaṁ passati, dibbāya sotadhātuyā",
  "atk-s0517a15:32_8": "saddaṁ suṇāti, cetopariyañāṇena cittaṁ pajānāti, yampi so idheva ṭhito tena brahmunā",
  "atk-s0517a15:32_9": "saddhiṁ santiṭṭhati , sallapati, sākacchaṁ samāpajjati, yampissa ‘‘dūrepi santike",
  "atk-s0517a15:32_10": "adhiṭṭhātī’’tiādikaṁ adhiṭṭhānaṁ, yampi so dissamānena vā adissamānena vā kāyena",
  "atk-s0517a15:32_11": "brahmalokaṁ gacchati, ettāvatā na kāyena vasaṁ vatteti. Yañca kho ‘‘so tassa brahmuno",
  "atk-s0517a15:32_12": "purato rūpiṁ abhinimminātī’’tiādinā nayena vuttavidhānaṁ āpajjati, ettāvatā kāyena",
  "atk-s0517a15:32_13": "vasaṁ vatteti nāma. Sesaṁ pana kāyena vasavattanāya pubbabhāgadassanatthaṁ vuttanti.",
  "atk-s0517a15:32_14": "Ayaṁ tāva adhiṭṭhānā iddhi.",
  "atk-s0517a15:33_0": "13. Vikubbaniddhiniddese sikhissa bhagavato sāvakanidassanaṁ vikubbaniddhiyā kāyasakkhipuggaladassanatthaṁ",
  "atk-s0517a15:33_1": "vuttaṁ. Tampi dassento paṭhamaṁ tāva brahmaloke ṭhito sahassilokadhātuṁ sarena viññāpesīti",
  "atk-s0517a15:33_2": "ativiya acchariyaabbhutabhūtaṁ sahassilokadhātuyā saddasavanaṁ adhiṭṭhāniddhiṁ dassesi.",
  "atk-s0517a15:33_3": "Idāni tassa vatthussa paridīpanatthamidaṁ vuccati – imasmā hi kappā ekatiṁse kappe",
  "atk-s0517a15:33_4": "sikhī bhagavā anantarajātiyā tusitapurato cavitvā aruṇavatīnagare aruṇavato rañño",
  "atk-s0517a15:33_5": "pabhāvatiyā nāma mahesiyā kucchismiṁ nibbattitvā paripakkañāṇo mahābhinikkhamanaṁ",
  "atk-s0517a15:33_6": "nikkhamitvā bodhimaṇḍe sabbaññutaññāṇaṁ paṭivijjhitvā pavattavaradhammacakko aruṇavatiṁ",
  "atk-s0517a15:33_7": "nissāya viharanto ekadivasaṁ pātova sarīrapaṭijagganaṁ katvā mahābhikkhusaṅghaparivāro",
  "atk-s0517a15:33_8": "‘‘aruṇavatiṁ piṇḍāya pavisissāmī’’ti nikkhamitvā vihāradvārakoṭṭhakasamīpe ṭhito",
  "atk-s0517a15:33_9": "abhibhuṁ nāma aggasāvakaṁ āmantesi – ‘‘atippago kho, bhikkhu, aruṇavatiṁ piṇḍāya",
  "atk-s0517a15:33_10": "pavisituṁ. Yena aññataro brahmaloko tenupasaṅkamissāmā’’ti. Yathāha –",
  "atk-s0517a15:34_0": "‘‘Atha kho, bhikkhave, sikhī bhagavā arahaṁ sammāsambuddho abhibhuṁ bhikkhuṁ āmantesi",
  "atk-s0517a15:34_1": "– ‘āyāma, brāhmaṇa, yena aññataro brahmaloko, tenupasaṅkamissāma yāva bhattassa kālo",
  "atk-s0517a15:34_2": "bhavissatī’ti. ‘Evaṁ bhante’ti kho, bhikkhave, abhibhū bhikkhu sikhissa bhagavato",
  "atk-s0517a15:34_3": "arahato sammāsambuddhassa paccassosi. Atha kho, bhikkhave, sikhī ca bhagavā abhibhū",
  "atk-s0517a15:34_4": "ca bhikkhu yena aññataro brahmaloko, tenupasaṅkamiṁsū’’ti (saṁ. ni. 1.185).",
  "atk-s0517a15:35_0": "Tattha mahābrahmā sammāsambuddhaṁ disvā attamano paccuggamanaṁ katvā brahmāsanaṁ",
  "atk-s0517a15:35_1": "paññāpetvā adāsi. Therassāpi anucchavikaṁ āsanaṁ paññāpayiṁsu. Nisīdi bhagavā paññatte",
  "atk-s0517a15:35_2": "āsane, theropi attano pattāsane nisīdi. Mahābrahmāpi dasabalaṁ vanditvā ekamantaṁ",
  "atk-s0517a15:35_3": "nisīdi. Tenāha – atha kho, bhikkhave, sikhī bhagavā arahaṁ sammāsambuddho abhibhuṁ",
  "atk-s0517a15:35_4": "bhikkhuṁ āmantesi – ‘‘paṭibhātu, brāhmaṇa, taṁ brahmuno ca brahmaparisāya ca brahmapārisajjānañca",
  "atk-s0517a15:35_5": "dhammī kathā’’ti. ‘‘Evaṁ, bhante’’ti kho, bhikkhave, abhibhū bhikkhu sikhissa bhagavato",
  "atk-s0517a15:35_6": "arahato sammāsambuddhassa paṭissuṇitvā brahmuno ca brahmaparisāya ca brahmapārisajjānañca",
  "atk-s0517a15:35_7": "dhammakathaṁ kathesi. There dhammakathaṁ kathente brahmāno ujjhāyiṁsu ‘‘cirassañca",
  "atk-s0517a15:35_8": "mayaṁ satthu brahmalokāgamanaṁ labhimhā, ayañca bhikkhu ṭhapetvā satthāraṁ sayaṁ",
  "atk-s0517a15:35_9": "dhammakathaṁ ārabhī’’ti. Satthā tesaṁ anattamanabhāvaṁ ñatvā abhibhuṁ bhikkhuṁ etadavoca",
  "atk-s0517a15:35_10": "– ‘‘ujjhāyanti kho te, brāhmaṇa, brahmā ca brahmaparisā ca brahmapārisajjā ca. Tena",
  "atk-s0517a15:35_11": "hi, tvaṁ brāhmaṇa, bhiyyoso mattāya saṁvejehī’’ti. Thero satthu vacanaṁ sampaṭicchitvā",
  "atk-s0517a15:35_12": "anekavihitaṁ iddhivikubbanaṁ katvā sahassilokadhātuṁ sarena viññāpento –",
  "atk-s0517a15:36": "‘‘Ārambhatha nikkamatha, yuñjatha buddhasāsane;",
  "atk-s0517a15:37": "Dhunātha maccuno senaṁ, naḷāgāraṁva kuñjaro.",
  "atk-s0517a15:38": "‘‘Yo imasmiṁ dhammavinaye, appamatto vihassati;",
  "atk-s0517a15:39": "Pahāya jātisaṁsāraṁ, dukkhassantaṁ karissatī’’ti. (a. ni. 1.185) –",
  "atk-s0517a15:40": "Imaṁ gāthādvayaṁ abhāsi.",
  "atk-s0517a15:41_0": "Kiṁ pana katvā thero sahassilokadhātuṁ sarena viññāpesīti? Nīlakasiṇaṁ tāva samāpajjitvā",
  "atk-s0517a15:41_1": "vuṭṭhāya abhiññāñāṇena cakkavāḷasahasse sabbattha andhakāraṁ phari. Tato ‘‘kimidaṁ",
  "atk-s0517a15:41_2": "andhakāra’’nti sattānaṁ ābhoge uppanne ālokakasiṇaṁ samāpajjitvā vuṭṭhāya ālokaṁ",
  "atk-s0517a15:41_3": "dassesi. ‘‘Kiṁ āloko aya’’nti vicinantānaṁ attānaṁ dassesi. Cakkavāḷasahasse ca devamanussā",
  "atk-s0517a15:41_4": "añjaliṁ paggaṇhitvā theraṁyeva namassamānā aṭṭhaṁsu. Thero ‘‘mahājano mayhaṁ dhammaṁ",
  "atk-s0517a15:41_5": "desentassa saddaṁ suṇātū’’ti imā gāthā abhāsi. Sabbe osaṭāya parisāya majjhe nisīditvā",
  "atk-s0517a15:41_6": "dhammaṁ desentassa viya saddaṁ assosuṁ. Atthopi tesaṁ pākaṭo ahosi. Taṁ viññāpanaṁ",
  "atk-s0517a15:41_7": "sandhāya ‘‘sarena viññāpesī’’ti vuttaṁ. Tena kataṁ anekavihitaṁ iddhivikubbanaṁ sandhāya",
  "atk-s0517a15:41_8": "puna so dissamānenapītiādi vuttaṁ. Tattha dhammaṁ desesīti paṭhamaṁ vuttappakāraṁ",
  "atk-s0517a15:41_9": "iddhivikubbanaṁ dassento dhammaṁ desesi, tato yathāvuttakkamena dve gāthā bhāsanto",
  "atk-s0517a15:41_10": "sarena viññāpesīti veditabbaṁ. Dissamānenapi kāyenātiādīsu ca itthaṁbhūtalakkhaṇe",
  "atk-s0517a15:41_11": "karaṇavacanaṁ, evaṁbhūtakāyo hutvāti attho.",
  "atk-s0517a15:42_0": "Idāni taṁ vatthuṁ dassetvā aññassāpi iddhimato vikubbaniddhikaraṇavidhānaṁ dassento",
  "atk-s0517a15:42_1": "so pakativaṇṇaṁ vijahitvātiādimāha. Tattha soti heṭṭhā vuttavidhānena mudukammaññakatacitto",
  "atk-s0517a15:42_2": "so iddhimā bhikkhu. Sace vikubbaniddhiṁ kātukāmo hoti, attano pakativaṇṇaṁ pakatisaṇṭhānaṁ",
  "atk-s0517a15:42_3": "vijahitvā kumārakavaṇṇaṁ vā dasseti. Kathaṁ? Pathavīkasiṇārammaṇābhiññāpādakacatutthajjhānato",
  "atk-s0517a15:42_4": "vuṭṭhāya ‘‘evarūpo kumārako homī’’ti nimminitabbaṁ kumārakavaṇṇaṁ āvajjitvā kataparikammāvasāne",
  "atk-s0517a15:42_5": "puna samāpajjitvā vuṭṭhāya ‘‘evarūpo nāma kumārako homī’’ti abhiññāñāṇena adhiṭṭhāti,",
  "atk-s0517a15:42_6": "saha adhiṭṭhānena kumārako hotīti. Visuddhimagge (visuddhi. 1.100) kasiṇaniddese",
  "atk-s0517a15:42_7": "‘‘pathavīkasiṇavasena ekopi hutvā bahudhā hotītiādibhāvo…pe… evamādīni ijjhantī’’ti",
  "atk-s0517a15:42_8": "vacanena idha pathavīkasiṇārammaṇaṁ pādakajjhānaṁ yujjati. Tattheva pana abhiññāniddese",
  "atk-s0517a15:42_9": "vikubbaniddhiyā ‘‘pathavīkasiṇādīsu aññatarārammaṇato abhiññāpādakajjhānato vuṭṭhāyā’’ti",
  "atk-s0517a15:42_10": "vuttaṁ, tattheva (visuddhi. 2.398) ca ‘‘attano kumārakavaṇṇo āvajjitabbo’’ti vuttaṁ,",
  "atk-s0517a15:42_11": "taṁ nāgādinimmāne na yujjati viya. Nāgavaṇṇādinimmānepi eseva nayo.",
  "atk-s0517a15:43_0": "Tattha nāgavaṇṇanti sappasaṇṭhānaṁ. Supaṇṇavaṇṇanti garuḷasaṇṭhānaṁ. Indavaṇṇanti",
  "atk-s0517a15:43_1": "sakkasaṇṭhānaṁ. Devavaṇṇanti sesadevasaṇṭhānaṁ. Samuddavaṇṇaṁ pana āpokasiṇavasena",
  "atk-s0517a15:43_2": "ijjhati. Pattinti padātiṁ. Vividhampi senābyūhanti hatthiādīnaṁ vasena anekavihitaṁ",
  "atk-s0517a15:43_3": "senāsamūhaṁ. Visuddhimagge pana ‘‘hatthimpi dassetītiādi panettha bahiddhāpi hatthiādidassanavasena",
  "atk-s0517a15:43_4": "vuttaṁ. Tattha ‘hatthī homī’ti anadhiṭṭhahitvā ‘hatthī hotū’ti adhiṭṭhātabbaṁ. Assādīsupi",
  "atk-s0517a15:43_5": "eseva nayo’’ti vuttaṁ, taṁ ‘‘pakativaṇṇaṁ vijahitvā’’ti vuttamūlapadena ca vikubbaniddhibhāvena",
  "atk-s0517a15:43_6": "ca virujjhati. Pāḷiyaṁ vuttakkamena hi pakativaṇṇaṁ avijahitvā adhiṭṭhānavasena aññassa",
  "atk-s0517a15:43_7": "dassanaṁ adhiṭṭhāniddhi nāma, pakativaṇṇaṁ vijahitvā adhiṭṭhānavasena attano aññathādassanaṁ vikubbaniddhi nāma.",
  "atk-s0517a15:44_0": "14. Manomayiddhiñāṇaniddese imamhā kāyā aññaṁ kāyaṁ abhinimminātītiādīsu iddhimā",
  "atk-s0517a15:44_1": "bhikkhu manomayiddhiṁ kātukāmo ākāsakasiṇārammaṇapādakajjhānato vuṭṭhāya attano rūpakāyaṁ",
  "atk-s0517a15:44_2": "tāva āvajjitvā vuttanayeneva ‘‘susiro hotū’’ti adhiṭṭhāti, susiro hoti . Atha tassa",
  "atk-s0517a15:44_3": "abbhantare pathavīkasiṇavasena aññaṁ kāyaṁ āvajjitvā parikammaṁ katvā vuttanayeneva",
  "atk-s0517a15:44_4": "adhiṭṭhāti, tassa abbhantare añño kāyo hoti. So taṁ mukhato abbūhitvā bahi ṭhapeti.",
  "atk-s0517a15:44_5": "Idāni tamatthaṁ upamāhi pakāsento seyyathāpītiādimāha. Tattha muñjamhāti muñjatiṇamhā.",
  "atk-s0517a15:44_6": "Īsikaṁ pavāheyyāti kaḷīraṁ luñceyya. Kosiyāti kosakato. Karaṇḍāti karaṇḍāya, purāṇatacakañcukatoti",
  "atk-s0517a15:44_7": "attho. Tattha ca uddhareyyāti cittenevassa uddharaṇaṁ veditabbaṁ. Ayañhi ahi nāma",
  "atk-s0517a15:44_8": "sajātiyaṁ ṭhito, kaṭṭhantaraṁ vā rukkhantaraṁ vā nissāya, tacato sarīraṁ nikkaḍḍhanapayogasaṅkhātena",
  "atk-s0517a15:44_9": "thāmena, sarīraṁ khādayamānaṁ viya purāṇatacaṁ jigucchanto imehi catūhi kāraṇehi",
  "atk-s0517a15:44_10": "sayameva kañcukaṁ pajahāti.",
  "atk-s0517a15:45_0": "Ettha ca yathā īsikādayo muñjādīhi sadisā honti, evamidaṁ manomayaṁ rūpaṁ iddhimatā",
  "atk-s0517a15:45_1": "sabbākārehi sadisameva hotīti dassanatthaṁ imā upamā vuttāti. ‘‘Manomayena kāyena,",
  "atk-s0517a15:45_2": "iddhiyā upasaṅkamī’’ti (theragā. 901) ettha abhiññāmanena katakāyo manomayakāyo nāma.",
  "atk-s0517a15:45_3": "‘‘Aññataraṁ manomayaṁ kāyaṁ upapajjatī’’ti (cūḷava. 333) ettha jhānamanena nibbittitakāyo",
  "atk-s0517a15:45_4": "tena manena katattā manomayakāyo nāma. Idha pana abhiññāmanena uppāditakāyo tena",
  "atk-s0517a15:45_5": "manena katattā manomayakāyo nāma. Evaṁ sati adhiṭṭhāniddhiyā vikubbaniddhiyā ca kato",
  "atk-s0517a15:45_6": "manomayakāyo nāma hotīti ce? Hotiyeva. Idha pana tāsaṁ visuṁ visuṁ visesena visesetvā",
  "atk-s0517a15:45_7": "adhiṭṭhāniddhi vikubbaniddhīti ca vuttattā abbhantarato nimmānameva manomayiddhi nāma.",
  "atk-s0517a15:46": "15. Ñāṇavipphāriddhiniddese ñāṇassa vipphāro vego assā atthīti ñāṇavipphārā. Ettha ca sattaanupassanāvaseneva iddhiṁ dassetvā sesā yāva arahattamaggā saṅkhittāti veditabbā.",
  "atk-s0517a15:47_0": "Āyasmatobākulassa ñāṇavipphārā iddhītiādīsu bākulatthero tāva dvīsu kulesu vaḍḍhitattā",
  "atk-s0517a15:47_1": "evaṁladdhanāmo pubbabuddhesu katādhikāro puññasampadāya sampanno thero. So hi mahāsampattiṁ",
  "atk-s0517a15:47_2": "anubhavamāno devamanussesu saṁsaranto amhākaṁ dasabalassa nibbattito puretarameva",
  "atk-s0517a15:47_3": "kosambiyaṁ seṭṭhikule nibbatti. Taṁ jātakāle maṅgalatthāya mahāparivārena yamunaṁ",
  "atk-s0517a15:47_4": "netvā saparivārā dhātī nimujjanummujjanavasena kīḷāpentī nhāpeti. Eko mahāmaccho",
  "atk-s0517a15:47_5": "‘‘bhakkho me aya’’nti maññamāno mukhaṁ vivaritvā upagato. Dhātī dārakaṁ chaḍḍetvā",
  "atk-s0517a15:47_6": "palātā. Mahāmaccho taṁ gili. Puññavā satto sayanagabbhaṁ pavisitvā nipanno viya na",
  "atk-s0517a15:47_7": "kiñci dukkhaṁ pāpuṇi. Maccho dārakassa tejena tattakaṁ phālaṁ gilitvā viya dayhamāno",
  "atk-s0517a15:47_8": "vegena tiṁsayojanaṁ gantvā bārāṇasivāsino macchabandhassa jālaṁ pāvisi. So dārakassa",
  "atk-s0517a15:47_9": "tejena jālato nīhaṭamattova mato. Macchabandhā taṁ sakalameva antarakājena ādāya",
  "atk-s0517a15:47_10": "‘‘sahassena demā’’ti nagare carantā asītikoṭidhanassa aputtakassa seṭṭhissa gharadvāraṁ",
  "atk-s0517a15:47_11": "gantvā seṭṭhibhariyāya ekena kahāpaṇena adaṁsu. Sā taṁ sayameva phalake ṭhapetvā",
  "atk-s0517a15:47_12": "piṭṭhito phālentī macchakucchiyaṁ suvaṇṇavaṇṇaṁ dārakaṁ disvā ‘‘macchakucchiyaṁ me",
  "atk-s0517a15:47_13": "putto laddho’’ti nādaṁ naditvā dārakaṁ ādāya sāmikaṁ upagacchi. Seṭṭhi tāvadeva bheriṁ",
  "atk-s0517a15:47_14": "carāpetvā dārakaṁ ādāya rañño santikaṁ ānetvā tamatthaṁ ārocesi. Rājā ‘‘puññavā dārako,",
  "atk-s0517a15:47_15": "posehi na’’nti āha. Itarampi seṭṭhikulaṁ taṁ pavattiṁ sutvā tattha gantvā ‘‘amhākaṁ",
  "atk-s0517a15:47_16": "putto’’ti taṁ dārakaṁ gaṇhituṁ vivadi. Ubhopi rājakulaṁ agamaṁsu. Rājā ‘‘dvinnampi",
  "atk-s0517a15:47_17": "aputtakaṁ kātuṁ na sakkā, dvinnampi dāyādo hotū’’ti āha. Tato paṭṭhāya dvepi kulāni",
  "atk-s0517a15:47_18": "lābhaggayasaggappattāni ahesuṁ. Tassa dvīhi kulehi vaḍḍhitattā ‘‘bākulakumāro’’ti",
  "atk-s0517a15:47_19": "nāmaṁ akaṁsu. Tassa viññutaṁ pattassa dvīsupi nagaresu tayo tayo pāsāde kāretvā nāṭakāni",
  "atk-s0517a15:47_20": "paccupaṭṭhapesuṁ. Ekekasmiṁ nagare cattāro cattāro māse vasi. Tahiṁ ekasmiṁ nagare",
  "atk-s0517a15:47_21": "cattāro māse vuṭṭhassa saṅghāṭanāvāsu maṇḍapaṁ kāretvā tattha naṁ nāṭakehi saddhiṁ",
  "atk-s0517a15:47_22": "āropetvā mahāsampattiṁ anubhavamānaṁ dvīhi māsehi itaraṁ nagaraṁ upaḍḍhapathaṁ nenti.",
  "atk-s0517a15:47_23": "Itaranagaravāsino nāṭakāpi ‘‘dvīhi māsehi upaḍḍhapathaṁ āgato bhavissatī’’ti tatheva",
  "atk-s0517a15:47_24": "paccuggantvā dvīhi māsehi attano nagaraṁ ānenti. Itaranāṭakā majjhe nivattitvā attano",
  "atk-s0517a15:47_25": "nagarameva gacchanti. Tattha cattāro māse vasitvā teneva niyāmena puna itaranagaraṁ",
  "atk-s0517a15:47_26": "gacchati. Evamassa sampattiṁ anubhavantassa asīti vassāni paripuṇṇāni.",
  "atk-s0517a15:48_0": "Tasmiṁ samaye amhākaṁ bodhisatto sabbaññutaṁ pāpuṇitvā pavattavaradhammacakko anukkamena",
  "atk-s0517a15:48_1": "cārikaṁ caranto kosambiṁ pāpuṇi. ‘‘Bārāṇasi’’nti majjhimabhāṇakā. Bākulaseṭṭhipi",
  "atk-s0517a15:48_2": "kho ‘‘dasabalo āgato’’ti sutvā bahuṁ gandhamālaṁ ādāya satthu santikaṁ gantvā dhammakathaṁ",
  "atk-s0517a15:48_3": "sutvā paṭiladdhasaddho pabbaji. So sattāhameva puthujjano hutvā aṭṭhame aruṇe saha",
  "atk-s0517a15:48_4": "paṭisambhidāhi arahattaṁ pāpuṇi. Athassa dvīsu nagaresu paricitamātugāmā attano kulagharāni",
  "atk-s0517a15:48_5": "āgantvā tattheva vasamānā cīvarāni karitvā pahiṇiṁsu. Thero ekaṁ aḍḍhamāsaṁ kosambivāsīhi",
  "atk-s0517a15:48_6": "pahitaṁ cīvaraṁ paribhuñjati, ekaṁ aḍḍhamāsaṁ bārāṇasivāsīhīti eteneva niyāmena dvīsu",
  "atk-s0517a15:48_7": "nagaresu yaṁ yaṁ uttamaṁ, taṁ taṁ therasseva āharīyati. Pabbajitassāpissa sukheneva",
  "atk-s0517a15:48_8": "asīti vassāni agamaṁsu. Ubhayatthāpissa muhuttamattampi appamattakopi ābādho na uppannapubbo.",
  "atk-s0517a15:48_9": "So pacchime kāle bākulasuttaṁ (ma. ni. 3.209 ādayo) kathetvā parinibbāyīti . Evaṁ",
  "atk-s0517a15:48_10": "macchakucchiyaṁ arogabhāvo āyasmato bākulassa pacchimabhavikassa tena attabhāvena",
  "atk-s0517a15:48_11": "paṭilabhitabbaarahattañāṇānubhāvena nibbattattā ñāṇavipphārā iddhi nāma. Sucaritakammaphalappattassa",
  "atk-s0517a15:48_12": "paṭisambhidāñāṇassa ānubhāvenātipi vadanti.",
  "atk-s0517a15:49_0": "Saṁkiccattheropi (visuddhi. 2.373) pubbe katapuñño dhammasenāpatittherassa upaṭṭhākassa",
  "atk-s0517a15:49_1": "sāvatthiyaṁ aḍḍhakulassa dhītu kucchismiṁ nibbatti. Sā tasmiṁ kucchigate ekena byādhinā",
  "atk-s0517a15:49_2": "taṁ khaṇaṁyeva kālamakāsi, tassā sarīre jhāpiyamāne ṭhapetvā gabbhamaṁsaṁ sesamaṁsaṁ",
  "atk-s0517a15:49_3": "jhāpayi. Athassā gabbhamaṁsaṁ citakato otāretvā dvīsu tīsu ṭhānesu sūlehi vijjhiṁsu.",
  "atk-s0517a15:49_4": "Sūlakoṭi dārakassa akkhikoṭiṁ phusi. Evaṁ gabbhamaṁsaṁ vijjhitvā aṅgārarāsimhi pakkhipitvā",
  "atk-s0517a15:49_5": "aṅgāreheva paṭicchādetvā pakkamiṁsu. Gabbhamaṁsaṁ jhāyi, aṅgāramatthake pana suvaṇṇabimbasadiso",
  "atk-s0517a15:49_6": "dārako padumagabbhe nipanno viya ahosi. Pacchimabhavikasattassa hi sinerunā otthariyamānassāpi",
  "atk-s0517a15:49_7": "arahattaṁ appatvā jīvitakkhayo nāma natthi. Punadivase ‘‘citakaṁ nibbāpessāmā’’ti",
  "atk-s0517a15:49_8": "āgatā tathā nipannaṁ dārakaṁ disvā acchariyabbhutacittajātā dārakaṁ ādāya nagaraṁ",
  "atk-s0517a15:49_9": "gantvā nemittake pucchiṁsu. Nemittakā ‘‘sace ayaṁ dārako agāraṁ ajjhāvasissati, yāva",
  "atk-s0517a15:49_10": "sattamā kulaparivaṭṭā ñātakā duggatā bhavissanti. Sace pabbajissati, pañcahi samaṇasatehi",
  "atk-s0517a15:49_11": "parivuto carissatī’’ti āhaṁsu. Ayyakā taṁ dārakaṁ vaḍḍhesi. Ñātakāpi vaḍḍhitakāle",
  "atk-s0517a15:49_12": "‘‘amhākaṁ ayyassa santike pabbājessāmā’’ti posayiṁsu. So sattavassikakāle ‘‘tava",
  "atk-s0517a15:49_13": "kucchiyā vasanakāle mātā te kālamakāsi, tassā sarīre jhāpiyamānepi tvaṁ na jhāyī’’ti",
  "atk-s0517a15:49_14": "kumārakānaṁ kathaṁ sutvā ‘‘ahaṁ kira evarūpā bhayā mutto, kiṁ me gharāvāsena pabbajissāmī’’ti",
  "atk-s0517a15:49_15": "ñātakānaṁ ārocesi. Te ‘‘sādhu, tātā’’ti taṁ dhammasenāpatittherassa santikaṁ netvā",
  "atk-s0517a15:49_16": "‘‘bhante, imaṁ pabbājethā’’ti adaṁsu. Thero tacapañcakakammaṭṭhānaṁ datvā pabbājesi.",
  "atk-s0517a15:49_17": "So khuraggeyeva saha paṭisambhidāhi arahattaṁ pāpuṇi. Paripuṇṇavasso ca upasampadaṁ",
  "atk-s0517a15:49_18": "labhitvā dasavasso hutvā pañcasatabhikkhuparivāro vicarīti. Evaṁ vuttanayeneva dārucitakāya",
  "atk-s0517a15:49_19": "arogabhāvo āyasmato saṁkiccassa ñāṇavipphārā iddhi nāma.",
  "atk-s0517a15:50_0": "Bhūtapālattheropi (visuddhi. 2.373) pubbahetusampanno. Tassa pitā rājagahe daliddamanusso.",
  "atk-s0517a15:50_1": "So taṁ dārakaṁ gahetvā dārūnaṁ atthāya sakaṭena aṭaviṁ gantvā dārubhāraṁ katvā sāyaṁ",
  "atk-s0517a15:50_2": "nagaradvārasamīpaṁ patto. Athassa goṇā yugaṁ ossajitvā nagaraṁ pavisiṁsu. So sakaṭamūle",
  "atk-s0517a15:50_3": "puttakaṁ nisīdāpetvā goṇānaṁ anupadaṁ gacchanto nagarameva pāvisi. Tassa anikkhantasseva",
  "atk-s0517a15:50_4": "dvāraṁ pidahi. Dārako sakalarattiṁ sakaṭassa heṭṭhā nipajjitvā niddaṁ okkami. Rājagahaṁ",
  "atk-s0517a15:50_5": "pakatiyāpi amanussabahulaṁ, idaṁ pana susānasamīpaṭṭhānaṁ. Na ca koci yakkho tassa",
  "atk-s0517a15:50_6": "pacchimabhavikassa dārakassa upaddavaṁ kātumasakkhi. So aparena samayena pabbajitvā",
  "atk-s0517a15:50_7": "arahattaṁ pāpuṇitvā bhūtapālatthero nāma ahosīti. Evaṁ vāḷayakkhānucaritepi padese",
  "atk-s0517a15:50_8": "vuttanayeneva arogabhāvo āyasmato bhūtapālassa ñāṇavipphārā iddhi nāma.",
  "atk-s0517a15:51_0": "16. Samādhivipphāriddhiniddese āyasmato sāriputtassa samādhivipphārā iddhītiādīsu",
  "atk-s0517a15:51_1": "āyasmato sāriputtassa mahāmoggallānattherena saddhiṁ kapotakandarāyaṁ viharato juṇhāya",
  "atk-s0517a15:51_2": "rattiyā navoropitehi kesehi ajjhokāse nisinnassa eko duṭṭhayakkho sahāyakena yakkhena",
  "atk-s0517a15:51_3": "vāriyamānopi sīse pahāraṁ adāsi. Yassa meghassa viya gajjato saddo ahosi, thero tassa",
  "atk-s0517a15:51_4": "paharaṇasamaye samāpattiṁ appetvā nisinno hoti. Athassa tena pahārena na koci ābādho",
  "atk-s0517a15:51_5": "ahosi. Ayaṁ tassa āyasmato samādhivipphārā iddhi. Yathāha –",
  "atk-s0517a15:52_0": "‘‘Evaṁ me sutaṁ (udā. 34) – ekaṁ samayaṁ bhagavā rājagahe viharati veḷuvane kalandakanivāpe.",
  "atk-s0517a15:52_1": "Tena kho pana samayena āyasmā ca sāriputto āyasmā ca mahāmoggallāno kapotakandarāyaṁ",
  "atk-s0517a15:52_2": "viharanti. Tena kho pana samayena āyasmā sāriputto juṇhāya rattiyā navoropitehi kesehi",
  "atk-s0517a15:52_3": "abbhokāse nisinno hoti aññataraṁ samādhiṁ samāpajjitvā.",
  "atk-s0517a15:53_0": "‘‘Tena kho pana samayena dve yakkhā sahāyakā uttarāya disāya dakkhiṇaṁ disaṁ gacchanti",
  "atk-s0517a15:53_1": "kenacideva karaṇīyena. Addasaṁsu kho te yakkhā āyasmantaṁ sāriputtaṁ juṇhāya rattiyā",
  "atk-s0517a15:53_2": "navoropitehi kesehi abbhokāse nisinnaṁ, disvāna eko yakkho dutiyaṁ yakkhaṁ etadavoca",
  "atk-s0517a15:53_3": "– ‘paṭibhāti maṁ, samma, imassa samaṇassa sīse pahāraṁ dātu’nti. Evaṁ vutte so yakkho",
  "atk-s0517a15:53_4": "taṁ yakkhaṁ etadavoca – ‘alaṁ, samma, mā samaṇaṁ āsādesi, uḷāro so, samma, samaṇo",
  "atk-s0517a15:53_5": "mahiddhiko mahānubhāvo’ti.",
  "atk-s0517a15:54_0": "‘‘Dutiyampi kho…pe… tatiyampi kho so yakkho taṁ yakkhaṁ etadavoca – ‘paṭibhāti maṁ,",
  "atk-s0517a15:54_1": "samma, imassa samaṇassa sīse pahāraṁ dātu’nti. Tatiyampi kho so yakkho taṁ yakkhaṁ",
  "atk-s0517a15:54_2": "etadavoca – ‘alaṁ, samma, mā samaṇaṁ āsādesi, uḷāro so, samma, samaṇo mahiddhiko mahānubhāvo’ti.",
  "atk-s0517a15:55_0": "‘‘Atha kho so yakkho taṁ yakkhaṁ anādiyitvā āyasmato sāriputtassa sīse pahāraṁ adāsi.",
  "atk-s0517a15:55_1": "Tāva mahāpahāro ahosi, api tena pahārena sattaratanaṁ vā aḍḍhaṭṭhamaratanaṁ vā nāgaṁ",
  "atk-s0517a15:55_2": "osāreyya, mahantaṁ vā pabbatakūṭaṁ padāleyya. Atha ca pana so yakkho ‘dayhāmi dayhāmī’ti",
  "atk-s0517a15:55_3": "tattheva mahānirayaṁ apatāsi.",
  "atk-s0517a15:56_0": "‘‘Addasā kho āyasmā mahāmoggallāno dibbena cakkhunā visuddhena atikkantamānusakena",
  "atk-s0517a15:56_1": "tena yakkhena āyasmato sāriputtassa sīse pahāraṁ dīyamānaṁ, disvā yena āyasmā sāriputto",
  "atk-s0517a15:56_2": "tenupasaṅkami, upasaṅkamitvā āyasmantaṁ sāriputtaṁ etadavoca – ‘kacci te, āvuso sāriputta,",
  "atk-s0517a15:56_3": "khamanīyaṁ, kacci yāpanīyaṁ, kacci na kiñci dukkha’nti. ‘Khamanīyaṁ me, āvuso moggallāna,",
  "atk-s0517a15:56_4": "yāpanīyaṁ me, āvuso moggallāna, api ca me sīsaṁ thokaṁ dukkha’nti.",
  "atk-s0517a15:57_0": "‘‘Acchariyaṁ, āvuso sāriputta, abbhutaṁ, āvuso sāriputta, yāva mahiddhiko āyasmā",
  "atk-s0517a15:57_1": "sāriputto mahānubhāvo. Idha te, āvuso sāriputta, aññataro yakkho sīse pahāraṁ adāsi.",
  "atk-s0517a15:57_2": "Tāva mahā pahāro ahosi, api tena pahārena sattaratanaṁ vā aḍḍhaṭṭhamaratanaṁ vā nāgaṁ",
  "atk-s0517a15:57_3": "osāreyya, mahantaṁ vā pabbatakūṭaṁ padāleyya. Atha ca panāyasmā sāriputto evamāha",
  "atk-s0517a15:57_4": "– ‘khamanīyaṁ me, āvuso moggallāna, yāpanīyaṁ me, āvuso moggallāna, api ca me sīsaṁ thokaṁ dukkha’nti.",
  "atk-s0517a15:58_0": "‘‘Acchariyaṁ, āvuso moggallāna, abbhutaṁ, āvuso moggallāna, yāva mahiddhiko āyasmā",
  "atk-s0517a15:58_1": "mahāmoggallāno mahānubhāvo, yatra hi nāma yakkhampi passissati, mayaṁ panetarahi",
  "atk-s0517a15:58_2": "paṁsupisācakampi na passāmāti.",
  "atk-s0517a15:59": "‘‘Assosi kho bhagavā dibbāya sotadhātuyā visuddhāya atikkantamānusikāya tesaṁ ubhinnaṁ mahānāgānaṁ imaṁ evarūpaṁ kathāsallāpaṁ.",
  "atk-s0517a15:60": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi –",
  "atk-s0517a15:61": "‘‘Yassa selūpamaṁ cittaṁ, ṭhitaṁ nānupakampati;",
  "atk-s0517a15:62": "Virattaṁ rajanīyesu, kopanīye na kuppati;",
  "atk-s0517a15:63": "Yassevaṁ bhāvitaṁ cittaṁ, kuto taṁ dukkhamessatī’’ti. (udā. 34);",
  "atk-s0517a15:64_0": "Ettha ca ‘‘kuto taṁ dukkhamessatī’’ti bhagavatā vuttavacanena ‘‘tena pahārena na",
  "atk-s0517a15:64_1": "koci ābādho ahosī’’ti aṭṭhakathāvacanaṁ ativiya sameti. Tasmā ‘‘apica me sīsaṁ thokaṁ",
  "atk-s0517a15:64_2": "dukkha’’nti vacanena dukkhavedanā na hoti, sīsassa pana akammaññabhāvaṁ sandhāya",
  "atk-s0517a15:64_3": "‘‘dukkha’’nti vuttaṁ. Lokepi hi akicchena pariharituṁ sakkuṇeyyo sukhasīlo, kicchena",
  "atk-s0517a15:64_4": "pariharituṁ sakkuṇeyyo dukkhasīloti vuccati. Tampi kho akammaññataṁ samāpattito vuṭṭhitasamayattā",
  "atk-s0517a15:64_5": "ahosīti veditabbo. Samāpattiappitasamaye hi tampi na bhaveyyāti. ‘‘Etarahi paṁsupisācakampi",
  "atk-s0517a15:64_6": "na passāmā’’ti daṭṭhuṁ asamatthatāya na vuttaṁ, abhiññāsu byāpārābhāvena vuttaṁ.",
  "atk-s0517a15:64_7": "Thero kira ‘‘pacchimā janatā pothujjanikāya iddhiyā sārasaññā māhesu’’nti pacchimaṁ",
  "atk-s0517a15:64_8": "janataṁ anukampamāno yebhuyyena iddhiṁ na valañjesi. Theragāthāya ca –",
  "atk-s0517a15:65": "‘‘Neva pubbenivāsāya, napi dibbassa cakkhuno;",
  "atk-s0517a15:66": "Cetopariyāya iddhiyā, cutiyā upapattiyā;",
  "atk-s0517a15:67": "Sotadhātuvisuddhiyā, paṇidhi me na vijjatī’’ti. (theragā. 996) –",
  "atk-s0517a15:68": "Therena sayameva abhiññāsu patthanābhāvo vutto. Thero pana sattasaṭṭhiyā sāvakapāramīñāṇesu pāramippattoti.",
  "atk-s0517a15:69_0": "Sañjīvattheraṁ pana kakusandhassa bhagavato dutiyaaggasāvakaṁ nirodhasamāpannaṁ ‘‘kālaṅkato’’ti",
  "atk-s0517a15:69_1": "sallakkhetvā gopālakādayo tiṇakaṭṭhādīni saṁkaḍḍhitvā aggiṁ adaṁsu. Therassa cīvare",
  "atk-s0517a15:69_2": "aṁsumattampi na jhāyittha. Ayamassāyasmato anupubbasamāpattivasena pavattasamathānubhāvanibbattattā",
  "atk-s0517a15:69_3": "samādhivipphārā iddhi. Yathāha –",
  "atk-s0517a15:70_0": "‘‘Tena kho pana, pāpima, samayena kakusandho bhagavā arahaṁ sammāsambuddho loke uppanno",
  "atk-s0517a15:70_1": "hoti. Kakusandhassa kho pana, pāpima, bhagavato arahato sammāsambuddhassa vidhurasañjīvaṁ",
  "atk-s0517a15:70_2": "nāma sāvakayugaṁ ahosi aggaṁ bhaddayugaṁ. Yāvatā pana, pāpima, kakusandhassa bhagavato",
  "atk-s0517a15:70_3": "arahato sammāsambuddhassa sāvakā. Tesu na ca koci āyasmatā vidhurena samasamo hoti",
  "atk-s0517a15:70_4": "yadidaṁ dhammadesanāya. Iminā kho etaṁ, pāpima, pariyāyena āyasmato vidhurassa vidhuroteva",
  "atk-s0517a15:70_5": "samaññā udapādi. Āyasmā pana, pāpima, sañjīvo araññagatopi rukkhamūlagatopi suññāgāragatopi",
  "atk-s0517a15:70_6": "appakasireneva saññāvedayitanirodhaṁ samāpajjati.",
  "atk-s0517a15:71_0": "‘‘Bhūtapubbaṁ, pāpima, āyasmā sañjīvo aññatarasmiṁ rukkhamūle saññāvedayitanirodhaṁ",
  "atk-s0517a15:71_1": "samāpanno nisinno hoti. Addasaṁsu kho, pāpima, gopālakā pasupālakā kassakā pathāvino",
  "atk-s0517a15:71_2": "āyasmantaṁ sañjīvaṁ aññatarasmiṁ rukkhamūle saññāvedayitanirodhaṁ samāpannaṁ, disvāna",
  "atk-s0517a15:71_3": "tesaṁ etadahosi – ‘acchariyaṁ vata bho, abbhutaṁ vata bho, ayaṁ samaṇo nisinnako",
  "atk-s0517a15:71_4": "kālaṅkato, handa naṁ dahāmā’ti.",
  "atk-s0517a15:72_0": "‘‘Atha kho te, pāpima, gopālakā pasupālakā kassakā pathāvino tiṇañca kaṭṭhañca gomayañca",
  "atk-s0517a15:72_1": "saṁkaḍḍhitvā āyasmato sañjīvassa kāye upacinitvā aggiṁ datvā pakkamiṁsu. Atha kho,",
  "atk-s0517a15:72_2": "pāpima, āyasmā sañjīvo tassā rattiyā accayena tāya samāpattiyā vuṭṭhahitvā cīvarāni",
  "atk-s0517a15:72_3": "papphoṭetvā pubbaṇhasamayaṁ nivāsetvā pattacīvaramādāya gāmaṁ piṇḍāya pāvisi. Addasaṁsu",
  "atk-s0517a15:72_4": "kho te, pāpima, gopālakā pasupālakā kassakā pathāvino āyasmantaṁ sañjīvaṁ piṇḍāya",
  "atk-s0517a15:72_5": "carantaṁ, disvāna nesaṁ etadahosi – ‘acchariyaṁ vata bho, abbhutaṁ vata bho, ayaṁ",
  "atk-s0517a15:72_6": "samaṇo nisinnakova kālaṅkato, svāyaṁ paṭisañjīvito’ti. Iminā kho evaṁ, pāpima, pariyāyena",
  "atk-s0517a15:72_7": "āyasmato sañjīvassa sañjīvoteva samaññā udapādī’’ti (ma. ni. 1.507).",
  "atk-s0517a15:73_0": "Khāṇukoṇḍaññatthero pana pakatiyāva samāpattibahulo, so aññatarasmiṁ araññe rattiṁ",
  "atk-s0517a15:73_1": "samāpattiṁ appetvā nisīdi, pañcasatā corā bhaṇḍakaṁ thenetvā gacchantā ‘‘idāni amhākaṁ",
  "atk-s0517a15:73_2": "anupadaṁ gacchantā natthī’’ti vissamitukāmā bhaṇḍakaṁ oropayamānā ‘‘khāṇuko aya’’nti",
  "atk-s0517a15:73_3": "maññamānā therasseva upari sabbabhaṇḍakāni ṭhapesuṁ. Tesaṁ vissamitvā gacchantānaṁ",
  "atk-s0517a15:73_4": "paṭhamaṁ ṭhapitabhaṇḍakassa gahaṇakāle kālaparicchedavasena thero vuṭṭhāsi. Te therassa",
  "atk-s0517a15:73_5": "calanākāraṁ disvā bhītā viraviṁsu. Thero ‘‘mā bhāyatha, upāsakā, bhikkhu aha’’nti",
  "atk-s0517a15:73_6": "āha. Te āgantvā vanditvā theragatena pasādena pabbajitvā saha paṭisambhidāhi arahattaṁ",
  "atk-s0517a15:73_7": "pāpuṇiṁsu. Tato pabhuti ca thero khāṇukoṇḍaññatthero nāma ahosi. Ayamettha pañcahi",
  "atk-s0517a15:73_8": "bhaṇḍakasatehi ajjhotthaṭassa tassāyasmato ābādhābhāvo samādhivipphārā iddhi.",
  "atk-s0517a15:74_0": "Uttarā (a. ni. aṭṭha. 1.1.262) pana upāsikā rājagahe mahādhanassa puṇṇassa seṭṭhino",
  "atk-s0517a15:74_1": "dhītā, kumārikakāleyeva saddhiṁ mātāpitūhi sotāpattiphalaṁ pattā, sā vayappattā rājagahaseṭṭhino",
  "atk-s0517a15:74_2": "mahatā nibandhena tassa puttassa micchādiṭṭhikassa dinnā. Sā buddhadassanāya dhammassavanāya",
  "atk-s0517a15:74_3": "buddhappamukhassa bhikkhusaṅghassa dānañca dātuṁ dhammañca sotuṁ okāsaṁ alabhamānā",
  "atk-s0517a15:74_4": "upaddutā hutvā tasmiṁyeva nagare sirimaṁ nāma gaṇikaṁ pakkosāpetvā okāsakaraṇatthameva",
  "atk-s0517a15:74_5": "pitu gharāva ānītāni pañcadasakahāpaṇasahassāni tassā datvā ‘‘ime kahāpaṇe gahetvā",
  "atk-s0517a15:74_6": "imaṁ aḍḍhamāsaṁ seṭṭhiputtaṁ paricarāhī’’ti taṁ sāmikassa appetvā sayaṁ uposathaṅgāni",
  "atk-s0517a15:74_7": "adhiṭṭhāya ‘‘imaṁ aḍḍhamāsaṁ buddhadassanādīni labhissāmī’’ti tuṭṭhamānasā yāva pavāraṇāya",
  "atk-s0517a15:74_8": "buddhappamukhaṁ bhikkhusaṅghaṁ nimantāpetvā aḍḍhamāsaṁ mahādānaṁ adāsi, pacchābhattaṁ",
  "atk-s0517a15:74_9": "mahānase khajjabhojjādīni saṁvidahāpeti. Tassā sāmiko ‘‘sve pavāraṇā’’ti sirimāya",
  "atk-s0517a15:74_10": "saha vātapāne ṭhatvā bahi olokento taṁ tathāvicarantiṁ sedakilinnaṁ chārikāya okiṇṇaṁ",
  "atk-s0517a15:74_11": "aṅgāramasimakkhitaṁ disvā ‘‘attano sampattiṁ abhuñjitvā kusalaṁ nāma karoti bālā’’ti",
  "atk-s0517a15:74_12": "hasi. Uttarāpi taṁ oloketvā ‘‘samparāyatthaṁ kusalaṁ na karoti bālo’’ti hasi.",
  "atk-s0517a15:75_0": "Sirimā ubhinnampi taṁ kiriyaṁ disvā ‘‘ahaṁ gharasāminī’’ti maññamānā issāpakatā uttarāya",
  "atk-s0517a15:75_1": "kujjhitvā ‘‘dukkhaṁ uppādessāmī’’ti pāsādā otarati. Uttarā taṁ ñatvā pīṭhake nisīditvā",
  "atk-s0517a15:75_2": "taṁ mettena cittena phari. Sirimā pāsādā oruyha mahānasaṁ pavisitvā pūvapacanato",
  "atk-s0517a15:75_3": "uḷuṅkapūraṁ pakkuthitaṁ sappiṁ gahetvā tassā matthake okiri. Taṁ paduminipaṇṇe sītūdakaṁ",
  "atk-s0517a15:75_4": "viya vinivaṭṭetvā agamāsi. Dāsiyo sirimaṁ hatthehi pādehi pothetvā bhūmiyaṁ pātesuṁ.",
  "atk-s0517a15:75_5": "Uttarā mettājhānato vuṭṭhāya dāsiyo vāresi. Sirimā uttaraṁ khamāpesi. Uttarā ‘‘sve",
  "atk-s0517a15:75_6": "satthu purato khamāpehī’’ti vatvā tāya kāyaveyyāvaṭikaṁ yācitāya byañjanasampādanaṁ",
  "atk-s0517a15:75_7": "ācikkhi. Sā taṁ sampādetvā attano parivārā pañcasatā gaṇikāyo sasaṅghaṁ satthāraṁ",
  "atk-s0517a15:75_8": "parivisitvā ‘‘khamāpanasahāyikā hothā’’ti vatvā punadivase tathā tāhi gaṇikāhi saddhiṁ",
  "atk-s0517a15:75_9": "satthu bhattakiccāvasāne satthāraṁ vanditvā ‘‘ahaṁ bhagavā uttarāya aparajjhiṁ, khamatu",
  "atk-s0517a15:75_10": "me uttarā’’ti āha. Satthā ‘‘khama, uttare’’ti vatvā ‘‘khamāmi, bhagavā’’ti vutte",
  "atk-s0517a15:75_11": "‘‘akkodhena jine kodha’’ntiādikaṁ (dha. pa. 223) dhammaṁ desesi. Uttarā puretarameva",
  "atk-s0517a15:75_12": "sāmikañca sassusasure ca satthu santike upanesi. Desanāvasāne te ca tayo janā, sabbā",
  "atk-s0517a15:75_13": "ca gaṇikāyo sotāpattiphale patiṭṭhahiṁsūti. Evaṁ uttarāya upāsikāya pakkuthitasappinā",
  "atk-s0517a15:75_14": "pīḷābhāvo samādhivipphārā iddhi.",
  "atk-s0517a15:76_0": "Sāmāvatīupāsikā nāma kosambiyaṁ udenassa rañño aggamahesī. Tassa hi rañño pañcasatapañcasataitthiparivārā",
  "atk-s0517a15:76_1": "tisso aggamahesiyo ahesuṁ. Tāsaṁ sāmāvatī bhaddiyanagare bhaddiyaseṭṭhino dhītā.",
  "atk-s0517a15:76_2": "Pitari kālaṅkate pitu sahāyakassa kosambiyaṁ ghositaseṭṭhino ghare pañcasataitthiparivāravaḍḍhitaṁ",
  "atk-s0517a15:76_3": "vayappattaṁ rājā disvā sañjātasineho saparivāramattano gharaṁ netvā abhisekaṭṭhānaṁ",
  "atk-s0517a15:76_4": "adāsi. Caṇḍapajjotassa rañño dhītā vāsuladattā nāma ekā mahesī. Māgaṇḍiyabrāhmaṇassa",
  "atk-s0517a15:76_5": "dhītā bhagavato pādaparicārikaṁ katvā pitarā diyyamānā –",
  "atk-s0517a15:77": "‘‘Disvāna taṇhaṁ aratiṁ ragañca, nāhosi chando api methunasmiṁ;",
  "atk-s0517a15:78": "Kimevidaṁ muttakarīsapuṇṇaṁ, pādāpi naṁ samphusituṁ na icche’’ti. (su. ni. 841) –",
  "atk-s0517a15:79_0": "Bhagavatā bhāsitaṁ gāthaṁ sutvā bhagavati āghātaṁ bandhi. Tassā mātāpitaro māgaṇḍiyasuttadesanāvasāne",
  "atk-s0517a15:79_1": "anāgāmiphalaṁ patvā pabbajitvā arahattaṁ pāpuṇiṁsu. Tassā cūḷapitā māgaṇḍiyo taṁ",
  "atk-s0517a15:79_2": "kosambiṁ netvā rañño adāsi. Sā rañño ekā mahesī.",
  "atk-s0517a15:80_0": "Atha kho ghositaseṭṭhi kukkuṭaseṭṭhi pāvārikaseṭṭhīti tayo seṭṭhino loke tathāgatuppādaṁ",
  "atk-s0517a15:80_1": "sutvā jetavanaṁ satthu santikaṁ gantvā dhammaṁ sutvā sotāpattiphalaṁ patvā aḍḍhamāsaṁ",
  "atk-s0517a15:80_2": "buddhappamukhassa bhikkhusaṅghassa mahādānaṁ datvā satthu kosambigamanaṁ āyācitvā",
  "atk-s0517a15:80_3": "kosambiṁ gantvā ghositārāmo kukkuṭārāmo pāvārikārāmoti tayo janā tayo ārāme kārāpetvā",
  "atk-s0517a15:80_4": "anupubbena tattha āgataṁ satthāraṁ paṭipāṭiyā ekekasmiṁ divase ekekasmiṁ vihāre vasāpetvā",
  "atk-s0517a15:80_5": "ekeko sasaṅghassa bhagavato mahādānamadāsi. Athekadivasaṁ tesaṁ upaṭṭhāko sumano",
  "atk-s0517a15:80_6": "nāma mālākāro seṭṭhino āyācitvā sasaṅghaṁ satthāraṁ bhojetuṁ attano ghare nisīdāpesi.",
  "atk-s0517a15:80_7": "Tasmiṁ khaṇe sāmāvatiyā paricārikā khujjuttarā nāma dāsī aṭṭha kahāpaṇe gahetvā tassa",
  "atk-s0517a15:80_8": "gharaṁ agamāsi. So ‘‘sasaṅghassa tāva satthuno parivesanasahāyā hohī’’ti āha. Sā",
  "atk-s0517a15:80_9": "tathā katvā satthu bhattakiccāvasāne dhammadesanaṁ sutvā sotāpannā hutvā aññadā cattāro",
  "atk-s0517a15:80_10": "kahāpaṇe attano ādiyantī adinnaṁ ādiyituṁ abhabbattā aṭṭhahi kahāpaṇehi pupphāni",
  "atk-s0517a15:80_11": "ādāya sāmāvatiyā upanāmesi. Tāya pupphānaṁ bahubhāvakāraṇaṁ puṭṭhā musā bhaṇituṁ",
  "atk-s0517a15:80_12": "abhabbattā yathāsabhāvaṁ āha. ‘‘Ajja kasmā na gaṇhī’’ti vuttā ‘‘sammāsambuddhassa",
  "atk-s0517a15:80_13": "dhammaṁ sutvā amataṁ sacchākāsi’’nti āha. ‘‘Amma uttare, taṁ dhammaṁ amhākampi kathehī’’ti.",
  "atk-s0517a15:80_14": "‘‘Tena hi maṁ nhāpetvā suddhaṁ vatthayugaṁ datvā ucce āsane nisīdāpetvā sabbā nīcāsanesu",
  "atk-s0517a15:80_15": "nisīdathā’’ti āha. Tā sabbāpi tathā kariṁsu. Sā sekhapaṭisambhidappattā ariyasāvikā",
  "atk-s0517a15:80_16": "ekaṁ vatthaṁ nivāsetvā ekaṁ uttarāsaṅgaṁ katvā bījaniṁ gahetvā tāsaṁ dhammaṁ desesi.",
  "atk-s0517a15:80_17": "Sāmāvatī ca pañcasatā ca itthiyo sotāpattiphalaṁ pāpuṇiṁsu. Tā sabbāpi khujjuttaraṁ",
  "atk-s0517a15:80_18": "vanditvā ‘‘amma, ajjato paṭṭhāya veyyāvaccaṁ akatvā amhākaṁ mātuṭṭhāne ācariyaṭṭhāne",
  "atk-s0517a15:80_19": "ca ṭhatvā satthārā desitadesitaṁ dhammaṁ sutvā amhākaṁ kathehī’’ti āhaṁsu. Sā tathā",
  "atk-s0517a15:80_20": "karontī aparabhāge tipiṭakadharā hutvā satthārā bahussutānaṁ upāsikānaṁ aggaṭṭhāne",
  "atk-s0517a15:80_21": "ṭhapitā aggaṭṭhānaṁ labhi. Sāmāvatimissikā buddhassa dassanaṁ pihenti, dasabale antaravīthiṁ",
  "atk-s0517a15:80_22": "paṭipanne vātapānesu appahontesu bhittiṁ bhinditvā satthāraṁ olokenti, vandanapūjanañca karonti.",
  "atk-s0517a15:81_0": "Māgaṇḍiyā tattha gatā tāni chiddāni disvā tattha kāraṇaṁ pucchantī satthu āgatabhāvaṁ",
  "atk-s0517a15:81_1": "ñatvā bhagavati āghātena tāsampi kujjhitvā ‘‘mahārāja, sāmāvatimissikānaṁ bahiddhā",
  "atk-s0517a15:81_2": "patthanā atthi, bhittiṁ bhinditvā samaṇaṁ gotamaṁ olokenti, katipāhena taṁ māressantī’’ti",
  "atk-s0517a15:81_3": "rājānaṁ āha. Rājā chiddāni disvāpi tassā vacanaṁ na saddahi, uddhacchiddakavātapānāni",
  "atk-s0517a15:81_4": "kārāpesi. Puna māgaṇḍiyā rājānaṁ tāsu bhinditukāmā aṭṭha sajīvakukkuṭe āharāpetvā",
  "atk-s0517a15:81_5": "‘‘mahārāja, tāsaṁ vīmaṁsanatthaṁ ime kukkuṭe māretvā ‘mamatthāya pacāhī’ti pesehī’’ti",
  "atk-s0517a15:81_6": "āha. Rājā tathā pesesi. Tāya ‘‘pāṇātipātaṁ na karomā’’ti vutte puna ‘‘tassa samaṇassa",
  "atk-s0517a15:81_7": "gotamassa pacitvā pesehī’’ti āha. Raññā tathā pesite māgaṇḍiyā aṭṭha māritakukkuṭe",
  "atk-s0517a15:81_8": "tathā vatvā pesesi. Sāmāvatī pacitvā dasabalassa pāhesi. Māgaṇḍiyā tenapi rājānaṁ kopetuṁ nāsakkhi.",
  "atk-s0517a15:82_0": "Rājā pana tīsu mahesīsu ekekissā vasanaṭṭhāne satta satta divasāni vasati. Rājā attano",
  "atk-s0517a15:82_1": "gamanaṭṭhānaṁ hatthikantavīṇaṁ ādāya gacchati. Māgaṇḍiyā rañño sāmāvatiyā pāsādagamanakāle",
  "atk-s0517a15:82_2": "dāṭhā agadena dhovāpetvā veḷupabbe pakkhipāpetvā ekaṁ kaṇhasappapotakaṁ āharāpetvā",
  "atk-s0517a15:82_3": "antovīṇāya pakkhipitvā mālāguḷakena chiddaṁ pidahi. Taṁ rañño tattha gatakāle aparāparaṁ",
  "atk-s0517a15:82_4": "vicarantī viya hutvā vīṇāchiddato mālāguḷakaṁ apanesi. Sappo nikkhamitvā passasanto",
  "atk-s0517a15:82_5": "phaṇaṁ katvā sayanapiṭṭhe nipajji. Sā āha – ‘‘dhī sappo’’ti mahāsaddamakāsi. Rājā",
  "atk-s0517a15:82_6": "sappaṁ disvā kujjhi. Sāmāvatī rañño kuddhabhāvaṁ ñatvā pañcannaṁ itthisatānaṁ saññamadāsi",
  "atk-s0517a15:82_7": "‘‘ajja odhisakamettāpharaṇena rājānaṁ pharathā’’ti. Sayampi tathā akāsi. Rājā sahassathāmadhanuṁ",
  "atk-s0517a15:82_8": "ādāya jiyaṁ poṭhetvā sāmāvatiṁ dhure katvā sabbā tā itthiyo paṭipāṭiyā ṭhapāpetvā",
  "atk-s0517a15:82_9": "visapītaṁ khurappaṁ sannayhitvā dhanuṁ pūretvā aṭṭhāsi. Khurappaṁ neva khipituṁ ,",
  "atk-s0517a15:82_10": "na oropituṁ sakkoti, gattehi sedā muccanti, sarīraṁ vedhati, mukhato kheḷo patati,",
  "atk-s0517a15:82_11": "gaṇhitabbagahaṇaṁ na passati, atha naṁ sāmāvatī ‘‘kiṁ, mahārāja, kilamasī’’ti āha.",
  "atk-s0517a15:82_12": "‘‘Āma, devi, kilamāmi, avassayo me hohī’’ti. ‘‘Sādhu, mahārāja, khurappaṁ pathavīmukhaṁ",
  "atk-s0517a15:82_13": "karohī’’ti. Rājā tathā akāsi. Sā ‘‘rañño hatthato khurappaṁ muccatū’’ti adhiṭṭhāsi.",
  "atk-s0517a15:82_14": "Tasmiṁ khaṇe khurappaṁ mucci. Rājā taṁkhaṇaññeva udake nimujjitvā allavattho allakeso",
  "atk-s0517a15:82_15": "sāmāvatiyā pādesu nipatitvā ‘‘khama, devi, mayhaṁ –",
  "atk-s0517a15:83": "‘Sammuyhāmi pamuyhāmi, sabbā muyhanti me disā;",
  "atk-s0517a15:84": "Sāmāvatī maṁ tāyassu, tvañca me saraṇaṁ bhavā’’’ti. – āha;",
  "atk-s0517a15:85": "Sāmāvatī –",
  "atk-s0517a15:86": "‘‘Mā maṁ tvaṁ saraṇaṁ gaccha, yamahaṁ saraṇaṁ gatā;",
  "atk-s0517a15:87": "Saraṇaṁ gaccha taṁ buddhaṁ, tvañca me saraṇaṁ bhavā’’ti. –",
  "atk-s0517a15:88_0": "Āha. Rājā ‘‘tena hi taṁ saraṇaṁ gacchāmi satthārañca, varañca te dammī’’ti āha. Sā",
  "atk-s0517a15:88_1": "‘‘varo gahito hotu, mahārājā’’ti āha. Rājā satthāraṁ upasaṅkamitvā saraṇaṁ gantvā",
  "atk-s0517a15:88_2": "nimantetvā buddhappamukhassa saṅghassa sattāhaṁ mahādānaṁ datvā ‘‘sāmāvatiṁ varaṁ",
  "atk-s0517a15:88_3": "gaṇhāhī’’ti āha. ‘‘Sādhu, mahārāja, imaṁ me varaṁ dehi, satthā pañcahi bhikkhusatehi",
  "atk-s0517a15:88_4": "saddhiṁ idhāgacchatu, dhammaṁ sossāmī’’ti āha. Rājā satthāraṁ vanditvā ‘‘bhante,",
  "atk-s0517a15:88_5": "pañcahi bhikkhusatehi saddhiṁ nibaddhaṁ idhāgacchatha, sāmāvatimissikā ‘dhammaṁ sossāmā’ti",
  "atk-s0517a15:88_6": "vadantī’’ti āha. Satthā ‘‘mahārāja, buddhānaṁ nāma ekaṭṭhānaṁ nibaddhaṁ gantuṁ na",
  "atk-s0517a15:88_7": "vaṭṭati, mahājanopi paccāsīsatī’’ti āha. ‘‘Tena hi, bhante, bhikkhū āṇāpethā’’ti.",
  "atk-s0517a15:88_8": "Satthā ānandattheraṁ āṇāpesi. Thero pañca bhikkhusatāni ādāya nibaddhaṁ rājakulaṁ",
  "atk-s0517a15:88_9": "gacchati. Tāpi devīpamukhā itthiyo theraṁ bhojetvā dhammaṁ suṇiṁsu. Sāmāvatiñca satthā",
  "atk-s0517a15:88_10": "mettāvihārīnaṁ upāsikānaṁ aggaṭṭhāne ṭhapesīti. Evaṁ rañño khurappaṁ muñcituṁ avisahanabhāvo",
  "atk-s0517a15:88_11": "sāmāvatiyā upāsikāya samādhivipphārā iddhīti . Ettha ca aveccappasādena vā okappanapasādena",
  "atk-s0517a15:88_12": "vā ratanattayasaraṇagamanena vā ratanattayaṁ upāsatīti upāsikāti vuccatīti.",
  "atk-s0517a15:89_0": "17. Ariyiddhiniddese ariyā iddhīti cetovasippattānaṁ khīṇāsavaariyānaṁyeva sambhavato",
  "atk-s0517a15:89_1": "ariyā iddhīti vuccatīti. Idha bhikkhūti imasmiṁ sāsane khīṇāsavo bhikkhu. Aniṭṭhe",
  "atk-s0517a15:89_2": "vatthusminti ārammaṇapakatiyā amanāpe vatthusmiṁ satte vā saṅkhāre vā. Mettāya vā",
  "atk-s0517a15:89_3": "pharatīti satto ce hoti, mettābhāvanāya pharati. Dhātuto vā upasaṁharatīti saṅkhāro",
  "atk-s0517a15:89_4": "ce hoti, ‘‘dhātumatta’’nti dhātumanasikāraṁ upasaṁharati. Sattepi dhātūpasaṁhāro",
  "atk-s0517a15:89_5": "vaṭṭati. Asubhāya vā pharatīti satto ce, asubhabhāvanāya pharati. Aniccato vā upasaṁharatīti",
  "atk-s0517a15:89_6": "saṅkhāro ce, ‘‘anicca’’nti manasikāraṁ upasaṁharati. Tadubhayanti taṁ ubhayaṁ. Upekkhakoti",
  "atk-s0517a15:89_7": "chaḷaṅgupekkhāya upekkhako. Satoti sativepullappattattā. Sampajānoti paññāya sampajānakārittā.",
  "atk-s0517a15:89_8": "Cakkhunā rūpaṁ disvāti kāraṇavasena cakkhūti laddhavohārena rūpadassanasamatthena",
  "atk-s0517a15:89_9": "cakkhuviññāṇena rūpaṁ disvā. Porāṇā panāhu – ‘‘cakkhu rūpaṁ na passati acittakattā,",
  "atk-s0517a15:89_10": "cittaṁ na passati acakkhukattā, dvārārammaṇasaṅghaṭṭane pana pasādavatthukena cittena",
  "atk-s0517a15:89_11": "passati. Īdisī panesā ‘dhanunā vijjhatī’tiādīsu viya sasambhārakathā nāma hoti. Tasmā",
  "atk-s0517a15:89_12": "cakkhuviññāṇena rūpaṁ disvāti ayamettha attho’’ti (dha. sa. aṭṭha. 1352). Atha vā",
  "atk-s0517a15:89_13": "cakkhunā karaṇabhūtena rūpaṁ disvāti attho. Neva sumano hotīti gehasitasomanassapaṭikkhepo,",
  "atk-s0517a15:89_14": "na kiriyabhūtāya somanassavedanāya. Na dummanoti sabbadomanassapaṭikkhepo. Upekkhako",
  "atk-s0517a15:89_15": "viharatīti iṭṭhāniṭṭhārammaṇāpāthe parisuddhapakatibhāvāvijahanākārabhūtāya chasu",
  "atk-s0517a15:89_16": "dvāresu pavattanato ‘‘chaḷaṅgupekkhā’’ti laddhanāmāya tatramajjhattupekkhāya upekkhako",
  "atk-s0517a15:89_17": "viharati. Sotena saddaṁ sutvātiādīsupi eseva nayo.",
  "atk-s0517a15:90_0": "18. Kammavipākajiddhiniddese sabbesaṁ pakkhīnanti sabbesaṁ pakkhijātānaṁ jhānābhiññā",
  "atk-s0517a15:90_1": "vināyeva ākāsena gamanaṁ. Tathā sabbesaṁ devānaṁ ākāsagamanaṁ dassanādīni ca. Ekaccānaṁ",
  "atk-s0517a15:90_2": "manussānanti paṭhamakappikānaṁ manussānaṁ. Ekaccānaṁ vinipātikānanti piyaṅkaramātā",
  "atk-s0517a15:90_3": "punabbasumātā phussamittā dhammaguttātievamādīnaṁ sukhasamussayato vinipatitattā",
  "atk-s0517a15:90_4": "vinipātikānaṁ aññesañca petānaṁ nāgasupaṇṇānañca ākāsagamanādikaṁ kammavipākajā iddhi.",
  "atk-s0517a15:91_0": "Puññavato iddhiniddese rājāti dhammena paresaṁ rañjanato rājā. Ratanacakkaṁ vattetīti",
  "atk-s0517a15:91_1": "cakkavattī. Vehāsaṁ gacchatīti accantasaṁyogatthe upayogavacanaṁ. Caturaṅginiyāti",
  "atk-s0517a15:91_2": "hatthiassarathapattisaṅkhātacatuaṅgavatiyā. Senāti tesaṁ samūhamattameva. Antamasoti",
  "atk-s0517a15:91_3": "heṭṭhimantato. Assabandhā nāma assānaṁ rakkhakā. Gopurisā nāma gunnaṁ rakkhakā. Upādāyāti",
  "atk-s0517a15:91_4": "avissajjetvā. Evaṁ tesaṁ vehāsagamanañca puññavato iddhīti attho.",
  "atk-s0517a15:92_0": "Jotikassagahapatissa puññavato iddhīti jotiko nāma pubbe paccekabuddhesu katādhikāro",
  "atk-s0517a15:92_1": "rājagahanagare seṭṭhi. Tassa kira jātadivase sakalanagare sabbāvudhāni jaliṁsu, sabbesaṁ",
  "atk-s0517a15:92_2": "kāyāruḷhāni ābharaṇānipi pajjalitāni viya obhāsaṁ muñciṁsu, nagaraṁ ekapajjotaṁ ahosi.",
  "atk-s0517a15:92_3": "Athassa nāmaggahaṇadivase sakalanagarassa ekajotibhūtattā jotikoti nāmaṁ kariṁsu.",
  "atk-s0517a15:92_4": "Athassa vayappattakāle gehakaraṇatthāya bhūmitale sodhiyamāne sakko devarājā āgantvā",
  "atk-s0517a15:92_5": "soḷasakarīsamatte ṭhāne pathaviṁ bhinditvā sattaratanamayaṁ sattabhūmikaṁ pāsādaṁ",
  "atk-s0517a15:92_6": "uṭṭhāpesi, pāsādaṁ parikkhipitvā sattaratanamaye sattadvārakoṭṭhakayutte sattapākāre",
  "atk-s0517a15:92_7": "uṭṭhāpesi, pākārapariyante catusaṭṭhi kapparukkhe uṭṭhāpesi, pāsādassa catūsu kaṇṇesu",
  "atk-s0517a15:92_8": "yojanikatigāvutikadvigāvutikaekagāvutikā catasso nidhikumbhiyo uṭṭhāpesi. Pāsādassa",
  "atk-s0517a15:92_9": "catūsu kaṇṇesu taruṇatālakkhandhappamāṇā catasso suvaṇṇamayā ucchuyaṭṭhiyo nibbattiṁsu.",
  "atk-s0517a15:92_10": "Tāsaṁ maṇimayāni pattāni suvaṇṇamayāni pabbāni ahesuṁ. Sattasu dvārakoṭṭhakesu ekekasmiṁ",
  "atk-s0517a15:92_11": "ekadviticatupañcachasattayakkhasahassaparivārā satta yakkhā ārakkhaṁ gaṇhiṁsu.",
  "atk-s0517a15:93_0": "Bimbisāramahārājā pāsādādīnaṁ uṭṭhānaṁ sutvā seṭṭhichattaṁ pahiṇi. So jotikaseṭṭhīti",
  "atk-s0517a15:93_1": "sakalajambudīpe pākaṭo hutvā uttarakuruto devatāhi ānetvā sirigabbhe nisīdāpitāya",
  "atk-s0517a15:93_2": "ekañca taṇḍulanāḷiṁ tayo ca jotipāsāṇe gahetvā āgatāya bhariyāya saddhiṁ tasmiṁ pāsāde",
  "atk-s0517a15:93_3": "mahāsampattiṁ anubhavanto vasi. Tesaṁ yāvajīvaṁ tāya ekataṇḍulanāḷiyā bhattaṁ pahosi.",
  "atk-s0517a15:93_4": "Sace kira te sakaṭasatampi taṇḍulānaṁ pūretukāmā honti, sā taṇḍulanāḷiyeva hutvā",
  "atk-s0517a15:93_5": "tiṭṭhati. Bhattapacanakāle taṇḍule ukkhaliyaṁ pakkhipitvā tesaṁ pāsāṇānaṁ upari ṭhapenti.",
  "atk-s0517a15:93_6": "Pāsāṇā tāvadeva pajjalitvā bhatte pakkamatte nibbāyanti. Teneva saññāṇena bhattassa",
  "atk-s0517a15:93_7": "pakkabhāvaṁ jānanti. Sūpeyyādipacanakālepi eseva nayo. Evaṁ tesaṁ jotipāsāṇehi āhāro",
  "atk-s0517a15:93_8": "paccati, maṇiālokena vasanti. Aggissa vā dīpassa vā obhāsameva na jāniṁsu. Jotikassa",
  "atk-s0517a15:93_9": "kira evarūpā sampattīti sakalajambudīpe pākaṭo ahosi. Mahājano yānādīhi dassanatthāya",
  "atk-s0517a15:93_10": "āgacchati. Jotikaseṭṭhi āgatāgatānaṁ uttarakurutaṇḍulānaṁ bhattaṁ dāpeti, ‘‘kapparukkhehi",
  "atk-s0517a15:93_11": "vatthābharaṇāni gaṇhantū’’ti āṇāpeti, ‘‘gāvutikanidhikumbhiyā mukhaṁ vivarāpetvā",
  "atk-s0517a15:93_12": "yāpanamattaṁ gaṇhantū’’ti āṇāpeti. Sakalajambudīpavāsikesu dhanaṁ gahetvā gacchantesu",
  "atk-s0517a15:93_13": "nidhikumbhiyā aṅgulamattampi ūnaṁ nāhosīti ayamassa puññavato iddhi.",
  "atk-s0517a15:94_0": "Jaṭilassa gahapatissa puññavato iddhīti jaṭilo nāma kassapassa bhagavato dhātucetiye",
  "atk-s0517a15:94_1": "katādhikāro takkasilāyaṁ seṭṭhi. Tassa kira mātā bārāṇasiyaṁ seṭṭhidhītā abhirūpā",
  "atk-s0517a15:94_2": "ahosi . Taṁ pannarasasoḷasavassuddesikakāle ārakkhanatthāya sattabhūmikassa pāsādassa",
  "atk-s0517a15:94_3": "uparitale vāsayiṁsu. Taṁ ekadivasaṁ vātapānaṁ vivaritvā bahi olokiyamānaṁ ākāsena",
  "atk-s0517a15:94_4": "gacchanto vijjādharo disvā uppannasineho vātapānena pavisitvā tāya saddhiṁ santhavamakāsi.",
  "atk-s0517a15:94_5": "Sā tena gabbhaṁ gaṇhi. Atha naṁ dāsī disvā ‘‘amma, kiṁ ida’’nti vatvā ‘‘hotu, kassaci",
  "atk-s0517a15:94_6": "mā ācikkhī’’ti vuttā bhayena tuṇhī ahosi. Sāpi dasame māse puttaṁ vijāyitvā navabhājanaṁ",
  "atk-s0517a15:94_7": "āharāpetvā tattha taṁ dārakaṁ nipajjāpetvā taṁ bhājanaṁ pidahitvā upari pupphadāmāni",
  "atk-s0517a15:94_8": "ṭhapetvā ‘‘imaṁ sīsena ukkhipitvā gantvā gaṅgāya vissajjehi, ‘kiṁ ida’nti ca puṭṭhā",
  "atk-s0517a15:94_9": "‘ayyāya me balikamma’nti vadeyyāsī’’ti dāsiṁ āṇāpesi. Sā tathā akāsi. Heṭṭhāgaṅgāyapi",
  "atk-s0517a15:94_10": "dve itthiyo nhāyamānā taṁ bhājanaṁ udakena āhariyamānaṁ disvā ekā ‘‘mayhetaṁ bhājana’’nti",
  "atk-s0517a15:94_11": "āha. Ekā ‘‘yaṁ etassa anto, taṁ mayha’’nti vatvā bhājane sampatte taṁ ādāya thale",
  "atk-s0517a15:94_12": "ṭhapetvā vivaritvā dārakaṁ disvā ekā ‘‘mama bhājana’’nti vuttattā ‘‘dārako mameva",
  "atk-s0517a15:94_13": "hotī’’ti āha. Ekā ‘‘yaṁ bhājanassa anto, taṁ mamā’’ti vuttattā ‘‘mama dārako’’ti",
  "atk-s0517a15:94_14": "āha. Tā vivadamānā vinicchayaṁ gantvā amaccesu vinicchituṁ asakkontesu rañño santikaṁ",
  "atk-s0517a15:94_15": "agamaṁsu. Rājā tāsaṁ vacanaṁ sutvā ‘‘tvaṁ dārakaṁ gaṇha, tvaṁ bhājana’’nti āha. Yāya",
  "atk-s0517a15:94_16": "pana dārako laddho, sā mahākaccāyanattherassa upaṭṭhāyikā hoti. Sā taṁ dārakaṁ ‘‘therassa",
  "atk-s0517a15:94_17": "santike pabbājessāmī’’ti posesi. Tassa jātadivase gabbhamalassa dhovitvā anapanītattā",
  "atk-s0517a15:94_18": "kesā jaṭitā hutvā aṭṭhaṁsu. Tenassa jaṭiloteva nāmaṁ akaṁsu.",
  "atk-s0517a15:95_0": "Tassa padasā vicaraṇakāle thero taṁ gehaṁ piṇḍāya pāvisi. Upāsikā theraṁ nisīdāpetvā",
  "atk-s0517a15:95_1": "āhāramadāsi. Thero dārakaṁ disvā ‘‘upāsike, dārako te laddho’’ti pucchi. ‘‘Āma, bhante,",
  "atk-s0517a15:95_2": "imāhaṁ tumhākaṁ santike pabbājessanti posesi’’nti āha. Thero ‘‘sādhū’’ti taṁ ādāya",
  "atk-s0517a15:95_3": "gacchanto ‘‘atthi nu kho imassa gihisampattiṁ anubhavituṁ puññakamma’’nti olokento",
  "atk-s0517a15:95_4": "‘‘mahāpuñño satto mahāsampattiṁ anubhavissati, daharo eva ca tāva, ñāṇampi tāvassa",
  "atk-s0517a15:95_5": "paripākaṁ na gacchatī’’ti cintetvā taṁ ādāya takkasilāyaṁ ekassa upaṭṭhākassa gehaṁ",
  "atk-s0517a15:95_6": "agamāsi. So theraṁ vanditvā ṭhito dārakaṁ disvā ‘‘dārako, bhante, laddho’’ti pucchi.",
  "atk-s0517a15:95_7": "‘‘Āma, upāsaka, pabbajissati, daharo tāva tava santike hotū’’ti. So ‘‘sādhu, bhante’’ti",
  "atk-s0517a15:95_8": "taṁ puttaṭṭhāne ṭhapetvā paṭijaggi. Tassa pana gehe dvādasa vassāni bhaṇḍakaṁ ussannaṁ",
  "atk-s0517a15:95_9": "hoti. So gāmantaraṁ gacchanto sabbampi taṁ bhaṇḍakaṁ āpaṇaṁ āharitvā tassa tassa",
  "atk-s0517a15:95_10": "bhaṇḍakassa mūlaṁ ācikkhitvā ‘‘idañcidañca ettakaṁ nāma dhanaṁ gahetvā dadeyyāsī’’ti vatvā pakkāmi.",
  "atk-s0517a15:96_0": "Taṁ divasaṁ nagarapariggāhikā devatā antamaso jīrakamaricamattakenāpi atthike tasseva",
  "atk-s0517a15:96_1": "āpaṇābhimukhe kariṁsu. So dvādasa vassāni ussannabhaṇḍakaṁ ekadivaseneva vikkiṇi.",
  "atk-s0517a15:96_2": "Kuṭumbiko āgantvā āpaṇe kiñci adisvā ‘‘sabbaṁ te, tāta, bhaṇḍakaṁ nāsita’’nti āha.",
  "atk-s0517a15:96_3": "‘‘Na nāsitaṁ, tāta, sabbaṁ tumhehi vuttanayena vikkiṇitaṁ, idaṁ asukassa mūlaṁ, idaṁ",
  "atk-s0517a15:96_4": "asukassa mūla’’nti sabbamūlaṁ tasseva appesi. Kuṭumbiko pasīditvā ‘‘anaggho puriso",
  "atk-s0517a15:96_5": "yattha katthaci jīvituṁ samattho’’ti attano vayappattaṁ dhītaraṁ tassa datvā ‘‘gehamassa",
  "atk-s0517a15:96_6": "karothā’’ti purise āṇāpetvā niṭṭhite gehe ‘‘gacchatha tumhe, attano gehe vasathā’’ti",
  "atk-s0517a15:96_7": "āha. Athassa gehapavisanakāle ekena pādena ummāre akkantamatte gehassa pacchimabhāge",
  "atk-s0517a15:96_8": "bhūmiṭṭhāne asītihattho suvaṇṇapabbato uṭṭhahi. Rājā kira jaṭilassa gehe bhūmiṁ bhinditvā",
  "atk-s0517a15:96_9": "suvaṇṇapabbato uṭṭhitoti sutvā tassa seṭṭhichattaṁ pesesi. So jaṭilaseṭṭhi nāma ahosīti",
  "atk-s0517a15:96_10": "ayamassa puññavato iddhi.",
  "atk-s0517a15:97_0": "Meṇḍakassa seṭṭhissa puññavato iddhīti (mahāva. 296) meṇḍako nāma vipassimhi bhagavati",
  "atk-s0517a15:97_1": "katādhikāro magadharaṭṭhe bhaddiyanagare seṭṭhi. Tassa kira pacchimagehe aṭṭhakarīsamatte",
  "atk-s0517a15:97_2": "ṭhāne hatthiassausabhappamāṇā suvaṇṇameṇḍakā pathaviṁ bhinditvā piṭṭhiyā piṭṭhiṁ",
  "atk-s0517a15:97_3": "paharamānā uṭṭhahiṁsu, tesaṁ mukhesu pañcavaṇṇānaṁ suttānaṁ geṇḍukā pakkhittā honti.",
  "atk-s0517a15:97_4": "Sappitelamadhuphāṇitādīhi ca vatthacchādanahiraññasuvaṇṇādīhi ca atthe sati tesaṁ",
  "atk-s0517a15:97_5": "mukhato geṇḍukaṁ apanenti. Ekassapi meṇḍakassa mukhato sakalajambudīpavāsīnaṁ pahonakaṁ",
  "atk-s0517a15:97_6": "sappitelamadhuphāṇitavatthacchādanahiraññasuvaṇṇaṁ nikkhamati. Tato paṭṭhāyesa meṇḍakaseṭṭhīti",
  "atk-s0517a15:97_7": "paññāyīti ayamassa puññavato iddhi.",
  "atk-s0517a15:98_0": "Ghositassagahapatissa puññavato iddhīti ghosito (a. ni. aṭṭha. 1.1.260-261) nāma",
  "atk-s0517a15:98_1": "paccekasambuddhe katādhikāro sakkaraṭṭhe kosambiyaṁ seṭṭhi. So kira devalokato cavitvā",
  "atk-s0517a15:98_2": "kosambiyaṁ nagarasobhiniyā kucchismiṁ nibbatti. Sā taṁ vijātadivase suppe sayāpetvā",
  "atk-s0517a15:98_3": "saṅkārakūṭe chaḍḍāpesi. Dārakaṁ kākasunakhā parivāretvā nisīdiṁsu. Eko puriso taṁ",
  "atk-s0517a15:98_4": "disvāva puttasaññaṁ paṭilabhitvā ‘‘putto me laddho’’ti gehaṁ nesi. Tadā kosambikaseṭṭhi",
  "atk-s0517a15:98_5": "purohitaṁ disvā ‘‘kiṁ, ācariya, ajja te tithikaraṇanakkhattādayo olokitā’’ti pucchitvā",
  "atk-s0517a15:98_6": "‘‘āma, mahāseṭṭhī’’ti vutte ‘‘janapadassa kiṁ bhavissatī’’ti pucchi. ‘‘Imasmiṁ nagare",
  "atk-s0517a15:98_7": "ajja jātadārako jeṭṭhaseṭṭhi bhavissatī’’ti āha. Tadā seṭṭhino bhariyā garugabbhā",
  "atk-s0517a15:98_8": "hoti, tasmā so sīghaṁ gehaṁ pesesi ‘‘gaccha, jānāhi naṁ vijātā vā, na vā’’ti. ‘‘Na",
  "atk-s0517a15:98_9": "vijātā’’ti sutvā gehaṁ gantvā kāḷiṁ nāma dāsiṁ pakkositvā sahassaṁ datvā ‘‘gaccha,",
  "atk-s0517a15:98_10": "imasmiṁ nagare upadhāretvā ajja jātadārakaṁ gaṇhitvā ehī’’ti āha. Sā upadhārentī",
  "atk-s0517a15:98_11": "taṁ gehaṁ gantvā taṁ dārakaṁ taṁ divasaṁ jātaṁ ñatvā sahassaṁ datvā ānetvā seṭṭhino",
  "atk-s0517a15:98_12": "dassesi. Seṭṭhi ‘‘sace me dhītā jāyissati, tāya naṁ saddhiṁ nivāsetvā seṭṭhiṭṭhānassa",
  "atk-s0517a15:98_13": "sāmikaṁ karissāmi. Sace putto jāyissati, ghātessāmi na’’nti cintetvā taṁ gehe vaḍḍhāpesi.",
  "atk-s0517a15:99_0": "Athassa bhariyā katipāhaccayena puttaṁ vijāyi. Seṭṭhi ‘‘imasmiṁ asati mama putto",
  "atk-s0517a15:99_1": "seṭṭhiṭṭhānaṁ labhissati. Idāneva naṁ māretuṁ vaṭṭatī’’ti kāḷiṁ āmantetvā ‘‘gaccha",
  "atk-s0517a15:99_2": "je, vajato gunnaṁ nikkhamanavelāya vajadvāramajjhe imaṁ tiriyaṁ nipajjāpehi, gāviyo",
  "atk-s0517a15:99_3": "naṁ madditvā māressanti, madditāmadditabhāvaṁ panassa ñatvā ehī’’ti āha. Sā gantvā",
  "atk-s0517a15:99_4": "gopālakena vajadvāre vivaṭamatteyeva taṁ tathā nipajjāpesi. Gogaṇajeṭṭhako usabho",
  "atk-s0517a15:99_5": "aññasmiṁ kāle sabbapacchā nikkhamantopi taṁdivasaṁ sabbapaṭhamaṁ nikkhamitvā dārakaṁ",
  "atk-s0517a15:99_6": "catunnaṁ pādānaṁ antare katvā aṭṭhāsi. Anekasatā gāvo usabhassa dve passāni ghaṁsantiyo",
  "atk-s0517a15:99_7": "nikkhamiṁsu. Gopālakopi ‘‘ayaṁ usabho pubbe sabbapacchā nikkhamati, ajja pana paṭhamaṁ",
  "atk-s0517a15:99_8": "nikkhamitvā dvāramajjhe niccalova ṭhito, kiṁ nu kho eta’’nti cintetvā gantvā tassa",
  "atk-s0517a15:99_9": "heṭṭhā nipannaṁ dārakaṁ disvā puttasinehaṁ paṭilabhitvā ‘‘putto me laddho’’ti gehaṁ nesi.",
  "atk-s0517a15:100_0": "Kāḷī gantvā seṭṭhinā pucchitā tamatthaṁ ārocetvā ‘‘gaccha, naṁ puna imaṁ sahassaṁ",
  "atk-s0517a15:100_1": "datvā ānehī’’ti vuttā puna ānetvā adāsi. Atha naṁ seṭṭhi āha – ‘‘amma kāḷi, imasmiṁ",
  "atk-s0517a15:100_2": "nagare pañcasakaṭasatāni paccūsakāle uṭṭhāya vāṇijjāya gacchanti, tvaṁ imaṁ netvā",
  "atk-s0517a15:100_3": "cakkamagge nipajjāpehi, goṇā vā naṁ maddissanti, cakkaṁ vā chindissati, pavattiñcassa",
  "atk-s0517a15:100_4": "ñatvā āgaccheyyāsī’’ti. Sā gantvā cakkamagge nipajjāpesi. Sākaṭikajeṭṭhako purato",
  "atk-s0517a15:100_5": "ahosi. Athassa goṇā taṁ ṭhānaṁ patvā dhuraṁ chaḍḍesuṁ, punappunaṁ āropetvā pājiyamānāpi",
  "atk-s0517a15:100_6": "purato na gacchiṁsu. Evaṁ tassa tehi saddhiṁ vāyamantasseva aruṇaṁ uṭṭhahi. So ‘‘kiṁ",
  "atk-s0517a15:100_7": "nāma goṇā kariṁsū’’ti maggaṁ olokento dārakaṁ disvā ‘‘bhāriyaṁ vata kamma’’nti cintetvā",
  "atk-s0517a15:100_8": "‘‘putto me laddho’’ti tuṭṭhamānaso taṁ gehaṁ nesi.",
  "atk-s0517a15:101_0": "Kāḷīpi gantvā seṭṭhinā pucchitā taṁ pavattiṁ ācikkhitvā ‘‘gaccha, naṁ puna sahassaṁ",
  "atk-s0517a15:101_1": "datvā ānehī’’ti vuttā tathā akāsi. Atha naṁ seṭṭhi āha – ‘‘idāni naṁ āmakasusānaṁ",
  "atk-s0517a15:101_2": "netvā gacchantare nipajjāpehi, tattha sunakhādīhi khādito, amanussena vā pahaṭo marissati,",
  "atk-s0517a15:101_3": "matāmatabhāvañcassa jānitvā āgaccheyyāsī’’ti. Sā taṁ netvā tattha nipajjāpetvā ekamante",
  "atk-s0517a15:101_4": "aṭṭhāsi. Taṁ sunakhādayo vā amanusso vā upasaṅkamituṁ nāsakkhiṁsu. Atheko ajapālo",
  "atk-s0517a15:101_5": "ajā gocaraṁ nento susānapassena gacchati. Ekā ajā paṇṇāni khādamānā gacchantaraṁ",
  "atk-s0517a15:101_6": "pavisitvā dārakaṁ disvā jaṇṇukehi ṭhatvā dārakassa thanaṁ adāsi. Ajapālakena ‘‘he",
  "atk-s0517a15:101_7": "he’’ti sadde katepi na nikkhami. So ‘‘yaṭṭhiyā naṁ paharitvā nīharissāmī’’ti gacchantaraṁ",
  "atk-s0517a15:101_8": "paviṭṭho jaṇṇukehi ṭhatvā dārakaṁ khīraṁ pāyantiṁ disvā dārake puttasinehaṁ paṭilabhitvā",
  "atk-s0517a15:101_9": "‘‘putto me laddho’’ti ādāya pakkāmi.",
  "atk-s0517a15:102_0": "Kāḷī gantvā seṭṭhinā pucchitā taṁ pavattiṁ ācikkhitvā ‘‘gaccha, naṁ puna sahassaṁ",
  "atk-s0517a15:102_1": "datvā ānehī’’ti vuttā tathā akāsi. Aya naṁ seṭṭhi āha – ‘‘amma, imaṁ ādāya corapapātapabbataṁ",
  "atk-s0517a15:102_2": "abhiruhitvā papāte khipa, pabbatakucchiyaṁ paṭihaññamāno khaṇḍākhaṇḍiko hutvā bhūmiyaṁ",
  "atk-s0517a15:102_3": "patissati, matāmatabhāvañcassa ñatvā āgaccheyyāsī’’ti. Sā taṁ tathā netvā pabbatamatthake",
  "atk-s0517a15:102_4": "ṭhatvā khipi. Taṁ kho pana pabbatakucchiṁ nissāya mahāveḷugumbo pabbatānusāreneva",
  "atk-s0517a15:102_5": "vaḍḍhi, tassa matthakaṁ ghanajāto jiñjukagumbo avatthari. Dārako patanto kojave viya",
  "atk-s0517a15:102_6": "tasmiṁ pati. Taṁ divasañca naḷakārajeṭṭhakassa veṇubali patto hoti. So puttena saddhiṁ",
  "atk-s0517a15:102_7": "gantvā taṁ veḷugumbaṁ chindituṁ ārabhi. Tasmiṁ calite dārako saddamakāsi. So dārakasaddo",
  "atk-s0517a15:102_8": "viyāti ekena passena abhiruhitvā taṁ disvā ‘‘putto me laddho’’ti tuṭṭhacitto ādāya",
  "atk-s0517a15:102_9": "gato. Kāḷī gantvā seṭṭhinā pucchitā taṁ pavattiṁ ācikkhitvā ‘‘gaccha, naṁ puna sahassaṁ",
  "atk-s0517a15:102_10": "datvā ānehī’’ti vuttā tathā akāsi.",
  "atk-s0517a15:103_0": "Seṭṭhino idañcidañca karontasseva dārako vaḍḍhito. Mahāghosavacanattā cassa ghositoteva",
  "atk-s0517a15:103_1": "nāmaṁ ahosi. So seṭṭhino akkhimhi kaṇṭako viya khāyi, ujukaṁ oloketumpi na visahi.",
  "atk-s0517a15:103_2": "Athassa maraṇūpāyaṁ cintento attano kumbhakārassa santikaṁ gantvā tassa ‘‘kadā āvāpaṁ",
  "atk-s0517a15:103_3": "ālimpessasī’’ti pucchitvā ‘‘sve’’ti vutte ‘‘tena hi idaṁ sahassaṁ gaṇhitvā mamekaṁ",
  "atk-s0517a15:103_4": "kammaṁ karohī’’ti āha. ‘‘Kiṁ sāmī’’ti? ‘‘Eko me avajātaputto atthi, taṁ tava santikaṁ",
  "atk-s0517a15:103_5": "pesissāmi, atha naṁ gabbhaṁ pavesetvā tiṇhāya vāsiyā khaṇḍākhaṇḍikaṁ chinditvā cāṭiyaṁ",
  "atk-s0517a15:103_6": "pakkhipitvā āvāpe paveseyyāsīti. Idaṁ te sahassaṁ saccakārasadisaṁ, uttariṁ pana",
  "atk-s0517a15:103_7": "te kattabbayuttakaṁ pacchā karissāmī’’ti. Kumbhakāro ‘‘sādhū’’ti sampaṭicchi.",
  "atk-s0517a15:104_0": "Seṭṭhi punadivase ghositaṁ pakkositvā ‘‘hiyyo mayā kumbhakāro ekaṁ kammaṁ āṇatto,",
  "atk-s0517a15:104_1": "ehi , tvaṁ tāta, tassa santikaṁ gantvā evaṁ vadehi ‘hiyyo kira me pitarā āṇattaṁ",
  "atk-s0517a15:104_2": "kammaṁ nipphādehī’’’ti pahiṇi. So ‘‘sādhū’’ti agamāsi. Taṁ tattha gacchantaṁ itaro",
  "atk-s0517a15:104_3": "seṭṭhino putto dārakehi saddhiṁ guḷakakīḷaṁ kīḷanto disvā pakkositvā ‘‘kuhiṁ gacchasī’’ti",
  "atk-s0517a15:104_4": "pucchitvā pitu sāsanaṁ gahetvā ‘‘kumbhakārassa santika’’nti vutte ‘‘ahaṁ tattha gamissāmi,",
  "atk-s0517a15:104_5": "ime maṁ dārakā bahulakkhaṁ jiniṁsu, taṁ me paṭijinitvā dehī’’ti āha. ‘‘Ahaṁ pitu",
  "atk-s0517a15:104_6": "bhāyāmī’’ti. ‘‘Mā bhāyi, bhātika, ahaṁ taṁ sāsanaṁ harissāmī’’ti. ‘‘Bahūhi jito yāvāhaṁ",
  "atk-s0517a15:104_7": "āgacchāmi, tāva me lakkhaṁ paṭijināhī’’ti. Ghosito kira guḷakakīḷāyaṁ cheko, tena",
  "atk-s0517a15:104_8": "naṁ evaṁ nibandhi. Sopi taṁ ‘‘tena hi gantvā kumbhakāraṁ vadehi ‘pitarā kira me hiyyo",
  "atk-s0517a15:104_9": "ekaṁ kammaṁ āṇattaṁ, taṁ nipphādehī’’’ti uyyojesi. So tassa santikaṁ gantvā tathā",
  "atk-s0517a15:104_10": "avaca. Atha naṁ kumbhakāro seṭṭhinā vuttaniyāmena māretvā āvāpe khipi. Ghositopi",
  "atk-s0517a15:104_11": "divasabhāgaṁ kīḷitvā sāyanhasamayeva gehaṁ gantvā ‘‘kiṁ, tāta, na gatosī’’ti vutte",
  "atk-s0517a15:104_12": "attano agatakāraṇañca kaniṭṭhassa gatakāraṇañca ārocesi. Seṭṭhi ‘‘dhī dhī’’ti mahāviravaṁ",
  "atk-s0517a15:104_13": "viravitvā sakalasarīre pakkuthitalohito viya hutvā ‘‘ambho kumbhakāra, mā nāsayi,",
  "atk-s0517a15:104_14": "mā nāsayī’’ti bāhā paggayha kandanto tassa santikaṁ agamāsi. Kumbhakāro taṁ tathā",
  "atk-s0517a15:104_15": "āgacchantaṁ disvā ‘‘sāmi, mā saddaṁ kari, kammaṁ nipphanna’’nti āha. So pabbatena",
  "atk-s0517a15:104_16": "viya mahantena sokena avatthaṭo hutvā anappakaṁ domanassaṁ paṭisaṁvedesi.",
  "atk-s0517a15:105_0": "Evaṁ santepi pana seṭṭhi taṁ ujukaṁ oloketuṁ na sakkoti. ‘‘Kinti naṁ māreyya’’nti",
  "atk-s0517a15:105_1": "cintento ‘‘mama gāmasate āyuttakassa santikaṁ pesetvā mārāpessāmī’’ti upāyaṁ disvā",
  "atk-s0517a15:105_2": "‘‘ayaṁ me avajātaputto, imaṁ māretvā vaccakūpe khipatu, evañca kate ahaṁ mātulassa",
  "atk-s0517a15:105_3": "kattabbayuttakaṁ jānissāmī’’ti tassa paṇṇaṁ likhitvā ‘‘tāta ghosita, amhākaṁ gāmasate",
  "atk-s0517a15:105_4": "āyuttako atthi, imaṁ paṇṇaṁ haritvā tassa dehī’’ti vatvā paṇṇaṁ tassa dussante bandhi.",
  "atk-s0517a15:105_5": "So pana akkharasamayaṁ na jānāti. Daharakālato paṭṭhāya hi taṁ mārāpentova seṭṭhi",
  "atk-s0517a15:105_6": "māretuṁ nāsakkhi, kiṁ akkharasamayaṁ sikkhāpessati. So attano maraṇapaṇṇameva dussante",
  "atk-s0517a15:105_7": "bandhitvā nikkhamanto āha – ‘‘pātheyyaṁ me, tāta, natthī’’ti. ‘‘Pātheyyena kammaṁ",
  "atk-s0517a15:105_8": "natthi, antarāmagge asukagāme nāma mama sahāyako seṭṭhi atthi, tassa ghare pātarāsaṁ",
  "atk-s0517a15:105_9": "katvā purato gacchā’’ti. So ‘‘sādhū’’ti pitaraṁ vanditvā nikkhanto taṁ gāmaṁ patvā",
  "atk-s0517a15:105_10": "seṭṭhigharaṁ pucchitvā gantvā seṭṭhijāyaṁ passi. ‘‘Kuto āgatosī’’ti ca vutte ‘‘antonagarato’’ti",
  "atk-s0517a15:105_11": "āha. ‘‘Kassa puttosī’’ti? ‘‘Tumhākaṁ sahāyaseṭṭhino, ammā’’ti. ‘‘Tvaṁsi ghosito nāmā’’ti?",
  "atk-s0517a15:105_12": "‘‘Āma, ammā’’ti. Tassā saha dassaneneva tasmiṁ puttasineho uppajji. Seṭṭhino panekā",
  "atk-s0517a15:105_13": "dhītā atthi pannarasasoḷasavassuddesikā abhirūpā pāsādikā, taṁ rakkhituṁ ekameva",
  "atk-s0517a15:105_14": "pesanakārikaṁ dāsiṁ datvā sattabhūmikassa pāsādassa uparimatale sirigabbhe vasāpenti.",
  "atk-s0517a15:105_15": "Seṭṭhidhītā tasmiṁ khaṇe taṁ dāsiṁ antarāpaṇaṁ pesesi. Atha naṁ seṭṭhijāyā disvā",
  "atk-s0517a15:105_16": "‘‘kuhiṁ gacchasī’’ti pucchitvā ‘‘ayyadhītāya pesanenā’’ti vutte ‘‘ito tāva ehi, tiṭṭhatu",
  "atk-s0517a15:105_17": "pesanaṁ, puttassa me pīṭhakaṁ attharitvā udakaṁ āharitvā pāde dhovitvā telaṁ makkhitvā",
  "atk-s0517a15:105_18": "sayanaṁ attharitvā dehi, pacchā pesanaṁ karissasī’’ti āha. Sā tathā akāsi.",
  "atk-s0517a15:106_0": "Atha naṁ cirenāgataṁ seṭṭhidhītā santajjesi. Atha naṁ sā āha – ‘‘mā me kujjhi, seṭṭhiputto",
  "atk-s0517a15:106_1": "ghosito āgato, tassa idañcidañca katvā tattha gantvā āgatāmhī’’ti. Seṭṭhidhītāya",
  "atk-s0517a15:106_2": "‘‘seṭṭhiputto ghosito’’ti nāmaṁ sutvāva pubbasannivāsavasena pemaṁ chaviādīni chinditvā",
  "atk-s0517a15:106_3": "aṭṭhimiñjaṁ āhacca ṭhitaṁ. Atha naṁ pucchi ‘‘kuhiṁ so ammā’’ti? ‘‘Sayane nipanno",
  "atk-s0517a15:106_4": "niddāyatī’’ti . ‘‘Atthi panassa hatthe kiñcī’’ti? ‘‘Dussante paṇṇaṁ atthī’’ti. Sā",
  "atk-s0517a15:106_5": "‘‘kiṁ paṇṇaṁ nu kho eta’’nti tasmiṁ niddāyante mātāpitūnaṁ aññavihitatāya apassantānaṁ",
  "atk-s0517a15:106_6": "otaritvā tassa santikaṁ gantvā taṁ paṇṇaṁ mocetvā ādāya attano gabbhaṁ pavisitvā",
  "atk-s0517a15:106_7": "dvāraṁ pidhāya vātapānaṁ vivaritvā akkharasamaye kusalatāya taṁ paṇṇaṁ vācetvā ‘‘aho",
  "atk-s0517a15:106_8": "vata bālo attano maraṇapaṇṇaṁ dussante bandhitvā vicarati, sace mayā na diṭṭhaṁ assa,",
  "atk-s0517a15:106_9": "natthi tassa jīvita’’nti. Taṁ paṇṇaṁ phāletvā nāsetvā seṭṭhissa vacanena aparaṁ paṇṇaṁ",
  "atk-s0517a15:106_10": "likhi – ‘‘ayaṁ mama putto ghosito nāma, gāmasatato paṇṇākāraṁ āharāpetvā imassa janapadaseṭṭhino",
  "atk-s0517a15:106_11": "dhītarā saddhiṁ maṅgalaṁ katvā attano vasanagāmassa majjhe dvibhūmikaṁ gehaṁ kāretvā",
  "atk-s0517a15:106_12": "pākāraparikkhepena ceva purisaguttīhi ca susaṁvihitārakkhaṁ karotu, mayhaṁ idañcidañca",
  "atk-s0517a15:106_13": "mayā katanti sāsanaṁ pesetu. Evaṁ kate ahaṁ mātulassa kattabbayuttakaṁ jānissāmī’’ti",
  "atk-s0517a15:106_14": "likhitvā ca paṇṇaṁ saṅgharitvā dussanteyevassa bandhi.",
  "atk-s0517a15:107_0": "So divasabhāgaṁ niddāyitvā uṭṭhāya bhuñjitvā pakkāmi, punadivase pātova taṁ gāmaṁ",
  "atk-s0517a15:107_1": "gantvā āyuttakaṁ gāmakiccaṁ karontameva passi. So taṁ disvā ‘‘kiṁ tātā’’ti pucchitvā",
  "atk-s0517a15:107_2": "‘‘pitarā me tumhākaṁ paṇṇaṁ pesita’’nti vutte paṇṇaṁ gahetvā vācetvā tuṭṭhamānaso",
  "atk-s0517a15:107_3": "‘‘passatha, bho, mama sāmino mayi sinehaṁ katvā jeṭṭhaputtassa maṅgalaṁ karotū’’ti",
  "atk-s0517a15:107_4": "mama santikaṁ pahiṇi. ‘‘Sīghaṁ dāruādīni āharathā’’ti gahapatike āṇāpetvā gāmamajjhe",
  "atk-s0517a15:107_5": "vuttappakāraṁ gehaṁ kārāpetvā gāmasatato paṇṇākāraṁ āharāpetvā janapadaseṭṭhino dhītaraṁ",
  "atk-s0517a15:107_6": "ānetvā maṅgalaṁ katvā seṭṭhissa sāsanaṁ pahiṇi ‘‘idañcidañca mayā kata’’nti.",
  "atk-s0517a15:108_0": "Taṁ sutvā seṭṭhino ‘‘yaṁ kāremi, taṁ na hoti. Yaṁ na kāremi, taṁ hotī’’ti mahantaṁ",
  "atk-s0517a15:108_1": "domanassaṁ uppajji. Puttasokena saddhiṁ so soko ekato hutvā kucchidāhaṁ uppādetvā",
  "atk-s0517a15:108_2": "atisāraṁ janesi. Seṭṭhidhītāpi ‘‘sace koci seṭṭhino santikā āgacchati, mama akathetvā",
  "atk-s0517a15:108_3": "seṭṭhiputtassa paṭhamataraṁ mā kathethā’’ti āṇāpesi. Seṭṭhipi kho ‘‘na dāni duṭṭhaputtaṁ",
  "atk-s0517a15:108_4": "mama sāpateyyassa sāmikaṁ karissāmī’’ti cintetvā ekaṁ āyuttakaṁ āha – ‘‘mātula, puttaṁ",
  "atk-s0517a15:108_5": "me daṭṭhukāmomhi, ekaṁ pādamūlikaṁ pesetvā ekaṁ paṇṇaṁ likhitvā pesetvā mama puttaṁ",
  "atk-s0517a15:108_6": "pakkosāpehī’’ti. So ‘‘sādhū’’ti paṇṇaṁ datvā ekaṁ purisaṁ pesesi. Seṭṭhidhītā seṭṭhissa",
  "atk-s0517a15:108_7": "balavagilānakāle ghositakumāraṁ ādāya agamāsi. Seṭṭhi kālamakāsi. Rājā pitari kālaṅkate",
  "atk-s0517a15:108_8": "pitarā bhuttabhogaṁ datvā sabbasatena seṭṭhiṭṭhānaṁ adāsi. Ghositaseṭṭhi nāma hutvā",
  "atk-s0517a15:108_9": "mahāsampattiyaṁ ṭhito seṭṭhidhītāya kāḷiyā vacanena ādito paṭṭhāya sattasu ṭhānesu",
  "atk-s0517a15:108_10": "attano maraṇamuttabhāvaṁ ñatvā devasikaṁ satasahassaṁ vissajjetvā dānaṁ paṭṭhapesīti.",
  "atk-s0517a15:108_11": "Evamassa sattasu ṭhānesu arogabhāvo puññavato iddhi. Tattha gahanti gehaṁ vuccati,",
  "atk-s0517a15:108_12": "gahe pati gahapati. Mahāsālakule adhipatissetaṁ nāmaṁ. Kesuci potthakesu ghositānantaraṁ meṇḍako likhito.",
  "atk-s0517a15:109_0": "Pañcannaṁ mahāpuññānaṁ puññavato iddhīti ettha puññiddhi pañcannaṁ mahāpuññānaṁ daṭṭhabbāti",
  "atk-s0517a15:109_1": "attho. Pañca mahāpuññā nāma meṇḍakaseṭṭhi, tassa bhariyā candapadumā, putto dhanañcayaseṭṭhi,",
  "atk-s0517a15:109_2": "suṇisā sumanadevī, doso puṇṇo nāmāti ime pañca janā paccekasambuddhe katādhikārā.",
  "atk-s0517a15:109_3": "Tesu meṇḍakaseṭṭhi aḍḍhaterasāni koṭṭhasatāni sodhāpetvā sīsaṁ nhāto dvāre nisīditvā",
  "atk-s0517a15:109_4": "uddhaṁ ulloketi, ākāsato rattasālidhārā opatitvā sabbakoṭṭhe pūreti. Tassa bhariyā",
  "atk-s0517a15:109_5": "taṇḍulaṁ ekanāḷimattaṁ gahetvā bhattaṁ pacāpetvā ekasmiṁ sūpabyañjanake sūpaṁ kāretvā",
  "atk-s0517a15:109_6": "sabbālaṅkārapaṭimaṇḍitā dvārakoṭṭhake paññattāsane nisīditvā ‘‘sabbe bhattena atthikā",
  "atk-s0517a15:109_7": "āgacchantū’’ti ghosāpetvā pakkosāpetvā suvaṇṇakaṭacchuṁ ādāya āgatāgatānaṁ upanītabhājanāni",
  "atk-s0517a15:109_8": "pūretvā deti, sakaladivasampi dentiyā kaṭacchunā sakiṁ gahitaṭṭhānamattameva paññāyati.",
  "atk-s0517a15:109_9": "Tassa putto sīsaṁ nhāto sahassatthavikaṁ ādāya ‘‘kahāpaṇehi atthikā āgacchantū’’ti",
  "atk-s0517a15:109_10": "ghosāpetvā āgatāgatānaṁ gahitabhājanāni pūretvā deti. Thavikāya kahāpaṇasahassameva",
  "atk-s0517a15:109_11": "hoti. Tassa suṇisā sabbālaṅkārapaṭimaṇḍitā catudoṇikaṁ vīhipiṭakaṁ ādāya āsane nisinnā",
  "atk-s0517a15:109_12": "‘‘bījabhattena atthikā āgacchantū’’ti ghosāpetvā āgatāgatānaṁ gahitabhājanāni pūretvā",
  "atk-s0517a15:109_13": "deti, piṭakaṁ yathāpūritameva hoti. Tassa dāso sabbālaṅkārapaṭimaṇḍito suvaṇṇayuge",
  "atk-s0517a15:109_14": "suvaṇṇayottehi goṇe yojetvā suvaṇṇapatodayaṭṭhiṁ ādāya goṇānaṁ gandhapañcaṅgulikāni",
  "atk-s0517a15:109_15": "datvā visāṇesu suvaṇṇakosake paṭimuñcitvā khettaṁ gantvā pājeti , ito tisso, ito",
  "atk-s0517a15:109_16": "tisso, majjhe ekāti satta sītāyo bhijjitvā gacchanti. Jambudīpavāsino bhattabījahiraññasuvaṇṇādīsu",
  "atk-s0517a15:109_17": "yathārucitaṁ seṭṭhigehatoyeva gaṇhiṁsu. Anukkamena pana bhaddiyanagaraṁ anuppatte",
  "atk-s0517a15:109_18": "bhagavati bhagavato dhammadesanāya pañca mahāpuññā ca dhanañcayaseṭṭhissa dhītā visākhā",
  "atk-s0517a15:109_19": "ca sotāpattiphalaṁ pāpuṇiṁsu. Ayaṁ pana nesaṁ pañcannaṁ mahāpuññānaṁ puññavato iddhi.",
  "atk-s0517a15:109_20": "Saṅkhepena pana paripākagate puññasambhāre ijjhanakaviseso puññavato iddhi.",
  "atk-s0517a15:110_0": "Vijjāmayiddhiniddese ijjhanākāraṁ gandhārivijjaṁ vā upacārasiddhaṁ patthitasiddhaṁ",
  "atk-s0517a15:110_1": "aññaṁ vā vijjaṁ dhārentīti vijjādharā. Vijjaṁ parijappetvāti yathopacāraṁ vijjaṁ",
  "atk-s0517a15:110_2": "mukhena parivattetvā. Sesaṁ vuttatthamevāti.",
  "atk-s0517a15:111_0": "Sammāpayogiddhiniddese ijjhanākāramattaṁ pucchitvā aññassa visesassa abhāvato ‘‘katamā’’ti",
  "atk-s0517a15:111_1": "apucchitvā pakāramattameva pucchantena ‘‘katha’’nti pucchā katā, tatheva ‘‘eva’’nti",
  "atk-s0517a15:111_2": "nigamanaṁ kataṁ. Ettha ca paṭipattisaṅkhātasseva sammāpayogassa dīpanavasena purimapāḷisadisāva",
  "atk-s0517a15:111_3": "pāḷi āgatā. Aṭṭhakathāyaṁ pana sakaṭabyūhādikaraṇavasena yaṁkiñci saṁvidahanaṁ yaṁkiñci",
  "atk-s0517a15:111_4": "sippakammaṁ yaṁkiñci vejjakammaṁ tiṇṇaṁ vedānaṁ uggahaṇaṁ tiṇṇaṁ piṭakānaṁ uggahaṇaṁ,",
  "atk-s0517a15:111_5": "antamaso kasanavapanādīni upādāya taṁ taṁ kammaṁ katvā nibbattaviseso tattha tattha",
  "atk-s0517a15:111_6": "sammāpayogapaccayā ijjhanaṭṭhena iddhīti āgatāti.",
  "atk-s0517a15:112": "Iddhikathāvaṇṇanā niṭṭhitā."
}