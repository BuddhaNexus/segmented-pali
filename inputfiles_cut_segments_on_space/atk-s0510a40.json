{
  "atk-s0510a40:0": "54. Kaccāyanavaggo",
  "atk-s0510a40:1": "1. Mahākaccāyanattheraapadānavaṇṇanā",
  "atk-s0510a40:2_0": "Catupaññāsamavagge paṭhamāpadāne padumuttaro nāma jinotiādikaṁ āyasmato mahākaccāyanattherassa",
  "atk-s0510a40:2_1": "apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni",
  "atk-s0510a40:2_2": "puññāni upacinanto padumuttarassa bhagavato kāle gahapatimahāsālakule nibbattitvā",
  "atk-s0510a40:2_3": "vuddhippatto ekadivasaṁ satthu santike dhammaṁ suṇanto satthārā saṁkhittena bhāsitassa",
  "atk-s0510a40:2_4": "vitthārena atthaṁ vibhajantānaṁ aggaṭṭhāne ṭhapiyamānaṁ ekaṁ bhikkhuṁ disvā sayampi",
  "atk-s0510a40:2_5": "taṁ ṭhānantaraṁ patthento paṇidhānaṁ katvā dānādīni puññāni katvā devamanussesu saṁsaranto",
  "atk-s0510a40:2_6": "sumedhassa bhagavato kāle vijjādharo hutvā ākāsena gacchanto ekasmiṁ vanasaṇḍe nisinnaṁ",
  "atk-s0510a40:2_7": "bhagavantaṁ disvā pasannamānaso kaṇikārapupphehi pūjaṁ akāsi.",
  "atk-s0510a40:3_0": "So tena puññena aparāparaṁ sugatīsuyeva parivattento kassapadasabalassa kāle bārāṇasiyaṁ",
  "atk-s0510a40:3_1": "kulagehe nibbattitvā parinibbute bhagavati suvaṇṇacetiyakammaṭṭhāne satasahassagghanikāya",
  "atk-s0510a40:3_2": "suvaṇṇiṭṭhakāya pūjaṁ katvā “imassa nissandena nibbattanibbattaṭṭhāne sarīraṁ me",
  "atk-s0510a40:3_3": "suvaṇṇavaṇṇaṁ hotū”ti patthanaṁ akāsi. Tato yāvajīvaṁ kusalakammaṁ katvā ekaṁ buddhantaraṁ",
  "atk-s0510a40:3_4": "devamanussesu saṁsaritvā imasmiṁ buddhuppāde ujjeniyaṁ rañño caṇḍapajjotassa purohitagehe",
  "atk-s0510a40:3_5": "nibbatti, tassa nāmaggahaṇadivase mātā “mayhaṁ putto suvaṇṇavaṇṇo, attano nāmaṁ gahetvā",
  "atk-s0510a40:3_6": "āgato”ti kañcanamāṇavotveva nāmaṁ akāsi. So vuddhimanvāya tayo vede uggaṇhitvā pitu",
  "atk-s0510a40:3_7": "accayena purohitaṭṭhānaṁ labhi. So gottavasena kaccāyanoti paññāyittha. Atha rājā",
  "atk-s0510a40:3_8": "caṇḍapajjoto buddhuppādaṁ sutvā, “ācariya, tumhe tattha gantvā satthāraṁ idhānethā”ti",
  "atk-s0510a40:3_9": "pesesi. So attaṭṭhamo satthu santikaṁ upagato tassa satthā dhammaṁ desesi, desanāpariyosāne",
  "atk-s0510a40:3_10": "sattahi janehi saddhiṁ saha paṭisambhidāhi arahatte patiṭṭhāsi.",
  "atk-s0510a40:4_0": "1. So evaṁ pattaarahattaphalo attano pubbakammaṁ saritvā somanassajāto pubbacaritāpadānaṁ",
  "atk-s0510a40:4_1": "pakāsento padumuttaro nāma jinotiādimāha. Taṁ heṭṭhā vuttatthameva. Atha satthā “etha,",
  "atk-s0510a40:4_2": "bhikkhavo”ti hatthaṁ pasāresi. Te tāvadeva dvaṅgulamattakesamassuiddhimayapattacīvaradharā",
  "atk-s0510a40:4_3": "vassasaṭṭhikattherā viya ahesuṁ. Evaṁ thero sadatthaṁ nipphādetvā, “bhante, rājā",
  "atk-s0510a40:4_4": "pajjoto tumhākaṁ pāde vandituṁ dhammañca sotuṁ icchatī”ti ārocesi. Satthā “tvaṁyeva,",
  "atk-s0510a40:4_5": "kaccāna, tattha gaccha, tayi gate rājā pasīdissatī”ti āha. Thero satthu āṇāya attaṭṭhamo",
  "atk-s0510a40:4_6": "tattha gantvā rājānaṁ pasādetvā avantīsu sāsanaṁ patiṭṭhāpetvā puna satthu santikameva",
  "atk-s0510a40:4_7": "āgato. Attano pubbapatthanāvasena kaccāyanappakaraṇaṁ mahāniruttippakaraṇaṁ nettippakaraṇanti",
  "atk-s0510a40:4_8": "pakaraṇattayaṁ saṅghamajjhe byākāsi. Atha santuṭṭhena bhagavatā “etadaggaṁ, bhikkhave,",
  "atk-s0510a40:4_9": "mama sāvakānaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccāno”ti",
  "atk-s0510a40:4_10": "etadaggaṭṭhāne ṭhapito aggaphalasukhena vihāsīti.",
  "atk-s0510a40:5": "Mahākaccāyanattheraapadānavaṇṇanā samattā.",
  "atk-s0510a40:6": "2. Vakkalittheraapadānavaṇṇanā",
  "atk-s0510a40:7_0": "Dutiyāpadāne ito satasahassamhītiādikaṁ āyasmato vakkalittherassa apadānaṁ. Ayampi",
  "atk-s0510a40:7_1": "thero purimajinavaresu katādhikāro tattha tattha bhave vivaṭṭūpanissayāni puññāni",
  "atk-s0510a40:7_2": "upacinanto padumuttarassa bhagavato kāle haṁsavatīnagare kulagehe nibbatto viññutaṁ",
  "atk-s0510a40:7_3": "patto satthu santikaṁ gacchantehi upāsakehi saddhiṁ vihāraṁ gantvā parisapariyante",
  "atk-s0510a40:7_4": "ṭhito dhammaṁ suṇanto satthārā ekaṁ bhikkhuṁ saddhādhimuttānaṁ aggaṭṭhāne ṭhapitaṁ",
  "atk-s0510a40:7_5": "disvā sayampi taṁ ṭhānantaraṁ patthento sattāhaṁ buddhappamukhassa bhikkhusaṅghassa",
  "atk-s0510a40:7_6": "mahādānaṁ datvā paṇidhānaṁ akāsi. Satthā tassa anantarāyaṁ disvā byākari.",
  "atk-s0510a40:8_0": "So yāvajīvaṁ kusalaṁ katvā devamanussesu saṁsaranto amhākaṁ bhagavato kāle sāvatthiyaṁ",
  "atk-s0510a40:8_1": "brāhmaṇakule nibbatti, tassa vakkalīti nāmaṁ kariṁsu. Tattha kalīti aparādhatilakāḷakādidosassa",
  "atk-s0510a40:8_2": "adhivacanaṁ. Niddhantasuvaṇṇapiṇḍasadisatāya apagato byapagato kali doso assāti va-kārāgamaṁ",
  "atk-s0510a40:8_3": "katvā vakkalīti vuccati. So vuddhippatto tayo vede uggaṇhitvā brāhmaṇasippesu nipphattiṁ",
  "atk-s0510a40:8_4": "gato, satthāraṁ disvā rūpakāyasampattidassanena atitto satthārā saddhiṁyeva vicarati.",
  "atk-s0510a40:8_5": "“Agāramajjhe vasanto niccakālaṁ satthu dassanaṁ na labhissāmī”ti satthu santike pabbajitvā",
  "atk-s0510a40:8_6": "ṭhapetvā bhojanakālaṁ sarīrakiccakālañca sesakāle yattha ṭhitena sakkā dasabalaṁ",
  "atk-s0510a40:8_7": "passituṁ, tattha ṭhito aññaṁ kiccaṁ pahāya bhagavantaṁ olokentoyeva viharati. Satthā",
  "atk-s0510a40:8_8": "tassa ñāṇaparipākaṁ āgamento bahukālaṁ tasmiṁ rūpadassaneneva vicarante kiñci avatvā",
  "atk-s0510a40:8_9": "punekadivasaṁ – “kiṁ te, vakkali, iminā pūtikāyena diṭṭhena? Yo kho, vakkali, dhammaṁ",
  "atk-s0510a40:8_10": "passati, so maṁ passati; yo maṁ passati, so dhammaṁ passati. Dhammañhi, vakkali,",
  "atk-s0510a40:8_11": "passanto maṁ passatī”ti āha. Satthari evaṁ vadantepi thero satthu dassanaṁ pahāya",
  "atk-s0510a40:8_12": "aññattha gantuṁ na sakkoti. Tato satthā, “nāyaṁ bhikkhu saṁvegaṁ alabhitvā bujjhissatī”ti",
  "atk-s0510a40:8_13": "vassūpanāyikadivase – “apehi, vakkalī”ti theraṁ paṇāmesi. So satthārā paṇāmito satthu",
  "atk-s0510a40:8_14": "sammukhe ṭhātuṁ asakkonto – “kiṁ mayhaṁ jīvitena, yohaṁ satthāraṁ daṭṭhuṁ na labhāmī”ti",
  "atk-s0510a40:8_15": "gijjhakūṭe pabbate papātaṭṭhānaṁ abhiruhi? Satthā tassa taṁ pavattiṁ ñatvā – “ayaṁ",
  "atk-s0510a40:8_16": "bhikkhu mama santikā assāsaṁ alabhanto maggaphalānaṁ upanissayaṁ nāseyyā”ti attānaṁ",
  "atk-s0510a40:8_17": "dassetvā obhāsaṁ vissajjento –",
  "atk-s0510a40:9": "“Pāmojjabahulo bhikkhu, pasanno buddhasāsane;",
  "atk-s0510a40:10": "Adhigacche padaṁ santaṁ, saṅkhārūpasamaṁ sukha”nti. –",
  "atk-s0510a40:11_0": "Gāthaṁ vatvā “ehi, vakkalī”ti hatthaṁ pasāresi. Thero “dasabalo me diṭṭho, ‘ehī’ti",
  "atk-s0510a40:11_1": "avhāyanampi laddha”nti balavapītisomanassaṁ uppādetvā “kuto gacchāmī”ti attano gamanabhāvaṁ",
  "atk-s0510a40:11_2": "ajānitvāva satthu sammukhe ākāse pakkhanditvā paṭhamena pādena pabbate ṭhitoyeva",
  "atk-s0510a40:11_3": "satthārā vuttagāthāyo āvajjento ākāseyeva pītiṁ vikkhambhetvā saha paṭisambhidāhi",
  "atk-s0510a40:11_4": "arahattaṁ pāpuṇīti aṅguttaraṭṭhakathāyaṁ dhammapadavaṇṇanāyañca āgataṁ.",
  "atk-s0510a40:12_0": "Idha pana evaṁ veditabbaṁ – “kiṁ te, vakkalī”tiādinā satthārā ovadito gijjhakūṭe",
  "atk-s0510a40:12_1": "viharanto vipassanaṁ paṭṭhapesi, tassa saddhāya balavabhāvato eva vipassanā vīthiṁ",
  "atk-s0510a40:12_2": "na otarati? Bhagavā taṁ ñatvā kammaṭṭhānaṁ sodhetvā adāsi. So puna vipassanaṁ matthakaṁ",
  "atk-s0510a40:12_3": "pāpetuṁ nāsakkhiyeva. Athassa āhāravekallena vātābādho uppajji, taṁ vātābādhena pīḷiyamānaṁ",
  "atk-s0510a40:12_4": "ñatvā bhagavā tattha gantvā pucchanto –",
  "atk-s0510a40:13": "“Vātarogābhinīto tvaṁ, viharaṁ kānane vane;",
  "atk-s0510a40:14": "Paviddhagocare lūkhe, kathaṁ bhikkhu karissasī”ti. –",
  "atk-s0510a40:15": "Āha. Taṁ sutvā thero –",
  "atk-s0510a40:16": "“Pītisukhena vipulena, pharamāno samussayaṁ;",
  "atk-s0510a40:17": "Lūkhampi abhisambhonto, viharissāmi kānane.",
  "atk-s0510a40:18": "“Bhāvento satipaṭṭhāne, indriyāni balāni ca;",
  "atk-s0510a40:19": "Bojjhaṅgāni ca bhāvento, viharissāmi kānane.",
  "atk-s0510a40:20": "“Āraddhavīriye pahitatte, niccaṁ daḷhaparakkame;",
  "atk-s0510a40:21": "Samagge sahite disvā, viharissāmi kānane.",
  "atk-s0510a40:22": "“Anussaranto sambuddhaṁ, aggaṁ dantaṁ samāhitaṁ;",
  "atk-s0510a40:23": "Atandito rattindivaṁ, viharissāmi kānane”ti. –",
  "atk-s0510a40:24": "Catasso gāthāyo abhāsi. Tāsaṁ attho theragāthāvaṇṇanāyaṁ vuttoyeva. Evaṁ thero vipassanaṁ ussukkāpetvā arahattaṁ pāpuṇi.",
  "atk-s0510a40:25_0": "28. So arahattaṁ patvā attano pubbakammaṁ saritvā somanassajāto pubbacaritāpadānaṁ",
  "atk-s0510a40:25_1": "pakāsento ito satasahassamhītiādimāha. Tattha itoti kakusandhādīnaṁ uppannabhaddakappato",
  "atk-s0510a40:25_2": "heṭṭhā kappasatasahassamatthaketi attho.",
  "atk-s0510a40:26": "29.Padumākāravadanoti supupphitapadumasassirīkamukho. Padumapattakkhoti setapadumapupphapaṇṇasadisaakkhīti attho.",
  "atk-s0510a40:27": "30.Padumuttaragandhovāti padumagandhamukhoti attho.",
  "atk-s0510a40:28_0": "31.Andhānaṁnayanūpamoti cakkhuvirahitānaṁ sattānaṁ nayanasadiso, dhammadesanāya sabbasattānaṁ",
  "atk-s0510a40:28_1": "paññācakkhādicakkhudāyakoti attho. Santavesoti santasabhāvo santairiyāpatho. Guṇanidhīti",
  "atk-s0510a40:28_2": "guṇānaṁ nidhi, sabbaguṇagaṇānaṁ nidhānaṭṭhānabhūtoti attho. Karuṇāmatiākaroti sādhūnaṁ",
  "atk-s0510a40:28_3": "cittakampanasaṅkhātāya karuṇāya ca atthānatthaminanaparicchinnamatiyā ca ākaro ādhārabhūto.",
  "atk-s0510a40:29": "32.Brahmāsurasuraccitoti brahmehi ca asurehi ca devehi ca accito pūjitoti attho.",
  "atk-s0510a40:30_0": "33.Madhurena rutena cāti karavīkarutamadhurena saddena sakalaṁ janaṁ rañjayantīti",
  "atk-s0510a40:30_1": "sambandho. Santhavī sāvakaṁ sakanti attano sāvakaṁ madhuradhammadesanāya santhavī,",
  "atk-s0510a40:30_2": "thutiṁ akāsīti attho.",
  "atk-s0510a40:31": "34.Saddhādhimuttoti saddahanasaddhāya sāsane adhimutto patiṭṭhitoti attho. Mama dassanalālasoti mayhaṁ dassane byāvaṭo tapparo.",
  "atk-s0510a40:32": "35.Taṁṭhānamabhirocayinti taṁ saddhādhimuttaṭṭhānantaraṁ abhirocayiṁ, icchiṁ patthesinti attho.",
  "atk-s0510a40:33": "40.Pītamaṭṭhanivāsananti siliṭṭhasuvaṇṇavaṇṇavatthe nivatthanti attho. Hemayaññopacitaṅganti suvaṇṇapāmaṅgalaggitagattanti attho.",
  "atk-s0510a40:34_0": "47-48.Nonītasukhumālaṁ manti navanītamiva mudutaluṇahatthapādaṁ. Jātapallavakomalanti",
  "atk-s0510a40:34_1": "asokapallavapattakomalamiva mudukanti attho. Pisācībhayatajjitāti tadā evaṁbhūtaṁ",
  "atk-s0510a40:34_2": "kumāraṁ maṁ aññā pisācī ekā rakkhasī bhayena tajjesi bhiṁsāpesīti attho. Tadā mahesissa",
  "atk-s0510a40:34_3": "sammāsambuddhassa pādamūle maṁ sāyesuṁ nipajjāpesuṁ. Dīnamānasā bhītacittā mama mātāpitaro",
  "atk-s0510a40:34_4": "imaṁ dārakaṁ te dadāma, imassa saraṇaṁ patiṭṭhā hotu nātha nāyakāti sambandho.",
  "atk-s0510a40:35_0": "49.Tadā paṭiggahi so manti so bhagavā tadā tasmiṁ mama mātuyā dinnakāle jālinā jālayuttena",
  "atk-s0510a40:35_1": "saṅkhālakena cakkalakkhaṇādīhi lakkhitena mudukomalapāṇinā mudukena visuddhena hatthatalena",
  "atk-s0510a40:35_2": "maṁ aggahesīti attho.",
  "atk-s0510a40:36_0": "52.Sabbapāramisambhūtanti sabbehi dānapāramitādīhi sambhūtaṁ jātaṁ. Nīlakkhinayanaṁ",
  "atk-s0510a40:36_1": "varaṁ puññasambhārajaṁ uttamanīlaakkhivantaṁ. Sabbasubhākiṇṇaṁ sabbena subhena vaṇṇena",
  "atk-s0510a40:36_2": "saṇṭhānena ākiṇṇaṁ gahanībhūtaṁ rūpaṁ bhagavato hatthapādasīsādirūpaṁ disvāti attho,",
  "atk-s0510a40:36_3": "tittiṁ apatto viharāmi ahanti sambandho.",
  "atk-s0510a40:37_0": "61.Tadā maṁ caraṇantagoti tasmiṁ mayhaṁ arahattaṁ pattakāle sīlādipannarasannaṁ caraṇadhammānaṁ",
  "atk-s0510a40:37_1": "antago, pariyosānappatto paripūrakārīti attho. “Maraṇantago”tipi pāṭho. Tassa maraṇassa",
  "atk-s0510a40:37_2": "antaṁ nibbānaṁ pattoti attho. Saddhādhimuttānaṁ aggaṁ paññapesīti sambandho. Atha",
  "atk-s0510a40:37_3": "satthā bhikkhusaṅghamajjhe nisinno “etadaggaṁ, bhikkhave, mama sāvakānaṁ saddhādhimuttānaṁ",
  "atk-s0510a40:37_4": "yadidaṁ, vakkalī”ti maṁ etadaggaṭṭhāne ṭhapesīti vuttaṁ hoti. Sesaṁ suviññeyyamevāti.",
  "atk-s0510a40:38": "Vakkalittheraapadānavaṇṇanā samattā.",
  "atk-s0510a40:39": "3. Mahākappinattheraapadānavaṇṇanā",
  "atk-s0510a40:40_0": "Padumuttaronāma jinotiādikaṁ āyasmato kappinattherassa apadānaṁ. Ayampi purimabuddhesu",
  "atk-s0510a40:40_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a40:40_2": "bhagavato kāle haṁsavatīnagare kulagehe nibbatto viññutaṁ patvā satthu santike dhammadesanaṁ",
  "atk-s0510a40:40_3": "suṇanto satthārā ekaṁ bhikkhuṁ ovādakānaṁ aggaṭṭhāne ṭhapitaṁ disvā adhikārakammaṁ",
  "atk-s0510a40:40_4": "katvā taṁ ṭhānantaraṁ patthesi.",
  "atk-s0510a40:41_0": "So tattha yāvajīvaṁ kusalaṁ katvā devamanussesu saṁsaranto bārāṇasito avidūre ekasmiṁ",
  "atk-s0510a40:41_1": "pesakāragāme jeṭṭhapesakāragehe nibbatto tadā sahassamattā paccekabuddhā himavante",
  "atk-s0510a40:41_2": "aṭṭha māse vasitvā vassike cattāro māse janapade vasanti. Te ekavāraṁ bārāṇasiyā",
  "atk-s0510a40:41_3": "avidūre otaritvā “senāsanaṁ karaṇatthāya hatthakammaṁ yācathā”ti rañño santikaṁ aṭṭha",
  "atk-s0510a40:41_4": "paccekabuddhe pahiṇiṁsu. Tadā pana rañño vappamaṅgalaṁ ahosi. So “paccekabuddhā kira",
  "atk-s0510a40:41_5": "āgatā”ti sutvā nikkhamitvā āgatakāraṇaṁ pucchitvā “ajja, bhante, okāso natthi sve",
  "atk-s0510a40:41_6": "amhākaṁ vappamaṅgalaṁ, tatiyadivase karissāmā”ti vatvā paccekabuddhe animantetvāva",
  "atk-s0510a40:41_7": "pāvisi. Paccekabuddhā “aññaṁ gāmaṁ pavisissāmā”ti pakkamiṁsu.",
  "atk-s0510a40:42_0": "Tasmiṁ samaye jeṭṭhapesakārassa bhariyā kenacideva karaṇīyena bārāṇasiṁ gacchantī",
  "atk-s0510a40:42_1": "te paccekabuddhe disvā vanditvā, “kiṁ, bhante, avelāya ayyā āgatā”ti pucchi. Te ādito",
  "atk-s0510a40:42_2": "paṭṭhāya kathesuṁ. Taṁ sutvā saddhāsampannā buddhisampannā itthī “sve, bhante, amhākaṁ",
  "atk-s0510a40:42_3": "bhikkhaṁ gaṇhathā”ti nimantesi. “Bahukā mayaṁ, bhaginī”ti. “Kittakā, bhante”ti? “Sahassamattā,",
  "atk-s0510a40:42_4": "bhaginī”ti. “Bhante, imasmiṁ no gāme sahassamattā vasimhā, ekeko ekekassa bhikkhaṁ",
  "atk-s0510a40:42_5": "dassati, bhikkhaṁ adhivāsetha, ahameva vo vasanaṭṭhānaṁ kārāpessāmī”ti āha. Paccekabuddhā adhivāsesuṁ.",
  "atk-s0510a40:43_0": "Sā gāmaṁ pavisitvā ugghosesi – “ammatātā, ahaṁ sahassamatte paccekabuddhe disvā nimantesiṁ,",
  "atk-s0510a40:43_1": "ayyānaṁ nisīdanaṭṭhānaṁ saṁvidahatha, yāgubhattādīni sampādethā”ti gāmamajjhe maṇḍapaṁ",
  "atk-s0510a40:43_2": "kārāpetvā āsanāni paññāpetvā punadivase paccekabuddhe nisīdāpetvā paṇītena khādanīyena",
  "atk-s0510a40:43_3": "bhojanīyena parivisitvā bhattakiccapariyosāne tasmiṁ gāme sabbā itthiyo ādāya tāhi",
  "atk-s0510a40:43_4": "saddhiṁ paccekabuddhe vanditvā temāsaṁ vasanatthāya paṭiññaṁ gaṇhitvā puna gāme ugghosesi",
  "atk-s0510a40:43_5": "– “ammatātā, ekekakulato ekekapuriso vāsipharasuādīni gahetvā araññaṁ pavisitvā dabbasambhāre",
  "atk-s0510a40:43_6": "āharitvā ayyānaṁ vasanaṭṭhānaṁ karotū”ti. Gāmavāsino tassāyeva vacanaṁ sutvā ekeko",
  "atk-s0510a40:43_7": "ekekaṁ katvā saddhiṁ rattidivāṭṭhānehi paṇṇasālasahassaṁ niṭṭhāpetvā attano attano",
  "atk-s0510a40:43_8": "paṇṇasālāyaṁ upagataṁ paccekabuddhaṁ “ahaṁ sakkaccaṁ upaṭṭhahissāmi, ahaṁ sakkaccaṁ",
  "atk-s0510a40:43_9": "upaṭṭhahissāmī”ti vatvā upaṭṭhahiṁsu. Sā vassaṁvuṭṭhakāle “attano attano paṇṇasālāya",
  "atk-s0510a40:43_10": "vassaṁvuṭṭhānaṁ paccekabuddhānaṁ cīvarasāṭake sajjethā”ti samādapetvā ekekassa sahassa",
  "atk-s0510a40:43_11": "sahassamūlaṁ cīvaraṁ dāpesi. Paccekabuddhā vuṭṭhavassā anumodanaṁ katvā pakkamiṁsu.",
  "atk-s0510a40:43_12": "Gāmavāsinopi idaṁ puññakammaṁ katvā tato cuto tāvatiṁsadevaloke nibbattitvā gaṇadevatā nāma ahesuṁ.",
  "atk-s0510a40:44_0": "Te tattha dibbasampattiṁ anubhavitvā kassapasammāsambuddhakāle kuṭumbikagehesu nibbattiṁsu.",
  "atk-s0510a40:44_1": "Pubbe jeṭṭhakapesakāro jeṭṭhakakuṭumbikassa putto ahosi. Bhariyāpissa ekassa jeṭṭhakakuṭumbikassa",
  "atk-s0510a40:44_2": "dhītā ahosi. Sesānaṁ bhariyāyo sesakuṭumbikānaṁ dhītaro ahesuṁ, tā sabbāpi vayappattā",
  "atk-s0510a40:44_3": "parakulaṁ gacchantiyo tesaṁ tesaṁyeva gehāni agamaṁsu. Athekadivasaṁ vihāre dhammassavane",
  "atk-s0510a40:44_4": "saṅghuṭṭhe “satthā dhammaṁ desessatī”ti sutvā te sabbepi kuṭumbikā “dhammaṁ sossāmā”ti",
  "atk-s0510a40:44_5": "bhariyāhi saddhiṁ vihāraṁ agamaṁsu. Tesaṁ vihāramajjhaṁ paviṭṭhakkhaṇe vassaṁ vassi.",
  "atk-s0510a40:44_6": "Yesaṁ kulūpakā vā ñātisāmaṇerādayo vā atthi, te tesaṁ pariveṇādīni pavisiṁsu. Te",
  "atk-s0510a40:44_7": "pana tathārūpānaṁ natthitāya katthaci pavisituṁ avisahantā vihāramajjheyeva aṭṭhaṁsu.",
  "atk-s0510a40:44_8": "Atha ne jeṭṭhakakuṭumbiko āha – “passatha, bho, amhākaṁ vippakāraṁ, kulaputtehi nāma",
  "atk-s0510a40:44_9": "ettakena lajjituṁ yutta”nti. “Ayya, kiṁ karomā”ti? “Mayaṁ vissāsikaṭṭhānassa abhāvena",
  "atk-s0510a40:44_10": "imaṁ vippakāraṁ pattā, sabbe dhanaṁ saṁharitvā pariveṇaṁ karissāmā”ti. “Sādhu, ayyā”ti",
  "atk-s0510a40:44_11": "jeṭṭhako sahassaṁ adāsi. Sesā pañca pañca satāni. Itthiyo aḍḍhateyyāni aḍḍhateyyāni",
  "atk-s0510a40:44_12": "satāni. Te taṁ dhanaṁ āharitvā sahassakūṭāgāraparivāraṁ satthu vasanatthāya mahāpariveṇaṁ",
  "atk-s0510a40:44_13": "nāma kārāpesuṁ. Navakammassa mahantatāya dhane appahonte pubbe dinnadhanato puna",
  "atk-s0510a40:44_14": "upaḍḍhūpaḍḍhaṁ adaṁsu. Niṭṭhite pariveṇe vihāramahaṁ karontā buddhappamukhassa bhikkhusaṅghassa",
  "atk-s0510a40:44_15": "sattāhaṁ mahādānaṁ datvā vīsatiyā bhikkhusahassānaṁ cīvarāni sajjayiṁsu.",
  "atk-s0510a40:45_0": "Jeṭṭhakakuṭumbikassa pana bhariyā attano paññāya ṭhitā ahaṁ tehi samakaṁ akatvā atirekataraṁ",
  "atk-s0510a40:45_1": "katvā “satthāraṁ pūjessāmī”ti anojapupphavaṇṇena sahassamūlena sāṭakena saddhiṁ anojapupphacaṅkoṭakaṁ",
  "atk-s0510a40:45_2": "gahetvā satthāraṁ anojapupphehi pūjetvā taṁ sāṭakaṁ satthu pādamūle ṭhapetvā, “bhante,",
  "atk-s0510a40:45_3": "nibbattanibbattaṭṭhāne anojapupphavaṇṇaṁyeva me sarīraṁ hotu, anojātveva ca nāmaṁ",
  "atk-s0510a40:45_4": "hotū”ti patthanaṁ akāsi. Satthā “evaṁ hotū”ti anumodanaṁ akāsi. Te sabbepi yāvatāyukaṁ",
  "atk-s0510a40:45_5": "ṭhatvā tato cutā devaloke nibbattiṁsu. Te imasmiṁ buddhuppāde devalokā cavitvā jeṭṭhako",
  "atk-s0510a40:45_6": "kukkuṭavatīnagare rājakule nibbattitvā viññutaṁ patto mahākappinarājā nāma ahosi.",
  "atk-s0510a40:45_7": "Sesā amaccakulesu nibbattiṁsu. Jeṭṭhakassa bhariyā maddaraṭṭhe sākalanagare rājakule",
  "atk-s0510a40:45_8": "nibbatti anojapupphavaṇṇamevassā sarīraṁ ahosi, tena anojātvevassā nāmaṁ akaṁsu,",
  "atk-s0510a40:45_9": "sā vayappattā mahākappinarañño gehaṁ gantvā anojādevīti pākaṭā ahosi.",
  "atk-s0510a40:46_0": "Sesitthiyopi amaccakulesu nibbattitvā vayappattā tesaṁyeva amaccaputtānaṁ gehāni",
  "atk-s0510a40:46_1": "agamaṁsu. Te sabbepi rañño sampattisadisaṁ sampattiṁ anubhaviṁsu. Yadā hi rājā alaṅkārapaṭimaṇḍito",
  "atk-s0510a40:46_2": "hatthiṁ abhiruhitvā vicarati, tadāpi te tatheva vicaranti. Tasmiṁ assena vā rathena",
  "atk-s0510a40:46_3": "vā vicarante tepi tatheva vicaranti. Evaṁ te ekato hutvā katānaṁ puññānaṁ balena",
  "atk-s0510a40:46_4": "ekatova sampattiṁ anubhaviṁsu. Rañño pana vālo, vālavāhano, puppho, pupphavāhano,",
  "atk-s0510a40:46_5": "supattoti pañceva assā honti. Tesu rājā supattaṁ assaṁ sayaṁ ārohati, itare cattāro",
  "atk-s0510a40:46_6": "asse assārohānaṁ sāsanāharaṇatthāya adāsi. Rājā te pātova bhojetvā “gacchatha, bhaṇe,",
  "atk-s0510a40:46_7": "dve vā tīṇi vā yojanāni āhiṇḍitvā buddhassa vā dhammassa vā saṅghassa vā uppannabhāvaṁ",
  "atk-s0510a40:46_8": "sutvā mayhaṁ sukhasāsanaṁ ārocethā”ti pesesi. Te catūhi dvārehi nikkhamitvā dve tīṇi",
  "atk-s0510a40:46_9": "yojanāni āhiṇḍitvā kiñci sāsanaṁ alabhitvāva paccāgamiṁsu.",
  "atk-s0510a40:47_0": "Athekadivasaṁ rājā supattaṁ āruhitvā amaccasahassaparivuto uyyānaṁ gacchanto kilantarūpe",
  "atk-s0510a40:47_1": "pañcasatamatte vāṇijake nagaraṁ pavisante disvā “ime addhānakilantā, addho imesaṁ",
  "atk-s0510a40:47_2": "santikā ekaṁ bhaddakaṁ sāsanaṁ sossāmī”ti te pakkosāpetvā “kuto āgatatthā”ti pucchi.",
  "atk-s0510a40:47_3": "“Atthi, deva, ito vīsatiyojanasatamatthake sāvatthi nāma nagaraṁ, tato āgatamhā”ti.",
  "atk-s0510a40:47_4": "“Atthi pana vo dese kiñci sāsanaṁ uppanna”nti. “Deva, aññaṁ kiñci natthi, sammāsambuddho",
  "atk-s0510a40:47_5": "uppanno”ti. Rājā tāvadeva balavapītiyā phuṭṭhasarīro kiñci sallakkhetuṁ asakkonto",
  "atk-s0510a40:47_6": "muhuttaṁ vītināmetvā pana, “tātā, kiṁ vadethā”ti pucchi. “Buddho, deva, uppanno”ti.",
  "atk-s0510a40:47_7": "Rājā dutiyampi tatiyampi tatheva vītināmetvā catutthavāre “kiṁ vadetha, tātā”ti pucchitvā",
  "atk-s0510a40:47_8": "“buddho uppanno”ti vutte, “tātā, sukhasāsanasavanāya satasahassaṁ vo dammī”ti vatvā",
  "atk-s0510a40:47_9": "“aparampi kiñci sāsanaṁ atthi, tātā”ti pucchi. “Atthi, deva, dhammo uppanno”ti. Rājā",
  "atk-s0510a40:47_10": "tampi sutvā purimanayeneva tayo vāre vītināmetvā catutthavāre “dhammo uppanno”ti",
  "atk-s0510a40:47_11": "vutte – “idhāpi vo satasahassaṁ dammī”ti vatvā “aparampi kiñci sāsanaṁ atthi, tātā”ti",
  "atk-s0510a40:47_12": "pucchi. “Atthi, deva, saṅgho uppanno”ti. Rājā tampi sutvā tatheva tayo vāre vītināmetvā",
  "atk-s0510a40:47_13": "catutthavāre “saṅgho uppanno”ti vutte – “idhāpi vo satasahassaṁ dammī”ti vatvā amaccasahassaṁ",
  "atk-s0510a40:47_14": "oloketvā, “tātā, kiṁ karissāmā”ti pucchi. “Deva, tumhe kiṁ karissathā”ti? “Ahaṁ,",
  "atk-s0510a40:47_15": "tātā, ‘buddho uppanno dhammo uppanno saṅgho uppanno’ti sutvā na puna nivattissāmi,",
  "atk-s0510a40:47_16": "bhagavantaṁ uddissa gantvā tassa santike pabbajissāmī”ti. “Mayampi, deva, tumhehi",
  "atk-s0510a40:47_17": "saddhiṁ pabbajissāmā”ti. Rājā suvaṇṇapaṭṭe akkharāni likhāpetvā vāṇijakānaṁ datvā",
  "atk-s0510a40:47_18": "“imaṁ anojāya nāma deviyā detha, sā tumhākaṁ tīṇi satasahassāni dassati, evañca pana",
  "atk-s0510a40:47_19": "naṁ vadeyyātha ‘raññā kira te issariyaṁ vissaṭṭhaṁ, yathāsukhaṁ sampattiṁ paribhuñjāhī’ti,",
  "atk-s0510a40:47_20": "sace pana ‘vo rājā kaha’nti pucchati, ‘satthāraṁ uddissa pabbajissāmī’ti vatvā gatoti",
  "atk-s0510a40:47_21": "āroceyyāthā”ti āha. Amaccāpi attano attano bhariyānaṁ tatheva sāsanaṁ pahiṇiṁsu.",
  "atk-s0510a40:47_22": "Rājā vāṇijake uyyojetvā assaṁ abhiruyha amaccasahassaparivuto taṁkhaṇaññeva nikkhami.",
  "atk-s0510a40:48_0": "Satthāpi taṁdivasaṁ paccūsakāle lokaṁ volokento mahākappinarājānaṁ saparivāraṁ disvā",
  "atk-s0510a40:48_1": "“ayaṁ mahākappino vāṇijakānaṁ santikā tiṇṇaṁ ratanānaṁ uppannabhāvaṁ sutvā tesaṁ",
  "atk-s0510a40:48_2": "vacanaṁ tīhi satasahassehi pūjetvā rajjaṁ pahāya amaccasahassaparivuto maṁ uddissa",
  "atk-s0510a40:48_3": "pabbajitukāmo sve nikkhamissati, so saparivāro saha paṭisambhidāhi arahattaṁ pāpuṇissati,",
  "atk-s0510a40:48_4": "paccuggamanaṁ karissāmī”ti punadivase cakkavattī viya khuddakagāmabhojakaṁ rājānaṁ",
  "atk-s0510a40:48_5": "paccuggacchanto sayameva pattacīvaramādāya vīsayojanasataṁ maggaṁ paccuggantvā candabhāgāya",
  "atk-s0510a40:48_6": "nadiyā tīre nigrodharukkhamūle chabbaṇṇabuddharasmiyo vissajjetvā nisīdi. Rājāpi",
  "atk-s0510a40:48_7": "āgacchanto ekaṁ nadiṁ patvā “kā nāmāya”nti pucchi. “Aparacchā nāma, devā”ti. “Kimassā",
  "atk-s0510a40:48_8": "parimāṇaṁ, tātā”ti? “Gambhīrato gāvutaṁ, puthulato dve gāvutāni, devā”ti. “Atthi",
  "atk-s0510a40:48_9": "panettha nāvā vā uḷumpo vā”ti? “Natthi, devā”ti. “Nāvādīni olokente amhe jāti jaraṁ",
  "atk-s0510a40:48_10": "upaneti, jarā maraṇaṁ. Ahaṁ nibbematiko hutvā tīṇi ratanāni uddissa nikkhanto, tesaṁ",
  "atk-s0510a40:48_11": "me ānubhāvena ‘idaṁ udakaṁ udakaṁ viya mā hotū’ti ratanattayassa guṇaṁ āvajjetvā",
  "atk-s0510a40:48_12": "‘itipi so bhagavā arahaṁ sammāsambuddho”’ti buddhaguṇaṁ anussaranto saparivāro assasahassena",
  "atk-s0510a40:48_13": "udakapiṭṭhe pakkhandi. Sindhavā piṭṭhipāsāṇe viya pakkhandiṁsu. Khurānaṁ aggaṭṭhāneva temiṁsu.",
  "atk-s0510a40:49_0": "So taṁ uttaritvā purato gacchanto aparampi nadiṁ disvā “ayaṁ kā nāmā”ti pucchi. “Nīlavāhā",
  "atk-s0510a40:49_1": "nāma, devā”ti. “Kimassā parimāṇa”nti? “Gambhīratopi puthulatopi aḍḍhayojanaṁ, devā”ti.",
  "atk-s0510a40:49_2": "Sesaṁ purimasadisameva. Taṁ pana nadiṁ disvā “svākkhāto bhagavatā dhammo”ti dhammānussatiṁ",
  "atk-s0510a40:49_3": "anussaranto pakkhandi. Tampi atikkamitvā gacchanto aparampi nadiṁ disvā “ayaṁ kā",
  "atk-s0510a40:49_4": "nāmā”ti pucchi. “Candabhāgā nāma, devā”ti. “Kimassā parimāṇa”nti? “Gambhīratopi puthulatopi",
  "atk-s0510a40:49_5": "yojanaṁ, devā”ti. Sesaṁ purimasadisameva. Taṁ pana nadiṁ disvā “suppaṭipanno bhagavato",
  "atk-s0510a40:49_6": "sāvakasaṅgho”ti saṅghānussatiṁ anussaranto pakkhandi. Tampi nadiṁ atikkamitvā gacchanto",
  "atk-s0510a40:49_7": "satthu sarīrato nikkhantā chabbaṇṇabuddharasmiyo nigrodharukkhassa sākhāviṭapapalāsāni",
  "atk-s0510a40:49_8": "obhāsayamānā disvā cintesi – “ayaṁ obhāso neva candassa, na sūriyassa, na devamārabrāhmaṇasupaṇṇanāgānaṁ",
  "atk-s0510a40:49_9": "aññatarassa, addhā ahaṁ satthāraṁ uddissa āgacchanto sammāsambuddhena diṭṭho bhavissāmī”ti.",
  "atk-s0510a40:49_10": "So tāvadeva assapiṭṭhito otaritvā onatasarīro rasmiyānusārena satthāraṁ upasaṅkamitvā",
  "atk-s0510a40:49_11": "manosilārase nimujjanto viya buddharasmīnaṁ anto pāvisi. So satthāraṁ vanditvā ekamantaṁ",
  "atk-s0510a40:49_12": "nisīdi saddhiṁ amaccasahassena. Satthā tesaṁ anupubbiṁ kathaṁ kathesi. Desanāpariyosāne",
  "atk-s0510a40:49_13": "saparivāro rājā sotāpattiphale patiṭṭhahi.",
  "atk-s0510a40:50_0": "Atha sabbe uṭṭhahitvā pabbajjaṁ yāciṁsu. Satthā “āgamissati nu kho imesaṁ kulaputtānaṁ",
  "atk-s0510a40:50_1": "iddhimayapattacīvara”nti upadhārento “ime kulaputtā paccekabuddhasahassānaṁ cīvarasahassaṁ",
  "atk-s0510a40:50_2": "adaṁsu, kassapabuddhakāle vīsatiyā bhikkhusahassānaṁ vīsaticīvarasahassānipi adaṁsu,",
  "atk-s0510a40:50_3": "anacchariyaṁ imesaṁ kulaputtānaṁ iddhimayapattacīvarāgamana”nti ñatvā dakkhiṇahatthaṁ",
  "atk-s0510a40:50_4": "pasāretvā “etha, bhikkhavo, caratha brahmacariyaṁ sammā dukkhassa antakiriyāyā”ti",
  "atk-s0510a40:50_5": "āha. Te tāvadeva aṭṭhaparikkhāradharā vassasaṭṭhikattherā viya hutvā vehāsaṁ abbhuggantvā",
  "atk-s0510a40:50_6": "paccorohitvā satthāraṁ vanditvā ekamantaṁ nisīdiṁsu.",
  "atk-s0510a40:51_0": "Te pana vāṇijakā rājagehaṁ gantvā deviyā raññā pahitasāsanaṁ ārocetvā deviyā “āgacchantū”ti",
  "atk-s0510a40:51_1": "vutte pavisitvā ekamantaṁ aṭṭhaṁsu. Atha ne devī pucchi – “tātā, kiṁkāraṇā āgatatthā”ti?",
  "atk-s0510a40:51_2": "“Mayaṁ raññā tumhākaṁ santikaṁ pesitā, tīṇi kira no satasahassāni dethā”ti. “Bahuṁ,",
  "atk-s0510a40:51_3": "bhaṇe, bhaṇatha, kiṁ tumhehi rañño santike kataṁ, kismiṁ vo rājā pasanno ettakaṁ",
  "atk-s0510a40:51_4": "dhanaṁ dāpetī”ti? “Devi, na aññaṁ kiñci kataṁ, ekaṁ pana sāsanaṁ ārocayimhā”ti. “Sakkā",
  "atk-s0510a40:51_5": "pana, tātā, mayhampi taṁ ārocetu”nti. “Sakkā, devī”ti suvaṇṇabhiṅgārena mukhaṁ vikkhāletvā",
  "atk-s0510a40:51_6": "“devi, buddho loke uppanno”ti. Sāpi taṁ sutvā pītiyā phuṭṭhasarīrā tikkhattuṁ kiñci",
  "atk-s0510a40:51_7": "asallakkhetvā catutthavāre “buddho uppanno”ti sutvā “kiṁ, tātā, imasmiṁ pade raññā",
  "atk-s0510a40:51_8": "dinna”nti ? “Satasahassaṁ, devī”ti. “Tātā, ananucchavikaṁ raññā kataṁ evarūpaṁ sāsanaṁ",
  "atk-s0510a40:51_9": "sutvā tumhākaṁ satasahassadadamānena, ahaṁ vo mama duggatapaṇṇākāre tīṇi satasahassāni",
  "atk-s0510a40:51_10": "dammi. Aparaṁ kiñci tumhehi ārocita”nti? Te idañca idañcāti itarānipi dve sāsanāni",
  "atk-s0510a40:51_11": "ārocesuṁ. Devī purimanayeneva tayo tayo vāre asallakkhetvā catutthacatutthavāre tīṇi",
  "atk-s0510a40:51_12": "tīṇi satasahassāni adāsi. Evaṁ te sabbāni dvādasasatasahassāni labhiṁsu.",
  "atk-s0510a40:52_0": "Atha ne devī pucchi – “rājā kahaṁ, tātā”ti? “Devi, rājā ‘satthāraṁ uddissa pabbajissāmī’ti",
  "atk-s0510a40:52_1": "vatvā gato”ti. “Mayhaṁ tena kiṁ sāsanaṁ dinna”nti? “Sabbaṁ kira issariyaṁ tumhākaṁ",
  "atk-s0510a40:52_2": "vissaṭṭhaṁ, ‘tumhe kira yathāsukhaṁ sampattiṁ anubhavathā”’ti. “Amaccā pana kuhiṁ,",
  "atk-s0510a40:52_3": "tātā”ti? “Tepi raññā saddhiṁ ‘pabbajissāmā’ti gatā, devī”ti. Sā tesaṁ bhariyāyo pakkosāpetvā,",
  "atk-s0510a40:52_4": "“ammā, tumhākaṁ sāmikā raññā saddhiṁ ‘pabbajissāmā’ti gatā, tumhe kiṁ karissathā”ti?",
  "atk-s0510a40:52_5": "“Kiṁ pana tehi amhākaṁ sāsanaṁ pahitaṁ, devī”ti? “Tehi kira attano sampatti tumhākaṁ",
  "atk-s0510a40:52_6": "vissaṭṭhā ‘tumhe kira sampattiṁ yathāsukhaṁ paribhuñjathā”’ti. “Tumhe pana, devi,",
  "atk-s0510a40:52_7": "kiṁ karissathā”ti? “Amhākaṁ so tāva rājā magge ṭhito tīhi satasahassehi tīṇi ratanāni",
  "atk-s0510a40:52_8": "pūjetvā kheḷapiṇḍaṁ viya sampattiṁ pahāya ‘pabbajissāmī’ti nikkhanto, mayāpi tiṇṇaṁ",
  "atk-s0510a40:52_9": "ratanānaṁ sāsanaṁ sutvā tāni navahi satasahassehi pūjitāni, na kho panesā sampatti",
  "atk-s0510a40:52_10": "nāma raññoyeva dukkhā, mayhampi dukkhā eva. Ko raññā chaḍḍitakheḷapiṇḍaṁ jaṇṇukehi",
  "atk-s0510a40:52_11": "bhūmiyaṁ patiṭṭhahitvā mukhena gaṇhissati, na mayhaṁ sampattiyā attho, satthāraṁ",
  "atk-s0510a40:52_12": "uddissa pabbajissāmī”ti. “Devi, mayampi tumhehi saddhiṁ pabbajissāmā”ti. “Sace sakkotha,",
  "atk-s0510a40:52_13": "sādhū”ti. “Sakkoma, devī”ti. Tena hi “ethā”ti rathasahassaṁ yojāpetvā rathaṁ āruyha",
  "atk-s0510a40:52_14": "tāhi saddhiṁ nikkhamitvā antarāmagge paṭhamaṁ nadiṁ disvā yathā raññā paṭhamaṁ pucchitā,",
  "atk-s0510a40:52_15": "tatheva pucchitvā sabbaṁ pavattiṁ sutvā “raññā gatamaggaṁ olokethā”ti vatvā “sindhavānaṁ",
  "atk-s0510a40:52_16": "padavalañjaṁ na passāmā”ti vutte rājā “tīṇi ratanāni uddissa nikkhantosmī”ti saccakiriyaṁ",
  "atk-s0510a40:52_17": "karitvā tiṇṇaṁ ratanānaṁ guṇe anussaritvā gato bhavissati, ahampi tīṇi ratanāni uddissa",
  "atk-s0510a40:52_18": "nikkhantā, tesaṁ me ānubhāvena “idaṁ udakaṁ udakaṁ viya mā hotū”ti tiṇṇaṁ ratanānaṁ",
  "atk-s0510a40:52_19": "guṇe anussarantī rathasahassaṁ pesesi. Udakaṁ piṭṭhipāsāṇasadisaṁ ahosi, cakkānaṁ",
  "atk-s0510a40:52_20": "aggaṭṭhāneva temiṁsu. Eteneva upāyena itarā dvepi nadiyo uttariṁsu.",
  "atk-s0510a40:53_0": "Satthā tāsaṁ āgatabhāvaṁ ñatvā yathā tā attano santike nisinne sāmike bhikkhū na",
  "atk-s0510a40:53_1": "passanti, tathā adhiṭṭhāsi. Devīpi āgacchantī satthu sarīrato nikkhantā rasmiyo disvā",
  "atk-s0510a40:53_2": "tatheva cintetvā satthāraṁ upasaṅkamitvā, vanditvā ekamantaṁ ṭhitā pucchi – “bhante,",
  "atk-s0510a40:53_3": "mahākappino rājā tumhe uddissa nikkhamitvā gato, kahaṁ nu kho so, amhākaṁ taṁ dassethā”ti.",
  "atk-s0510a40:53_4": "“Nisīdatha tāva, idheva naṁ passissathā”ti. Tā sabbāpi haṭṭhatuṭṭhā “idheva kira",
  "atk-s0510a40:53_5": "nisinnā sāmike no passissāmā”ti nisīdiṁsu. Satthā anupubbiṁ kathaṁ kathesi. Anojādevī",
  "atk-s0510a40:53_6": "desanāpariyosāne tāhi saddhiṁ sotāpattiphalaṁ pāpuṇi. Mahākappino thero tāsaṁ desiyamānaṁ",
  "atk-s0510a40:53_7": "dhammadesanaṁ sutvā saparivāro saha paṭisambhidāhi arahattaṁ pāpuṇi. Tasmiṁ khaṇe",
  "atk-s0510a40:53_8": "satthā tāsaṁ te bhikkhū dassesi. Tāsañhi āgatakkhaṇeyeva attano sāmike kāsāvadhare",
  "atk-s0510a40:53_9": "muṇḍasīse disvā cittaṁ ekaggaṁ na bhaveyya, maggaphalaṁ nibbattetuṁ sakkā na bhaveyya.",
  "atk-s0510a40:53_10": "Tasmā acalasaddhāya patiṭṭhitakālato paṭṭhāya tāsaṁ te bhikkhū arahattappatte dassesi.",
  "atk-s0510a40:53_11": "Tāpi te disvā pañcapatiṭṭhitena vanditvā, “bhante, tumhākaṁ pabbajitakiccaṁ matthakappatta”nti",
  "atk-s0510a40:53_12": "vatvā satthāraṁ vanditvā ekamantaṁ ṭhatvā pabbajjaṁ yāciṁsu.",
  "atk-s0510a40:54_0": "Evaṁ vutte satthā uppalavaṇṇāya theriyā āgamanaṁ cintesi. Sā satthu cintitakkhaṇeyeva",
  "atk-s0510a40:54_1": "ākāsenāgantvā tā sabbā itthiyo gahetvā ākāsena bhikkhunupassayaṁ netvā pabbājesi.",
  "atk-s0510a40:54_2": "Tā sabbā nacirasseva arahattaṁ pāpuṇiṁsu. Satthā bhikkhusahassaṁ ādāya ākāsena jetavanaṁ",
  "atk-s0510a40:54_3": "agamāsi. Tatra sudaṁ āyasmā mahākappino rattiṭṭhānādīsu “aho sukhaṁ, aho sukha”nti",
  "atk-s0510a40:54_4": "udānaṁ udānento vicarati. Bhikkhū bhagavato ārocesuṁ – “bhante, mahākappino ‘aho",
  "atk-s0510a40:54_5": "sukhaṁ, aho sukha’nti udānaṁ udānento vicarati, attano rajjasukhaṁ ārabbha udāneti",
  "atk-s0510a40:54_6": "maññe”ti. Satthā taṁ pakkosāpetvā – “saccaṁ kira tvaṁ, kappina, kāmasukhaṁ ārabbha",
  "atk-s0510a40:54_7": "udānaṁ udānesī”ti? “Bhagavā me, bhante, taṁ ārabbha udānabhāvaṁ vā aññaṁ ārabbha",
  "atk-s0510a40:54_8": "udānabhāvaṁ vā jānātī”ti. Atha satthā – “na, bhikkhave, mama putto kāmasukhaṁ rajjasukhaṁ",
  "atk-s0510a40:54_9": "ārabbha udānaṁ udāneti, puttassa pana me dhammaṁ carato dhammapīti nāma uppajjati,",
  "atk-s0510a40:54_10": "so amatamahānibbānaṁ ārabbha evaṁ udānaṁ udānesī”ti anusandhiṁ ghaṭetvā dhammaṁ desento imaṁ gāthamāha –",
  "atk-s0510a40:55": "“Dhammapīti sukhaṁ seti, vippasannena cetasā;",
  "atk-s0510a40:56": "Ariyappavedite dhamme, sadā ramati paṇḍito”ti. ;",
  "atk-s0510a40:57_0": "Athekadivasaṁ satthā bhikkhū āmantesi – “kacci, bhikkhave, kappino bhikkhūnaṁ dhammaṁ",
  "atk-s0510a40:57_1": "desetī”ti? “Appossukko, bhante, diṭṭhadhammasukhavihāraṁ anuyutto viharati, ovādamattampi",
  "atk-s0510a40:57_2": "na detī”ti. Satthā theraṁ pakkosāpetvā – “saccaṁ kira tvaṁ, kappina, antevāsikānaṁ",
  "atk-s0510a40:57_3": "ovādamattampi na desī”ti? “Saccaṁ, bhagavā”ti. “Brāhmaṇa, mā evaṁ akāsi, ajja paṭṭhāya",
  "atk-s0510a40:57_4": "upagatānaṁ bhikkhūnaṁ dhammaṁ desehī”ti. “Sādhu, bhante”ti thero bhagavato vacanaṁ",
  "atk-s0510a40:57_5": "sirasā sampaṭicchitvā ekovādeneva samaṇasahassaṁ arahatte patiṭṭhāpesi. Tena naṁ",
  "atk-s0510a40:57_6": "satthā paṭipāṭiyā attano sāvake ṭhānantare ṭhapento “etadaggaṁ, bhikkhave, mama sāvakānaṁ",
  "atk-s0510a40:57_7": "bhikkhuovādakānaṁ yadidaṁ mahākappino”ti etadagge ṭhapesi.",
  "atk-s0510a40:58_0": "66. Evaṁ thero pattaarahattaphalo attano pubbakammaṁ saritvā somanassajāto pubbacaritāpadānaṁ",
  "atk-s0510a40:58_1": "pakāsento padumuttaro nāma jinotiādimāha. Udito ajaṭākāseti sakalākāse udito uṭṭhito",
  "atk-s0510a40:58_2": "pākaṭabhūto. Saradambare saradakāle ākāse ravīva sūriyo ivāti attho.",
  "atk-s0510a40:59": "70.Akkhadasso tadā āsinti tasmiṁ padumuttarassa bhagavato kāle sāradassī hitadassī ācariyo pākaṭo ahosinti attho.",
  "atk-s0510a40:60_0": "71.Sāvakassakatāvinoti tassa bhagavato me manaṁ mama cittaṁ, tappayantassa tosayantassa",
  "atk-s0510a40:60_1": "sāvakassa ovādakassa guṇaṁ pakāsayato aggaṭṭhāne ṭhapentassa katāvino sātaccakiccayuttassa",
  "atk-s0510a40:60_2": "vacanaṁ sutvāti sambandho.",
  "atk-s0510a40:61": "73.Haṁsasamabhāgoti haṁsasadisagāmi. Haṁsadundubhinissanoti haṁsaravo dundubhibherisaddasadisavacano “etaṁ mahāmattaṁ passatha, bhikkhavo”ti āhāti sambandho.",
  "atk-s0510a40:62_0": "74.Samuggatatanūruhanti suṭṭhu uggatalomaṁ uddhaggalomaṁ, udagyamanaṁ vā. Jīmūtavaṇṇanti",
  "atk-s0510a40:62_1": "muttaphalasamānavaṇṇaṁ sundarasarīrapabhanti attho. Pīṇaṁsanti paripuṇṇaṁ aṁsaṁ.",
  "atk-s0510a40:62_2": "Pasannanayanānananti pasannaakkhipasannamukhanti attho.",
  "atk-s0510a40:63": "75.Katāvinoti katādhikārassa etadagge ṭhitassa bhikkhuno ṭhānaṁ so eso muditāya pahaṭṭhacittatāya patthetīti sambandho.",
  "atk-s0510a40:64_0": "81.Sataso anusāsiyāti dhammena samena vacanena kāraṇavasena anusāsitvāti attho. Bārāṇasiyamāsanneti",
  "atk-s0510a40:64_1": "bārāṇasiyā samīpe pesakāragāme. Jāto keniyajātiyanti tantavāyajātiyā pesakārakule",
  "atk-s0510a40:64_2": "jātoti attho. Sesaṁ suviññeyyamevāti.",
  "atk-s0510a40:65": "Mahākappinattheraapadānavaṇṇanā samattā.",
  "atk-s0510a40:66": "4. Dabbamallaputtattheraapadānavaṇṇanā",
  "atk-s0510a40:67_0": "Catutthāpadāne padumuttaro nāma jinotiādikaṁ āyasmato dabbamallaputtattherassa apadānaṁ.",
  "atk-s0510a40:67_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a40:67_2": "upacinanto padumuttarassa bhagavato kāle haṁsavatīnagare seṭṭhiputto hutvā jāto vibhavasampanno",
  "atk-s0510a40:67_3": "ahosi, satthari pasanno satthu dhammadesanaṁ suṇanto satthāraṁ ekaṁ bhikkhuṁ senāsanapaññāpakānaṁ",
  "atk-s0510a40:67_4": "aggaṭṭhāne ṭhapentaṁ disvā pasannamānaso buddhappamukhaṁ bhikkhusaṅghaṁ nimantetvā",
  "atk-s0510a40:67_5": "sattāhaṁ mahādānaṁ datvā sattāhaccayena bhagavato pādamūle nipatitvā taṁ ṭhānaṁ patthesi.",
  "atk-s0510a40:67_6": "Bhagavāpissa samijjhanabhāvaṁ ñatvā byākāsi. So yāvajīvaṁ kusalaṁ katvā tato cuto",
  "atk-s0510a40:67_7": "tusitādīsu devesu dibbasampattiṁ anubhavitvā tato cuto vipassissa bhagavato kāle",
  "atk-s0510a40:67_8": "ekasmiṁ kule nibbatto asappurisasaṁsaggena tassa sāvakaṁ bhikkhuṁ arahāti jānantopi",
  "atk-s0510a40:67_9": "abbhūtena abbhācikkhi. Tasseva sāvakānaṁ khīrasalākabhattaṁ adāsi. So yāvatāyukaṁ",
  "atk-s0510a40:67_10": "puññāni katvā devamanussesu saṁsaranto ubhayasampattiyo anubhavitvā kassapadasabalassa",
  "atk-s0510a40:67_11": "kāle kulagehe nibbatto osānakāle sāsane pabbajito parinibbute bhagavati sakalaloke",
  "atk-s0510a40:67_12": "kolāhale jāte satta bhikkhavo pabbajito paccantajanapade vanamajjhe ekaṁ pabbataṁ",
  "atk-s0510a40:67_13": "abhiruhitvā “jīvitāsā orohantu nirālayā nisīdantū”ti nisseṇiṁ pātesuṁ. Tesaṁ ovādadāyako",
  "atk-s0510a40:67_14": "jeṭṭhakatthero satthāhabbhantare arahā ahosi. Tadanantaratthero anāgāmī, itare pañca",
  "atk-s0510a40:67_15": "parisuddhasīlā tato cutā devaloke nibbattā. Tattha ekaṁ buddhantaraṁ dibbasukhaṁ",
  "atk-s0510a40:67_16": "anubhavitvā imasmiṁ buddhuppāde pukkusāti, sabhiyo, bāhiyo, kumārakassapoti ime cattāro",
  "atk-s0510a40:67_17": "tattha tattha nibbattiṁsu. Ayaṁ pana mallaraṭṭhe anupiyanagare nibbatti. Tasmiṁ mātukucchito",
  "atk-s0510a40:67_18": "anikkhanteyeva mātā kālamakāsi, atheko tassā sarīraṁ jhāpanatthāya citakasmiṁ āropetvā",
  "atk-s0510a40:67_19": "kumāraṁ dabbantare patitaṁ gahetvā jaggāpesi. Dabbe patitattā dabbo mallaputtoti",
  "atk-s0510a40:67_20": "pākaṭo ahosi. Aparabhāge pubbasambhāravasena pabbaji, so kammaṭṭhānamanuyutto nacirasseva",
  "atk-s0510a40:67_21": "saha paṭisambhidāhi arahattaṁ pāpuṇi.",
  "atk-s0510a40:68_0": "Atha naṁ satthā majjhattabhāvena ānubhāvasampannabhāvena ca bhikkhūnaṁ senāsanaṁ",
  "atk-s0510a40:68_1": "paññāpane bhattuddesane ca niyojesi. Sabbo ca bhikkhusaṅgho taṁ samannesi. Taṁ vinayakhandhake",
  "atk-s0510a40:68_2": "āgatameva. Aparabhāge thero ekassa varasalākadāyakassa salākabhattaṁ mettiyabhūmajakānaṁ",
  "atk-s0510a40:68_3": "bhikkhūnaṁ uddisi. Te haṭṭhatuṭṭhā “sve mayhaṁ muggaghatamadhumissakabhattaṁ bhuñjissāmā”ti",
  "atk-s0510a40:68_4": "ussāhajātā ahesuṁ. So pana upāsako tesaṁ vārappattabhāvaṁ sutvā dāsiṁ āṇāpesi – “ye,",
  "atk-s0510a40:68_5": "je, bhikkhū sve idha āgamissanti, te kaṇājakena bilaṅgadutiyena parivisāhī”ti. Sāpi",
  "atk-s0510a40:68_6": "tatheva te bhikkhū āgate koṭṭhakapamukhe nisīdāpetvā bhojesi. Te bhikkhū anattamanā",
  "atk-s0510a40:68_7": "kopena taṭataṭāyantā there āghātaṁ bandhitvā “madhurabhattadāyakaṁ amhākaṁ amadhurabhattaṁ",
  "atk-s0510a40:68_8": "dāpetuṁ esova niyojesī”ti dukkhī dummanā nisīdiṁsu. Atha te mettiyā nāma bhikkhunī",
  "atk-s0510a40:68_9": "“kiṁ, bhante, dummanā”ti pucchi. Te, “bhagini, kiṁ amhe dabbena mallaputtena viheṭhiyamāne",
  "atk-s0510a40:68_10": "ajjhupekkhasī”ti āhaṁsu. “Kiṁ, bhante, mayā sakkā kātu”nti? “Tassa dosaṁ āropehī”ti.",
  "atk-s0510a40:68_11": "Sā tattha tattha therassa abhūtāropanaṁ akāsi. Taṁ sutvā bhikkhū bhagavato ārocesuṁ.",
  "atk-s0510a40:68_12": "Atha bhagavā dabbaṁ mallaputtaṁ pakkosāpetvā – “saccaṁ kira tvaṁ, dabba, mettiyāya",
  "atk-s0510a40:68_13": "bhikkhuniyā vippakāramakāsī”ti pucchi. “Yathā maṁ, bhante, bhagavā jānātī”ti. “Na",
  "atk-s0510a40:68_14": "kho, dabba, dabbā evaṁ nibbeṭhenti, kārakabhāvaṁ vā akārakabhāvaṁ vā vadehī”ti. “Akārako",
  "atk-s0510a40:68_15": "ahaṁ, bhante”ti. Bhagavā – “mettiyaṁ bhikkhuniṁ nāsetvā te bhikkhū anuyuñjathā”ti",
  "atk-s0510a40:68_16": "āha. Upālittherappamukhā bhikkhū taṁ bhikkhuniṁ uppabbājetvā mettiyabhūmajake bhikkhū",
  "atk-s0510a40:68_17": "anuyuñjitvā tehi “amhehi niyojitā sā bhikkhunī”ti vutte bhagavato ekamatthaṁ ārocesuṁ.",
  "atk-s0510a40:68_18": "Bhagavā mettiyabhūmajakānaṁ bhikkhūnaṁ amūlakasaṅghādisesaṁ paññapesi.",
  "atk-s0510a40:69_0": "Tena ca samayena dabbatthero bhikkhūnaṁ senāsanaṁ paññāpento veḷuvanavihārassa sāmantā",
  "atk-s0510a40:69_1": "aṭṭhārasamahāvihāre sabhāge bhikkhū pesento rattibhāge andhakāre aṅguliyā padīpaṁ",
  "atk-s0510a40:69_2": "jāletvā tenevālokena aniddhimante bhikkhū pesesi. Evaṁ therassa senāsanapaññāpanabhattuddesanakicce",
  "atk-s0510a40:69_3": "pākaṭe jāte satthā ariyagaṇamajjhe dabbattheraṁ ṭhānantare ṭhapento “etadaggaṁ, bhikkhave,",
  "atk-s0510a40:69_4": "mama sāvakānaṁ bhikkhūnaṁ senāsanapaññāpakānaṁ yadidaṁ dabbo mallaputto”ti etadagge ṭhapesi.",
  "atk-s0510a40:70_0": "108. Thero attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a40:70_1": "padumuttaro nāma jinotiādimāha. Taṁ sabbaṁ heṭṭhā vuttatthameva. Ito ekanavute kappe",
  "atk-s0510a40:70_2": "vipassī nāma nāyako loke uppajjīti sambandho.",
  "atk-s0510a40:71_0": "125.Duṭṭhacittoti dūsitacitto asādhusaṅgamena apasannacittoti attho. Upavadiṁ sāvakaṁ",
  "atk-s0510a40:71_1": "tassāti tassa bhagavato khīṇāsavaṁ sāvakaṁ upavadiṁ, upari abhūtaṁ vacanaṁ āropesiṁ,",
  "atk-s0510a40:71_2": "abbhakkhānaṁ akāsinti attho.",
  "atk-s0510a40:72_0": "132.Dundubhiyoti dunduṁ iti saddāyanato dundubhisaṅkhātā bheriyo. Nādayiṁsūti saddaṁ",
  "atk-s0510a40:72_1": "kariṁsu. Samantato asaniyoti sabbadisābhāgato asane vināsane niyuttoti asaniyo, devadaṇḍā",
  "atk-s0510a40:72_2": "bhayāvahā phaliṁsūti sambandho.",
  "atk-s0510a40:73": "133.Ukkā patiṁsu nabhasāti ākāsato aggikkhandhā ca patiṁsūti attho. Dhūmaketu ca dissatīti dhūmarājisahito aggikkhandho ca dissati paññāyatīti attho. Sesaṁ suviññeyyamevāti.",
  "atk-s0510a40:74": "Dabbamallaputtattheraapadānavaṇṇanā samattā.",
  "atk-s0510a40:75": "5. Kumārakassapattheraapadānavaṇṇanā",
  "atk-s0510a40:76_0": "Pañcamāpadāne ito satasahassamhītiādikaṁ āyasmato kumārakassapattherassa apadānaṁ.",
  "atk-s0510a40:76_1": "Ayaṁ kira padumuttarassa bhagavato kāle brāhmaṇakule nibbatto viññutaṁ patvā ekadivasaṁ",
  "atk-s0510a40:76_2": "satthu santike dhammaṁ suṇanto satthāraṁ ekaṁ bhikkhuṁ cittakathikānaṁ aggaṭṭhāne",
  "atk-s0510a40:76_3": "ṭhapentaṁ disvā sayampi taṁ ṭhānantaraṁ patthento paṇidhānaṁ katvā tadanurūpāni puññāni",
  "atk-s0510a40:76_4": "karonto yāvatāyukaṁ ṭhatvā tato cuto devamanussesu saṁsaranto ubhayasampattiyo anubhavitvā",
  "atk-s0510a40:76_5": "kassapassa bhagavato kāle kulagehe nibbatto tassa bhagavato sāsane pabbajitvā samaṇadhammaṁ",
  "atk-s0510a40:76_6": "katvā sugatīsuyeva saṁsaranto dibbasukhaṁ mānusasukhañca anubhavitvā imasmiṁ buddhuppāde",
  "atk-s0510a40:76_7": "rājagahe ekissā seṭṭhidhītāya kucchimhi nibbatto. Sā kira kumārikākāleyeva pabbajitukāmā",
  "atk-s0510a40:76_8": "mātāpitaro yācitvā pabbajjaṁ alabhamānā patikulaṁ gantvā gabbhaṁ gaṇhitvā taṁ ajānitvā",
  "atk-s0510a40:76_9": "“sāmikaṁ ārādhetvā pabbajjaṁ anujānāpessāmī”ti cintesi. Sā sāmikaṁ ārādhentī, ayyaputta –",
  "atk-s0510a40:77": "“Sace imassa kāyassa, anto bāhirako siyā;",
  "atk-s0510a40:78": "Daṇḍaṁ nūna gahetvāna, kāke soṇe nivāraye”ti. –",
  "atk-s0510a40:79": "Ādinā sarīrassa dosaṁ dassentī taṁ ārādhesi.",
  "atk-s0510a40:80_0": "Sā sāmikena anuññātā gabbhinibhāvaṁ ajānantī devadattapakkhiyāsu bhikkhunīsu pabbaji.",
  "atk-s0510a40:80_1": "Tassā gabbhinibhāvaṁ disvā bhikkhuniyo devadattaṁ pucchiṁsu. So “assamaṇī”ti āha.",
  "atk-s0510a40:80_2": "Sā “nāhaṁ devadattaṁ uddissa pabbajitā, bhagavantaṁ uddissa pabbajitā”ti bhagavato",
  "atk-s0510a40:80_3": "santikaṁ gantvā dasabalaṁ pucchi. Satthā upālittheraṁ paṭicchāpesi. Thero sāvatthinagaravāsīni",
  "atk-s0510a40:80_4": "kulāni visākhañca upāsikaṁ pakkosāpetvā sarājikāya parisāya taṁ vinicchinanto “pure",
  "atk-s0510a40:80_5": "laddho gabbho, arogā pabbajjā”ti āha. Taṁ sutvā satthā “sādhu suvinicchitaṁ upālinā",
  "atk-s0510a40:80_6": "adhikaraṇa”nti therassa sādhukāraṁ adāsi.",
  "atk-s0510a40:81_0": "Sā bhikkhunī suvaṇṇabimbasadisaṁ puttaṁ vijāyi. Taṁ rājā pasenadi kosalo “dārakapariharaṇaṁ",
  "atk-s0510a40:81_1": "bhikkhunīnaṁ palibodho”ti dhātīnaṁ dāpetvā posāpesi, kassapotissa nāmaṁ kariṁsu.",
  "atk-s0510a40:81_2": "Aparabhāge alaṅkaritvā satthu santikaṁ netvā pabbājesi. Kumārakāle pabbajitattā pana",
  "atk-s0510a40:81_3": "bhagavatā “kassapaṁ pakkosatha, idaṁ phalaṁ vā khādanīyaṁ vā kassapassa dethā”ti",
  "atk-s0510a40:81_4": "vutte “katarakassapassā”ti “kumārakassapassā”ti evaṁ gahitanāmattā raññā posāvanīyaputtattā",
  "atk-s0510a40:81_5": "ca vuddhakālepi kumārakassapotveva paññāyittha.",
  "atk-s0510a40:82_0": "So pabbajitakālato paṭṭhāya vipassanāya kammaṁ karoti, buddhavacanañca uggaṇhāti.",
  "atk-s0510a40:82_1": "Atha tena saddhiṁ pabbatamatthake samaṇadhammaṁ katvā anāgāmī hutvā suddhāvāse nibbattamahābrahmā",
  "atk-s0510a40:82_2": "“vipassanāya mukhaṁ dassetvā maggaphaluppattiyā upāyaṁ karissāmī”ti pañcadasapañhe",
  "atk-s0510a40:82_3": "abhisaṅkharitvā andhavane vasantassa therassa “ime pañhe satthāraṁ puccheyyāsī”ti",
  "atk-s0510a40:82_4": "ācikkhi. Tato so te pañhe bhagavantaṁ pucchi. Bhagavāpissa vissajjesi. Thero bhagavatā",
  "atk-s0510a40:82_5": "kathitaniyāmeneva te uggaṇhitvā vipassanaṁ gabbhaṁ gāhāpetvā arahattaṁ pāpuṇi.",
  "atk-s0510a40:83_0": "150. So arahattaṁ patvā attano pubbakammaṁ saritvā somanassajāto pubbacaritāpadānaṁ",
  "atk-s0510a40:83_1": "pakāsento ito satasahassamhītiādimāha. Tattha yaṁ heṭṭhā vuttanayañca uttānatthañca,",
  "atk-s0510a40:83_2": "taṁ sabbaṁ na vaṇṇayissāma. Anuttānapadameva vaṇṇayissāma.",
  "atk-s0510a40:84": "169.Āpannasattā me mātāti mayhaṁ mātā garugabbhā gabbhinī pasutāsannagabbhāti attho.",
  "atk-s0510a40:85_0": "173.Vammikasadisaṁkāyanti sarīraṁ nāma vammikasadisaṁ yathā vammiko ito cito ca chiddāvachiddo",
  "atk-s0510a40:85_1": "gharagoḷikaupacikādīnaṁ āsayo, evameva ayaṁ kāyo navachiddo dhuvassavoti buddhena",
  "atk-s0510a40:85_2": "bhagavatā desitaṁ pakāsitaṁ taṁ sutvā me cittaṁ āsave aggahetvā asesetvā kilesato",
  "atk-s0510a40:85_3": "vimucci, arahatte patiṭṭhāsīti attho. Aparabhāge tattha tattha bhikkhūnaṁ vicittadhammakathikabhāvaṁ",
  "atk-s0510a40:85_4": "sutvā satthā “etadaggaṁ, bhikkhave, mama sāvakānaṁ bhikkhūnaṁ cittakathikānaṁ yadidaṁ",
  "atk-s0510a40:85_5": "kumārakassapo”ti etadagge ṭhapesīti.",
  "atk-s0510a40:86": "Kumārakassapattheraapadānavaṇṇanā samattā.",
  "atk-s0510a40:87": "6. Bāhiyattheraapadānavaṇṇanā",
  "atk-s0510a40:88_0": "Chaṭṭhāpadāne ito satasahassamhītiādikaṁ āyasmato bāhiyassa dārucīriyattherassa apadānaṁ.",
  "atk-s0510a40:88_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a40:88_2": "upacinanto padumuttarassa bhagavato kāle brāhmaṇakule nibbatto brāhmaṇasippesu nipphattiṁ",
  "atk-s0510a40:88_3": "gantvā vedaṅgesu anavayo ekadivasaṁ satthu santikaṁ gantvā dhammaṁ suṇanto pasannamānaso",
  "atk-s0510a40:88_4": "satthāraṁ ekaṁ bhikkhuṁ khippābhiññānaṁ aggaṭṭhāne ṭhapentaṁ disvā taṁ ṭhānaṁ pattukāmo",
  "atk-s0510a40:88_5": "sattāhaṁ buddhappamukhassa bhikkhusaṅghassa mahādānaṁ datvā sattāhassa accayena bhagavato",
  "atk-s0510a40:88_6": "pādamūle nipanno “bhagavā, bhante, ito sattame divase yaṁ bhikkhuṁ khippābhiññānaṁ",
  "atk-s0510a40:88_7": "aggaṭṭhāne ṭhapesi, so viya ahampi anāgate ekassa buddhassa sāsane khippābhiññānaṁ",
  "atk-s0510a40:88_8": "aggo bhaveyya”nti patthanaṁ akāsi. Bhagavā anāgataṁsañāṇena oloketvā samijjhanabhāvaṁ",
  "atk-s0510a40:88_9": "ñatvā “anāgate gotamassa bhagavato sāsane pabbajitvā khippābhiññānaṁ aggo bhavissatī”ti",
  "atk-s0510a40:88_10": "byākāsi. So yāvatāyukaṁ puññāni katvā tato cuto devaloke nibbatto tattha cha kāmāvacarasampattiyo",
  "atk-s0510a40:88_11": "anubhavitvā puna manussesu cakkavattiādisampattiyo anekakappakoṭisatesu anubhavitvā",
  "atk-s0510a40:88_12": "kassapassa bhagavato kāle ekasmiṁ kule nibbatto, bhagavati parinibbute pabbajito",
  "atk-s0510a40:88_13": "yadā sāsane osakkamāne satta bhikkhū catunnaṁ parisānaṁ ajjhācāraṁ disvā saṁvegappattā",
  "atk-s0510a40:88_14": "araññaṁ pavisitvā “yāva sāsanassa antaradhānaṁ na hoti, tāva attano patiṭṭhaṁ karissāmā”ti",
  "atk-s0510a40:88_15": "suvaṇṇacetiyaṁ vanditvā tattha araññe ekaṁ pabbataṁ disvā “jīvitasālayā nivattantu,",
  "atk-s0510a40:88_16": "nirālayā imaṁ pabbataṁ abhiruhantū”ti nisseṇiṁ bandhitvā sabbe taṁ pabbataṁ abhiruyha",
  "atk-s0510a40:88_17": "nisseṇiṁ pātetvā samaṇadhammaṁ kariṁsu. Tesu saṅghatthero ekarattātikkamena arahattaṁ",
  "atk-s0510a40:88_18": "pāpuṇi. So anotattadahe nāgalatādantakaṭṭhaṁ khāditvā mukhaṁ dhovitvā uttarakuruto",
  "atk-s0510a40:88_19": "piṇḍapātaṁ āharitvā te bhikkhū āha – “āvuso, imaṁ piṇḍapātaṁ bhuñjathā”ti. Te āhaṁsu",
  "atk-s0510a40:88_20": "– “kiṁ, bhante, amhehi evaṁ katikā katā ‘yo paṭhamaṁ arahattaṁ pāpuṇāti, tenābhataṁ",
  "atk-s0510a40:88_21": "piṇḍapātaṁ avasesā paribhuñjantū”’ti? “No hetaṁ, āvuso”ti. “Tena hi sace mayampi",
  "atk-s0510a40:88_22": "tumhe viya visesaṁ nibbattessāma, sayaṁ āharitvā bhuñjissāmā”ti na icchiṁsu.",
  "atk-s0510a40:89_0": "Dutiyadivase dutiyatthero anāgāmī hutvā tatheva piṇḍapātaṁ āharitvā itare nimantesi.",
  "atk-s0510a40:89_1": "Te evamāhaṁsu – “kiṁ panāvuso, katikā katā, ‘mahātherena ābhataṁ piṇḍapātaṁ abhuñjitvā",
  "atk-s0510a40:89_2": "anutherena ābhataṁ bhuñjissāmā”’ti? “No hetaṁ, āvuso”ti. “Evaṁ sante tumhe viya mayampi",
  "atk-s0510a40:89_3": "visesaṁ nibbattetvā attano attano purisakārena bhuñjituṁ sakkontā bhuñjissāmā”ti",
  "atk-s0510a40:89_4": "na icchiṁsu. Tesu arahattappattatthero parinibbāyi, dutiyo anāgāmī brahmaloke nibbatti,",
  "atk-s0510a40:89_5": "itare pañca visesaṁ nibbattetuṁ asakkontā sussitvā sattame divase kālaṁ katvā devaloke",
  "atk-s0510a40:89_6": "nibbattiṁsu. Tattha dibbasukhaṁ anubhavitvā imasmiṁ buddhuppāde tato cavitvā manussesu",
  "atk-s0510a40:89_7": "nibbattiṁsu. Tesu eko pukkusāti rājā ahosi, eko gandhāraraṭṭhe takkasilāyaṁ kumārakassapo,",
  "atk-s0510a40:89_8": "eko bāhiyo dārucīriyo, eko dabbo mallaputto, eko sabhiyo paribbājakoti. Tesu ayaṁ",
  "atk-s0510a40:89_9": "bāhiyo dārucīriyo suppārakapaṭṭane vāṇijakule nibbatto vāṇijakamme nipphattiṁ gato",
  "atk-s0510a40:89_10": "mahaddhano mahābhogo, so suvaṇṇabhūmiṁ gacchantehi vāṇijehi saddhiṁ nāvamāruyha videsaṁ",
  "atk-s0510a40:89_11": "gacchanto katipāhaṁ gantvā bhinnāya nāvāya sesesu macchakacchapabhakkhesu jātesu",
  "atk-s0510a40:89_12": "ekoyeva avasiṭṭho ekaṁ phalakaṁ gahetvā vāyamanto sattame divase suppārakapaṭṭanatīraṁ",
  "atk-s0510a40:89_13": "okkami. Tassa nivāsanapārupanaṁ natthi, so aññaṁ kiñci apassanto sukkhakaṭṭhadaṇḍake",
  "atk-s0510a40:89_14": "vākehi paliveṭhetvā nivāsetvā pārupitvā ca devakulato kapālaṁ gahetvā suppārakapaṭṭanaṁ",
  "atk-s0510a40:89_15": "agamāsi. Manussā taṁ disvā yāgubhattādīni datvā “ayaṁ eko arahā”ti sambhāvesuṁ. So",
  "atk-s0510a40:89_16": "vatthesu upanītesu “sacāhaṁ nivāsemi, pārupāmi vā, lābhasakkāro me parihāyissatī”ti",
  "atk-s0510a40:89_17": "tāni paṭikkhipitvā dārucīrāneva parihari.",
  "atk-s0510a40:90_0": "Athassa “arahā, arahā”ti bahūhi sambhāviyamānassa evaṁ cetaso parivitakko udapādi",
  "atk-s0510a40:90_1": "“ye keci loke arahanto vā arahattamaggaṁ vā samāpannā, ahaṁ tesaṁ aññataro”ti so",
  "atk-s0510a40:90_2": "tena niyāmena kuhanakammena jīvikaṁ kappeti.",
  "atk-s0510a40:91_0": "Kassapadasabalassa sāsane sattasu janesu pabbataṁ āruyha samaṇadhammaṁ karontesu",
  "atk-s0510a40:91_1": "eko anāgāmī hutvā suddhāvāsabrahmaloke nibbattitvā attano brahmasampattiṁ olokento",
  "atk-s0510a40:91_2": "āgataṭṭhānaṁ āvajjento pabbatamāruyha samaṇadhammaṁ karaṇaṭṭhānaṁ disvā sesānaṁ nibbattanaṭṭhānaṁ",
  "atk-s0510a40:91_3": "āvajjento ekassa parinibbutabhāvaṁ itaresañca pañcannaṁ kāmāvacaradevaloke nibbattabhāvaṁ",
  "atk-s0510a40:91_4": "ñatvā te kālānukālaṁ āvajjesi “imasmiṁ pana kāle kahaṁ nu kho te”ti āvajjento dārucīriyaṁ",
  "atk-s0510a40:91_5": "suppārakapaṭṭanaṁ nissāya kuhanakammena jīvitaṁ kappentaṁ disvā “naṭṭho vatāyaṁ bālo,",
  "atk-s0510a40:91_6": "pubbe samaṇadhammaṁ karonto atiukkaṭṭhabhāvena arahatāpi ābhataṁ piṇḍapātaṁ aparibhuñjitvā",
  "atk-s0510a40:91_7": "idāni udarahetu anārahāva samāno arahattaṁ paṭijānitvā lokaṁ vañcento vicarati, dasabalassa",
  "atk-s0510a40:91_8": "uppannabhāvaṁ na jānāti, gacchāmi naṁ saṁvejetvā buddhuppādaṁ jānāpessāmī”ti khaṇeneva",
  "atk-s0510a40:91_9": "brahmalokato otaritvā suppārakapaṭṭane rattibhāgasamanantare dārucīriyassa sammukhe",
  "atk-s0510a40:91_10": "pāturahosi. So attano vasanaṭṭhāne obhāsaṁ disvā bahi nikkhamitvā mahābrahmānaṁ disvā",
  "atk-s0510a40:91_11": "añjaliṁ paggayha “ke tumhe”ti pucchi. “Ahaṁ tumhākaṁ porāṇakasahāyo anāgāmiphalaṁ",
  "atk-s0510a40:91_12": "patvā brahmaloke nibbatto, amhākaṁ sabbajeṭṭhako arahā hutvā parinibbuto, tumhe pana",
  "atk-s0510a40:91_13": "pañcajanā devaloke nibbattā. Svāhaṁ dāni taṁ imasmiṁ ṭhāne kuhanakammena jīvikaṁ",
  "atk-s0510a40:91_14": "kappentaṁ disvā damituṁ āgato”ti vatvā idaṁ kāraṇaṁ āha – “neva kho tvaṁ, bāhiya,",
  "atk-s0510a40:91_15": "arahā nāpi arahattamaggaṁ vā samāpanno, sāpi te paṭipadā natthi, yāya tvaṁ arahā",
  "atk-s0510a40:91_16": "vā assa arahattamaggaṁ vā samāpanno”ti. Athassa satthu uppannabhāvaṁ sāvatthiyaṁ",
  "atk-s0510a40:91_17": "vasanabhāvañca ācikkhitvā “satthu santikaṁ gacchā”ti taṁ uyyojetvā brahmalokameva agamāsi.",
  "atk-s0510a40:92_0": "Bāhiyo pana ākāse ṭhatvā kathentaṁ mahābrahmānaṁ oloketvā cintesi – “aho bhāriyaṁ",
  "atk-s0510a40:92_1": "kammaṁ mayā kataṁ, anarahaṁ arahā ahanti cintesiṁ, ayañca maṁ ‘na tvaṁ arahā, nāpi",
  "atk-s0510a40:92_2": "arahattamaggaṁ vā samāpannāsī’ti vadati, atthi nu kho loke añño arahā”ti. Atha naṁ",
  "atk-s0510a40:92_3": "pucchi – “atha ke carahi sadevake loke arahanto vā arahattamaggaṁ vā samāpannā”ti.",
  "atk-s0510a40:92_4": "Athassa devatā ācikkhi – “atthi, bāhiya, uttaresu janapadesu sāvatthi nāma nagaraṁ,",
  "atk-s0510a40:92_5": "tattha so bhagavā etarahi viharati arahaṁ sammāsambuddho. So hi, bāhiya, bhagavā",
  "atk-s0510a40:92_6": "arahā ceva arahattāya ca dhammaṁ desesī”ti. Bāhiyo rattibhāge devatāya kathaṁ sutvā",
  "atk-s0510a40:92_7": "saṁviggamānaso taṁkhaṇaṁyeva suppārakā nikkhamitvā ekarattivāsena sāvatthiṁ agamāsi,",
  "atk-s0510a40:92_8": "gacchanto ca pana devatānubhāvena buddhānubhāvena ca vīsayojanasatikaṁ maggaṁ atikkamitvā",
  "atk-s0510a40:92_9": "sāvatthiṁ anuppatto, tasmiṁ khaṇe satthā sāvatthiyaṁ piṇḍāya paviṭṭho hoti. So jetavanaṁ",
  "atk-s0510a40:92_10": "pavisitvā abbhokāse caṅkamante sambahule bhikkhū pucchi – “kuhiṁ etarahi satthā”ti?",
  "atk-s0510a40:92_11": "Bhikkhū “sāvatthiyaṁ piṇḍāya paviṭṭho”ti vatvā “tvaṁ pana kuto āgatosī”ti pucchiṁsu.",
  "atk-s0510a40:92_12": "“Suppārakā āgatomhī”ti. “Kadā nikkhantosī”ti? “Hiyyo sāyanhasamaye nikkhantomhī”ti.",
  "atk-s0510a40:92_13": "“Dūratopi āgato, nisīda tāva pāde dhovitvā telena makkhetvā thokaṁ vissamāhi, āgatakāle",
  "atk-s0510a40:92_14": "satthāraṁ dakkhissatī”ti āhaṁsu. “Ahaṁ, bhante, satthu vā attano vā jīvitantarāyaṁ",
  "atk-s0510a40:92_15": "na jānāmi, katthaci aṭṭhatvā anisīditvā ekaratteneva vīsayojanasatikaṁ maggaṁ āgato,",
  "atk-s0510a40:92_16": "satthāraṁ passitvāva vissamissāmī”ti āha. So evaṁ vatvā taramānarūpo sāvatthiṁ pavisitvā",
  "atk-s0510a40:92_17": "bhagavantaṁ anopamāya buddhasiriyā carantaṁ disvā “cirassaṁ vata me gotamo sammāsambuddho",
  "atk-s0510a40:92_18": "diṭṭho”ti diṭṭhaṭṭhānato paṭṭhāya onatasarīro gantvā antaravīthiyaṁ pañcapatiṭṭhitena",
  "atk-s0510a40:92_19": "vanditvā gopphakesu daḷhaṁ gahetvā evamāha – “desetu, bhante bhagavā, dhammaṁ, desetu",
  "atk-s0510a40:92_20": "sugato dhammaṁ, yaṁ mamassa dīgharattaṁ hitāya sukhāyā”ti. Atha naṁ satthā “akālo",
  "atk-s0510a40:92_21": "kho tāva, bāhiya, antaragharaṁ paviṭṭhamhā piṇḍāyā”ti paṭikkhipi.",
  "atk-s0510a40:93_0": "Taṁ sutvā bāhiyo, “bhante, saṁsāre saṁsarantena kabaḷīkārāhāro na aladdhapubbo, tumhākaṁ",
  "atk-s0510a40:93_1": "vā mayhaṁ vā jīvitantarāyaṁ na jānāmi, desetu me, bhante bhagavā, dhammaṁ, desetu",
  "atk-s0510a40:93_2": "sugato dhamma”nti puna yāci. Satthā dutiyampi tatheva paṭikkhipi. Evaṁ kirassa ahosi",
  "atk-s0510a40:93_3": "– “imassa diṭṭhakālato paṭṭhāya sakalasarīraṁ pītiyā nirantaraṁ ajjhotthaṭaṁ hoti,",
  "atk-s0510a40:93_4": "balavapītivego dhammaṁ sutvāpi na sakkhissati paṭivijjhituṁ, majjhattupekkhāya tāva",
  "atk-s0510a40:93_5": "tiṭṭhatu, ekaratteneva vīsayojanasatikaṁ maggaṁ āgatassapi cassa daratho balavā sopi",
  "atk-s0510a40:93_6": "tāva paṭippassambhatū”ti. Tasmā dvikkhattuṁ paṭikkhipitvā tatiyaṁ yācito antaravīthiyaṁ",
  "atk-s0510a40:93_7": "ṭhitova “tasmātiha te, bāhiya, evaṁ sikkhitabbaṁ, diṭṭhe diṭṭhamattaṁ bhavissatī”tiādinā",
  "atk-s0510a40:93_8": "nayena anekapariyāyena dhammaṁ desesi. So satthu dhammaṁ suṇantoyeva sabbāsave khepetvā",
  "atk-s0510a40:93_9": "saha paṭisambhidāhi arahattaṁ pāpuṇi.",
  "atk-s0510a40:94_0": "178. So arahattaṁ pattakkhaṇeyeva pubbakammaṁ saritvā sañjātasomanasso pubbacaritāpadānaṁ",
  "atk-s0510a40:94_1": "pakāsento ito satasahassamhītiādimāha. Taṁ heṭṭhā vuttanayattā uttānatthameva. Anuttānapadavaṇṇanameva karissāma.",
  "atk-s0510a40:95": "181.Hasanaṁ paccavekkhaṇanti paripuṇṇasomanassajātaṁ paccavekkhaṇaṁ, komāravaṇṇaṁ atikomalanti attho.",
  "atk-s0510a40:96_0": "182.Hemayaññopacitaṅganti suvaṇṇasuttayaññopacitasuttaavayavaṁ sarīraṁ dehanti attho.",
  "atk-s0510a40:96_1": "Palambabimbatamboṭṭhanti olambitabimbaphalasadisaṁ rattavaṇṇaṁ oṭṭhadvayasamannāgatanti",
  "atk-s0510a40:96_2": "attho. Setatiṇhasamaṁ dijanti sunisitatikhiṇaayalohaghaṁsanena ghaṁsitvā samaṁ kataṁ",
  "atk-s0510a40:96_3": "viya samadantanti attho.",
  "atk-s0510a40:97": "183.Pītisamphullitānananti pītiyā suṭṭhu phullitaṁ vikasitaṁ ānanaṁ mukhaṁ ādāsatalasadisamukhavantanti attho.",
  "atk-s0510a40:98": "184.Khippābhiññassa bhikkhunoti khippaṁ desanāya samugghāṭitakkhaṇeyeva abhivisesena ñātuṁ samatthassa bhikkhunoti attho.",
  "atk-s0510a40:99": "186.Saggaṁagaṁ sabhavanaṁ yathāti attano gehaṁ viya saggaṁ lokaṁ agamāsinti attho.",
  "atk-s0510a40:100": "196.Natvaṁ upāyamaggaññūti tvaṁ nibbānādhigamūpāyabhūtamaggaññū na ahosīti attho.",
  "atk-s0510a40:101_0": "200.Satthuno sadā jinanti sadā sabbakālaṁ jinaṁ jinanto parājitakopo satthuno sammāsambuddhassa",
  "atk-s0510a40:101_1": "vimalānanaṁ ādāsatalasadisamukhaṁ passissāmi passituṁ nikkhamāmīti yojanā. Dije apucchiṁ",
  "atk-s0510a40:101_2": "kuhiṁ lokanandanoti kuhiṁ ṭhāne lokapasādakaro satthāti dije brāhmaṇe ahaṁ bhikkhū apucchinti attho.",
  "atk-s0510a40:102": "201.Sasova khippaṁ munidassanussukoti munidassane tathāgatadassane ussuko ussāhajāto saso iva khippaṁ pāpuṇātīti attho.",
  "atk-s0510a40:103": "202.Tuvaṭaṁ gantvāti sīghaṁ gantvā. Piṇḍatthaṁ apihāgidhanti piṇḍapātaṁ paṭicca apihaṁ apagatapihaṁ agidhaṁ nittaṇhaṁ.",
  "atk-s0510a40:104_0": "203.Alolakkhanti ito cito ca anolokayamānaṁ uttame sāvatthinagare piṇḍāya vicarantaṁ",
  "atk-s0510a40:104_1": "adakkhinti sambandho. Sirīnilayasaṅkāsanti siriyā lakkhaṇānubyañjanasobhāya nilayaṁ",
  "atk-s0510a40:104_2": "saṅkāsaṁ jalamānatoraṇasadisaṁ. Ravidittiharānananti vijjotamānasūriyamaṇḍalaṁ viya",
  "atk-s0510a40:104_3": "vijjotamānamukhamaṇḍalaṁ.",
  "atk-s0510a40:105": "204.Kupathe vippanaṭṭhassāti kucchitapathe sopaddavamagge mūḷhassa micchāpaṭipannassa me saraṇaṁ hohi patiṭṭhā hohi. Gotamāti bhagavantaṁ gottena ālapati.",
  "atk-s0510a40:106_0": "218.Na tattha sukkā jotantīti sukkapabhāsampannā jotamānaosadhitārakādayo na jotanti",
  "atk-s0510a40:106_1": "nappabhāsanti. Sesaṁ uttānatthameva. So evaṁ pubbacaritāpadānaṁ pakāsetvā tāvadeva",
  "atk-s0510a40:106_2": "ca bhagavantaṁ pabbajjaṁ yāci. “Paripuṇṇaṁ te pattacīvara”nti ca puṭṭho “na paripuṇṇa”nti",
  "atk-s0510a40:106_3": "āha. Atha naṁ satthā “tena hi pattacīvaraṁ pariyesāhī”ti vatvā pakkāmi. So kira vīsativassasahassāni",
  "atk-s0510a40:106_4": "samaṇadhammaṁ karonto “bhikkhunā nāma attanā paccaye labhitvā aññaṁ anoloketvā sayameva",
  "atk-s0510a40:106_5": "paribhuñjituṁ vaṭṭatī”ti vatvā ekabhikkhussāpi pattena vā cīvarena vā saṅgahaṁ nākāsi,",
  "atk-s0510a40:106_6": "“na tenassa iddhimayaṁ pattacīvaraṁ uppajjissatī”ti ñatvā bhagavā ehibhikkhubhāvena",
  "atk-s0510a40:106_7": "pabbajjaṁ nādāsi. Tampi pattacīvaraṁ pariyesamānameva saṅkāraṭṭhānato coḷakkhaṇḍāni",
  "atk-s0510a40:106_8": "saṁkaḍḍhentaṁ pubbaveriko amanusso ekissā taruṇavacchāya gāviyā sarīre adhimuccitvā",
  "atk-s0510a40:106_9": "vāmaūrumhi paharitvā jīvitakkhayaṁ pāpesi. Satthā piṇḍāya caritvā katabhattakicco",
  "atk-s0510a40:106_10": "sambahulehi bhikkhūhi saddhiṁ nikkhamanto bāhiyassa sarīraṁ saṅkāraṭṭhāne patitaṁ",
  "atk-s0510a40:106_11": "disvā “gaṇhatha, bhikkhave, etaṁ bāhiyaṁ dārucīriyanti ekasmiṁ gehadvāre ṭhatvā mañcakaṁ",
  "atk-s0510a40:106_12": "āharāpetvā imaṁ sarīraṁ nagaradvārato nīharitvā jhāpetvā dhātuyo gahetvā thūpaṁ karothā”ti bhikkhū āṇāpesi.",
  "atk-s0510a40:107_0": "Te bhikkhū dhātuṁ mahāpathe thūpaṁ kāretvā satthāraṁ upasaṅkamitvā attano katakammaṁ",
  "atk-s0510a40:107_1": "ārocesuṁ. Tato saṅghamajjhe kathā udapādi – “tathāgato bhikkhusaṅghena sarīrajhāpanakiccaṁ",
  "atk-s0510a40:107_2": "kāresi, dhātuyo ca gāhāpetvā cetiyaṁ kārāpesi, kataramaggo nu kho tena samadhigato,",
  "atk-s0510a40:107_3": "sāmaṇero nu kho so, bhikkhu nu kho”ti. Satthā taṁ aṭṭhuppattiṁ katvā “patiṭṭhito,",
  "atk-s0510a40:107_4": "bhikkhave, bāhiyo dārucīriyo arahatto”ti upari dhammadesanaṁ vaḍḍheti. Tassa parinibbutabhāvañca",
  "atk-s0510a40:107_5": "ācikkhitvā “etadaggaṁ, bhikkhave, mama sāvakānaṁ bhikkhūnaṁ khippābhiññānaṁ yadidaṁ",
  "atk-s0510a40:107_6": "bāhiyo dārucīriyo”ti etadagge ṭhapesi.",
  "atk-s0510a40:108_0": "Atha naṁ bhikkhū pucchiṁsu – “tumhe, bhante, ‘bāhiyo dārucīriyo arahattaṁ patto’ti",
  "atk-s0510a40:108_1": "vadetha, kadā so arahattaṁ patto”ti? “Mama dhammaṁ sutakāle, bhikkhave”ti. “Kadā",
  "atk-s0510a40:108_2": "panassa, bhante, tumhehi dhammo kathito”ti? “Bhikkhāya carantena antaravīthiyaṁ ṭhitenā”ti.",
  "atk-s0510a40:108_3": "“Appamattako, bhante, tumhehi antaravīthiyaṁ ṭhatvā kathitadhammo; kathaṁ so tāvattakena",
  "atk-s0510a40:108_4": "visesaṁ nibbattesī”ti? Atha ne satthā, “bhikkhave, mama dhammaṁ ‘appaṁ’ vā ‘bahuṁ",
  "atk-s0510a40:108_5": "vā’ti mā cintayittha. Anekānipi hi anatthapadasaṁhitāni gāthāsahassāni na seyyo,",
  "atk-s0510a40:108_6": "atthanissitaṁ pana ekampi gāthāpadaṁ seyyo”ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0510a40:109": "“Sahassamapi ce gāthā, anatthapadasaṁhitā;",
  "atk-s0510a40:110": "Ekaṁ gāthāpadaṁ seyyo, yaṁ sutvā upasammatī”ti. –",
  "atk-s0510a40:111": "Desanāpariyosāne caturāsītiyā pāṇasahassānaṁ dhammābhisamayo ahosīti.",
  "atk-s0510a40:112": "Bāhiyattheraapadānavaṇṇanā samattā.",
  "atk-s0510a40:113": "7. Mahākoṭṭhikattheraapadānavaṇṇanā",
  "atk-s0510a40:114_0": "Sattamāpadāne padumuttaro nāma jinotiādikaṁ āyasmato mahākoṭṭhikattherassa apadānaṁ.",
  "atk-s0510a40:114_1": "Kā uppatti? Ayampi purimabuddhesu katādhikāro tattha tattha bhave vivaṭṭūpanissayāni",
  "atk-s0510a40:114_2": "puññāni upacinanto padumuttarassa bhagavato kāle haṁsavatīnagare mahābhogakule nibbattitvā",
  "atk-s0510a40:114_3": "viññutaṁ patto mātāpitūnaṁ accayena kuṭumbaṁ saṇṭhapetvā gharāvāsaṁ vasanto ekadivasaṁ",
  "atk-s0510a40:114_4": "padumuttarassa bhagavato dhammadesanākāle haṁsavatīnagaravāsino gandhamālādihatthe",
  "atk-s0510a40:114_5": "yena buddho yena dhammo yena saṅgho, tanninne tappoṇe tappabbhāre gacchante disvā",
  "atk-s0510a40:114_6": "tehi saddhiṁ bhagavantaṁ upasaṅkamitvā, satthāraṁ ekaṁ bhikkhuṁ paṭisambhidāppattānaṁ",
  "atk-s0510a40:114_7": "aggaṭṭhāne ṭhapentaṁ disvā “ayaṁ imasmiṁ sāsane paṭisambhidāppattānaṁ aggo, yaṁnūnāhampi",
  "atk-s0510a40:114_8": "ekassa buddhassa sāsane ayaṁ viya paṭisambhidāppattānaṁ aggo bhaveyya”nti cintetvā",
  "atk-s0510a40:114_9": "satthu desanāpariyosāne vuṭṭhitāya parisāya bhagavantaṁ upasaṅkamitvā, “bhante, sve",
  "atk-s0510a40:114_10": "mayhaṁ gehe bhikkhaṁ gaṇhathā”ti nimantesi. Satthā adhivāsesi. So bhagavantaṁ abhivādetvā",
  "atk-s0510a40:114_11": "padakkhiṇaṁ katvā sakanivesanaṁ gantvā sabbarattiṁ buddhassa ca bhikkhusaṅghassa",
  "atk-s0510a40:114_12": "ca nisajjaṭṭhānaṁ gandhamālādīhi alaṅkaritvā khādanīyabhojanīyaṁ paṭiyādāpetvā tassā",
  "atk-s0510a40:114_13": "rattiyā accayena sakanivesane bhikkhusatasahassaparivāraṁ satthāraṁ vividhayāgukhajjakaparivāraṁ",
  "atk-s0510a40:114_14": "sasūpabyañjanaṁ gandhasālibhojanaṁ bhojāpetvā bhattakiccapariyosāne cintesi – “mahantaṁ",
  "atk-s0510a40:114_15": "kho ahaṁ ṭhānantaraṁ patthemi, na pana yuttaṁ mayā ekadivasameva dānaṁ datvā taṁ",
  "atk-s0510a40:114_16": "ṭhānantaraṁ patthetuṁ, anupaṭipāṭiyā sattāhaṁ dānaṁ datvā patthessāmī”ti. So teneva",
  "atk-s0510a40:114_17": "niyāmena sattāhaṁ mahādānaṁ datvā bhattakiccapariyosāne dussakoṭṭhāgāraṁ vivarāpetvā",
  "atk-s0510a40:114_18": "uttamaṁ ticīvarappahonakaṁ sukhumavatthaṁ buddhassa pādamūle ṭhapetvā bhikkhusatasahassassa",
  "atk-s0510a40:114_19": "ca ticīvaraṁ datvā tathāgataṁ upasaṅkamitvā, “bhante, yo so bhikkhu tumhehi ito sattame",
  "atk-s0510a40:114_20": "divasamatthake paṭisambhidāppattānaṁ aggaṭṭhāne ṭhapito, ahampi so bhikkhu viya anāgate",
  "atk-s0510a40:114_21": "uppajjanakassa buddhassa sāsane pabbajitvā paṭisambhidāppattānaṁ aggo bhaveyya”nti",
  "atk-s0510a40:114_22": "satthu pādamūle nipajjitvā patthanaṁ akāsi. Satthā tassa samijjhanabhāvaṁ ñatvā “anāgate",
  "atk-s0510a40:114_23": "ito kappasatasahassamatthake gotamo nāma buddho loke uppajjissati, tassa sāsane tava",
  "atk-s0510a40:114_24": "patthanā samijjhissatī”ti byākāsi. So tattha yāvatāyukaṁ puññāni katvā tato cuto",
  "atk-s0510a40:114_25": "devasampattiṁ anubhavitvā aparāparaṁ devamanussesu paribbhami.",
  "atk-s0510a40:115_0": "Evaṁ so devamanussesu saṁsaranto tattha tattha bhave puññañāṇasambhāre sambharanto",
  "atk-s0510a40:115_1": "imasmiṁ buddhuppāde sāvatthiyaṁ brāhmaṇamahāsālakule nibbatti, koṭṭhikotissa nāmaṁ",
  "atk-s0510a40:115_2": "akaṁsu. Kasmā mātuyā vā ayyakapayyakādīnaṁ vā nāmaṁ aggahetvā evaṁ nāmaṁ kariṁsūti",
  "atk-s0510a40:115_3": "ce? Attano paññavantatāya vedaṅgesu satakkaparatakkesu sanighaṇḍukeṭubhesu sākkharappabhedesu",
  "atk-s0510a40:115_4": "sakalabyākaraṇesu ca chekabhāvena ca diṭṭhadiṭṭhe jane mukhasattīhi koṭṭhento pakkoṭṭhento",
  "atk-s0510a40:115_5": "vitudanto vicaratīti anvatthanāmaṁ kariṁsūti veditabbaṁ. So vayappatto tayo vede",
  "atk-s0510a40:115_6": "uggahetvā brāhmaṇasippe nipphattiṁ patto ekadivasaṁ satthu santikaṁ gantvā dhammaṁ",
  "atk-s0510a40:115_7": "sutvā paṭiladdhasaddho pabbajitvā upasampannakālato paṭṭhāya vipassanāya kammaṁ karonto",
  "atk-s0510a40:115_8": "saha paṭisambhidāhi arahattaṁ patvā paṭisambhidāsu ciṇṇavasī hutvā abhīto mahāthere",
  "atk-s0510a40:115_9": "upasaṅkamitvā pañhaṁ pucchantopi dasabalaṁ upasaṅkamitvā paṭisambhidāsuyeva pañhaṁ",
  "atk-s0510a40:115_10": "pucchi. Evamayaṁ thero tattha katādhikāratāya tattha ciṇṇavasībhāvena ca paṭisambhidāppattānaṁ",
  "atk-s0510a40:115_11": "aggo jāto. Atha naṁ satthā mahāvedallasuttaṁ aṭṭhuppattiṁ katvā paṭisambhidāppattānaṁ",
  "atk-s0510a40:115_12": "aggaṭṭhāne ṭhapesi, “etadaggaṁ, bhikkhave, mama sāvakānaṁ bhikkhūnaṁ paṭisambhidāppattānaṁ",
  "atk-s0510a40:115_13": "yadidaṁ mahākoṭṭhiko”ti.",
  "atk-s0510a40:116_0": "221. So aparena samayena vimuttisukhaṁ paṭisaṁvedento somanassajāto attano pubbacaritāpadānaṁ",
  "atk-s0510a40:116_1": "pakāsento padumuttaro nāma jinotiādimāha. Taṁ sabbaṁ heṭṭhā vuttanayattā uttānatthameva.",
  "atk-s0510a40:117": "Itthaṁsudamāyasmā mahākoṭṭhikoti ettha sudanti nidassane nipāto. Āyasmāti gāravādhivacanaṁ, yathā taṁ āyasmā mahāmoggallānoti.",
  "atk-s0510a40:118": "Mahākoṭṭhikattheraapadānavaṇṇanā samattā.",
  "atk-s0510a40:119": "8. Uruvelakassapattheraapadānavaṇṇanā",
  "atk-s0510a40:120_0": "Aṭṭhamāpadāne padumuttaro nāma jinotiādikaṁ āyasmato uruvelakassapattherassa apadānaṁ.",
  "atk-s0510a40:120_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a40:120_2": "upacinanto padumuttarassa bhagavato kāle kulagehe nibbatto vayappatto satthu santike",
  "atk-s0510a40:120_3": "dhammaṁ sutvā satthāraṁ ekaṁ bhikkhuṁ mahāparivārānaṁ aggaṭṭhāne ṭhapentaṁ disvā",
  "atk-s0510a40:120_4": "sayampi taṁ ṭhānantaraṁ patthento mahādānaṁ datvā paṇidhānaṁ akāsi. Bhagavā cassa",
  "atk-s0510a40:120_5": "anantarāyataṁ disvā “anāgate gotamabuddhassa sāsane mahāparivārānaṁ aggo bhavissatī”ti",
  "atk-s0510a40:120_6": "byākāsi. So tattha yāvatāyukaṁ puññāni katvā tato cavitvā devamanussesu saṁsaranto",
  "atk-s0510a40:120_7": "ito dvenavutikappamatthake phussassa bhagavato vemātikakaniṭṭhabhātā hutvā nibbatto,",
  "atk-s0510a40:120_8": "aññepissa dve kaniṭṭhabhātaro ahesuṁ. Te tayo buddhappamukhabhikkhusaṅghaṁ nimantetvā",
  "atk-s0510a40:120_9": "paramāya pūjāya pūjetvā yāvajīvaṁ kusalaṁ katvā devamanussesu saṁsaranto amhākaṁ",
  "atk-s0510a40:120_10": "bhagavato uppattito puretarameva bārāṇasiyaṁ brāhmaṇakule tayo bhātaro hutvā nibbattā",
  "atk-s0510a40:120_11": "gottavasena tayopi kassapāti evaṁ nāmakā ahesuṁ. Te tayo vayappattā tayo vede uggaṇhiṁsu.",
  "atk-s0510a40:120_12": "Tesaṁ jeṭṭhabhātikassa pañcamāṇavakasatāni parivārā, majjhimassa tīṇi, kaniṭṭhassa",
  "atk-s0510a40:120_13": "dve, te attano ganthesu sāraṁ olokentā diṭṭhadhammikameva atthaṁ disvā pabbajjaṁ",
  "atk-s0510a40:120_14": "rocesuṁ. Tesu jeṭṭhabhātā attano parivārena saddhiṁ uruvelaṁ gantvā isipabbajjaṁ",
  "atk-s0510a40:120_15": "pabbajitvā uruvelakassapo nāma jāto, majjhimo gaṅgānadīvaṅke pabbajito nadīkassapo",
  "atk-s0510a40:120_16": "nāma jāto, kaniṭṭho gayāsīse pabbajito gayākassapo nāma jāto. Evaṁ tesu isipabbajjaṁ",
  "atk-s0510a40:120_17": "pabbajitvā tattha tattha vasantesu bahūnaṁ divasānaṁ accayena amhākaṁ bodhisatto",
  "atk-s0510a40:120_18": "mahābhinikkhamanaṁ nikkhamitvā paṭividdhasabbaññutaññāṇo anukkamena dhammacakkaṁ",
  "atk-s0510a40:120_19": "pavattetvā pañcavaggiyatthere arahatte patiṭṭhāpetvā yasakulaputtappamukhe pañcapaññāsajane",
  "atk-s0510a40:120_20": "sahāyake vinetvā saṭṭhi arahante “caratha, bhikkhave, cārika”nti vissajjetvā tiṁsabhaddavaggiye",
  "atk-s0510a40:120_21": "vinetvā uruvelakassapassa vasanaṭṭhānaṁ gantvā vasanatthāya agyāgāraṁ pavisitvā tattha",
  "atk-s0510a40:120_22": "gatanāgadamanādīhi aḍḍhuḍḍhasahassehi pāṭihāriyehi uruvelakassapaṁ saparivāraṁ vinetvā",
  "atk-s0510a40:120_23": "pabbājesi. Tassa pabbajjāvidhānañca iddhipāṭihāriyakaraṇañca sabbaṁ nadīkassapassa",
  "atk-s0510a40:120_24": "apadānaṭṭhakathāyaṁ āvi bhavissati. Tassa pabbajitabhāvaṁ sutvā itarepi dve bhātaro",
  "atk-s0510a40:120_25": "saparisā āgantvā satthu santike pabbajiṁsu. Sabbeva te iddhimayapattacīvaradharā",
  "atk-s0510a40:120_26": "ehibhikkhukā ahesuṁ. Satthā taṁ samaṇasahassaṁ ādāya gayāsīsaṁ gantvā piṭṭhipāsāṇe",
  "atk-s0510a40:120_27": "nisinno ādittapariyāyadesanāya te sabbe arahatte patiṭṭhāpesi.",
  "atk-s0510a40:121": "251. So evaṁ arahattaṁ patvā somanassajāto attano pubbacaritāpadānaṁ pakāsento padumuttaro nāma jinotiādimāha. Anuttānapadameva vaṇṇayissāma.",
  "atk-s0510a40:122_0": "268.Soca sabbaṁ tamaṁ hantvāti so phusso bhagavā rāgadosamohādikilesandhakāraṁ viddhaṁsetvā.",
  "atk-s0510a40:122_1": "Vijaṭetvā mahājaṭanti taṇhāmānādīhi diyaḍḍhasahassehi kilesagaṇehi mahābyākulaṁ jaṭaṁ",
  "atk-s0510a40:122_2": "vijaṭetvā padāletvā phāletvāti attho. Sadevakaṁ devalokasahitaṁ sakalaṁ lokasannivāsaṁtappayanto",
  "atk-s0510a40:122_3": "santappayanto pīṇento amataṁ vuṭṭhiṁ mahānibbānavuṭṭhidhāraṁ vassate paggharāpetīti yojanā.",
  "atk-s0510a40:123_0": "269.Tadā hi bārāṇasiyanti “bārasa manussā”tiādīsu viya bārasa dvādasarāsī hutvā purā,",
  "atk-s0510a40:123_1": "himavantato isayo ca paccekamunisaṅkhātā isayo ca gandhamādanato ākāsenāgantvā ettha",
  "atk-s0510a40:123_2": "gacchanti otaranti pavisantīti bārāṇasī, atha vā sammāsambuddhasaṅkhātānaṁ anekasatasahassānaṁ",
  "atk-s0510a40:123_3": "dhammacakkapavattanatthāya otaraṭṭhānaṁ nagaraṁ liṅgavipallāsaṁ katvā itthiliṅgavasena",
  "atk-s0510a40:123_4": "bārāṇasīti vuccati, tissaṁ bārāṇasiyaṁ.",
  "atk-s0510a40:124_0": "273.Nikkhittasatthaṁpaccantanti chaḍḍitasatthaṁ pātitaāvudhaṁ paccantajanapadaṁ nibbisevanaṁ",
  "atk-s0510a40:124_1": "katvā punarupaccatanti punarapi taṁ nagaraṁ upecca upagamma sampattāti attho. Sesaṁ suviññeyyamevāti.",
  "atk-s0510a40:125": "Uruvelakassapattheraapadānavaṇṇanā samattā.",
  "atk-s0510a40:126": "9. Rādhattheraapadānavaṇṇanā",
  "atk-s0510a40:127": "296. Navamāpadāne padumuttaro nāma jinotiādikaṁ āyasmato rādhattherassa apadānaṁ. Taṁ sabbaṁ pāṭhānusārena nayānucintanena viññūhi suviññeyyameva. Kevalaṁ puññanānattamevāti.",
  "atk-s0510a40:128": "Rādhattheraapadānavaṇṇanā samattā.",
  "atk-s0510a40:129": "Dasamaṁ mogharājattheraapadānaṁ suviññeyyamevāti.",
  "atk-s0510a40:130": "Catupaññāsamavaggavaṇṇanā samattā."
}