{
  "tika-abh07t13:0": "5. Vīthimuttaparicchedavaṇṇanā",
  "tika-abh07t13:1_0": "1. Ettāvatā vīthisaṅgahaṁ dassetvā idāni vīthimuttasaṅgahaṁ dassetumārabhanto āha",
  "tika-abh07t13:1_1": "“vīthicittavaseneva”ntyādi. Evaṁ yathāvuttanayena vīthicittavasena pavattiyaṁ paṭisandhito",
  "tika-abh07t13:1_2": "aparabhāge cutipariyosānaṁ pavattisaṅgaho nāma saṅgaho udīrito, idāni tadanantaraṁ",
  "tika-abh07t13:1_3": "sandhiyaṁ paṭisandhikāle, tadāsannatāya taṁgahaṇeneva gahitacutikāle ca pavattisaṅgaho vuccatīti yojanā.",
  "tika-abh07t13:2": "Bhūmicatukkavaṇṇanā",
  "tika-abh07t13:3_0": "3. Puññasammatā ayā yebhuyyena apagatoti apāyo, soyeva bhūmi bhavanti ettha sattāti",
  "tika-abh07t13:3_1": "apāyabhūmi. Anekavidhasampattiadhiṭṭhānatāya sobhanā gantabbato upapajjitabbato gatīti",
  "tika-abh07t13:3_2": "sugati, kāmataṇhāsahacaritā sugati kāmasugati, sāyeva bhūmīti kāmasugatibhūmi. Evaṁ sesesupi.",
  "tika-abh07t13:4_0": "4. Ayato sukhato niggatoti nirayo. Tiro añcitāti tiracchānā, tesaṁ yoni tiracchānayoni.",
  "tika-abh07t13:4_1": "Yavanti tāya sattā amissitāpi samānajātitāya missitā viya hontīti yoni. Sā pana atthato",
  "tika-abh07t13:4_2": "khandhānaṁ pavattiviseso. Pakaṭṭhena sukhato itā gatāti petā, nijjhāmataṇhikādibhedānaṁ",
  "tika-abh07t13:4_3": "petānaṁ visayo pettivisayo. Ettha pana tiracchānayonipettivisayaggahaṇena khandhānaṁyeva",
  "tika-abh07t13:4_4": "gahaṇaṁ tesaṁ tādisassa paricchinnokāsassa abhāvato. Yattha vā te araññapabbatapādādike",
  "tika-abh07t13:4_5": "nibaddhavāsaṁ vasanti, tādisassa ṭhānassa vasena okāsopi gahetabbo. Na suranti issariyakīḷādīhi",
  "tika-abh07t13:4_6": "na dibbantīti asurā, petāsurā. Itare pana na surā surappaṭipakkhāti asurā, idha ca",
  "tika-abh07t13:4_7": "petāsurānameva gahaṇaṁ itaresaṁ tāvatiṁsesu gahaṇassa icchitattā. Tathā hi vuttaṁ ācariyena –",
  "tika-abh07t13:5": "“Tāvatiṁsesu devesu, vepacittāsurā gatā”ti; ;",
  "tika-abh07t13:6_0": "5. Satisūrabhāvabrahmacariyayogyatādiguṇehi ukkaṭṭhamanatāya mano ussannaṁ etesanti",
  "tika-abh07t13:6_1": "manussā. Tathā hi paramasatinepakkādippattā buddhādayopi manussabhūtāyeva. Jambudīpavāsino",
  "tika-abh07t13:6_2": "cettha nippariyāyato manussā. Tehi pana samānarūpāditāya saddhiṁ parittadīpavāsīhi",
  "tika-abh07t13:6_3": "itaramahādīpavāsinopi “manussā”ti vuccanti. Lokiyā pana “manuno ādikhattiyassa apaccaṁ",
  "tika-abh07t13:6_4": "puttāti manussā”ti vadanti. Manussānaṁ nivāsabhūtā bhūmi idha manussā. Evaṁ sesesupi.",
  "tika-abh07t13:7_0": "Catūsu mahārājesu bhatti etesaṁ, catunnaṁ vā mahārājānaṁ nivāsaṭṭhānabhūte cātumahārāje",
  "tika-abh07t13:7_1": "bhavāti cātumahārājikā. Māghena māṇavena saddhiṁ tettiṁsa sahapuññakārino ettha nibbattāti",
  "tika-abh07t13:7_2": "taṁsahacaritaṭṭhānaṁ tettiṁsaṁ, tadeva tāvatiṁsaṁ, taṁnivāso etesanti tāvatiṁsāti",
  "tika-abh07t13:7_3": "vadanti. Yasmā pana “sahassaṁ cātumahārājikānaṁ sahassaṁ tāvatiṁsāna”nti vacanato",
  "tika-abh07t13:7_4": "sesacakkavāḷesupi chakāmāvacaradevalokā atthi, tasmā nāmamattameva etaṁ tassa devalokassāti",
  "tika-abh07t13:7_5": "gahetabbaṁ. Dukkhato yātā apayātāti yāmā. Attano sirisampattiyā tusaṁ pītiṁ itā gatāti",
  "tika-abh07t13:7_6": "tusitā. Nimmāne rati etesanti nimmānaratino. Paranimmitesu bhogesu attano vasaṁ vattentīti",
  "tika-abh07t13:7_7": "paranimmitavasavattino.",
  "tika-abh07t13:8_0": "7. Mahābrahmānaṁ paricārikattā tesaṁ parisati bhavāti brahmapārisajjā. Tesaṁ purohitaṭṭhāne",
  "tika-abh07t13:8_1": "ṭhitattā brahmapurohitā. Tehi tehi jhānādīhi guṇavisesehi brūhitā parivuddhāti brahmāno,",
  "tika-abh07t13:8_2": "vaṇṇavantatāya ceva dīghāyukatādīhi ca brahmapārisajjādīhi mahantā brahmānoti mahābrahmāno.",
  "tika-abh07t13:8_3": "Tayopete paṇītaratanapabhāvabhāsitasamānatalavāsino.",
  "tika-abh07t13:9_0": "8. Uparimehi parittā ābhā etesanti parittābhā. Appamāṇā ābhā etesanti appamāṇābhā.",
  "tika-abh07t13:9_1": "Valāhakato vijju viya ito cito ca ābhā sarati nissarati etesaṁ sappītikajjhānanibbattakkhandhasantānattāti",
  "tika-abh07t13:9_2": "ābhassarā. Daṇḍadīpikāya vā acci viya etesaṁ sarīrato ābhā chijjitvā chijjitvā patantī",
  "tika-abh07t13:9_3": "viya sarati nissaratīti ābhassarā. Yathāvuttāya vā pabhāya ābhāsanasīlāti ābhassarā.",
  "tika-abh07t13:9_4": "Etepi tayo paṇītaratanapabhāvabhāsitekatalavāsino.",
  "tika-abh07t13:10_0": "9. Subhāti ekagghanā acalā sarīrābhā vuccati, sā uparibrahmehi parittā etesanti parittasubhā.",
  "tika-abh07t13:10_1": "Appamāṇā subhā etesanti appamāṇasubhā. Pabhāsamudayasaṅkhātehi subhehi kiṇṇā ākiṇṇāti",
  "tika-abh07t13:10_2": "subhakiṇhā. “Subhākiṇṇā”ti ca vattabbe ā-saddassa rassattaṁ, antimaṇa-kārassa ca",
  "tika-abh07t13:10_3": "ha-kāraṁ katvā “subhakiṇhā”ti vuttaṁ. Etepi paṇītaratanapabhāvabhāsitekatalavāsino.",
  "tika-abh07t13:11_0": "10. Jhānappabhāvanibbattaṁ vipulaṁ phalametesanti vehapphalā. Saññāvirāgabhāvanānibbattarūpasantatimattattā",
  "tika-abh07t13:11_1": "natthi saññā, taṁmukhena vuttāvasesā arūpakkhandhā ca etesanti asaññā. Teyeva sattāti",
  "tika-abh07t13:11_2": "asaññasattā. Etepi paṇītaratanapabhāvabhāsitekatalavāsino. Suddhānaṁ anāgāmiarahantānameva",
  "tika-abh07t13:11_3": "āvāsāti suddhāvāsā. Anunayapaṭighābhāvato vā suddho āvāso etesanti suddhāvāsā, tesaṁ",
  "tika-abh07t13:11_4": "nivāsabhūmipi suddhāvāsā.",
  "tika-abh07t13:12_0": "11. Imesu pana paṭhamatalavāsino appakena kālena attano ṭhānaṁ na vijahantīti avihā.",
  "tika-abh07t13:12_1": "Dutiyatalavāsino na kenaci tappantīti atappā. Tatiyatalavāsino paramasundararūpattā",
  "tika-abh07t13:12_2": "sukhena dissantīti sudassā. Catutthatalavāsino suparisuddhadassanattā sukhena passantīti",
  "tika-abh07t13:12_3": "sudassino. Pañcamatalavāsino pana ukkaṭṭhasampattikattā natthi etesaṁ kaniṭṭhabhāvoti akaniṭṭhā.",
  "tika-abh07t13:13": "12. Ākāsānañcāyatane pavattā paṭhamāruppavipākabhūtacatukkhandhā eva, tehi paricchinnaokāso vā ākāsānañcāyatanabhūmi. Evaṁ sesesupi.",
  "tika-abh07t13:14": "13. Puthujjanā, sotāpannā ca sakadāgāmino cāpi puggalā suddhāvāsesu sabbathā na labbhantīti sambandho. Puthujjanādīnañca paṭikkhepena anāgāmiarahantānameva tattha lābho vutto hoti.",
  "tika-abh07t13:15": "14.Sesaṭṭhānesūti suddhāvāsaapāyaasaññivajjitesu sesaṭṭhānesu ariyā, anariyāpi ca labbhanti.",
  "tika-abh07t13:16": "Bhūmicatukkavaṇṇanā niṭṭhitā.",
  "tika-abh07t13:17": "Paṭisandhicatukkavaṇṇanā",
  "tika-abh07t13:18": "16.Okkantikkhaṇeti paṭisandhikkhaṇe.",
  "tika-abh07t13:19_0": "17. Jātiyā andho jaccandho. Kiñcāpi jātikkhaṇe aṇḍajajalābujā sabbepi acakkhukāva.",
  "tika-abh07t13:19_1": "Tathāpi cakkhādiuppajjanārahakālepi cakkhuppattivibandhakakammappaṭibāhitasāmatthiyena",
  "tika-abh07t13:19_2": "dinnapaṭisandhinā, itarenapi vā kammena anuppādetabbacakkhuko satto jaccandho nāma.",
  "tika-abh07t13:19_3": "Apare pana “jaccandhoti pasūtiyaṁyeva andho, mātukucchiyaṁ andho hutvā nikkhantoti",
  "tika-abh07t13:19_4": "attho, tena duhetukatihetukānaṁ mātukucchiyaṁ cakkhussa avipajjanaṁ siddha”nti vadanti.",
  "tika-abh07t13:19_5": "Jaccandhādīnanti ettha ādiggahaṇena jaccabadhirajaccamūgajaccajaḷajaccummattakapaṇḍakaubhatobyañjanakanapuṁsakamammādīnaṁ",
  "tika-abh07t13:19_6": "saṅgaho. Apare pana “ekacce ahetukapaṭisandhikā avikalindriyā hutvā thokaṁ vicāraṇapakatikā",
  "tika-abh07t13:19_7": "honti, tādisānampi ādisaddena saṅgaho”ti vadanti. Bhummadeve sitā nissitā taggatikattāti",
  "tika-abh07t13:19_8": "bhummassitā. Sukhasamussayato vinipātāti vinipātikā.",
  "tika-abh07t13:20": "18.Sabbatthāpi kāmasugatiyanti devamanussavasena sattavidhāyapi kāmasugatiyaṁ.",
  "tika-abh07t13:21": "21.Tesūti yathāvuttapaṭisandhiyuttesu puggalesu, apāyādīsu vā. Āyuppamāṇagaṇanāya niyamo natthi kesañci cirāyukattā, kesañci ciratarāyukattā ca. Tathācāhu –",
  "tika-abh07t13:22": "“Āpāyikamanussāyu-",
  "tika-abh07t13:23": "Paricchedo na vijjati;",
  "tika-abh07t13:24": "Tathā hi kālo mandhātā,",
  "tika-abh07t13:25": "Yakkhā keci cirāyuno”ti. –",
  "tika-abh07t13:26_0": "Apāyesu hi kammameva pamāṇaṁ, tattha nibbattānaṁ yāva kammaṁ nakhīyati. Tāva cavanābhāvato,",
  "tika-abh07t13:26_1": "tathā bhummadevānaṁ. Tesupi hi nibbattā keci sattāhādikālaṁ tiṭṭhanti, keci kappamattampi,",
  "tika-abh07t13:26_2": "tathā manussānampi kadāci tesampi asaṅkhyeyyāyukattā kadāci dasavassāyukattā. “Yo",
  "tika-abh07t13:26_3": "ciraṁ jīvati, so vassasataṁ jīvati, appaṁ vā bhiyyo, dutiyaṁ vassasataṁ na pāpuṇātī”ti",
  "tika-abh07t13:26_4": "idaṁ pana ajjatanakālike sandhāya vuttaṁ.",
  "tika-abh07t13:27": "22.Dibbāni pañcavassasatānīti manussānaṁ paññāsa vassāni ekadinaṁ, tadanurūpato māsasaṁvacchare paricchinditvā dibbappamāṇāni pañcavassasatāni āyuppamāṇaṁ hoti. Vuttampi cetaṁ –",
  "tika-abh07t13:28": "“Yāni paññāsa vassāni, manussānaṁ dino tahiṁ;",
  "tika-abh07t13:29": "Tiṁsarattidivo māso, māsā dvādasa saṁvaccharaṁ;",
  "tika-abh07t13:30": "Tena saṁvaccharenāyu, dibbaṁ pañcasataṁ mata”nti.",
  "tika-abh07t13:31_0": "Manussagaṇanāyāti manussānaṁ saṁvaccharagaṇanāya. Tato catugguṇanti cātumahārājikānaṁ",
  "tika-abh07t13:31_1": "paññāsamānussakavassaparimitaṁ divasaṁ, dibbāni ca pañcavassasatāni diguṇaṁ katvā",
  "tika-abh07t13:31_2": "dibbavassasahassāni tāvatiṁsānaṁ sambhavatīti evaṁ divasasaṁvaccharadiguṇavasena",
  "tika-abh07t13:31_3": "catugguṇaṁ, taṁ pana dibbagaṇanāya vassasahassaṁ, manussagaṇanāya saṭṭhivassasatasahassādhikatikoṭippamāṇaṁ",
  "tika-abh07t13:31_4": "hoti. Tato catugguṇaṁ yāmānanti tāvatiṁsānamāyuppamāṇato vuttanayena catugguṇaṁ,",
  "tika-abh07t13:31_5": "dibbagaṇanāya dvisahassaṁ, manussagaṇanāya cattālīsavassasatasahassādhikā cuddasa",
  "tika-abh07t13:31_6": "vassakoṭiyo honti. Tato catugguṇaṁ tusitānanti dibbāni cattāri vassasahassāni, manussagaṇanāya",
  "tika-abh07t13:31_7": "saṭṭhivassasatasahassādhikā sattapaññāsa vassakoṭiyo. Tato catugguṇaṁ nimmānaratīnanti",
  "tika-abh07t13:31_8": "dibbāni aṭṭhavassasahassāni, manussagaṇanāya dve vassakoṭisatāni cattālīsavassasatasahassādhikā",
  "tika-abh07t13:31_9": "tiṁsa vassakoṭiyo ca. Tato catugguṇaṁ paranimmitavasavattīnanti dibbāni soḷasa vassasahassāni.",
  "tika-abh07t13:32_0": "23. Manussagaṇanaṁ pana sayameva dassento āha “navasatañcā”tyādi. Vassānaṁ sambandhi",
  "tika-abh07t13:32_1": "navasataṁ ekavīsa koṭiyo, tathā saṭṭhi ca vassasatasahassāni vasavattīsu āyuppamāṇanti sambandho.",
  "tika-abh07t13:33": "25.Dutiyajjhānabhūmiyanti catukkanayavasena vuttaṁ. Tato paraṁ pavattiyaṁ, cavanakāle ca tathārūpameva bhavaṅgacutivasena pavattitvā nirujjhatīti yojanā.",
  "tika-abh07t13:34_0": "29.Tesūti tāhi gahitapaṭisandhikesu brahmesu. Kappassāti asaṅkhyeyyakappassa. Na",
  "tika-abh07t13:34_1": "hi brahmapārisajjādīnaṁ tiṇṇaṁ mahākappavasena āyuparicchedo sambhavati ekakappepi",
  "tika-abh07t13:34_2": "tesaṁ avināsābhāvena paripuṇṇakappe asambhavato. Tathā hesa loko sattavāresu agginā",
  "tika-abh07t13:34_3": "vinassati, aṭṭhame vāre udakena, puna sattavāresu agginā, aṭṭhame vāre udakenāti",
  "tika-abh07t13:34_4": "evaṁ aṭṭhasu aṭṭhakesu paripuṇṇesu pacchime vāre vātena vinassati. Tattha paṭhamajjhānatalaṁ",
  "tika-abh07t13:34_5": "upādāya agginā, dutiyatatiyajjhānatalaṁ upādāya udakena, catutthajjhānatalaṁ upādāya",
  "tika-abh07t13:34_6": "vātena vinassati. Vuttampi cetaṁ –",
  "tika-abh07t13:35": "“Satta sattagginā vārā, aṭṭhame aṭṭhame dakā;",
  "tika-abh07t13:36": "Catusaṭṭhi yadā puṇṇā, eko vāyuvaro siyā.",
  "tika-abh07t13:37": "“Agginābhassarā heṭṭhā, āpena subhakiṇhato;",
  "tika-abh07t13:38": "Vehapphalato vātena, evaṁ loko vinassatī”ti. –",
  "tika-abh07t13:39_0": "Tasmā tiṇṇampi paṭhamajjhānatalānaṁ ekakappepi avināsābhāvato sakalakappe tesaṁ sambhavo",
  "tika-abh07t13:39_1": "natthīti asaṅkhyeyyakappavasena tesaṁ āyuparicchedo daṭṭhabbo. Dutiyajjhānāditalato",
  "tika-abh07t13:39_2": "paṭṭhāya pana paripuṇṇassa mahākappassa vasena, na asaṅkhyeyyakappavasena. Asaṅkhyeyyakappoti",
  "tika-abh07t13:39_3": "ca yojanāyāmavitthārato setasāsaparāsito vassasatavassasataccayena ekekabījassa haraṇena",
  "tika-abh07t13:39_4": "sāsaparāsino parikkhayepi akkhayasabhāvassa mahākappassa catutthabhāgo. So pana sattharogadubbhikkhānaṁ",
  "tika-abh07t13:39_5": "aññatarasaṁvaṭṭena bahūsu vināsamupagatesu avasiṭṭhasattasantānappavattakusalakammānubhāvena",
  "tika-abh07t13:39_6": "dasavassato paṭṭhāya anukkamena asaṅkhyeyyāyukappamāṇesu sattesu puna asaddhammasamādānavasena",
  "tika-abh07t13:39_7": "kamena parihāyitvā dasavassāyukesu jātesu rogādīnaṁ aññatarasaṁvaṭṭena sattānaṁ vināsappattiyāva",
  "tika-abh07t13:39_8": "“ayameko antarakappo”ti evaṁ paricchinnassa antarakappassa vasena catusaṭṭhiantarakappappamāṇo",
  "tika-abh07t13:39_9": "hoti, “vīsatiantarakappappamāṇo”ti ca vadanti.",
  "tika-abh07t13:40": "45. Ākāsānañcāyatanaṁ upagacchantīti ākāsānañcāyatanūpagā.",
  "tika-abh07t13:41": "49.Ekamevāti bhūmito, jātito, sampayuttadhammato, saṅkhārato ca samānameva. Ekajātiyanti ekasmiṁ bhave.",
  "tika-abh07t13:42": "Paṭisandhicatukkavaṇṇanā niṭṭhitā.",
  "tika-abh07t13:43": "Kammacatukkavaṇṇanā",
  "tika-abh07t13:44_0": "50. Idāni kammacatukkaṁ catūhākārehi dassetuṁ “janaka”ntyādi āraddhaṁ, janayatīti",
  "tika-abh07t13:44_1": "janakaṁ. Upatthambhetīti upatthambhakaṁ. Upagantvā pīḷetīti upapīḷakaṁ. Upagantvā",
  "tika-abh07t13:44_2": "ghātetīti upaghātakaṁ.",
  "tika-abh07t13:45_0": "Tattha paṭisandhipavattīsu vipākakaṭattārūpānaṁ nibbattakā kusalākusalacetanā janakaṁ",
  "tika-abh07t13:45_1": "nāma. Sayaṁ vipākaṁ nibbattetuṁ asakkontampi kammantarassa cirataravipākanibbattane",
  "tika-abh07t13:45_2": "paccayabhūtaṁ, vipākasseva vā sukhadukkhabhūtassa vicchedapaccayānuppattiyā, upabrūhanapaccayuppattiyā",
  "tika-abh07t13:45_3": "ca janakasāmatthiyānurūpaṁ ciratarappavattipaccayabhūtaṁ kusalākusalakammaṁ upatthambhakaṁ",
  "tika-abh07t13:45_4": "nāma. Kammantarajanitavipākassa byādhidhātusamatādinimittavibādhanena ciratarappavattivinibandhakaṁ",
  "tika-abh07t13:45_5": "yaṁ kiñci kammaṁ upapīḷakaṁ nāma. Dubbalassa pana kammassa janakasāmatthiyaṁ upahacca",
  "tika-abh07t13:45_6": "vicchedakapaccayuppādanena tassa vipākaṁ paṭibāhitvā sayaṁ vipākanibbattakakammaṁ upaghātakaṁ nāma.",
  "tika-abh07t13:46_0": "Janakopaghātakānañhi ayaṁ viseso – janakaṁ kammantarassa vipākaṁ anupacchinditvāva",
  "tika-abh07t13:46_1": "vipākaṁ janeti, upaghātakaṁ upacchedanapubbakanti idaṁ tāva aṭṭhakathāsu sanniṭṭhānaṁ.",
  "tika-abh07t13:46_2": "Apare pana ācariyā “upapīḷakakammaṁ bahvābādhatādipaccayopasaṁhārena kammantarassa",
  "tika-abh07t13:46_3": "vipākaṁ antarantarā vibādhati. Upaghātakaṁ pana taṁ sabbaso upacchinditvā aññassa",
  "tika-abh07t13:46_4": "okāsaṁ deti, na pana sayaṁ vipākanibbattakaṁ. Evañhi janakato imassa viseso supākaṭo”ti",
  "tika-abh07t13:46_5": "vadanti. Kiccavasenāti jananaupatthambhanaupapīḷanaupacchedanakiccavasena.",
  "tika-abh07t13:47_0": "51.Garukanti mahāsāvajjaṁ, mahānubhāvañca aññena kammena paṭibāhituṁ asakkuṇeyyakammaṁ.",
  "tika-abh07t13:47_1": "Āsannanti maraṇakāle anussaritaṁ, tadā katañca. Āciṇṇanti abhiṇhaso kataṁ, ekavāraṁ",
  "tika-abh07t13:47_2": "katvāpi vā abhiṇhaso samāsevitaṁ. Kaṭattākammanti garukādibhāvaṁ asampattaṁ katamattatoyeva",
  "tika-abh07t13:47_3": "kammanti vattabbakammaṁ.",
  "tika-abh07t13:48_0": "Tattha kusalaṁ vā hotu akusalaṁ vā, garukāgarukesu yaṁ garukaṁ akusalapakkhe mātughātakādikammaṁ,",
  "tika-abh07t13:48_1": "kusalapakkhe mahaggatakammaṁ vā, tadeva paṭhamaṁ vipaccati satipi āsannādikamme parittaṁ",
  "tika-abh07t13:48_2": "udakaṁ ottharitvā gacchanto mahogho viya. Tathā hi taṁ “garuka”nti vuccati. Tasmiṁ",
  "tika-abh07t13:48_3": "asati dūrāsannesu yaṁ āsannaṁ maraṇakāle anussaritaṁ, tadeva paṭhamaṁ vipaccati,",
  "tika-abh07t13:48_4": "āsannakāle kate vattabbameva natthi. Tasmimpi asati āciṇṇānāciṇṇesu ca yaṁ āciṇṇaṁ",
  "tika-abh07t13:48_5": "susīlyaṁ vā, dussīlyaṁ vā, tadeva paṭhamaṁ vipaccati. Kaṭattākammaṁ pana laddhāsevanaṁ",
  "tika-abh07t13:48_6": "purimānaṁ abhāvena paṭisandhiṁ ākaḍḍhatīti garukaṁ sabbapaṭhamaṁ vipaccati. Garuke",
  "tika-abh07t13:48_7": "asati āsannaṁ, tasmimpi asati āciṇṇaṁ, tasmimpi asati kaṭattākammaṁ. Tenāha “pākadānapariyāyenā”ti,",
  "tika-abh07t13:48_8": "vipākadānānukkamenātyattho. Abhidhammāvatārādīsu pana āsannato āciṇṇaṁ paṭhamaṁ vipaccantaṁ",
  "tika-abh07t13:48_9": "katvā vuttaṁ. Yathā pana gogaṇaparipuṇṇassa vajassa dvāre vivaṭe aparabhāge dammagavabalavagavesu",
  "tika-abh07t13:48_10": "santesupi yo vajadvārassa āsanno hoti, antamaso dubbalajaraggavopi, soyeva paṭhamataraṁ",
  "tika-abh07t13:48_11": "nikkhamati, evaṁ garukato aññesu kusalākusalesu santesupi maraṇakālassa āsannattā",
  "tika-abh07t13:48_12": "āsannameva paṭhamaṁ vipākaṁ detīti idha taṁ paṭhamaṁ vuttaṁ.",
  "tika-abh07t13:49_0": "52. Diṭṭhadhammo paccakkhabhūto paccuppanno attabhāvo, tattha veditabbaṁ vipākānubhavanavasenāti",
  "tika-abh07t13:49_1": "diṭṭhadhammavedanīyaṁ. Diṭṭhadhammato anantaraṁ upapajjitvā veditabbaṁ upapajjavedanīyaṁ.",
  "tika-abh07t13:49_2": "Apare apare diṭṭhadhammato aññasmiṁ yattha katthaci attabhāve veditabbaṁ kammaṁ aparāpariyavedanīyaṁ.",
  "tika-abh07t13:49_3": "Ahosi eva kammaṁ, na tassa vipāko ahosi, atthi, bhavissati cāti evaṁ vattabbakammaṁ ahosikammaṁ.",
  "tika-abh07t13:50_0": "Tattha paṭipakkhehi anabhibhūtatāya, paccayavisesena paṭiladdhavisesatāya ca balavabhāvappattā",
  "tika-abh07t13:50_1": "tādisassa pubbābhisaṅkhārassa vasena sātisayā hutvā tasmiṁyeva attabhāve phaladāyinī",
  "tika-abh07t13:50_2": "paṭhamajavanacetanā diṭṭhadhammavedanīyaṁ nāma. Sā hi vuttappakārena balavajanasantāne",
  "tika-abh07t13:50_3": "guṇavisesayuttesu upakārānupakāravasappavattiyā, āsevanālābhena appavipākatāya ca",
  "tika-abh07t13:50_4": "itaradvayaṁ viya pavattasantānuparamāpekkhaṁ, okāsalābhāpekkhañca kammaṁ na hotīti",
  "tika-abh07t13:50_5": "idheva pupphamattaṁ viya pavattivipākamattaṁ ahetukaphalaṁ deti. Atthasādhikā pana",
  "tika-abh07t13:50_6": "sattamajavanacetanā sanniṭṭhāpakacetanābhūtā vuttanayena paṭiladdhavisesā anantarattabhāve",
  "tika-abh07t13:50_7": "vipākadāyinī upapajjavedanīyaṁ nāma. Sā ca paṭisandhiṁ datvāva pavattivipākaṁ deti.",
  "tika-abh07t13:50_8": "Paṭisandhiyā pana adinnāya pavattivipākaṁ detīti natthi. Cuti anantarañhi upapajjavedanīyassa",
  "tika-abh07t13:50_9": "okāso. Paṭisandhiyā pana dinnāya jātisatepi pavattivipākaṁ detīti ācariyā. Yathāvuttakaāraṇavirahato",
  "tika-abh07t13:50_10": "diṭṭhadhammavedanīyādibhāvaṁ asampattā ādipariyosānacetanānaṁ majjhe pavattā pañca",
  "tika-abh07t13:50_11": "cetanā vipākadānasabhāvassa anupacchinnattā yadā kadāci okāsalābhe sati paṭisandhipavattīsu",
  "tika-abh07t13:50_12": "vipākaṁ abhinipphādentī aparāpariyavedaniyaṁ nāma. Sakasakakālātītaṁ pana purimakammadvayaṁ,",
  "tika-abh07t13:50_13": "tatiyampi ca saṁsārappavattiyā vocchinnāya ahosikammaṁ nāma.",
  "tika-abh07t13:51_0": "Pākakālavasenāti paccuppanne, tadanantare, yadā kadācīti evaṁ purimānaṁ tiṇṇaṁ yathāparicchinnakālavasena,",
  "tika-abh07t13:51_1": "itarassa taṁkālābhāvavasena ca. Ahosikammassa hi kālātikkamatova taṁ vohāro.",
  "tika-abh07t13:52": "53.Pākaṭhānavasenāti paṭisandhiyā vipaccanabhūmivasena.",
  "tika-abh07t13:53_0": "54. Idāni akusalādikammānaṁ kāyakammadvārādivasena pavattiṁ, taṁniddesamukhena ca",
  "tika-abh07t13:53_1": "tesaṁ pāṇātipātādivasena dasavidhādibhedañca dassetuṁ “tattha akusala”ntyādi āraddhaṁ.",
  "tika-abh07t13:53_2": "Kāyadvāre pavattaṁ kammaṁ kāyakammaṁ. Evaṁ vacīkammādīni.",
  "tika-abh07t13:54": "55. Pāṇassa saṇikaṁ patituṁ adatvā atīva pātanaṁ pāṇātipāto. Kāyavācāhi adinnassa ādānaṁ adinnādānaṁ. Methunavītikkamasaṅkhātesu kāmesu micchā caraṇaṁ kāmesu micchācāro.",
  "tika-abh07t13:55_0": "Tattha pāṇoti vohārato satto, paramatthato jīvitindriyaṁ. Tasmiṁ pāṇe pāṇasaññino",
  "tika-abh07t13:55_1": "jīvitindriyupacchedakappayogasamuṭṭhāpikā vadhakacetanā pāṇātipāto. Parabhaṇḍe tathāsaññino",
  "tika-abh07t13:55_2": "tadādāyakappayogasamuṭṭhāpikā theyyacetanā adinnādānaṁ. Asaddhammasevanavasena kāyadvārappavattā",
  "tika-abh07t13:55_3": "agantabbaṭṭhānavītikkamacetanā kāmesumicchācāro nāma. Surāpānampi ettheva saṅgayhatīti",
  "tika-abh07t13:55_4": "vadanti rasasaṅkhātesu kāmesu micchācārabhāvato. Kāyaviññattisaṅkhāte kāyadvāreti",
  "tika-abh07t13:55_5": "kāyena adhippāyaviññāpanato, sayañca kāyena viññeyyattā kāyaviññattisaṅkhāte abhikkamādijanakacittajavāyodhātvādhikakalāpassa",
  "tika-abh07t13:55_6": "vikārabhūte santhambhanādīnaṁ sahakārīkāraṇabhūte copanakāyabhāvato, kammānaṁ pavattimukhabhāvato",
  "tika-abh07t13:55_7": "ca kāyadvārasaṅkhāte kammadvāre.",
  "tika-abh07t13:56_0": "Kiñcāpi hi taṁtaṁkammasahagatacittuppādeneva sā viññatti janīyati. Tathāpi tassā",
  "tika-abh07t13:56_1": "tathā pavattamānāya taṁsamuṭṭhāpakakammassa kāyakammādivohāro hotīti sā tasseva pavattimukhabhāvena",
  "tika-abh07t13:56_2": "vattuṁ labbhati. “Kāyadvāre vuttito”ti ettakeyeva vutte “yadi evaṁ kammadvāravavatthānaṁ",
  "tika-abh07t13:56_3": "na siyā. Kāyadvāre hi pavattaṁ ‘kāyakamma’nti vuccati, kāyakammassa ca pavattimukhabhūtaṁ",
  "tika-abh07t13:56_4": "‘kāyadvāra’nti. Pāṇātipātādikaṁ pana vācāya āṇāpentassa kāyakammaṁ vacīdvārepi pavattatīti",
  "tika-abh07t13:56_5": "dvārena kammavavatthānaṁ na siyā, tathā musāvādādiṁ kāyavikārena karontassa vacīkammaṁ",
  "tika-abh07t13:56_6": "kāyadvārepi pavattatīti kammena dvāravavatthānampi na siyā”ti ayaṁ codanā paccupaṭṭheyyāti",
  "tika-abh07t13:56_7": "bāhullavuttiyā vavatthānaṁ dassetuṁ “bāhullavuttito”ti vuttaṁ. Kāyakammañhi kāyadvāreyeva",
  "tika-abh07t13:56_8": "bahulaṁ pavattati, appaṁ vacīdvāre, tasmā kāyadvāreyeva bahulaṁ pavattanato kāyakammabhāvo",
  "tika-abh07t13:56_9": "siddho vanacarakādīnaṁ vanacarakādibhāvo viya. Tathā kāyakammameva yebhuyyena kāyadvāre",
  "tika-abh07t13:56_10": "pavattati, na itarāni, tasmā kāyakammassa yebhuyyena ettheva pavattanato kāyakammadvārabhāvo",
  "tika-abh07t13:56_11": "siddho brāhmaṇagāmādīnaṁ brāhmaṇagāmādibhāvo viyāti natthi kammadvāravavatthāne koci",
  "tika-abh07t13:56_12": "vibandhoti ayametthādhippāyo.",
  "tika-abh07t13:57_0": "56. Musāti abhūtaṁ vatthu, taṁ tacchato vadanti etenāti musāvādo. Pisati sāmaggiṁ",
  "tika-abh07t13:57_1": "sañcuṇṇeti vikkhipati, piyabhāvaṁ suññaṁ karotīti vā pisuṇā. Attānampi parampi pharusaṁ",
  "tika-abh07t13:57_2": "karoti, kakaco viya kharasamphassāti vā pharusā. Saṁ sukhaṁ, hitañca phalati visarati",
  "tika-abh07t13:57_3": "vināsetīti samphaṁ, attano, paresañca anupakāraṁ yaṁ kiñci, taṁ palapati etenāti samphappalāpo.",
  "tika-abh07t13:58_0": "Tattha abhūtaṁ vatthuṁ bhūtato paraṁ viññāpetukāmassa tathā viññāpanappayogasamuṭṭhāpikā",
  "tika-abh07t13:58_1": "cetanā musāvādo. So parassa atthabhedakarova kammapatho hoti, itaro kammameva. Paresaṁ",
  "tika-abh07t13:58_2": "bhedakāmatāya, attappiyakāmatāya vā parabhedakaravacīpayogasamuṭṭhāpikā saṁkiliṭṭhacetanā",
  "tika-abh07t13:58_3": "pisuṇavācā, sāpi dvīsu bhinnesuyeva kammapatho. Parassa mammacchedakaravacīpayogasamuṭṭhāpikā",
  "tika-abh07t13:58_4": "ekantapharusacetanā pharusavācā. Na hi cittasaṇhatāya sati pharusavācā nāma hoti.",
  "tika-abh07t13:58_5": "Sītāharaṇādianatthaviññāpanappayogasamuṭṭhāpikā saṁkiliṭṭhacetanā samphappalāpo,",
  "tika-abh07t13:58_6": "so pana parehi tasmiṁ anatthe gahiteyeva kammapatho. Vacīviññattisaṅkhāte vacīdvāreti",
  "tika-abh07t13:58_7": "vācāya adhippāyaṁ viññāpeti, sayañca vācāya viññāyatīti vacīviññattisaṅkhāte vacībhedakarappayogasamuṭṭhāpakacittasamuṭṭhānapathavīdhātvādhikakalāpassa",
  "tika-abh07t13:58_8": "vikārabhūte copanavācābhāvato, kammānaṁ pavattimukhabhāvato ca vacīdvārasaṅkhāte",
  "tika-abh07t13:58_9": "kammadvāre. Bāhullavuttitoti idaṁ vuttanayameva.",
  "tika-abh07t13:59": "57. Parasampattiṁ abhimukhaṁ jhāyati lobhavasena cintetīti abhijjhā. Byāpajjati hitasukhaṁ etenāti byāpādo. Micchā viparītato passatīti micchādiṭṭhi.",
  "tika-abh07t13:60_0": "Tattha “aho vata idaṁ mama siyā”ti evaṁ parabhaṇḍābhijjhāyanaṁ abhijjhā, sā parabhaṇḍassa",
  "tika-abh07t13:60_1": "attano nāmaneneva kammapatho hoti. “Aho vatāyaṁ satto vinasseyyā”ti evaṁ manopadoso",
  "tika-abh07t13:60_2": "byāpādo. “Natthi dinna”ntyādinā nayena viparītadassanaṁ micchādiṭṭhi. Ettha pana",
  "tika-abh07t13:60_3": "natthikaahetukaakiriyadiṭṭhīhiyeva kammapathabhedo. Imesaṁ pana aṅgādivavatthānavasena",
  "tika-abh07t13:60_4": "papañco tattha tattha āgatanayena daṭṭhabbo. Aññatrāpi viññattiyāti kāyavacīviññattiṁ",
  "tika-abh07t13:60_5": "vināpi, taṁ asamuṭṭhāpetvāpītyattho. Viññattisamuṭṭhāpakacittasampayuttā cettha abhijjhādayo",
  "tika-abh07t13:60_6": "cetanāpakkhikāva honti.",
  "tika-abh07t13:61_0": "58.Dosamūlenajāyantīti sahajātādipaccayena dosasaṅkhātamūlena, dosamūlakacittena",
  "tika-abh07t13:61_1": "vā jāyanti, na lobhamūlādīhi. Hasamānāpi hi rājāno dosacitteneva pāṇavadhaṁ āṇāpenti,",
  "tika-abh07t13:61_2": "tathā pharusavācābyāpādesupi yathārahaṁ daṭṭhabbaṁ. Micchādassanassa abhinivisitabbavatthūsu",
  "tika-abh07t13:61_3": "lobhapubbaṅgamameva abhinivisanato āha “micchādiṭṭhi ca lobhamūlenā”ti. Sesāni cattāripi",
  "tika-abh07t13:61_4": "dvīhi mūlehi sambhavantīti yo tāva abhimataṁ vatthuṁ, anabhimataṁ vā attabandhuparittāṇādippayojanaṁ",
  "tika-abh07t13:61_5": "sandhāya harati, tassa adinnādānaṁ lobhamūlena hoti. Veraniyyātanatthaṁ harantassa",
  "tika-abh07t13:61_6": "dosamūlena. Nītipāṭhakappamāṇato duṭṭhaniggahaṇatthaṁ parasantakaṁ harantānaṁ rājūnaṁ,",
  "tika-abh07t13:61_7": "brāhmaṇānañca “sabbamidaṁ brāhmaṇānaṁ rājūhi dinnaṁ, tesaṁ pana sabbadubbalabhāvena",
  "tika-abh07t13:61_8": "aññe paribhuñjanti, attasantakameva brāhmaṇā paribhuñjantī”tyādīni vatvā sakasaññāya",
  "tika-abh07t13:61_9": "evaṁ yaṁ kiñci harantānaṁ, kammaphalasambandhāpavādīnañca mohamūlena. Evaṁ musāvādādīsupi",
  "tika-abh07t13:61_10": "yathārahaṁ yojetabbaṁ.",
  "tika-abh07t13:62_0": "63. Chasu ārammaṇesu tividhakammavasena uppajjamānampetaṁ tividhaniyamena uppajjatīti",
  "tika-abh07t13:62_1": "āha “tathā dānasīlabhāvanāvasenā”ti. Dasadhā niddisiyamānānaṁ hi dvinnaṁ, puna dvinnaṁ,",
  "tika-abh07t13:62_2": "tiṇṇañca yathākkamaṁ dānādīsu tīsveva saṅgaho. Kāraṇaṁ panettha parato vakkhāma.",
  "tika-abh07t13:62_3": "Chaḷārammaṇesu pana tividhakammadvāresu ca nesaṁ pavattiyojanā aṭṭhakathādīsu āgatanayena gahetabbā.",
  "tika-abh07t13:63_0": "65. Dīyati etenāti dānaṁ, pariccāgacetanā. Evaṁ sesesupi. Sīlatīti sīlaṁ, kāyavacīkammāni",
  "tika-abh07t13:63_1": "samādahati, sammā ṭhapetītyattho, sīlayati vā upadhāretīti sīlaṁ, upadhāraṇaṁ panettha",
  "tika-abh07t13:63_2": "kusalānaṁ adhiṭṭhānabhāvo. Tathā hi vuttaṁ “sīle patiṭṭhāyā”tyādi. Bhāveti kusale",
  "tika-abh07t13:63_3": "dhamme āsevati vaḍḍheti etāyāti bhāvanā. Apacāyati pūjāvasena sāmīciṁ karoti etenāti",
  "tika-abh07t13:63_4": "apacāyanaṁ. Taṁtaṁkiccakaraṇe byāvaṭassa bhāvo veyyāvaccaṁ. Attano santāne nibbattā",
  "tika-abh07t13:63_5": "patti dīyati etenāti pattidānaṁ. Pattiṁ anumodati etāyāti pattānumodanā. Dhammaṁ",
  "tika-abh07t13:63_6": "suṇanti etenāti dhammassavanaṁ. Dhammaṁ desenti etāyāti dhammadesanā. Diṭṭhiyā ujukaraṇaṁ diṭṭhijukammaṁ.",
  "tika-abh07t13:64_0": "Tattha sānusayasantānavato paresaṁ pūjānuggahakāmatāya attano vijjamānavatthupariccajanavasappavattacetanā",
  "tika-abh07t13:64_1": "dānaṁ nāma, dānavatthupariyesanavasena, dinnassa somanassacittena anussaraṇavasena",
  "tika-abh07t13:64_2": "ca pavattā pubbapacchābhāgacetanā ettheva samodhānaṁ gacchanti. Evaṁ sesesupi yathārahaṁ",
  "tika-abh07t13:64_3": "daṭṭhabbaṁ. Niccasīlādivasena pañca, aṭṭha, dasa vā sīlāni samādiyantassa, paripūrentassa,",
  "tika-abh07t13:64_4": "asamādiyitvāpi sampattakāyavacīduccaritato viramantassa, pabbajantassa, upasampadamāḷake",
  "tika-abh07t13:64_5": "saṁvaraṁ samādiyantassa, catupārisuddhisīlaṁ paripūrentassa ca pavattacetanā sīlaṁ",
  "tika-abh07t13:64_6": "nāma. Cattālīsāya kammaṭṭhānesu, khandhādīsu ca bhūmīsu parikammasammasanavasappavattā",
  "tika-abh07t13:64_7": "appanaṁ appattā gotrabhupariyosānacetanā bhāvanā nāma, niravajjavijjādipariyāpuṇanacetanāpi",
  "tika-abh07t13:64_8": "ettheva samodhānaṁ gacchati.",
  "tika-abh07t13:65_0": "Vayasā, guṇehi ca jeṭṭhānaṁ cīvarādīsu paccāsārahitena asaṁkiliṭṭhajjhāsayena paccuṭṭhānaāsanābhinīhārādividhinā",
  "tika-abh07t13:65_1": "bahumānakaraṇacetanā apacāyanaṁ nāma. Tesameva, gilānānañca yathāvuttajjhāsayena",
  "tika-abh07t13:65_2": "taṁtaṁkiccakaraṇacetanā veyyāvaccaṁ nāma. Attano santāne nibbattassa puññassa parehi",
  "tika-abh07t13:65_3": "sādhāraṇabhāvaṁ paccāsīsanacetanā pattidānaṁ nāma. Parehi dinnassa, adinnassapi vā",
  "tika-abh07t13:65_4": "puññassa maccheramalavinissaṭena cittena abbhānumodanacetanā pattānumodanā nāma.",
  "tika-abh07t13:65_5": "Evamimaṁ dhammaṁ sutvā tattha vuttanayena paṭipajjanto “lokiyalokuttaraguṇavisesassa",
  "tika-abh07t13:65_6": "bhāgī bhavissāmi, bahussuto vā hutvā paresaṁ dhammadesanādīhi anuggaṇhissāmī”ti evaṁ",
  "tika-abh07t13:65_7": "attano, paresaṁ vā hitapharaṇavasappavattena asaṁkiliṭṭhajjhāsayena hitūpadesasavanacetanā",
  "tika-abh07t13:65_8": "dhammassavanaṁ nāma, niravajjavijjādisavanacetanāpi ettheva saṅgayhati. Lābhasakkārādinirapekkhatāya",
  "tika-abh07t13:65_9": "yoniso manasi karoto hitūpadesacetanā dhammadesanā nāma, niravajjavijjādiupadisanacetanāpi",
  "tika-abh07t13:65_10": "ettheva saṅgahaṁ gacchati. “Atthi dinna”ntyādinayappavattasammādassanavasena diṭṭhiyā",
  "tika-abh07t13:65_11": "ujukaraṇaṁ diṭṭhijukammaṁ nāma.",
  "tika-abh07t13:66_0": "Yadi evaṁ ñāṇavippayuttacittuppādassa diṭṭhijukammapuññakiriyabhāvo na labbhatīti?",
  "tika-abh07t13:66_1": "No na labbhati purimapacchimacetanānampi taṁtaṁpuññakiriyāsveva saṅgaṇhanato. Kiñcāpi",
  "tika-abh07t13:66_2": "hi ujukaraṇavelāyaṁ ñāṇasampayuttameva cittaṁ hoti, purimapacchābhāge pana ñāṇavippayuttampi",
  "tika-abh07t13:66_3": "sambhavatīti tassapi diṭṭhijukammabhāvo upapajjatīti alamatippapañcena.",
  "tika-abh07t13:67_0": "Imesu pana dasasu pattidānānumodanā dāne saṅgahaṁ gacchanti taṁsabhāvattā. Dānampi",
  "tika-abh07t13:67_1": "hi issāmaccherānaṁ paṭipakkhaṁ, etepi. Tasmā samānappaṭipakkhatāya ekalakkhaṇattā",
  "tika-abh07t13:67_2": "te dānamayapuññakiriyavatthumhi saṅgayhanti. Apacāyanaveyyāvaccāsīlamayapuññeva saṅgayhanti",
  "tika-abh07t13:67_3": "cārittasīlabhāvato. Desanāsavanadiṭṭhijukā pana kusaladhammāsevanabhāvato bhāvanāmaye",
  "tika-abh07t13:67_4": "saṅgahaṁ gacchantīti ācariyadhammapālattherena vuttaṁ. Apare pana “desento, suṇanto",
  "tika-abh07t13:67_5": "ca desanānusārena ñāṇaṁ pesetvā lakkhaṇāni paṭivijjha paṭivijjha deseti, suṇāti ca,",
  "tika-abh07t13:67_6": "tāni ca desanāsavanāni paṭivedhamevāharantīti desanāsavanābhāvanāmaye saṅgahaṁ gacchantī”ti",
  "tika-abh07t13:67_7": "vadanti. Dhammadānasabhāvato desanā dānamaye saṅgahaṁ gacchatītipi sakkā vattuṁ.",
  "tika-abh07t13:67_8": "Tathā hi vuttaṁ “sabbadānaṁ dhammadānaṁ jinātī”ti. Tathā diṭṭhijukammaṁ sabbatthāpi",
  "tika-abh07t13:67_9": "sabbesaṁ niyamanalakkhaṇattā. Dānādīsu hi yaṁ kiñci “atthi dinna”ntyādinayappavattāya",
  "tika-abh07t13:67_10": "sammādiṭṭhiyā visodhitaṁ mahapphalaṁ hoti mahānisaṁsaṁ, evañca katvā dīghanikāyaṭṭhakathāyaṁ",
  "tika-abh07t13:67_11": "“diṭṭhijukammaṁ sabbesaṁ niyamalakkhaṇa”nti vuttaṁ. Evaṁ dānasīlabhāvanāvasena tīsu",
  "tika-abh07t13:67_12": "itaresaṁ saṅgaṇhanato saṅkhepato tividhameva puññakiriyavatthu hotīti daṭṭhabbaṁ,",
  "tika-abh07t13:67_13": "tathā ceva ācariyena heṭṭhā dassitaṁ.",
  "tika-abh07t13:68_0": "67.Manokammameva viññattisamuṭṭhāpakattābhāvena kāyadvārādīsu appavattanato. Tañca",
  "tika-abh07t13:68_1": "rūpāvacarakusalaṁ bhāvanāmayaṁ dānādivasena appavattanato. Appanāppattaṁ pubbabhāgappavattānaṁ",
  "tika-abh07t13:68_2": "kāmāvacarabhāvato. Jhānaṅgabhedenāti paṭipadādibhedato anekavidhattepi aṅgātikkamavasena",
  "tika-abh07t13:68_3": "nibbattajjhānaṅgabhedato pañcavidhaṁ hoti.",
  "tika-abh07t13:69": "68.Ārammaṇabhedenāti kasiṇugghāṭimākāsaṁ, ākāsavisayaṁ mano, tadabhāvo, tadālambaṁ viññāṇanti catubbidhanti imesaṁ catunnaṁ ārammaṇānaṁ bhedena.",
  "tika-abh07t13:70_0": "69.Etthāti imesu pākaṭṭhānavasena catubbidhesu kammesu. Uddhaccarahitanti uddhaccasahagatacetanārahitaṁ",
  "tika-abh07t13:70_1": "ekādasavidhaṁ akusalakammaṁ. Kiṁ panettha kāraṇaṁ adhimokkhavirahena sabbadubbalampi",
  "tika-abh07t13:70_2": "vicikicchāsahagataṁ paṭisandhiṁ ākaḍḍhati, adhimokkhasampayogena tato balavantampi",
  "tika-abh07t13:70_3": "uddhaccasahagataṁ nākaḍḍhatīti ? Paṭisandhidānasabhāvābhāvato. Balavaṁ ākaḍḍhati,",
  "tika-abh07t13:70_4": "dubbalaṁ nākaḍḍhatīti hi ayaṁ vicāraṇā paṭisandhidānasabhāvesuyeva. Yassa pana paṭisandhidānasabhāvoyeva",
  "tika-abh07t13:70_5": "natthi, na tassa balavabhāvo paṭisandhiākaḍḍhane kāraṇaṁ.",
  "tika-abh07t13:71_0": "Kathaṁ panetaṁ viññātabbaṁ uddhaccasahagatassa paṭisandhidānasabhāvo natthīti? Dassanenapahātabbesu",
  "tika-abh07t13:71_1": "anāgatattā. Tividhā hi akusalā dassanena pahātabbā, bhāvanāya pahātabbā, siyā dassanena",
  "tika-abh07t13:71_2": "pahātabbā, siyā bhāvanāya pahātabbāti. Tattha diṭṭhisahagatavicikicchāsahagatacittuppādā",
  "tika-abh07t13:71_3": "dassanena pahātabbā nāma paṭhamaṁ nibbānadassanavasena “dassana”nti laddhanāmena",
  "tika-abh07t13:71_4": "sotāpattimaggena pahātabbattā. Uddhaccasahagatacittuppādo bhāvanāya pahātabbo nāma",
  "tika-abh07t13:71_5": "aggamaggena pahātabbattā. Uparimaggattayañhi paṭhamamaggena diṭṭhanibbāne bhāvanāvasena",
  "tika-abh07t13:71_6": "pavattanato “bhāvanā”ti vuccati. Diṭṭhivippayuttadomanassasahagatacittuppādā pana",
  "tika-abh07t13:71_7": "siyā dassanena pahātabbā, siyā bhāvanāya pahātabbā tesaṁ apāyanibbattakāvatthāya",
  "tika-abh07t13:71_8": "paṭhamamaggena, sesabahalābahalāvatthāya uparimaggehi pahīyamānattā. Tattha siyā",
  "tika-abh07t13:71_9": "dassanena pahātabbampi dassanena pahātabbasāmaññena idha “dassanena pahātabba”nti voharanti.",
  "tika-abh07t13:72_0": "Yadi ca uddhaccasahagataṁ paṭisandhiṁ dadeyya, tadā akusalapaṭisandhiyā sugatiyaṁ",
  "tika-abh07t13:72_1": "asambhavato apāyesveva dadeyya. Apāyagamanīyañca avassaṁ dassanena pahātabbaṁ siyā.",
  "tika-abh07t13:72_2": "Itarathā apāyagamanīyassa appahīnattā sekkhānaṁ apāyuppatti āpajjati, na ca panetaṁ",
  "tika-abh07t13:72_3": "yuttaṁ “catūhapāyehi ca vippamutto, avinipātadhammo”ti ādivacanehi saha virujjhanato.",
  "tika-abh07t13:72_4": "Sati ca panetassa dassanena pahātabbabhāve “siyā dassanena pahātabbā”ti imassa vibhaṅge",
  "tika-abh07t13:72_5": "vattabbaṁ siyā, na ca panetaṁ vuttanti. Atha siyā “apāyagāminiyo rāgo doso moho tadekaṭṭhā",
  "tika-abh07t13:72_6": "ca kilesā”ti evaṁ dassanena pahātabbesu vuttattā uddhaccasahagatacetanāya tattha",
  "tika-abh07t13:72_7": "saṅgaho sakkā vattunti. Taṁ na, tassa ekantato bhāvanāya pahātabbabhāvena vuttattā.",
  "tika-abh07t13:72_8": "Vuttañhetaṁ – “katame dhammā bhāvanāya pahātabbā? Uddhaccasahagato cittuppādo”ti,",
  "tika-abh07t13:72_9": "tasmā dassanena pahātabbesu avacanaṁ imassa paṭisandhidānābhāvaṁ sādheti. Nanu ca",
  "tika-abh07t13:72_10": "paṭisambhidāvibhaṅge –",
  "tika-abh07t13:73_0": "“Yasmiṁ samaye akusalaṁ cittaṁ uppannaṁ hoti upekkhāsahagataṁ uddhaccasampayuttaṁ",
  "tika-abh07t13:73_1": "rūpārammaṇaṁ vā…pe… dhammārammaṇaṁ vā, yaṁ yaṁ vā panārabbha tasmiṁ samaye phasso",
  "tika-abh07t13:73_2": "hoti…pe… avikkhepo hoti, ime dhammā akusalā. Imesu dhammesu ñāṇaṁ dhammapaṭisambhidā,",
  "tika-abh07t13:73_3": "tesaṁ vipāke ñāṇaṁ atthapaṭisambhidā”ti –",
  "tika-abh07t13:74_0": "Evaṁ uddhaccasahagatacittuppādaṁ uddharitvā tassa vipākopi uddhaṭoti kathamassa paṭisandhidānābhāvo",
  "tika-abh07t13:74_1": "sampaṭicchitabboti? Nāyaṁ paṭisandhidānaṁ sandhāya uddhaṭo. Atha kho pavattivipākaṁ",
  "tika-abh07t13:74_2": "sandhāya. Paṭṭhāne pana –",
  "tika-abh07t13:75_0": "“Sahajātā dassanena pahātabbā cetanā cittasamuṭṭhānānaṁ rūpānaṁ kammapaccayena paccayo,",
  "tika-abh07t13:75_1": "nānākkhaṇikā dassanena pahātabbā cetanā vipākānaṁ khandhānaṁ, kaṭattā ca rūpānaṁ",
  "tika-abh07t13:75_2": "kammapaccayena paccayo”ti –",
  "tika-abh07t13:76_0": "Dassanena pahātabbacetanāya eva sahajātanānākkhaṇikakammapaccayabhāvaṁ uddharitvā",
  "tika-abh07t13:76_1": "“sahajātā bhāvanāya pahātabbā cetanā cittasamuṭṭhānānaṁ rūpānaṁ kammapaccayena paccayo”ti",
  "tika-abh07t13:76_2": "bhāvanāya pahātabbacetanāya sahajātakammapaccayabhāvova uddhaṭo, na pana nānākkhaṇikakammapaccayabhāvo,",
  "tika-abh07t13:76_3": "na ca nānākkhaṇikakammapaccayaṁ vinā paṭisandhiākaḍḍhanaṁ atthi, tasmā natthi tassa",
  "tika-abh07t13:76_4": "sabbathāpi paṭisandhidānanti. Yaṁ paneke vadanti “uddhaccacetanā ubhayavipākampi",
  "tika-abh07t13:76_5": "na deti paṭṭhāne nānākkhaṇikakammapaccayabhāvassa anuddhaṭattā”ti, taṁ tesaṁ matimattaṁ",
  "tika-abh07t13:76_6": "paṭisambhidāvibhaṅge uddhaccasahagatānampi pavattivipākassa uddhaṭattā, paṭṭhāne",
  "tika-abh07t13:76_7": "ca paṭisandhivipākabhāvameva sandhāya nānākkhaṇikakammapaccayabhāvassa anuddhaṭattā.",
  "tika-abh07t13:76_8": "Yadi hi pavattivipākaṁ sandhāya nānākkhaṇikakammapaccayabhāvo vucceyya, tadā paṭisandhivipākampissa",
  "tika-abh07t13:76_9": "maññeyyunti labbhamānassapi pavattivipākassa vasena nānākkhaṇikakammapaccayabhāvo",
  "tika-abh07t13:76_10": "na vutto, tasmā na sakkā tassa pavattivipākaṁ nivāretuṁ. Tenāha “pavattiyaṁ panā”tyādi.",
  "tika-abh07t13:76_11": "Ācariyabuddhamittādayo pana atthi uddhaccasahagataṁ bhāvanāya pahātabbampi. Atthi",
  "tika-abh07t13:76_12": "na bhāvanāya pahātabbampi, tesu bhāvanāya pahātabbaṁ sekkhasantānappavattaṁ, itaraṁ",
  "tika-abh07t13:76_13": "puthujjanasantānappavattaṁ, phaladānañca puthujjanasantānappavattasseva na itarassāti",
  "tika-abh07t13:76_14": "evaṁ uddhaccasahagataṁ dvidhā vibhajitvā ekassa ubhayavipākadānaṁ, ekassa sabbathāpi",
  "tika-abh07t13:76_15": "vipākābhāvaṁ vaṇṇenti. Yo panettha tesaṁ vinicchayo, yañca tassa nirākaraṇaṁ, yañca",
  "tika-abh07t13:76_16": "sabbathāpi vipākābhāvavādīnaṁ matapaṭikkhepanaṁ idha avuttaṁ, taṁ sabbaṁ paramatthamañjūsādīsu,",
  "tika-abh07t13:76_17": "visesato ca abhidhammatthavikāsiniyā nāma abhidhammāvatārasaṁvaṇṇanāyaṁ vuttanayena veditabbaṁ.",
  "tika-abh07t13:77_0": "Sabbatthāpi kāmaloketi sugatiduggativasena sabbasmimpi kāmaloke. Yathārahanti dvārārammaṇānurūpaṁ.",
  "tika-abh07t13:77_1": "Apāyesupi yaṁ nāgasupaṇṇādīnaṁ mahāsampattivisayaṁ vipākaviññāṇaṁ, yañca nirayavāsīnaṁ",
  "tika-abh07t13:77_2": "mahāmoggallānattheradassanādīsu uppajjati vipākaviññāṇaṁ, taṁ kusalakammasseva phalaṁ.",
  "tika-abh07t13:77_3": "Na hi akusalassa iṭṭhavipāko sambhavati. Vuttañhetaṁ “aṭṭhānametaṁ, bhikkhave, anavakāso,",
  "tika-abh07t13:77_4": "yaṁ akusalassa kammassa iṭṭho kanto vipāko saṁvijjatī”ti, tasmā kusalakammaṁ apāyesupi",
  "tika-abh07t13:77_5": "ahetukavipākāni janeti. Aññabhūmikassa ca kammassa aññabhūmikavipākābhāvato kāmavirāgabhāvanāya",
  "tika-abh07t13:77_6": "kāmataṇhāvisayaviññāṇuppādanāyogato ekantasadisavipākattā ca mahaggatānuttarakusalānaṁ",
  "tika-abh07t13:77_7": "rūpāvacarakammena ahetukavipākuppattiyā abhāvato rūpalokepi yathārahaṁ rūpādivisayāni",
  "tika-abh07t13:77_8": "tāni abhinipphādetīti vuttaṁ “sabbatthāpi kāmaloke”tyādi.",
  "tika-abh07t13:78_0": "71. Evaṁ pana vipaccantaṁ kammaṁ soḷasakadvādasakaaṭṭhakavasena tidhā vipaccatīti",
  "tika-abh07t13:78_1": "dassetuṁ “tatthāpi”tyādi vuttaṁ. Tatthāpīti evaṁ vipaccamānepi kusalakamme. Ukkaṭṭhanti",
  "tika-abh07t13:78_2": "kusalaparivāralābhato, pacchā āsevanappavattiyā vā visiṭṭhaṁ. Yañhi kammaṁ attano",
  "tika-abh07t13:78_3": "pavattikāle purimapacchābhāgappavattehi kusalakammehi parivāritaṁ, pacchā vā āsevanalābhena",
  "tika-abh07t13:78_4": "samudāciṇṇaṁ. Taṁ ukkaṭṭhaṁ. Yaṁ pana karaṇakāle akusalakammehi parivāritaṁ, pacchā",
  "tika-abh07t13:78_5": "vā “dukkaṭametaṁ mayā”ti vippaṭisāruppādanena paribhāvitaṁ, taṁ omakanti daṭṭhabbaṁ.",
  "tika-abh07t13:79_0": "Paṭisandhinti ekameva paṭisandhiṁ. Na hi ekena kammena anekāsu jātīsu paṭisandhi",
  "tika-abh07t13:79_1": "hoti, pavattivipāko pana jātisatepi jātisahassepi hoti. Yathāha “tiracchānagate dānaṁ",
  "tika-abh07t13:79_2": "datvā sataguṇā dakkhiṇā pāṭikaṅkhitabbā”ti. Yasmā panettha ñāṇaṁ jaccandhādivipattinimittassa",
  "tika-abh07t13:79_3": "mohassa, sabbākusalasseva vā paṭipakkhaṁ, tasmā taṁsampayuttaṁ kammaṁ jaccandhādivipattipaccayaṁ",
  "tika-abh07t13:79_4": "na hotīti tihetukaṁ atidubbalampi samānaṁ duhetukapaṭisandhimeva ākaḍḍhati, nāhetukaṁ.",
  "tika-abh07t13:79_5": "Duhetukañca kammaṁ ñāṇasampayogābhāvato ñāṇaphaluppādane asamatthaṁ, yathā taṁ alobhasampayogābhāvato",
  "tika-abh07t13:79_6": "alobhaphaluppādane asamatthaṁ akusalakammanti taṁ atiukkaṭṭhampi samānaṁ duhetukameva",
  "tika-abh07t13:79_7": "paṭisandhiṁ ākaḍḍhati, na tihetukanti vuttaṁ “tihetukamomakaṁ duhetukamukkaṭṭhañcā”tyādi.",
  "tika-abh07t13:80_0": "Ettha siyā – yathā paṭisambhidāmagge “gatisampattiyā ñāṇasampayutte aṭṭhannaṁ hetūnaṁ",
  "tika-abh07t13:80_1": "paccayā upapatti hotī”ti kusalassa kammassa javanakkhaṇe tiṇṇaṁ, nikantikkhaṇe dvinnaṁ,",
  "tika-abh07t13:80_2": "paṭisandhikkhaṇe tiṇṇañca hetūnaṁ vasena aṭṭhannaṁ hetūnaṁ paccayā ñāṇasampayuttūpapatti,",
  "tika-abh07t13:80_3": "tathā “gatisampattiyā ñāṇavippayutte channaṁ hetūnaṁ paccayā upapatti hotī”ti javanakkhaṇe",
  "tika-abh07t13:80_4": "dvinnaṁ, nikantikkhaṇe dvinnaṁ, paṭisandhikkhaṇe dvinnañca hetūnaṁ vasena channaṁ",
  "tika-abh07t13:80_5": "hetūnaṁ paccayā ñāṇavippayuttūpapatti vuttā, evaṁ “gatisampattiyā ñāṇavippayutte",
  "tika-abh07t13:80_6": "sattannaṁ hetūnaṁ paccayā upapatti hotī”ti tihetukakammena duhetukapaṭisandhiyā avuttattā",
  "tika-abh07t13:80_7": "natthi tihetukassa duhetukapaṭisandhiākaḍḍhananti? Nayidamevaṁ duhetukomakakammena",
  "tika-abh07t13:80_8": "ahetukapaṭisandhiyā viya tihetukomakakammena sāmatthiyānurūpato duhetukapaṭisandhiyāva",
  "tika-abh07t13:80_9": "dātabbattā, kammasarikkhakavipākadassatthaṁ pana mahātherena sāvaseso pāṭho kato.",
  "tika-abh07t13:80_10": "Itarathā “catunnaṁ hetūnaṁ paccayā”ti vacanābhāvato duhetukakammena ahetukūpapattiyāpiabhāvo",
  "tika-abh07t13:80_11": "āpajjati, tasmā yathā sugatiyaṁ jaccandhabadhirādivipattiyā ahetukūpapattiṁ vajjetvā",
  "tika-abh07t13:80_12": "gatisampattiyā sahetukūpapattidassanatthaṁ duhetukūpapatti eva uddhaṭā, na ahetukūpapatti,",
  "tika-abh07t13:80_13": "evaṁ kammasarikkhakavipākadassanatthaṁ tihetukakammena tihetukūpapatti eva uddhaṭā,",
  "tika-abh07t13:80_14": "na duhetukūpapatti, na pana alabbhanatoti daṭṭhabbaṁ.",
  "tika-abh07t13:81_0": "74. Evaṁ ekāya cetanāya soḷasa vipākāni ettheva dvādasakamaggo ahetukaṭṭhakampīti",
  "tika-abh07t13:81_1": "pavattassa tipiṭakacūḷanāgattheravādassa vasena vipākappavattiṁ dassetvā idāni ekāya",
  "tika-abh07t13:81_2": "cetanāya dvādasa vipākāni ettheva dasakamaggo ahetukaṭṭhakampīti āgatassa moravāpīvāsīmahādhammarakkhitattheravādassapi",
  "tika-abh07t13:81_3": "vasena dassetuṁ asaṅkhāraṁ sasaṅkhāravipākānī”tyādi vuttaṁ. Yathā mukhe calite ādāsatale",
  "tika-abh07t13:81_4": "mukhanimittaṁ calati, evaṁ asaṅkhārakusalassa asaṅkhāravipākova hoti, na sasaṅkhāroti",
  "tika-abh07t13:81_5": "evaṁ āgamanatova saṅkhārabhedoti ayametthādhippāyo. Yasmā pana vipākassa saṅkhārabhedo",
  "tika-abh07t13:81_6": "paccayavasena icchito, na kammavasena, tasmā esa kecivādo kato.",
  "tika-abh07t13:82_0": "Tesanti tesaṁ evaṁvādīnaṁ. Yathākkamanti tihetukukkaṭṭhādīnaṁ anukkamena. Dvādasa",
  "tika-abh07t13:82_1": "vipākānīti tihetukukkaṭṭhaasaṅkhārikasasaṅkhārikakammassa vasena yathākkamaṁ sasaṅkhārikacatukkavajjitāni,",
  "tika-abh07t13:82_2": "asaṅkhārikacatukkavajjitāni ca dvādasa vipākāni, tathā tihetukomakassa, duhetukukkaṭṭhassa",
  "tika-abh07t13:82_3": "ca kammassa vasena duhetukasasaṅkhāradvayavajjitāni, duhetukāsaṅkhāradvayavajjitāni",
  "tika-abh07t13:82_4": "ca dasa vipākāni, duhetukomakassa vasena duhetukadvayavajjitāni ca aṭṭha vipākāni",
  "tika-abh07t13:82_5": "yathāvuttassa “tihetukamukkaṭṭha”ntyādinā vuttanayassa anusārena anussaraṇena yathāsambhavaṁ",
  "tika-abh07t13:82_6": "tassa tassa sambhavānurūpato uddise.",
  "tika-abh07t13:83_0": "75. Parito attaṁ khaṇḍitaṁ viya appānubhāvanti parittaṁ. Pakaṭṭhabhāvaṁ nītanti paṇītaṁ,",
  "tika-abh07t13:83_1": "ubhinnaṁ majjhe bhavaṁ majjhimaṁ. Tattha “paṭiladdhamattaṁ anāsevitaṁ paritta”nti",
  "tika-abh07t13:83_2": "avisesatova aṭṭhakathāyaṁ vuttaṁ, tathā “nātisubhāvitaṁ aparipuṇṇavasībhāvaṁ majjhimaṁ.",
  "tika-abh07t13:83_3": "Ativiya subhāvitaṁ pana sabbaso paripuṇṇavasībhāvaṁ paṇīta”nti. Ācariyena panettha",
  "tika-abh07t13:83_4": "parittampi īsakaṁ laddhāsevanamevādhippetanti dissati. Tathā hānena nāmarūpaparicchede –",
  "tika-abh07t13:84": "“Samānāsevane laddhe, vijjamāne mahabbale;",
  "tika-abh07t13:85": "Aladdhā tādisaṁ hetuṁ, abhiññā na vipaccatī”ti. ;",
  "tika-abh07t13:86_0": "Samānabhūmikatova āsevanalābhena balavabhāvato mahaggatadhammānaṁ vipākadānaṁ vatvā",
  "tika-abh07t13:86_1": "tadabhāvato abhiññāya avipaccanaṁ vuttaṁ. Hīnehi chandacittavīriyavīmaṁsāhi nibbattitaṁ",
  "tika-abh07t13:86_2": "vā parittaṁ. Majjhimehi chandādīhi majjhimaṁ. Paṇītehi paṇītanti alamatippapañcena.",
  "tika-abh07t13:87_0": "84.Pañcamajjhānaṁ bhāvetvāti abhiññābhāvaṁ asampattaṁ pañcamajjhānaṁ tividhampi bhāvetvā.",
  "tika-abh07t13:87_1": "Abhiññābhāvappattassa pana avipākabhāvo “aladdhā tādisa”ntyādinā ācariyena sādhito.",
  "tika-abh07t13:87_2": "Mūlaṭīkākārādayo pana aññathāpi taṁ sādhenti. Taṁ pana saṅkhepato, tattha tattha",
  "tika-abh07t13:87_3": "vitthārato ca abhidhammatthavikāsiniyaṁ vuttanayena daṭṭhabbaṁ. Saññāvirāgaṁ bhāvetvāti",
  "tika-abh07t13:87_4": "“saññā rogo, saññā gaṇḍo”tyādinā, “dhī cittaṁ dhibbataṁ citta”ntyādinā vā nayena",
  "tika-abh07t13:87_5": "arūpappavattiyā ādīnavadassanena tadabhāve ca paṇītabhāvasanniṭṭhānena vāyokasiṇe",
  "tika-abh07t13:87_6": "kesañci matena paricchinnākāsakasiṇe vā bhāvanābalena tena paṭilabhitabbabhāve arūpassa",
  "tika-abh07t13:87_7": "anibbattisabhāvāpādanavasena arūpavirāgabhāvanaṁ bhāvetvā aññasattesu uppajjanti",
  "tika-abh07t13:87_8": "kammakiriyavādino titthiyā evātyadhippāyo. Te pana yena iriyāpathena idha maranti.",
  "tika-abh07t13:87_9": "Teneva tattha nibbattantīti daṭṭhabbaṁ.",
  "tika-abh07t13:88_0": "86.Anāgāmino pana suddhāvāsesu uppajjantīti anāgāminoyeva ariyā puthujjanādikāle,",
  "tika-abh07t13:88_1": "pacchāpi vā pañcamajjhānaṁ tividhampi bhāvetvā saddhādiindriyavemattatānukkamena",
  "tika-abh07t13:88_2": "pañcasu suddhāvāsesu uppajjanti.",
  "tika-abh07t13:89_0": "87. Yathākkamaṁ bhāvetvā yathākkamaṁ āruppesu uppajjantīti yojanā yathākkamanti ca",
  "tika-abh07t13:89_1": "paṭhamāruppādianukkamena. Sabbampi cetaṁ tassa tasseva jhānassa āveṇikabhūmivasena",
  "tika-abh07t13:89_2": "vuttaṁ. Nikantiyā pana sati puthujjanādayo yathāladdhajjhānassa bhūmibhūtesu suddhāvāsavajjitesu",
  "tika-abh07t13:89_3": "yattha katthaci nibbattanti, tathā kāmabhavepi kāmāvacarakammabalena. ‘Ijjhati, bhikkhave,",
  "tika-abh07t13:89_4": "sīlavato cetopaṇidhi visuddhattā’ti hi vuttaṁ. Anāgāmino pana kāmarāgassa sabbaso",
  "tika-abh07t13:89_5": "pahīnattā kāmabhavesu nikantiṁ na uppādentīti kāmalokavajjite yathāladdhajjhānabhūmibhūte",
  "tika-abh07t13:89_6": "yattha katthaci nibbattanti. Suddhāvāsesu hi anāgāminoyeva nibbattantīti niyamo atthi.",
  "tika-abh07t13:89_7": "Te pana aññattha na nibbattantīti niyamo natthi. Evañca katvā vuttaṁ ācariyena –",
  "tika-abh07t13:90": "“Suddhāvāsesvanāgāmi-puggalāvopapajjare;",
  "tika-abh07t13:91": "Kāmadhātumhi jāyanti, anāgāmivivajjitā”ti. ;",
  "tika-abh07t13:92_0": "Sukkhavipassakāpi panete maraṇakāle ekanteneva samāpattiṁ nibbattenti samādhimhi",
  "tika-abh07t13:92_1": "paripūrakārībhāvatoti daṭṭhabbaṁ. “Itthiyopi pana ariyā vā anariyā vā aṭṭhasamāpattilābhiniyo",
  "tika-abh07t13:92_2": "brahmapārisajjesuyeva nibbattantī”ti aṭṭhakathāyaṁ vuttaṁ. Apicettha vehapphalaakaniṭṭhacatutthāruppabhavānaṁ",
  "tika-abh07t13:92_3": "seṭṭhabhavabhāvato tattha nibbattā ariyā aññattha nuppajjanti, tathā avasesesu uparūpari",
  "tika-abh07t13:92_4": "brahmalokesu nibbattā heṭṭhimaheṭṭhimesu. Vuttañhetaṁ ācariyena –",
  "tika-abh07t13:93": "“Vehapphale akaniṭṭhe, bhavagge ca patiṭṭhitā;",
  "tika-abh07t13:94": "Na punāññattha jāyanti, sabbe ariyapuggalā;",
  "tika-abh07t13:95": "Brahmalokagatā heṭṭhā, ariyā nopapajjare”ti. ;",
  "tika-abh07t13:96": "Kammacatukkavaṇṇanā niṭṭhitā.",
  "tika-abh07t13:97": "Cutipaṭisandhikkamavaṇṇanā",
  "tika-abh07t13:98_0": "89.“Āyukkhayenā”tyādīsu satipi kammānubhāve taṁtaṁgatīsu yathāparicchinnassa āyuno",
  "tika-abh07t13:98_1": "parikkhayena maraṇaṁ āyukkhayamaraṇaṁ. Satipi tattha tattha paricchinnāyusese gatikālādipaccayasāmaggiyañca",
  "tika-abh07t13:98_2": "taṁtaṁbhavasādhakassa kammuno pariniṭṭhitavipākattā maraṇaṁ kammakkhayamaraṇaṁ. Āyukammānaṁ",
  "tika-abh07t13:98_3": "samakameva parikkhīṇattā maraṇaṁ ubhayakkhayamaraṇaṁ. Satipi tasmiṁ duvime purimabhavasiddhassa",
  "tika-abh07t13:98_4": "kassaci upacchedakakammuno balena satthaharaṇādīhi upakkamehi upacchijjamānasantānānaṁ,",
  "tika-abh07t13:98_5": "guṇamahantesu vā katena kenaci upakkamena āyūhitaupacchedakakammunā paṭibāhitasāmatthiyassa",
  "tika-abh07t13:98_6": "kammassa taṁtaṁattabhāvappavattane asamatthabhāvato dusimārakalāburājādīnaṁ viya",
  "tika-abh07t13:98_7": "taṅkhaṇeyeva ṭhānācāvanavasena pavattamaraṇaṁ upacchedakamaraṇaṁ nāma. Idaṁ pana",
  "tika-abh07t13:98_8": "nerayikānaṁ uttarakuruvāsīnaṁ kesañci devānañca na hoti. Tenāhu –",
  "tika-abh07t13:99": "“Upakkamena vā kesañcupacchedakakammunā”ti. ;",
  "tika-abh07t13:100": "Maraṇassa uppatti pavatti maraṇuppatti.",
  "tika-abh07t13:101_0": "90.Maraṇakāleti maraṇāsannakāle. Yathārahanti taṁtaṁgatīsu uppajjanakasattānurūpaṁ,",
  "tika-abh07t13:101_1": "katthaci pana anuppajjamānassa khīṇāsavassa yathopaṭṭhitaṁ nāmarūpadhammādikameva",
  "tika-abh07t13:101_2": "cutipariyosānānaṁ gocarabhāvaṁ gacchati, na kammakammanimittādayo. Upaladdhapubbanti",
  "tika-abh07t13:101_3": "cetiyadassanādivasena pubbe upaladdhaṁ. Upakaraṇabhūtanti pupphādivasena upakaraṇabhūtaṁ.",
  "tika-abh07t13:101_4": "Upalabhitabbanti anubhavitabbaṁ. Upabhogabhūtanti accharāvimānakapparukkhanirayaggiādikaṁ",
  "tika-abh07t13:101_5": "upabhuñjitabbaṁ. Accharāvimānakapparukkhamātukucchiādigataṁ hi rūpāyatanaṁ sugatinimittaṁ.",
  "tika-abh07t13:101_6": "Nirayagginirayapālādigataṁ duggatinimittaṁ. Gatiyā nimittaṁ gatinimittaṁ.",
  "tika-abh07t13:102_0": "Kammabalenāti paṭisandhinibbattakassa kusalākusalakammassa ānubhāvena. Channaṁ dvārānanti",
  "tika-abh07t13:102_1": "vakkhamānanayena yathāsambhavaṁ channaṁ upapattidvārānaṁ, yadi kusalakammaṁ vipaccati,",
  "tika-abh07t13:102_2": "tadā parisuddhaṁ kusalacittaṁ pavattati, atha akusalakammaṁ, tadā upakkiliṭṭhaṁ akusalacittanti",
  "tika-abh07t13:102_3": "āha “vipaccamānaka…pe… kiliṭṭhaṁ vā”ti. Tenāha bhagavā “nimittassādagadhitaṁ vā,",
  "tika-abh07t13:102_4": "bhikkhave, viññāṇaṁ tiṭṭhamānaṁ tiṭṭhati, anubyañjanassādagadhitaṁ vā, tasmiṁ ce",
  "tika-abh07t13:102_5": "samaye kālaṁ karoti, ṭhānametaṁ vijjati, yaṁ dvinnaṁ gatīnaṁ aññataraṁ gatiṁ upapajjeyya",
  "tika-abh07t13:102_6": "nirayaṁ vā tiracchānayoniṁ vā”ti. Tatthoṇataṁ vāti tasmiṁ upapajjitabbabhave oṇataṁ",
  "tika-abh07t13:102_7": "viya, tatthoṇataṁ evāti vā padacchedo. “Bāhullenā”ti ettha adhippāyo “yebhuyyena",
  "tika-abh07t13:102_8": "bhavantare”ti ettha vuttanayena daṭṭhabbo. Atha vā “yathāraha”nti imināva so sakkā",
  "tika-abh07t13:102_9": "saṅgahetunti “bāhullenā”ti iminā sahasā occhijjamānajīvitānaṁ saṇikaṁ marantānaṁ",
  "tika-abh07t13:102_10": "viya na abhikkhaṇamevāti dīpitanti viññāyati. Abhinavakaraṇavasenāti taṅkhaṇe kariyamānaṁ",
  "tika-abh07t13:102_11": "viya attānaṁ abhinavakaraṇavasena.",
  "tika-abh07t13:103_0": "91.Paccāsannamaraṇassāti ekavīthippamāṇāyukavasena, tato vā kiñci adhikāyukavasena",
  "tika-abh07t13:103_1": "samāsannamaraṇassa. Vīthicittāvasāneti tadārammaṇapariyosānānaṁ, javanapariyosānānaṁ",
  "tika-abh07t13:103_2": "vā vīthicittānaṁ avasāne. Tattha “kāmabhavato cavitvā tattheva uppajjamānānaṁ tadārammaṇapariyosānāni,",
  "tika-abh07t13:103_3": "sesānaṁ javanapariyosānānī”ti dhammānusāraṇiyaṁ vuttaṁ. Bhavaṅgakkhayevāti yadi ekajavanavīthito",
  "tika-abh07t13:103_4": "adhikatarāyuseso siyā, tadā bhavaṅgāvasāne vā uppajjitvā nirujjhati. Atha ekacittakkhaṇāyuseso",
  "tika-abh07t13:103_5": "siyā, tadā vīthicittāvasāne, tañca atītakammādivisayameva. “Tassānantaramevā”ti iminā",
  "tika-abh07t13:103_6": "antarābhavavādimataṁ paṭikkhipati.",
  "tika-abh07t13:104_0": "Yathārahanti kammakaraṇakālassa, vipākadānakālassa ca anurūpavasena. Atha vā vipaccamānakakammānurūpaṁ",
  "tika-abh07t13:104_1": "anusayavasena, javanasahajātavasena vā pavattianurūpatotyattho. Nanu ca “avijjānusayaparikkhittenā”tyādi",
  "tika-abh07t13:104_2": "vuttaṁ. Javanasahajātānañca kathaṁ anusayabhāvoti? Nāyaṁ doso anusayasadisatāya tāsampi",
  "tika-abh07t13:104_3": "anusayavohārabhāvato. Itarathā akusalakammasahajātānaṁ bhavataṇhāsahajātānaṁ vā cutiāsannajavanasahajātānañca",
  "tika-abh07t13:104_4": "saṅgaho na siyā. Avijjāva appahīnaṭṭhena anusayanato pavattanato anusayo, tena parikkhittena",
  "tika-abh07t13:104_5": "parivāritena. Taṇhānusayova mūlaṁ padhānaṁ sahakārīkāraṇabhūtaṁ imassāti taṇhānusayamūlako.",
  "tika-abh07t13:104_6": "Saṅkhārenāti kusalākusalakammena kammasahajātaphassādidhammasamudāyena cutiāsannajavanasahajātena",
  "tika-abh07t13:104_7": "vā, tena janiyamānaṁ. Avijjāya hi paṭicchannādīnavavisaye taṇhā nāmeti, khipanakasaṅkhārasammatā",
  "tika-abh07t13:104_8": "yathāvuttasaṅkhārā khipanti, yathāhu –",
  "tika-abh07t13:105": "“Avijjātaṇhāsaṅkhāra-sahajehi apāyinaṁ;",
  "tika-abh07t13:106": "Visayādīnavacchādinamanakkhipakehi tu.",
  "tika-abh07t13:107": "“Appahīnehi sesānaṁ, chādanaṁ namanampi ca;",
  "tika-abh07t13:108": "Khipakā pana saṅkhārā, kusalāva bhavantihā”ti. ;",
  "tika-abh07t13:109_0": "Sampayuttehi pariggayhamānanti attanā sampayuttehi phassādīhi dhammehi sampayuttapaccayādinā",
  "tika-abh07t13:109_1": "parivāretvā gayhamānaṁ, sahajātānamadhiṭṭhānabhāvena pubbaṅgamabhūtanti attanā sahajātānaṁ",
  "tika-abh07t13:109_2": "patiṭṭhānabhāvena padhānabhūtaṁ. “Manopubbaṅgamā dhammā”ti hi vuttaṁ. Bhavantarapaṭisandhānavasenāti",
  "tika-abh07t13:109_3": "purimabhavantarassa, pacchimabhavantarassa ca aññamaññaṁ ekābaddhaṁ viya paṭisandahanavasena",
  "tika-abh07t13:109_4": "uppajjamānameva patiṭṭhāti, na ito gantvātyadhippāyo. Na hi purimabhavapariyāpanno",
  "tika-abh07t13:109_5": "koci dhammo bhavantaraṁ saṅkamati, nāpi purimabhavapariyāpannahetūhi vinā uppajjati",
  "tika-abh07t13:109_6": "paṭighosapadīpamuddā viyāti alamatippapañcena.",
  "tika-abh07t13:110_0": "92. Mandaṁ hutvā pavattāni mandappavattāni. Paccuppannārammaṇesu āpāthagatesu manodvāre",
  "tika-abh07t13:110_1": "gatinimittavasena, pañcadvāre kammanimittavasenātyadhippāyo. Paṭisandhibhavaṅgānampi",
  "tika-abh07t13:110_2": "paccuppannārammaṇatā labbhatīti manodvāre tāva paṭisandhiyā catunnaṁ bhavaṅgānañca,",
  "tika-abh07t13:110_3": "pañcadvāre pana paṭisandhiyāva paccuppannārammaṇabhāvo labbhati. Tathā hi kassaci",
  "tika-abh07t13:110_4": "manodvāre āpāthamāgataṁ paccuppannaṁ gatinimittaṁ ārabbha uppannāya tadārammaṇapariyosānāya",
  "tika-abh07t13:110_5": "cittavīthiyā anantaraṁ cuticitte uppanne tadanantaraṁ pañcacittakkhaṇāyuke ārammaṇe",
  "tika-abh07t13:110_6": "pavattāya paṭisandhiyā catunnaṁ bhavaṅgānaṁ, pañcadvāre ca ñātakādīhi upaṭṭhāpitesu",
  "tika-abh07t13:110_7": "deyyadhammesu vaṇṇādike ārabbha yathārahaṁ pavattāya cittavīthiyā cuticittassa ca",
  "tika-abh07t13:110_8": "anantaraṁ ekacittakkhaṇāyuke ārammaṇe pavattāya paṭisandhiyā paccuppannārammaṇe pavatti",
  "tika-abh07t13:110_9": "upalabbhatīti ayamettha saṅkhepo, vitthāro pana visuddhimagge vibhaṅgaṭṭhakathāyaṁ",
  "tika-abh07t13:110_10": "vā saṅkhārapaccayāviññāṇapadavaṇṇanāyaṁ vuttanayena daṭṭhabbo. Chadvāraggahitanti",
  "tika-abh07t13:110_11": "kammanimittaṁ chadvāraggahitaṁ, gatinimittaṁ chaṭṭhadvāraggahitanti yathāsambhavaṁ",
  "tika-abh07t13:110_12": "yojetabbaṁ. Apare pana avisesato vaṇṇenti. Saccasaṅkhepepi tenevādhippāyena idaṁ vuttaṁ –",
  "tika-abh07t13:111": "“Pañcadvāre siyā sandhi, vinā kammaṁ dvigocare”ti; ;",
  "tika-abh07t13:112_0": "Aṭṭhakathāyaṁ pana “gatinimittaṁ manodvāre āpāthamāgacchatī”ti vuttattā, tadārammaṇāya",
  "tika-abh07t13:112_1": "ca pañcadvārikapaṭisandhiyā adassitattā, mūlaṭīkādīsu ca “kammabalena upaṭṭhāpitaṁ",
  "tika-abh07t13:112_2": "vaṇṇāyatanaṁ supinaṁ passantassa viya dibbacakkhussa viya ca manodvāreyeva gocarabhāvaṁ",
  "tika-abh07t13:112_3": "gacchatī”ti niyametvā vuttattā tesaṁ vacanaṁ na sampaṭicchanti ācariyā. “Paccuppannañcā”ti",
  "tika-abh07t13:112_4": "ettha gatinimittaṁ tāva paccuppannārammaṇaṁ yujjati, kammanimittaṁ pana paṭisandhijanakakammasseva",
  "tika-abh07t13:112_5": "nimittabhūtaṁ adhippetanti kathaṁ tassa cutiāsannajavanehi gahitassa paccuppannabhāvo",
  "tika-abh07t13:112_6": "sambhavati. Na hi tadeva ārammaṇupaṭṭhāpakaṁ, tadeva paṭisandhijanakaṁ bhaveyya upacitabhāvābhāvato",
  "tika-abh07t13:112_7": "anassāditattā ca. “Katattā upacitattā”ti hi vacanato punappunaṁ laddhāsevanameva",
  "tika-abh07t13:112_8": "kammaṁ paṭisandhiṁ ākaḍḍhati. Paṭisambhidāmagge ca nikantikkhaṇe dvinnaṁ hetūnaṁ",
  "tika-abh07t13:112_9": "paccayāpi sahetukapaṭisandhiyā vuttattākatūpacitampi kammaṁ taṇhāya assāditameva",
  "tika-abh07t13:112_10": "vipākaṁ abhinipphādeti, tadā ca paṭisandhiyā samānavīthiyaṁ viya pavattamānāni cutiāsannajavanāni",
  "tika-abh07t13:112_11": "kathaṁ punappunaṁ laddhāsevanāni siyuṁ, kathañca tāni tadā kaṇhāya parāmaṭṭhāni.",
  "tika-abh07t13:112_12": "Apica paccuppannaṁ kammanimittaṁ cutiāsannappavattānaṁ pañcadvārikajavanānaṁ ārammaṇaṁ",
  "tika-abh07t13:112_13": "hoti. “Pañcadvārikakammañca paṭisandhinimittakaṁ na hoti paridubbalabhāvato”ti aṭṭhakathāyaṁ",
  "tika-abh07t13:112_14": "vuttanti saccametaṁ. Ñātakādīhi upaṭṭhāpitesu pana pupphādīsu sannihitesveva maraṇasambhavato",
  "tika-abh07t13:112_15": "tattha vaṇṇādikaṁ ārabbha cutiāsannavīthito purimabhāgappavattānaṁ paṭisandhijananasamatthānaṁ",
  "tika-abh07t13:112_16": "manodvārikajavanānaṁ ārammaṇabhūtena saha samānattā tadekasantatipatitaṁ cutiāsannajavanaggahitampi",
  "tika-abh07t13:112_17": "paccuppannaṁ vaṇṇādikaṁ kammanimittabhāvena vuttaṁ. Evañca katvā vuttaṁ ānandācariyena",
  "tika-abh07t13:112_18": "“pañcadvāre ca āpāthamāgacchantaṁ paccuppannaṁ kammanimittaṁ āsannakatakammārammaṇasantatiyaṁ",
  "tika-abh07t13:112_19": "uppannaṁ, taṁsadisañca daṭṭhabba”nti.",
  "tika-abh07t13:113": "94.Yathārahanti dutiyacatutthapaṭhamatatiyānaṁ paṭisandhīnaṁ anurūpato.",
  "tika-abh07t13:114_0": "98. Āruppacutiyā paraṁ heṭṭhimāruppavajjitā āruppapaṭisandhiyo honti uparūpariarūpīnaṁ",
  "tika-abh07t13:114_1": "heṭṭhimaheṭṭhimakammassa anāyūhanato, upacārajjhānassa pana balavabhāvato tassa vipākabhūtā",
  "tika-abh07t13:114_2": "kāmatihetukā paṭisandhiyo honti. Rūpāvacaracutiyā paraṁ ahetukarahitā upacārajjhānānubhāveneva",
  "tika-abh07t13:114_3": "duhetukatihetukapaṭisandhiyo siyuṁ, kāmatihetumhā cutito paraṁ sabbā eva kāmarūpārūpabhavapariyāpannā",
  "tika-abh07t13:114_4": "yathārahaṁ ahetukādipaṭisandhiyo siyuṁ. Itaro duhetukāhetukacutito paraṁ kāmesveva",
  "tika-abh07t13:114_5": "bhavesu tihetukādipaṭisandhiyo siyuṁ.",
  "tika-abh07t13:115": "Cutipaṭisandhikkamavaṇṇanā niṭṭhitā.",
  "tika-abh07t13:116_0": "99. Paṭisandhiyā nirodhassa anantarato paṭisandhinirodhānantarato. Tadeva cittanti",
  "tika-abh07t13:116_1": "taṁsadisatāya tabbohārappavattattā tadeva cittaṁ yathā “tāniyeva osadhānī”ti. Asati",
  "tika-abh07t13:116_2": "vīthicittuppādeti antarantarā vīthicittānaṁ uppāde asati, cuticittaṁ hutvā nirujjhati",
  "tika-abh07t13:116_3": "tadeva cittanti sambandho.",
  "tika-abh07t13:117": "101.Parivattantā pavattanti yāva vaṭṭamūlasamucchedātyadhippāyo.",
  "tika-abh07t13:118_0": "102. Yathā iha bhavepaṭisandhi ceva bhavaṅgañca vīthiyo ca cuti ca, tathā puna bhavantare",
  "tika-abh07t13:118_1": "paṭisandhibhavaṅganti evamādikā ayaṁ cittasantati parivattatīti yojanā. Keci pana",
  "tika-abh07t13:118_2": "imasmiṁ paricchede vīthimuttasaṅgahasseva dassitattā paṭisandhibhavaṅgacutīnameva",
  "tika-abh07t13:118_3": "idha gahaṇaṁ yuttantyādhippāyena “paṭisandhibhavaṅgavīthiyo”ti imassa paṭisandhibhavaṅgappavāhāti",
  "tika-abh07t13:118_4": "atthaṁ vadanti, taṁ tesaṁ matimattaṁ pavattisaṅgahadassanāvasāne tattha saṅgahitānaṁ",
  "tika-abh07t13:118_5": "sabbesameva nigamanassa adhippetattā. Evañhi sati “paṭisaṅkhāya panetamaddhuva”nti",
  "tika-abh07t13:118_6": "ettha sabbesameva eta-saddena parāmasanaṁ suṭṭhu upapannaṁ hoti. Etaṁ yathāvuttaṁ",
  "tika-abh07t13:118_7": "vaṭṭapavattaṁ addhuvaṁ aniccaṁ palokadhammaṁ paṭisaṅkhāya paccavekkhitvā budhā paṇḍitā",
  "tika-abh07t13:118_8": "cirāya cirakālaṁ subbatā hutvā accutaṁ dhuvaṁ acavanadhammaṁ padaṁ nibbānaṁ adhigantvā",
  "tika-abh07t13:118_9": "maggaphalañāṇena sacchikatvā tatoyeva suṭṭhu samucchinnasinehabandhanā samaṁ nirupadhisesanibbānadhātuṁ",
  "tika-abh07t13:118_10": "essanti pāpuṇissanti.",
  "tika-abh07t13:119": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t13:120": "Vīthimuttaparicchedavaṇṇanā niṭṭhitā."
}