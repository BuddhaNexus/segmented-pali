{
  "atk-s0517a9:0": "8. Vipallāsakathā",
  "atk-s0517a9:1": "Vipallāsakathāvaṇṇanā",
  "atk-s0517a9:2_0": "236. Idāni tassa kammassa paccayabhūte vipallāse dassentena kathitāya suttantapubbaṅgamāya",
  "atk-s0517a9:2_1": "vipallāsakathāya apubbatthānuvaṇṇanā. Suttante tāva saññāvipallāsāti saññāya vipallatthabhāvā",
  "atk-s0517a9:2_2": "viparītabhāvā, viparītasaññāti attho. Sesadvayesupi eseva nayo. Cittakiccassa dubbalaṭṭhāne",
  "atk-s0517a9:2_3": "diṭṭhivirahitāya akusalasaññāya sakakiccassa balavakāle saññāvipallāso. Diṭṭhivirahitasseva",
  "atk-s0517a9:2_4": "akusalacittassa sakakiccassa balavakāle cittavipallāso. Diṭṭhisampayutte citte diṭṭhivipallāso.",
  "atk-s0517a9:2_5": "Tasmā sabbadubbalo saññāvipallāso, tato balavataro cittavipallāso, sabbabalavataro",
  "atk-s0517a9:2_6": "diṭṭhivipallāso. Ajātabuddhidārakassa kahāpaṇadassanaṁ viya hi saññā ārammaṇassa",
  "atk-s0517a9:2_7": "upaṭṭhānākāramattaggahaṇato. Gāmikapurisassa kahāpaṇadassanaṁ viya cittaṁ lakkhaṇapaṭivedhassāpi",
  "atk-s0517a9:2_8": "sampāpanato. Kammārassa mahāsaṇḍāsena ayogahaṇaṁ viya diṭṭhi abhinivissa parāmasanato.",
  "atk-s0517a9:2_9": "Anicce niccanti saññāvipallāsoti anicce vatthusmiṁ ‘‘niccaṁ ida’’nti evaṁ gahetvā",
  "atk-s0517a9:2_10": "uppajjanakasaññā saññāvipallāso. Iminā nayena sabbapadesu attho veditabbo. Na saññāvipallāso",
  "atk-s0517a9:2_11": "na cittavipallāso na diṭṭhivipallāsoti catūsu vatthūsu dvādasannaṁ vipallāsaggāhānaṁ",
  "atk-s0517a9:2_12": "abhāvā yāthāvaggahaṇaṁ vuttaṁ.",
  "atk-s0517a9:3_0": "Gāthāsu anattani ca attāti anattani attāti evaṁsaññinoti attho. Micchādiṭṭhihatāti",
  "atk-s0517a9:3_1": "na kevalaṁ saññinova, saññāya viya uppajjamānāya micchādiṭṭhiyāpi hatā. Khittacittāti",
  "atk-s0517a9:3_2": "saññādiṭṭhīhi viya uppajjamānena khittena vibbhantena cittena samannāgatā. Visaññinoti",
  "atk-s0517a9:3_3": "desanāmattametaṁ, viparītasaññācittadiṭṭhinoti attho. Atha vā saññāpubbaṅgamattā",
  "atk-s0517a9:3_4": "diṭṭhiyā paṭhamaṁ catūhi padehi saññāvipallāso vutto, tato micchādiṭṭhihatāti diṭṭhivipallāso,",
  "atk-s0517a9:3_5": "khittacittāti cittavipallāso. Visaññinoti tīhi vipallāsaggāhehi pakatisaññāvirahitā",
  "atk-s0517a9:3_6": "mohaṁ gatā ‘‘mucchito visavegena, visaññī samapajjathā’’tiettha (jā. 2.22.328) viya.",
  "atk-s0517a9:3_7": "Te yogayuttā mārassāti te janā sattā mārassa yoge yuttā nāma honti. Ayogakkheminoti",
  "atk-s0517a9:3_8": "catūhi yogehi ītīhi khemaṁ nibbānaṁ appattā. Sattā gacchanti saṁsāranti teyeva puggalā",
  "atk-s0517a9:3_9": "saṁsāraṁ saṁsaranti. Kasmā? Jātimaraṇagāmino hi te, tasmā saṁsarantīti attho. Buddhāti",
  "atk-s0517a9:3_10": "catusaccabuddhā sabbaññuno. Kālattayasādhāraṇavasena bahuvacanaṁ. Lokasminti okāsaloke.",
  "atk-s0517a9:3_11": "Pabhaṅkarāti lokassa paññālokaṁ karā. Imaṁ dhammaṁ pakāsentīti vipallāsappahānaṁ",
  "atk-s0517a9:3_12": "dhammaṁ jotenti. Dukkhūpasamagāminanti dukkhavūpasamaṁ nibbānaṁ gacchantaṁ. Tesaṁ",
  "atk-s0517a9:3_13": "sutvānāti tesaṁ buddhānaṁ dhammaṁ sutvāna. Sappaññāti bhabbabhūtā paññavanto. Sacittaṁ",
  "atk-s0517a9:3_14": "paccaladdhūti vipallāsavajjitaṁ sakacittaṁ paṭilabhitvā. Paṭialaddhūti padacchedo.",
  "atk-s0517a9:3_15": "Atha vā paṭilabhiṁsu paṭialaddhunti padacchedo. Aniccato dakkhunti aniccavaseneva",
  "atk-s0517a9:3_16": "addasaṁsu. Anattani anattāti anattānaṁ anattāti addakkhuṁ. Atha vā anattani vatthusmiṁ",
  "atk-s0517a9:3_17": "attā natthīti addakkhuṁ. Sammādiṭṭhisamādānāti gahitasammādassanā. Sabbaṁ dukkhaṁ",
  "atk-s0517a9:3_18": "upaccagunti sakalaṁ vaṭṭadukkhaṁ samatikkantā.",
  "atk-s0517a9:4_0": "Pahīnāpahīnapucchāya diṭṭhisampannassāti sotāpannassa. Dukkhe sukhanti saññā uppajjati.",
  "atk-s0517a9:4_1": "Cittaṁ uppajjatīti mohakālussiyassa appahīnattā saññāmattaṁ vā cittamattaṁ vā uppajjati,",
  "atk-s0517a9:4_2": "anāgāmissapi uppajjati, kiṁ pana sotāpannassa. Ime dve arahatoyeva pahīnā. Asubhe",
  "atk-s0517a9:4_3": "subhanti saññā uppajjati. Cittaṁ uppajjatīti sakadāgāmissapi uppajjati, kiṁ pana",
  "atk-s0517a9:4_4": "sotāpannassa. Ime dve anāgāmissa pahīnāti aṭṭhakathāyaṁ vuttaṁ. Tasmā idaṁ dvayaṁ",
  "atk-s0517a9:4_5": "sotāpannasakadāgāmino sandhāya vuttanti veditabbaṁ. Anāgāmino kāmarāgassa pahīnattā",
  "atk-s0517a9:4_6": "‘‘asubhe subha’’nti saññācittavipallāsānañca pahānaṁ vuttanti veditabbaṁ. Dvīsuvatthūsūtiādīhi",
  "atk-s0517a9:4_7": "padehi pahīnāpahīne nigametvā dasseti. Tattha ‘‘anicce nicca’’nti, ‘‘anattani attā’’ti",
  "atk-s0517a9:4_8": "imesu dvīsu vatthūsu cha vipallāsā pahīnā. ‘‘Dukkhe sukha’’nti, ‘‘asubhe subha’’nti",
  "atk-s0517a9:4_9": "imesu dvīsu vatthūsu dve diṭṭhivipallāsā pahīnā. Kesuci potthakesu dveti paṭhamaṁ",
  "atk-s0517a9:4_10": "likhitaṁ, pacchā chāti. Catūsu vatthūsūti cattāri ekato katvā vuttaṁ. Aṭṭhāti dvīsu",
  "atk-s0517a9:4_11": "cha, dvīsu dveti aṭṭha. Cattāroti dukkhāsubhavatthūsu ekekasmiṁ dve dve saññācittavipallāsāti",
  "atk-s0517a9:4_12": "cattāro. Kesuci potthakesu ‘‘cha dvīsū’’ti vuttaṭṭhānesupi evameva likhitanti.",
  "atk-s0517a9:5": "Vipallāsakathāvaṇṇanā niṭṭhitā."
}