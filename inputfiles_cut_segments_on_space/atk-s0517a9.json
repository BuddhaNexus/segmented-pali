{
  "atk-s0517a9:0": "8. Vipallāsakathā",
  "atk-s0517a9:1": "Vipallāsakathāvaṇṇanā",
  "atk-s0517a9:2_0": "236. Idāni tassa kammassa paccayabhūte vipallāse dassentena kathitāya suttantapubbaṅgamāya",
  "atk-s0517a9:2_1": "vipallāsakathāya apubbatthānuvaṇṇanā. Suttante tāva saññāvipallāsāti saññāya vipallatthabhāvā",
  "atk-s0517a9:2_2": "viparītabhāvā, viparītasaññāti attho. Sesadvayesupi eseva nayo. Cittakiccassa dubbalaṭṭhāne",
  "atk-s0517a9:2_3": "diṭṭhivirahitāya akusalasaññāya sakakiccassa balavakāle saññāvipallāso. Diṭṭhivirahitasseva",
  "atk-s0517a9:2_4": "akusalacittassa sakakiccassa balavakāle cittavipallāso. Diṭṭhisampayutte citte diṭṭhivipallāso.",
  "atk-s0517a9:2_5": "Tasmā sabbadubbalo saññāvipallāso, tato balavataro cittavipallāso, sabbabalavataro",
  "atk-s0517a9:2_6": "diṭṭhivipallāso. Ajātabuddhidārakassa kahāpaṇadassanaṁ viya hi saññā ārammaṇassa",
  "atk-s0517a9:2_7": "upaṭṭhānākāramattaggahaṇato. Gāmikapurisassa kahāpaṇadassanaṁ viya cittaṁ lakkhaṇapaṭivedhassāpi",
  "atk-s0517a9:2_8": "sampāpanato. Kammārassa mahāsaṇḍāsena ayogahaṇaṁ viya diṭṭhi abhinivissa parāmasanato.",
  "atk-s0517a9:2_9": "Anicce niccanti saññāvipallāsoti anicce vatthusmiṁ “niccaṁ ida”nti evaṁ gahetvā uppajjanakasaññā",
  "atk-s0517a9:2_10": "saññāvipallāso. Iminā nayena sabbapadesu attho veditabbo. Na saññāvipallāso na cittavipallāso",
  "atk-s0517a9:2_11": "na diṭṭhivipallāsoti catūsu vatthūsu dvādasannaṁ vipallāsaggāhānaṁ abhāvā yāthāvaggahaṇaṁ vuttaṁ.",
  "atk-s0517a9:3_0": "Gāthāsu anattani ca attāti anattani attāti evaṁsaññinoti attho. Micchādiṭṭhihatāti",
  "atk-s0517a9:3_1": "na kevalaṁ saññinova, saññāya viya uppajjamānāya micchādiṭṭhiyāpi hatā. Khittacittāti",
  "atk-s0517a9:3_2": "saññādiṭṭhīhi viya uppajjamānena khittena vibbhantena cittena samannāgatā. Visaññinoti",
  "atk-s0517a9:3_3": "desanāmattametaṁ, viparītasaññācittadiṭṭhinoti attho. Atha vā saññāpubbaṅgamattā",
  "atk-s0517a9:3_4": "diṭṭhiyā paṭhamaṁ catūhi padehi saññāvipallāso vutto, tato micchādiṭṭhihatāti diṭṭhivipallāso,",
  "atk-s0517a9:3_5": "khittacittāti cittavipallāso. Visaññinoti tīhi vipallāsaggāhehi pakatisaññāvirahitā",
  "atk-s0517a9:3_6": "mohaṁ gatā “mucchito visavegena, visaññī samapajjathā”tiettha viya. Te yogayuttā",
  "atk-s0517a9:3_7": "mārassāti te janā sattā mārassa yoge yuttā nāma honti. Ayogakkheminoti catūhi yogehi",
  "atk-s0517a9:3_8": "ītīhi khemaṁ nibbānaṁ appattā. Sattā gacchanti saṁsāranti teyeva puggalā saṁsāraṁ",
  "atk-s0517a9:3_9": "saṁsaranti. Kasmā? Jātimaraṇagāmino hi te, tasmā saṁsarantīti attho. Buddhāti catusaccabuddhā",
  "atk-s0517a9:3_10": "sabbaññuno. Kālattayasādhāraṇavasena bahuvacanaṁ. Lokasminti okāsaloke. Pabhaṅkarāti",
  "atk-s0517a9:3_11": "lokassa paññālokaṁ karā. Imaṁ dhammaṁ pakāsentīti vipallāsappahānaṁ dhammaṁ jotenti.",
  "atk-s0517a9:3_12": "Dukkhūpasamagāminanti dukkhavūpasamaṁ nibbānaṁ gacchantaṁ. Tesaṁ sutvānāti tesaṁ",
  "atk-s0517a9:3_13": "buddhānaṁ dhammaṁ sutvāna. Sappaññāti bhabbabhūtā paññavanto. Sacittaṁ paccaladdhūti",
  "atk-s0517a9:3_14": "vipallāsavajjitaṁ sakacittaṁ paṭilabhitvā. Paṭialaddhūti padacchedo. Atha vā paṭilabhiṁsu",
  "atk-s0517a9:3_15": "paṭialaddhunti padacchedo. Aniccato dakkhunti aniccavaseneva addasaṁsu. Anattani",
  "atk-s0517a9:3_16": "anattāti anattānaṁ anattāti addakkhuṁ. Atha vā anattani vatthusmiṁ attā natthīti",
  "atk-s0517a9:3_17": "addakkhuṁ. Sammādiṭṭhisamādānāti gahitasammādassanā. Sabbaṁ dukkhaṁ upaccagunti sakalaṁ",
  "atk-s0517a9:3_18": "vaṭṭadukkhaṁ samatikkantā.",
  "atk-s0517a9:4_0": "Pahīnāpahīnapucchāya diṭṭhisampannassāti sotāpannassa. Dukkhe sukhanti saññā uppajjati.",
  "atk-s0517a9:4_1": "Cittaṁ uppajjatīti mohakālussiyassa appahīnattā saññāmattaṁ vā cittamattaṁ vā uppajjati,",
  "atk-s0517a9:4_2": "anāgāmissapi uppajjati, kiṁ pana sotāpannassa. Ime dve arahatoyeva pahīnā. Asubhe",
  "atk-s0517a9:4_3": "subhanti saññā uppajjati. Cittaṁ uppajjatīti sakadāgāmissapi uppajjati, kiṁ pana",
  "atk-s0517a9:4_4": "sotāpannassa. Ime dve anāgāmissa pahīnāti aṭṭhakathāyaṁ vuttaṁ. Tasmā idaṁ dvayaṁ",
  "atk-s0517a9:4_5": "sotāpannasakadāgāmino sandhāya vuttanti veditabbaṁ. Anāgāmino kāmarāgassa pahīnattā",
  "atk-s0517a9:4_6": "“asubhe subha”nti saññācittavipallāsānañca pahānaṁ vuttanti veditabbaṁ. Dvīsuvatthūsūtiādīhi",
  "atk-s0517a9:4_7": "padehi pahīnāpahīne nigametvā dasseti. Tattha “anicce nicca”nti, “anattani attā”ti",
  "atk-s0517a9:4_8": "imesu dvīsu vatthūsu cha vipallāsā pahīnā. “Dukkhe sukha”nti, “asubhe subha”nti imesu",
  "atk-s0517a9:4_9": "dvīsu vatthūsu dve diṭṭhivipallāsā pahīnā. Kesuci potthakesu dveti paṭhamaṁ likhitaṁ,",
  "atk-s0517a9:4_10": "pacchā chāti. Catūsu vatthūsūti cattāri ekato katvā vuttaṁ. Aṭṭhāti dvīsu cha, dvīsu",
  "atk-s0517a9:4_11": "dveti aṭṭha. Cattāroti dukkhāsubhavatthūsu ekekasmiṁ dve dve saññācittavipallāsāti",
  "atk-s0517a9:4_12": "cattāro. Kesuci potthakesu “cha dvīsū”ti vuttaṭṭhānesupi evameva likhitanti.",
  "atk-s0517a9:5": "Vipallāsakathāvaṇṇanā niṭṭhitā."
}