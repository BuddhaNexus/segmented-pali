{
  "atk-s0510a9:0": "9. Timiravaggo",
  "atk-s0510a9:1": "1. Timirapupphiyattheraapadānavaṇṇanā",
  "atk-s0510a9:2_0": "Candabhāgānadītīretiādikaṁ āyasmato timirapupphiyattherassa apadānaṁ. Kā uppatti?",
  "atk-s0510a9:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a9:2_2": "upacinanto siddhatthassa bhagavato kāle ekasmiṁ kulagehe nibbatto vuddhippatto gharāvāsaṁ",
  "atk-s0510a9:2_3": "saṇṭhapetvā vasanto kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā",
  "atk-s0510a9:2_4": "candabhāgāya nadiyā samīpe vasati, vivekakāmatāya himavantaṁ gantvā nisinnaṁ siddhatthaṁ",
  "atk-s0510a9:2_5": "bhagavantaṁ disvā vanditvā tassa guṇaṁ pasīditvā timirapupphaṁ gahetvā pūjesi. So",
  "atk-s0510a9:2_6": "tena puññena devesu ca manussesu ca sampattimanubhavanto saṁsaritvā imasmiṁ buddhuppāde",
  "atk-s0510a9:2_7": "ekasmiṁ kulagehe nibbatto vuddhimanvāya satthari pasīditvā pabbajito nacirasseva arahā ahosi.",
  "atk-s0510a9:3_0": "1. So aparabhāge pubbakammaṁ saritvā somanassajāto pubbacaritāpadānaṁ pakāsento candabhāgānadītīretiādimāha.",
  "atk-s0510a9:3_1": "Tassattho heṭṭhā vuttova. Anubhotaṁ vajāmahanti gaṅgāya āsanne vasanabhāvena sabbattha",
  "atk-s0510a9:3_2": "rammabhāvena gaṅgāto heṭṭhā sotānusārena ahaṁ vajāmi gacchāmi tattha tattha vasāmīti",
  "atk-s0510a9:3_3": "attho. Nisinnaṁ samaṇaṁ disvāti samitapāpattā sositapāpattā samaṇasaṅkhātaṁ sammāsambuddhaṁ disvāti attho.",
  "atk-s0510a9:4": "2.Evaṁ cintesahaṁ tadāti ayaṁ bhagavā sayaṁ tiṇṇo sabbasatte tārayissati saṁsārato uttāreti sayaṁ kāyadvārādīhi damito ayaṁ bhagavā pare dameti.",
  "atk-s0510a9:5_0": "3. Sayaṁ assattho assāsampatto, kilesapariḷāhato mutto sabbasatte assāseti, santabhāvaṁ",
  "atk-s0510a9:5_1": "āpāpeti. Sayaṁ santo santakāyacitto paresaṁ santakāyacittaṁ pāpeti. Sayaṁ mutto saṁsārato",
  "atk-s0510a9:5_2": "muccito pare saṁsārato mocayissati. So ayaṁ bhagavā sayaṁ nibbuto kilesaggīhi nibbuto",
  "atk-s0510a9:5_3": "paresampi kilesaggīhi nibbāpessatīti ahaṁ tadā evaṁ cintesinti attho.",
  "atk-s0510a9:6_0": "4.Gahetvā timirapupphanti sakalaṁ vanantaṁ nīlakāḷaraṁsīhi andhakāraṁ viya kurumānaṁ",
  "atk-s0510a9:6_1": "khāyatīti timiraṁ pupphaṁ taṁ gahetvā kaṇṇikāvaṇṭaṁ gahetvā matthake sīsassa upari",
  "atk-s0510a9:6_2": "ākāse okiriṁ pūjesinti attho. Sesaṁ uttānatthamevāti.",
  "atk-s0510a9:7": "Timirapupphiyattheraapadānavaṇṇanā samattā.",
  "atk-s0510a9:8": "2. Gatasaññakattheraapadānavaṇṇanā",
  "atk-s0510a9:9_0": "Jātiyāsattavassohantiādikaṁ āyasmato gatasaññakattherassa apadānaṁ. Ayampi purimabuddhesu",
  "atk-s0510a9:9_1": "katādhikāro tattha tattha bhave vivaṭṭūpanissayāni puññāni upacinanto tissassa bhagavato",
  "atk-s0510a9:9_2": "kāle ekasmiṁ kulagehe nibbatto purākatavāsanāvasena saddhājāto sattavassikakāleyeva",
  "atk-s0510a9:9_3": "pabbajito bhagavato paṇāmakaraṇeneva pākaṭo ahosi. So ekadivasaṁ atīva nīlamaṇippabhāni",
  "atk-s0510a9:9_4": "naṅgalakasitaṭṭhāne uṭṭhitasattapupphāni gahetvā ākāse pūjesi. So yāvatāyukaṁ samaṇadhammaṁ",
  "atk-s0510a9:9_5": "katvā tena puññena devamanussesu saṁsaranto imasmiṁ buddhuppāde ekasmiṁ kulagehe",
  "atk-s0510a9:9_6": "nibbatto viññutaṁ patto satthari pasīditvā pabbajito nacirasseva arahā ahosi.",
  "atk-s0510a9:10_0": "10. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a9:10_1": "jātiyā sattavassohantiādimāha. Tattha jātiyā sattavassoti mātugabbhato nikkhantakālato",
  "atk-s0510a9:10_2": "paṭṭhāya paripuṇṇasattavassikoti attho. Pabbajiṁ anagāriyanti agārassa hitaṁ āgāriyaṁ",
  "atk-s0510a9:10_3": "kasivāṇijjādikammaṁ natthi āgāriyanti anagāriyaṁ, buddhasāsane pabbajiṁ ahanti attho.",
  "atk-s0510a9:11_0": "12.Sugatānugataṁ magganti buddhena gataṁ maggaṁ. Atha vā sugatena desitaṁ dhammānudhammapaṭipattipūraṇavasena",
  "atk-s0510a9:11_1": "haṭṭhamānaso tuṭṭhacitto pūjetvāti sambandho. Sesaṁ sabbattha uttānatthamevāti.",
  "atk-s0510a9:12": "Gatasaññakattheraapadānavaṇṇanā samattā.",
  "atk-s0510a9:13": "3. Nipannañjalikattheraapadānavaṇṇanā",
  "atk-s0510a9:14_0": "Rukkhamūlenisinnohantiādikaṁ āyasmato nipannañjalikattherassa apadānaṁ. Ayampi purimabuddhesu",
  "atk-s0510a9:14_1": "katādhikāro anekesu bhavesu vivaṭṭūpanissayāni puññāni upacinanto tissassa bhagavato",
  "atk-s0510a9:14_2": "kāle kulagehe nibbatto vuddhippatto pabbajitvā rukkhamūlikaṅgaṁ pūrayamāno araññe",
  "atk-s0510a9:14_3": "viharati. Tasmiṁ samaye kharo ābādho uppajji, tena pīḷito paramakāruññappatto ahosi.",
  "atk-s0510a9:14_4": "Tadā bhagavā tassa kāruññena tattha agamāsi. Atha so nipannakova uṭṭhituṁ asakkonto",
  "atk-s0510a9:14_5": "sirasi añjaliṁ katvā bhagavato paṇāmaṁ akāsi. So tato cuto tusitabhavane uppanno",
  "atk-s0510a9:14_6": "tattha sampattimanubhavitvā evaṁ cha kāmāvacarasampattiyo anubhavitvā imasmiṁ buddhuppāde",
  "atk-s0510a9:14_7": "ekasmiṁ kulagehe nibbatto vuddhippatto satthari pasīditvā pabbajito nacirasseva arahā",
  "atk-s0510a9:14_8": "ahosi, purākatapuññavasena nipannañjalikattheroti pākaṭo.",
  "atk-s0510a9:15_0": "16. So aparabhāge attano puññasampattiyo oloketvā somanassajāto pubbacaritāpadānaṁ",
  "atk-s0510a9:15_1": "pakāsento rukkhamūle nisinnohantiādimāha. Tattha ruhati paṭiruhati uddhamuddhaṁ ārohatīti",
  "atk-s0510a9:15_2": "rukkho, tassa rukkhassa mūle samīpeti attho. Byādhito paramena cāti paramena adhikena",
  "atk-s0510a9:15_3": "kharena kakkhaḷena byādhinā rogena byādhito, byādhinā ahaṁ samannāgatoti attho. Paramakāruññappattomhīti",
  "atk-s0510a9:15_4": "paramaṁ adhikaṁ kāruññaṁ dīnabhāvaṁ dukkhitabhāvaṁ pattomhi araññe kānaneti sambandho.",
  "atk-s0510a9:16_0": "20.Pañcevāsuṁ mahāsikhāti sirasi piḷandhanatthena sikhā vuccati cūḷā. Maṇīti jotamānaṁ",
  "atk-s0510a9:16_1": "makuṭaṁ tassa atthīti sikho, cakkavattino ekanāmakā pañceva cakkavattino āsuṁ ahesunti",
  "atk-s0510a9:16_2": "attho. Sesaṁ sabbattha uttānatthamevāti.",
  "atk-s0510a9:17": "Nipannañjalikattheraapadānavaṇṇanā samattā.",
  "atk-s0510a9:18": "4. Adhopupphiyattheraapadānavaṇṇanā",
  "atk-s0510a9:19_0": "Abhibhū nāma so bhikkhūtiādikaṁ āyasmato adhopupphiyattherassa apadānaṁ. Ayampi purimabuddhesu",
  "atk-s0510a9:19_1": "katādhikāro anekesu bhavesu vivaṭṭūpanissayāni puññāni upacinanto sikhissa bhagavato",
  "atk-s0510a9:19_2": "kāle kulagehe nibbatto vuddhippatto gharāvāsaṁ saṇṭhapetvā aparabhāge kāmesu ādīnavaṁ",
  "atk-s0510a9:19_3": "disvā taṁ pahāya isipabbajjaṁ pabbajitvā pañcābhiññāaṭṭhasamāpattilābhī iddhīsu ca",
  "atk-s0510a9:19_4": "vasībhāvaṁ patvā himavantasmiṁ paṭivasati. Tassa sikhissa bhagavato abhibhū nāma",
  "atk-s0510a9:19_5": "aggasāvako vivekābhirato himavantamagamāsi. Atha so tāpaso taṁ aggasāvakattheraṁ",
  "atk-s0510a9:19_6": "disvā therassa ṭhitapabbataṁ āruhanto pabbatassa heṭṭhātalato sugandhāni vaṇṇasampannāni",
  "atk-s0510a9:19_7": "satta pupphāni gahetvā pūjesi. Atha so thero tassānumodanamakāsi. Sopi tāpaso sakassamaṁ",
  "atk-s0510a9:19_8": "agamāsi. Tattha ekena ajagarena pīḷito aparabhāge aparihīnajjhāno teneva upaddavena",
  "atk-s0510a9:19_9": "upadduto kālaṁ katvā brahmalokaparāyano hutvā brahmasampattiṁ chakāmāvacarasampattiñca",
  "atk-s0510a9:19_10": "anubhavitvā manussesu manussasampattiyo ca khepetvā imasmiṁ buddhuppāde ekasmiṁ kulagehe",
  "atk-s0510a9:19_11": "nibbatto vuddhippatto bhagavato dhammaṁ sutvā pasannamānaso pabbajitvā nacirasseva",
  "atk-s0510a9:19_12": "arahā ahosi. So aparabhāge attano katapuññanāmena adhopupphiyattheroti pākaṭo.",
  "atk-s0510a9:20_0": "22. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a9:20_1": "abhibhū nāma so bhikkhūtiādimāha. Tattha sīlasamādhīhi pare abhibhavatīti abhibhū,",
  "atk-s0510a9:20_2": "khandhamārādimāre abhibhavati ajjhottharatīti vā abhibhū, sasantānaparasantānagatakilese",
  "atk-s0510a9:20_3": "abhibhavati viheseti viddhaṁsetīti vā abhibhū. Bhikkhanasīlo yācanasīloti bhikkhu,",
  "atk-s0510a9:20_4": "chinnabhinnapaṭadharoti vā bhikkhu. Abhibhū nāma aggasāvako so bhikkhūti attho, sikhissa",
  "atk-s0510a9:20_5": "bhagavato aggasāvakoti sambandho.",
  "atk-s0510a9:21_0": "27.Ajagaro maṁ pīḷesīti tathārūpaṁ sīlasampannaṁ jhānasampannaṁ tāpasaṁ pubbe katapāpena",
  "atk-s0510a9:21_1": "verena ca mahanto ajagarasappo pīḷesi. So teneva upaddavena upadduto aparihīnajjhāno",
  "atk-s0510a9:21_2": "kālaṁ katvā brahmalokaparāyaṇo āsi. Sesaṁ sabbattha uttānamevāti.",
  "atk-s0510a9:22": "Adhopupphiyattheraapadānavaṇṇanā samattā.",
  "atk-s0510a9:23": "5. Raṁsisaññakattheraapadānavaṇṇanā",
  "atk-s0510a9:24_0": "Pabbate himavantamhītiādikaṁ āyasmato raṁsisaññakattherassa apadānaṁ. Ayampi purimabuddhesu",
  "atk-s0510a9:24_1": "katādhikāro tesu tesu bhavesu vivaṭṭūpanissayāni puññāni upacinanto vipassissa bhagavato",
  "atk-s0510a9:24_2": "kāle kulagehe nibbatto vuddhimanvāya gharāvāsaṁ saṇṭhapetvā kāmesu ādīnavaṁ disvā",
  "atk-s0510a9:24_3": "gharāvāsaṁ pahāya tāpasapabbajjaṁ pabbajitvā ajinacammadharo himavantamhi vāsaṁ kappesi.",
  "atk-s0510a9:24_4": "Tasmiṁ samaye vipassī bhagavā himavantamagamāsi. Atha so tāpaso tamupagataṁ bhagavantaṁ",
  "atk-s0510a9:24_5": "disvā tassa bhagavato sarīrato nikkhantachabbaṇṇabuddharaṁsīsu pasīditvā añjaliṁ",
  "atk-s0510a9:24_6": "paggayha pañcaṅgena namakkāramakāsi. So teneva puññena ito cuto tusitādīsu dibbasampattiyo",
  "atk-s0510a9:24_7": "anubhavitvā aparabhāge manussasampattiyo ca anubhavitvā imasmiṁ buddhuppāde kulagehe",
  "atk-s0510a9:24_8": "nibbatto vuddhimanvāya gharāvāsaṁ saṇṭhapetvā tatthādīnavaṁ disvā gehaṁ pahāya pabbajitvā",
  "atk-s0510a9:24_9": "nacirasseva arahā ahosi.",
  "atk-s0510a9:25_0": "30. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a9:25_1": "pabbate himavantamhītiādimāha. Tattha pabbateti pakārena brūhati vaḍḍhetīti pabbato,",
  "atk-s0510a9:25_2": "himo assa atthīti himavanto, himavanto ca so pabbato cāti himavantapabbato. Himavantapabbateti",
  "atk-s0510a9:25_3": "vattabbe gāthāvacanasukhatthaṁ “pabbate himavantamhī”ti vuttaṁ. Tasmiṁ himavantamhi",
  "atk-s0510a9:25_4": "pabbate vāsaṁ kappesiṁ pure ahanti sambandho. Sesaṁ sabbattha nayānusārena uttānamevāti.",
  "atk-s0510a9:26": "Raṁsisaññakattheraapadānavaṇṇanā samattā.",
  "atk-s0510a9:27": "6. Dutiyaraṁsisaññakattheraapadānavaṇṇanā",
  "atk-s0510a9:28_0": "Pabbatehimavantamhītiādikaṁ āyasmato dutiyaraṁsisaññakattherassa apadānaṁ. Ayampi",
  "atk-s0510a9:28_1": "purimabuddhesu katakusalo uppannuppannabhave vivaṭṭūpanissayāni puññāni upacinanto",
  "atk-s0510a9:28_2": "phussassa bhagavato kāle kulagehe nibbatto vuddhippatto gharāvāsaṁ saṇṭhapetvā tattha",
  "atk-s0510a9:28_3": "dosaṁ disvā taṁ pahāya tāpasapabbajjaṁ pabbajitvā himavantapabbate vasanto vākacīranivasano",
  "atk-s0510a9:28_4": "vivekasukhena viharati. Tasmiṁ samaye so phussaṁ bhagavantaṁ taṁ padesaṁ sampattaṁ",
  "atk-s0510a9:28_5": "disvā tassa sarīrato nikkhantachabbaṇṇabuddharaṁsiyo ito cito vidhāvantiyo daṇḍadīpikānikkhantavipphurantamiva",
  "atk-s0510a9:28_6": "disvā tasmiṁ pasanno añjaliṁ paggahetvā vanditvā cittaṁ pasādetvā teneva pītisomanassena",
  "atk-s0510a9:28_7": "kālaṁ katvā tusitādīsu nibbatto tattha cha kāmāvacarasampattiyo ca anubhavitvā aparabhāge",
  "atk-s0510a9:28_8": "manussasampattiyo ca anubhavitvā imasmiṁ buddhuppāde kulagehe nibbatto vuddhippatto",
  "atk-s0510a9:28_9": "pubbavāsanāvasena pabbajitvā nacirasseva arahā ahosi.",
  "atk-s0510a9:29": "35. So aparabhāge pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha. Taṁ sabbaṁ uttānatthamevāti.",
  "atk-s0510a9:30": "Dutiyaraṁsisaññakattheraapadānavaṇṇanā samattā.",
  "atk-s0510a9:31": "7. Phaladāyakattheraapadānavaṇṇanā",
  "atk-s0510a9:32_0": "Pabbate himavantamhītiādikaṁ āyasmato phaladāyakattherassa apadānaṁ. Ayampi purimabuddhesu",
  "atk-s0510a9:32_1": "katakusalasambhāro tattha tattha bhave vivaṭṭūpanissayāni puññāni upacinanto phussassa",
  "atk-s0510a9:32_2": "bhagavato kāle ekasmiṁ kulagehe nibbatto sukhappatto taṁ sabbaṁ pahāya tāpasapabbajjaṁ",
  "atk-s0510a9:32_3": "pabbajitvā kharājinacammadhārī hutvā viharati. Tasmiñca samaye phussaṁ bhagavantaṁ",
  "atk-s0510a9:32_4": "tattha sampattaṁ disvā pasannamānaso madhurāni phalāni gahetvā bhojesi. So teneva",
  "atk-s0510a9:32_5": "kusalena devalokādīsu puññasampattiyo anubhavitvā imasmiṁ buddhuppāde ekasmiṁ kulagehe",
  "atk-s0510a9:32_6": "nibbatto vuddhimanvāya satthari pasīditvā pabbajitvā nacirasseva arahā ahosi.",
  "atk-s0510a9:33": "39. So aparabhāge attano pubbakammaṁ anussaritvā pubbacaritāpadānaṁ pakāsento pabbate himavantamhītiādimāha. Taṁ sabbaṁ heṭṭhā vuttanayattā uttānatthamevāti.",
  "atk-s0510a9:34": "Phaladāyakattheraapadānavaṇṇanā samattā.",
  "atk-s0510a9:35": "8. Saddasaññakattheraapadānavaṇṇanā",
  "atk-s0510a9:36_0": "Pabbate himavantamhītiādikaṁ āyasmato saddasaññakattherassa apadānaṁ. Ayampi purimabuddhesu",
  "atk-s0510a9:36_1": "katādhikāro tattha tattha bhave vivaṭṭūpanissayāni puññāni upacinanto phussassa bhagavato",
  "atk-s0510a9:36_2": "kāle ekasmiṁ kulagehe nibbatto vuddhippatto saddhājāto tāpasapabbajjaṁ pabbajitvā",
  "atk-s0510a9:36_3": "himavantamhi araññāvāse vasanto attano anukampāya upagatassa bhagavato dhammaṁ sutvā",
  "atk-s0510a9:36_4": "dhammesu cittaṁ pasādetvā yāvatāyukaṁ ṭhatvā aparabhāge kālaṁ katvā tusitādīsu chasu",
  "atk-s0510a9:36_5": "kāmāvacarasampattiyo ca manussesu manussasampattiyo ca anubhavitvā imasmiṁ buddhuppāde",
  "atk-s0510a9:36_6": "ekasmiṁ kulagehe nibbatto vuddhimanvāya saddhājāto pabbajitvā vipassanaṁ vaḍḍhetvā arahattaṁ pāpuṇi.",
  "atk-s0510a9:37": "43. So aparabhāge attano pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha. Taṁ sabbaṁ uttānatthamevāti.",
  "atk-s0510a9:38": "Saddasaññakattheraapadānavaṇṇanā samattā.",
  "atk-s0510a9:39": "9. Bodhisiñcakattheraapadānavaṇṇanā",
  "atk-s0510a9:40_0": "Vipassissa bhagavatotiādikaṁ āyasmato bodhisiñcakattherassa apadānaṁ. Ayampi purimabuddhesu",
  "atk-s0510a9:40_1": "katādhikāro anekāsu jātīsu vivaṭṭūpanissayāni puññāni upacinanto vipassissa bhagavato",
  "atk-s0510a9:40_2": "kāle kulagehe nibbatto sāsane pabbajitvā vattapaṭipattiyā sāsanaṁ sobhayanto mahājane",
  "atk-s0510a9:40_3": "bodhipūjaṁ kurumāne disvā anekāni pupphāni sugandhodakāni ca gāhāpetvā pūjesi. So",
  "atk-s0510a9:40_4": "tena puññena devaloke nibbatto cha kāmāvacarasampattiyo anubhavitvā imasmiṁ buddhuppāde",
  "atk-s0510a9:40_5": "kulagehe nibbatto vuddhimanvāya saddhājāto pabbajitvā nacirasseva arahā ahosi.",
  "atk-s0510a9:41_0": "46. So arahā hutvā jhānaphalasukhena vītināmetvā pubbakammaṁ saritvā somanassajāto",
  "atk-s0510a9:41_1": "pubbacaritāpadānaṁ pakāsento vipassissa bhagavatotiādimāha. Tattha visesaṁ paramatthaṁ",
  "atk-s0510a9:41_2": "nibbānaṁ passatīti vipassī, visesena bhabbābhabbajane passatīti vā vipassī, vipassanto",
  "atk-s0510a9:41_3": "catusaccaṁ passanadakkhanasīloti vā vipassī, tassa vipassissa bhagavato mahābodhimaho",
  "atk-s0510a9:41_4": "ahūti sambandho. Tatrāpi mahābodhīti bodhi vuccati catūsu maggesu ñāṇaṁ, tamettha",
  "atk-s0510a9:41_5": "nisinno bhagavā paṭivijjhatīti kaṇikārapādaparukkhopi bodhicceva vuccati, mahito",
  "atk-s0510a9:41_6": "ca so devabrahmanarāsurehi bodhi ceti mahābodhi, mahato buddhassa bhagavato bodhīti",
  "atk-s0510a9:41_7": "vā mahābodhi, tassa maho pūjā ahosīti attho. Sesaṁ sabbattha uttānatthamevāti.",
  "atk-s0510a9:42": "Bodhisiñcakattheraapadānavaṇṇanā samattā.",
  "atk-s0510a9:43": "10. Padumapupphiyattheraapadānavaṇṇanā",
  "atk-s0510a9:44_0": "Pokkharavanaṁpaviṭṭhotiādikaṁ āyasmato padumapupphiyattherassa apadānaṁ. Ayampi purimabuddhesu",
  "atk-s0510a9:44_1": "katādhikāro tattha tattha bhave vivaṭṭūpanissayāni puññāni upacinanto phussassa bhagavato",
  "atk-s0510a9:44_2": "kāle ekasmiṁ kulagehe nibbatto vuddhimanvāya padumasampannaṁ ekaṁ pokkharaṇiṁ pavisitvā",
  "atk-s0510a9:44_3": "bhisamuḷāle khādanto pokkharaṇiyā avidūre gacchamānaṁ phussaṁ bhagavantaṁ disvā pasannamānaso",
  "atk-s0510a9:44_4": "tato padumāni ocinitvā ākāse ukkhipitvā bhagavantaṁ pūjesi, tāni pupphāni ākāse vitānaṁ",
  "atk-s0510a9:44_5": "hutvā aṭṭhaṁsu. So bhiyyosomattāya pasannamānaso pabbajitvā vattapaṭipattisāro samaṇadhammaṁ",
  "atk-s0510a9:44_6": "pūretvā tato cuto tusitabhavanamalaṁ kurumāno viya tattha uppajjitvā kamena cha kāmāvacarasampattiyo",
  "atk-s0510a9:44_7": "ca manussasampattiyo ca anubhavitvā imasmiṁ buddhuppāde kulagehe nibbatto vuddhippatto",
  "atk-s0510a9:44_8": "saddhājāto pabbajitvā nacirasseva arahā ahosi.",
  "atk-s0510a9:45_0": "51. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a9:45_1": "pokkharavanaṁ paviṭṭhotiādimāha. Tattha pakārena naḷadaṇḍapattādīhi kharantīti pokkharā,",
  "atk-s0510a9:45_2": "pokkharānaṁ samuṭṭhitaṭṭhena samūhanti pokkharavanaṁ, padumagacchasaṇḍehi maṇḍitaṁ",
  "atk-s0510a9:45_3": "majjhaṁ paviṭṭho ahanti attho. Sesaṁ sabbattha uttānamevāti.",
  "atk-s0510a9:46": "Padumapupphiyattheraapadānavaṇṇanā samattā.",
  "atk-s0510a9:47": "Navamavaggavaṇṇanā samattā."
}