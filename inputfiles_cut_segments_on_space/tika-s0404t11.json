{
  "tika-s0404t11:0": "4. Mahāvaggo",
  "tika-s0404t11:1": "1. Anupubbavihārasuttavaṇṇanā",
  "tika-s0404t11:2": "32. Catutthassa paṭhame anupubbato viharitabbāti anupubbavihārā. Anupaṭipāṭiyāti anukkamena. Samāpajjitabbavihārāti samāpajjitvā samaṅgino hutvā viharitabbavihārā.",
  "tika-s0404t11:3": "Anupubbavihārasuttavaṇṇanā niṭṭhitā.",
  "tika-s0404t11:4": "2-3. Anupubbavihārasamāpattisuttādivaṇṇanā",
  "tika-s0404t11:5_0": "33-34. Dutiye chātaṁ vuccati taṇhādiṭṭhiyo kāmānaṁ pātabbato tāsaṁ vasena vattanato,",
  "tika-s0404t11:5_1": "tanninnattā natthi etesu chātanti nicchātā. Tenāha “taṇhādiṭṭhicchātāna”ntiādi. Tatiye natthi vattabbaṁ.",
  "tika-s0404t11:6": "Anupubbavihārasamāpattisuttādivaṇṇanā niṭṭhitā.",
  "tika-s0404t11:7": "4. Gāvīupamāsuttavaṇṇanā",
  "tika-s0404t11:8_0": "35. Catutthe pabbatacārinīti pakatiyā pabbate bahulacārinī. Akhettaññūti agocaraññū.",
  "tika-s0404t11:8_1": "Samādhiparipantānaṁ visodhanānabhiññatāya bālo. Jhānassa paguṇabhāvāpādanaveyyattiyassa",
  "tika-s0404t11:8_2": "abhāvena abyatto. Uparijhānassa padaṭṭhānabhāvānavabodhena akhettaññū. Sabbathāpi",
  "tika-s0404t11:8_3": "samāpattikosallābhāvena akusalo. Samādhinimittassa vā anāsevanāya bālo. Abhāvanāya",
  "tika-s0404t11:8_4": "abyatto. Abahulīkārena akhettaññū. Sammadeva anadhiṭṭhānato akusaloti yojetabbaṁ.",
  "tika-s0404t11:8_5": "Ubhato bhaṭṭhoti ubhayato jhānato bhaṭṭho. So hi appaguṇatāya na suppatiṭṭhitatāya",
  "tika-s0404t11:8_6": "saussāhopi vināsato asāmatthiyato ca jhānadvayato parihīno.",
  "tika-s0404t11:9": "Gāvīupamāsuttavaṇṇanā niṭṭhitā.",
  "tika-s0404t11:10": "5. Jhānasuttavaṇṇanā",
  "tika-s0404t11:11_0": "36. Pañcame aniccatoti iminā niccappaṭikkhepato tesaṁ aniccatamāha. Tato eva udayavayavantato",
  "tika-s0404t11:11_1": "vipariṇāmato tāvakālikato ca te aniccāti jotitaṁ hoti. Yañhi niccaṁ na hoti, taṁ",
  "tika-s0404t11:11_2": "udayavayaparicchinnajarāya maraṇena cāti dvedhā vipariṇataṁ ittarakkhaṇameva ca hoti.",
  "tika-s0404t11:11_3": "Dukkhatoti na sukhato. Iminā sukhappaṭikkhepato tesaṁ dukkhatamāha. Tato eva ca abhiṇhappaṭipīḷanato",
  "tika-s0404t11:11_4": "dukkhavatthuto ca te dukkhāti jotitaṁ hoti. Udayavayavantatāya hi te abhiṇhappaṭipīḷanato",
  "tika-s0404t11:11_5": "nirantaradukkhatāya dukkhasseva ca adhiṭṭhānabhūto. Paccayayāpanīyatāya rogamūlatāya",
  "tika-s0404t11:11_6": "ca rogato. Dukkhatāsūlayogato kilesāsucipaggharato uppādajarābhaṅgehi uddhumātapakkabhijjanato",
  "tika-s0404t11:11_7": "ca gaṇḍato. Pīḷājananato antotudanato dunnīharaṇato ca sallato. Avaḍḍhiāvahanato",
  "tika-s0404t11:11_8": "aghavatthuto ca aghato. Aseribhāvajananato ābādhappatiṭṭhānatāya ca ābādhato. Avasavattanato",
  "tika-s0404t11:11_9": "avidheyyatāya ca parato. Byādhijarāmaraṇehi palujjanīyatāya palokato. Sāminivāsīkārakavedakaadhiṭṭhāyakavirahato",
  "tika-s0404t11:11_10": "suññato. Attappaṭikkhepaṭṭhena anattato. Rūpādidhammāpi yathā na ettha attā atthīti",
  "tika-s0404t11:11_11": "anattā, evaṁ sayampi attā na hontīti anattā. Tena abyāpārato nirīhato tucchato anattāti dīpitaṁ hoti.",
  "tika-s0404t11:12_0": "Lakkhaṇattayameva sukhāvabodhanatthaṁ ekādasahi padehi vibhajitvā gahitanti dassetuṁ",
  "tika-s0404t11:12_1": "“yasmā aniccato”tiādi vuttaṁ. Antosamāpattiyanti samāpattīnaṁ sahajātatāya samāpattīnaṁ",
  "tika-s0404t11:12_2": "abbhantare cittaṁ paṭisaṁharatīti tappaṭibaddhachandarāgādikilesavikkhambhanena vipassanācittaṁ",
  "tika-s0404t11:12_3": "paṭisaṁharati. Tenāha “moceti apanetī”ti. Savanavasenāti “sabbasaṅkhārasamatho”tiādinā",
  "tika-s0404t11:12_4": "savanavasena. Thutivasenāti tatheva thomanāvasena guṇato saṁkittanavasena. Pariyattivasenāti",
  "tika-s0404t11:12_5": "tassa dhammassa pariyāpuṇanavasena. Paññattivasenāti tadatthassa paññāpanavasena.",
  "tika-s0404t11:12_6": "Ārammaṇakaraṇavaseneva upasaṁharati maggacittaṁ, “etaṁ santa”ntiādi pana avadhāraṇanivattitatthadassanaṁ.",
  "tika-s0404t11:12_7": "Yathā vipassanā “etaṁ santaṁ etaṁ paṇīta”ntiādinā asaṅkhatāya dhātuyā cittaṁ upasaṁharati,",
  "tika-s0404t11:12_8": "evaṁ maggo nibbānaṁ sacchikiriyābhisamayavasena abhisamento tattha labbhamāne sabbepi",
  "tika-s0404t11:12_9": "visese asammohato paṭivijjhanto tattha cittaṁ upasaṁharati. Tenāha “iminā pana ākārenā”tiādi.",
  "tika-s0404t11:13_0": "So tattha ṭhitoti so adandhavipassako yogī tattha tāya aniccādilakkhaṇattayārammaṇāya",
  "tika-s0404t11:13_1": "vipassanāya ṭhito. Sabbasoti sabbattha tassa tassa maggassa adhigamāya nibbattitasamathavipassanāsu.",
  "tika-s0404t11:13_2": "Asakkonto anāgāmī hotīti heṭṭhimamaggāvahāsu eva samathavipassanāya chandarāgaṁ pahāya",
  "tika-s0404t11:13_3": "aggamaggāvahāsu nikantiṁ pariyādātuṁ asakkonto anāgāmitāyameva saṇṭhāti.",
  "tika-s0404t11:14_0": "Samatikkantattāti samathavasena vipassanāvasena cāti sabbathāpi rūpassa samatikkantattā.",
  "tika-s0404t11:14_1": "Tenāha “ayaṁ hī”tiādi. Anenāti yoginā. Taṁ atikkammāti idaṁ yo paṭhamaṁ pañcavokāraekavokārapariyāpanne",
  "tika-s0404t11:14_2": "dhamme sammadeva sammasitvā te vissajjetvā tato arūpasamāpattiṁ samāpajjitvā arūpadhamme",
  "tika-s0404t11:14_3": "sammasati, taṁ sandhāya vuttaṁ. Tenāha “idāni arūpaṁ sammasatī”ti.",
  "tika-s0404t11:15": "Jhānasuttavaṇṇanā niṭṭhitā.",
  "tika-s0404t11:16": "6. Ānandasuttavaṇṇanā",
  "tika-s0404t11:17_0": "37. Chaṭṭhe okāsaṁ avasaraṁ adhigacchati etenāti okāsādhigamo, maggaphalasukhādhigamāya",
  "tika-s0404t11:17_1": "okāsabhāvato vā okāso, tassa adhigamo okāsādhigamo. Ettha ca dīghanikāyeneva pana",
  "tika-s0404t11:17_2": "suttantadesanāyaṁ paṭhamajjhānaṁ, catutthajjhānaṁ, arahattamaggoti tayo okāsādhigamā",
  "tika-s0404t11:17_3": "āgatā. Tattha paṭhamaṁ jhānaṁ pañca nīvaraṇāni vikkhambhetvā attano okāsaṁ gahetvā",
  "tika-s0404t11:17_4": "tiṭṭhatīti “paṭhamo okāsādhigamo”ti vuttaṁ. Catutthajjhānaṁ pana sukhadukkhaṁ vikkhambhetvā",
  "tika-s0404t11:17_5": "attano okāsaṁ gahetvā tiṭṭhatīti dutiyo okāsādhigamo. Arahattamaggo sabbakilese vikkhambhetvā",
  "tika-s0404t11:17_6": "attano okāsaṁ gahetvā tiṭṭhatīti “tatiyo okāsādhigamo”ti vutto. Idha pana vakkhamānāni",
  "tika-s0404t11:17_7": "tīṇi arūpajjhānāni sandhāya “okāsādhigamo”ti vuttaṁ. Tesaṁyeva ca gahaṇe kāraṇaṁ sayameva vakkhati.",
  "tika-s0404t11:18_0": "Sattānaṁvisuddhiṁ pāpanatthāyāti rāgādīhi malehi abhijjhāvisamalobhādīhi ca upakkilesehi",
  "tika-s0404t11:18_1": "kiliṭṭhacittānaṁ sattānaṁ visuddhipāpanatthāya samatikkamanatthāya. Āyatiṁ anuppajjanañhi",
  "tika-s0404t11:18_2": "idha “samatikkamo”ti vuttaṁ. Atthaṁ gamanatthāyāti kāyikadukkhassa ca cetasikadomanassassa",
  "tika-s0404t11:18_3": "cāti imesaṁ dvinnaṁ atthaṅgamāya, nirodhāyāti attho. Ñāyati nicchayena kamati nibbānaṁ,",
  "tika-s0404t11:18_4": "taṁ vā ñāyati paṭivijjhīyati etenāti ñāyo, samucchedabhāvo ariyamaggoti āha “sahavipassanakassa",
  "tika-s0404t11:18_5": "maggassā”ti. Paccakkhakaraṇatthāyāti attapaccakkhatāya. Parapaccayena vinā paccakkhakaraṇañhi",
  "tika-s0404t11:18_6": "“sacchikiriyā”ti vuccati. Asambhinnanti pittasemhādīhi apalibuddhaṁ anupahataṁ.",
  "tika-s0404t11:19_0": "Rāgānugato samādhi abhinato nāma hoti ārammaṇe abhimukhābhāvena pavattiyā, dosānugato",
  "tika-s0404t11:19_1": "pana apanato apagamanavasena pavattiyā, tadubhayappaṭikkhepena “na cābhinato na cāpanato”ti",
  "tika-s0404t11:19_2": "vuttanti āha “rāgavasenā”tiādi. Na sasaṅkhāraniggayhavāritagatoti lokiyajjhānacittāni",
  "tika-s0404t11:19_3": "viya na sasaṅkhārena sappayogena tadaṅgappahānavikkhambhanappahānavasena ca niggahetvā",
  "tika-s0404t11:19_4": "vāretvā ṭhito. Kiñcarahi kilesānaṁ chinnante uppanno. Tathābhūtaṁ phalasamādhiṁ sandhāyetaṁ",
  "tika-s0404t11:19_5": "vuttaṁ. Tenāha “na sasaṅkhārena…pe… chinnante uppanno”ti.",
  "tika-s0404t11:20": "Ānandasuttavaṇṇanā niṭṭhitā.",
  "tika-s0404t11:21": "7. Lokāyatikasuttavaṇṇanā",
  "tika-s0404t11:22_0": "38. Sattame lokāyatavādakāti āyatiṁ hitaṁ loko na yatati na viruhati etenāti lokāyataṁ,",
  "tika-s0404t11:22_1": "vitaṇḍasatthaṁ. Tañhi ganthaṁ nissāya sattā puññakiriyāya cittampi na uppādenti,",
  "tika-s0404t11:22_2": "taṁ vadantīti lokāyatavādakā.",
  "tika-s0404t11:23_0": "Daḷhaṁ thiraṁ dhanu etassāti daḷhadhanvā, so eva “daḷhadhammā”ti vutto. Paṭisattuvidhamanatthaṁ",
  "tika-s0404t11:23_1": "dhanuṁ gaṇhātīti dhanuggaho. So eva usuṁ saraṁ asati khipatīti issāso. Dvisahassathāmanti",
  "tika-s0404t11:23_2": "lohādibhāraṁ vahituṁ samatthaṁ dvisahassathāmaṁ. Tenāha “dvisahassathāmaṁ nāmā”tiādi.",
  "tika-s0404t11:23_3": "Daṇḍeti dhanudaṇḍe. Yāva kaṇḍappamāṇāti dīghato yattakaṁ kaṇḍassa pamāṇaṁ, tattake",
  "tika-s0404t11:23_4": "dhanudaṇḍe ukkhittamatte āropitesuyeva jiyādaṇḍesu so ce bhāro pathavito muccati,",
  "tika-s0404t11:23_5": "evaṁ idaṁ dvisahassathāmaṁ nāma dhanūti daṭṭhabbaṁ. Uggahitasippoti uggahitadhanusippo.",
  "tika-s0404t11:23_6": "Katahatthoti thirataraṁ lakkhesu avirajjhanasarakkhepo. Īdiso pana tattha vasibhūto",
  "tika-s0404t11:23_7": "katahattho nāma hotīti āha “ciṇṇavasibhāvo”ti. Kataṁ rājakulādīsu upecca asanaṁ etena",
  "tika-s0404t11:23_8": "so katūpāsanoti āha “rājakulādīsu dassitasippo”ti. Evaṁ katanti evaṁ antosusirakaraṇādinā sallahukaṁ kataṁ.",
  "tika-s0404t11:24": "Lokāyatikasuttavaṇṇanā niṭṭhitā.",
  "tika-s0404t11:25": "8-9. Devāsurasaṅgāmasuttādivaṇṇanā",
  "tika-s0404t11:26_0": "39-40. Aṭṭhame abhiyiṁsūti kadā abhiyiṁsu? Yadā balavanto ahesuṁ, tadā. Tatrāyamanupubbikathā",
  "tika-s0404t11:26_1": "– sakko kira magadharaṭṭhe macalagāmake magho nāma māṇavo hutvā tettiṁsa purise gahetvā",
  "tika-s0404t11:26_2": "kalyāṇakammaṁ karonto satta vatapadāni pūretvā tattha kālaṅkato devaloke nibbatti.",
  "tika-s0404t11:26_3": "Taṁ balavakammānubhāvena saparisaṁ sesadevatā dasahi ṭhānehi adhigaṇhantaṁ disvā",
  "tika-s0404t11:26_4": "“āgantukadevaputtā āgatā”ti nevāsikā gandhapānaṁ sajjayiṁsu. Sakko sakaparisāya saññaṁ",
  "tika-s0404t11:26_5": "adāsi “mārisā mā gandhapānaṁ pivittha, pivanākāramattameva dassethā”ti. Te tathā",
  "tika-s0404t11:26_6": "akaṁsu. Nevāsikadevatā suvaṇṇasarakehi upanītaṁ gandhapānaṁ yāvadatthaṁ pivitvā mattā",
  "tika-s0404t11:26_7": "tattha tattha suvaṇṇapathaviyaṁ patitvā sayiṁsu. Sakko “gaṇhatha puttahatāya putte”ti",
  "tika-s0404t11:26_8": "te pādesu gahetvā sinerupāde khipāpesi. Sakkassa puññatejena tadanuvattakāpi sabbe",
  "tika-s0404t11:26_9": "tattheva patiṁsu. Te sineruvemajjhakāle saññaṁ labhitvā, “tātā, suraṁ na pivimha,",
  "tika-s0404t11:26_10": "suraṁ na pivimhā”ti āhaṁsu. Tato paṭṭhāya asurā nāma jātā. Atha nesaṁ kammapaccayautusamuṭṭhānaṁ",
  "tika-s0404t11:26_11": "sinerussa heṭṭhimatale dasayojanasahassaṁ asurabhavanaṁ nibbatti. Sakko tesaṁ nivattitvā",
  "tika-s0404t11:26_12": "anāgamanatthāya ārakkhaṁ ṭhapesi. Yaṁ sandhāya vuttaṁ –",
  "tika-s0404t11:27": "“Antarā dvinnaṁ ayujjhapurānaṁ,",
  "tika-s0404t11:28": "Pañcavidhā ṭhapitā abhirakkhā;",
  "tika-s0404t11:29": "Uraga-karoṭi-payassa ca hārī,",
  "tika-s0404t11:30": "Madanayutā caturo ca mahatthā”ti. ;",
  "tika-s0404t11:31_0": "Dve nagarāni hi yuddhena gahetuṁ asakkuṇeyyatāya ayujjhapurāni nāma jātāni devanagarañca",
  "tika-s0404t11:31_1": "asuranagarañca. Yadā hi asurā balavanto honti, atha devehi palāyitvā devanagaraṁ",
  "tika-s0404t11:31_2": "pavisitvā dvāre pidahite asurānaṁ satasahassampi kiñci kātuṁ na sakkoti. Yadā devā",
  "tika-s0404t11:31_3": "balavanto honti, athāsurehi palāyitvā asuranagarassa dvāre pidahite sakkānaṁ satasahassampi",
  "tika-s0404t11:31_4": "kiñci kātuṁ na sakkoti. Iti imāni dve nagarāni ayujjhapurāni nāma. Tesaṁ antarā etesu",
  "tika-s0404t11:31_5": "uragādīsu pañcasu ṭhānesu sakkena ārakkhā ṭhapitā. Tattha uragasaddena nāgā gahitā.",
  "tika-s0404t11:31_6": "Te hi udake balavanto honti, tasmā sinerussa paṭhamālinde etesaṁ ārakkhā. Karoṭisaddena",
  "tika-s0404t11:31_7": "supaṇṇā gahitā. Tesaṁ kira karoṭi nāma pānabhojanaṁ, tena taṁ nāmaṁ labhiṁsu, dutiyālinde",
  "tika-s0404t11:31_8": "tesaṁ ārakkhā. Payassahārisaddena kumbhaṇḍā gahitā, dānavarakkhasā kira te, tatiyālinde",
  "tika-s0404t11:31_9": "tesaṁ ārakkhā. Madanayutasaddena yakkhā gahitā. Visamacārino kira te yujjhasoṇḍā,",
  "tika-s0404t11:31_10": "catutthālinde tesaṁ ārakkhā. Caturo ca mahattāti cattāro mahārājāno vuttā, pañcamālinde",
  "tika-s0404t11:31_11": "tesaṁ ārakkhā, tasmā yadi asurā kupitāvilacittā devapuraṁ upayanti yujjhituṁ. Yaṁ",
  "tika-s0404t11:31_12": "girino paṭhamaṁ paribhaṇḍaṁ, taṁ uragā paṭibāhayanti. Evaṁ sesesu sesā.",
  "tika-s0404t11:32_0": "Te pana asurā āyuvaṇṇayasaissariyasampattīhi tāvatiṁsasadisāva, tasmā antarā attānaṁ",
  "tika-s0404t11:32_1": "ajānitvā pāṭaliyā pupphitāya “na idaṁ devanagaraṁ, tattha pāricchattako pupphati,",
  "tika-s0404t11:32_2": "idha pana cittapāṭalī, jarasakkenāmhākaṁ suraṁ pāyetvā vañcitā, devanagarañca no",
  "tika-s0404t11:32_3": "gahitaṁ, gacchāma, tena saddhiṁ yujjhissāmā”ti hatthiassarathe āruyha suvaṇṇarajatamaṇiphalakāni",
  "tika-s0404t11:32_4": "gahetvā yuddhasajjā hutvā asurabheriyo vādentā mahāsamudde udakaṁ dvidhā bhetvā uṭṭhahanti.",
  "tika-s0404t11:32_5": "Te deve vuṭṭhe vammikamakkhikā vammikaṁ viya sineruṁ āruhituṁ ārabhanti. Atha nesaṁ",
  "tika-s0404t11:32_6": "paṭhamaṁ nāgehi saddhiṁ yuddhaṁ hoti. Tasmiṁ kho pana yuddhe na kassaci chavi vā",
  "tika-s0404t11:32_7": "cammaṁ vā chijjati, na lohitaṁ uppajjati, kevalaṁ kumārakānaṁ dārumeṇḍakayuddhaṁ",
  "tika-s0404t11:32_8": "viya aññamaññasantāsanamattameva hoti. Koṭisatāpi koṭisahassāpi nāgā tehi saddhiṁ",
  "tika-s0404t11:32_9": "yujjhitvā te asurapuraṁyeva pavesetvā nivattanti. Yadā pana asurā balavanto honti,",
  "tika-s0404t11:32_10": "atha nāgā osakkitvā dutiye ālinde supaṇṇehi saddhiṁ ekatova hutvā yujjhanti. Esa",
  "tika-s0404t11:32_11": "nayo supaṇṇādīsupi. Yadā pana tāni pañcapi ṭhānāni asurā maddanti, tadā ekato sampiṇḍitānipi",
  "tika-s0404t11:32_12": "tāni pañca balāni osakkanti. Atha cattāro mahārājāno gantvā sakkassa taṁ pavattiṁ",
  "tika-s0404t11:32_13": "ārocenti. Sakko tesaṁ vacanaṁ sutvā diyaḍḍhayojanasatikaṁ vejayantarathaṁ āruyha",
  "tika-s0404t11:32_14": "sayaṁ vā nikkhamati, ekaṁ puttaṁ vā peseti. Yadā devā puna apaccāgamanāya asure jiniṁsu,",
  "tika-s0404t11:32_15": "tadā sakko asure palāpetvā pañcasu ṭhānesu ārakkhaṁ datvā vediyapāde vajirahatthā",
  "tika-s0404t11:32_16": "indapaṭimāyo ṭhapesi. Asurā kālena kālaṁ uṭṭhahitvā paṭimāyo disvā “sakko appamatto",
  "tika-s0404t11:32_17": "tiṭṭhatī”ti tatova nivattanti. Idha pana yadā asurānaṁ jayo ahosi, devānaṁ parājayo,",
  "tika-s0404t11:32_18": "taṁ sandhāyetaṁ vuttaṁ – “parājitā ca, bhikkhave, devā apayiṁsuyeva uttarenābhimukhā, abhiyiṁsu asurā”ti.",
  "tika-s0404t11:33_0": "Dakkhiṇābhimukhā hutvāti cakkavāḷapabbatābhimukhā hutvā. Asurā kira devehi parājitā",
  "tika-s0404t11:33_1": "palāyantā cakkavāḷapabbatābhimukhaṁ gantvā cakkavāḷamahāsamuddapiṭṭhiyaṁ rajatapaṭṭavaṇṇe",
  "tika-s0404t11:33_2": "vālikāpuline yattha paṇṇakuṭiyo māpetvā isayo vasanti, tattha gantvā isīnaṁ assamapadena",
  "tika-s0404t11:33_3": "gacchantā “sakko imehi saddhiṁ mantetvā amhe nāseti, gaṇhatha puttahatāya putte”ti",
  "tika-s0404t11:33_4": "kupitā assamapade pānīyaghaṭacaṅkamanapaṇṇasālādīni viddhaṁsenti. Isayo araññato",
  "tika-s0404t11:33_5": "phalāphalaṁ ādāya āgatā disvā puna dukkhena paṭipākatikaṁ karonti, tepi punappunaṁ",
  "tika-s0404t11:33_6": "tatheva parājitā gantvā vināsenti. Tena vuttaṁ – “parājitā ca kho, bhikkhave, asurā",
  "tika-s0404t11:33_7": "apayiṁsuyeva dakkhiṇenābhimukhā”ti. Navamaṁ uttānatthameva.",
  "tika-s0404t11:34": "Devāsurasaṅgāmasuttādivaṇṇanā niṭṭhitā.",
  "tika-s0404t11:35": "10. Tapussasuttavaṇṇanā",
  "tika-s0404t11:36": "41. Dasame pakkhandatīti pavisati. Pasīdatīti pasādaṁ abhiruciṁ āpajjati, patiṭṭhāti vimuccatīti attho. Kathāpābhatanti kathāya mūlaṁ. Mūlañhi “pābhata”nti vuccati. Yathāha –",
  "tika-s0404t11:37": "“Appakenapi medhāvī, pābhatena vicakkhaṇo;",
  "tika-s0404t11:38": "Samuṭṭhāpeti attānaṁ, aṇuṁ aggiṁva sandhama”nti. ;",
  "tika-s0404t11:39": "Tenevāha “kathāpābhatanti kathāmūla”nti. Vitakkaggahaṇeneva taṁsahacarito vicāropi gahito. Tenevettha bahuvacananiddeso katoti āha “vitakkesūti vitakkavicāresū”ti.",
  "tika-s0404t11:40": "Tapussasuttavaṇṇanā niṭṭhitā.",
  "tika-s0404t11:41": "Mahāvaggavaṇṇanā niṭṭhitā."
}