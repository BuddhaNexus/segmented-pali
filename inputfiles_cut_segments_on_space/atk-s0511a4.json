{
  "atk-s0511a4:0": "4. Koṇḍaññabuddhavaṁsavaṇṇanā",
  "atk-s0511a4:1_0": "Dīpaṅkare kira bhagavati parinibbute tassa sāsanaṁ vassasatasahassaṁ pavattittha.",
  "atk-s0511a4:1_1": "Atha buddhānubuddhānaṁ sāvakānaṁ antaradhānena sāsanampissa antaradhāyi. Athassa",
  "atk-s0511a4:1_2": "aparabhāge ekamasaṅkhyeyyamatikkamitvā ekasmiṁ kappe koṇḍañño nāma satthā udapādi.",
  "atk-s0511a4:1_3": "So pana bhagavā soḷasaasaṅkhyeyyaṁ kappānañca satasahassaṁ pāramiyo pūretvā bodhiñāṇaṁ",
  "atk-s0511a4:1_4": "paripācetvā vessantarattabhāvasadise attabhāve ṭhatvā tato cavitvā tusitapure nibbattitvā",
  "atk-s0511a4:1_5": "tattha yāvatāyukaṁ ṭhatvā devatānaṁ paṭiññaṁ datvā tusitapurato cavitvā rammavatīnagare",
  "atk-s0511a4:1_6": "sunandassa nāma rañño kule sujātāya nāma deviyā kucchismiṁ paṭisandhiṁ aggahesi.",
  "atk-s0511a4:1_7": "Tassapi paṭisandhikkhaṇe dīpaṅkarabuddhavaṁse vuttappakārāni dvattiṁsa pāṭihāriyāni",
  "atk-s0511a4:1_8": "nibbattiṁsu. So devatāhi katārakkhasaṁvidhāno dasannaṁ māsānaṁ accayena mātukucchito",
  "atk-s0511a4:1_9": "nikkhamitvā sabbasattuttaro uttarābhimukho sattapadavītihārena gantvā sabbā ca disā",
  "atk-s0511a4:1_10": "viloketvā āsabhiṁ vācaṁ nicchāresi – “aggohamasmi lokassa, jeṭṭhohamasmi lokassa,",
  "atk-s0511a4:1_11": "seṭṭhohamasmi lokassa, ayamantimā jāti, natthi dāni punabbhavo”ti.",
  "atk-s0511a4:2_0": "Tato kumārassa nāmakaraṇadivase nāmaṁ karontā “koṇḍañño”ti nāmamakaṁsu. So hi bhagavā",
  "atk-s0511a4:2_1": "koṇḍaññagotto ahosi. Tassa kira tayo pāsādā ahesuṁ – rāma, surāma, subhanāmakā paramaramaṇīyā.",
  "atk-s0511a4:2_2": "Tesu tīṇi satasahassāni nāṭakitthīnaṁ naccagītavāditakusalānaṁ sabbakālaṁ paccupaṭṭhitāni",
  "atk-s0511a4:2_3": "ahesuṁ. Tassa rucidevī nāma aggamahesī ahosi. Vijitaseno nāmassa putto ahosi. So",
  "atk-s0511a4:2_4": "dasavassasahassāni agāraṁ ajjhāvasi.",
  "atk-s0511a4:3_0": "So pana jiṇṇabyādhimatapabbajite disvā ājaññarathena nikkhamitvā pabbajitvā dasa",
  "atk-s0511a4:3_1": "māse padhānacariyaṁ cari. Koṇḍaññakumāraṁ pana pabbajantaṁ dasa janakoṭiyo anupabbajiṁsu.",
  "atk-s0511a4:3_2": "So tehi parivuto dasa māse padhānacariyaṁ caritvā visākhapuṇṇamāya sunandagāme samasahitaghanapayodharāya",
  "atk-s0511a4:3_3": "yasodharāya nāma seṭṭhidhītāya dinnaṁ paramamadhuraṁ madhupāyāsaṁ paribhuñjitvā phalapallavaṅkurasamalaṅkate",
  "atk-s0511a4:3_4": "sālavane divāvihāraṁ vītināmetvā sāyanhasamaye gaṇaṁ pahāya sunandakājīvakena dinnā",
  "atk-s0511a4:3_5": "aṭṭha tiṇamuṭṭhiyo gahetvā sālakalyāṇirukkhaṁ tikkhattuṁ padakkhiṇaṁ katvā pubbadisābhāgaṁ",
  "atk-s0511a4:3_6": "oloketvā bodhirukkhaṁ piṭṭhito katvā aṭṭhapaṇṇāsahatthavitthataṁ tiṇasantharaṁ santharitvā",
  "atk-s0511a4:3_7": "pallaṅkaṁ ābhujitvā caturaṅgavīriyaṁ adhiṭṭhāya mārabalaṁ vidhamitvā rattiyā paṭhamayāme",
  "atk-s0511a4:3_8": "pubbenivāsānussatiñāṇaṁ visodhetvā majjhimayāme dibbacakkhuṁ visodhetvā pacchimayāme",
  "atk-s0511a4:3_9": "paccayākāraṁ sammasitvā ānāpānacatutthajjhānato vuṭṭhāya pañcasu khandhesu abhinivisitvā",
  "atk-s0511a4:3_10": "udayabbayavasena samapaññāsa lakkhaṇāni disvā yāva gotrabhuñāṇaṁ vipassanaṁ vaḍḍhetvā",
  "atk-s0511a4:3_11": "cattāri maggañāṇāni cattāri ca phalañāṇāni catasso paṭisambhidā catuyoniparicchedakañāṇaṁ",
  "atk-s0511a4:3_12": "pañcagatiparicchedakañāṇaṁ cha asādhāraṇañāṇāni sakale ca buddhaguṇe paṭivijjhitvā",
  "atk-s0511a4:3_13": "paripuṇṇasaṅkappo bodhimūle nisinnova –",
  "atk-s0511a4:4": "“Anekajātisaṁsāraṁ, sandhāvissaṁ anibbisaṁ;",
  "atk-s0511a4:5": "Gahakāraṁ gavesanto, dukkhā jāti punappunaṁ.",
  "atk-s0511a4:6": "“Gahakāraka diṭṭhosi, puna gehaṁ na kāhasi;",
  "atk-s0511a4:7": "Sabbā te phāsukā bhaggā, gahakūṭaṁ visaṅkhataṁ;",
  "atk-s0511a4:8": "Visaṅkhāragataṁ cittaṁ, taṇhānaṁ khayamajjhagā. ;",
  "atk-s0511a4:9": "“Ayoghanahatasseva, jalato jātavedaso;",
  "atk-s0511a4:10": "Anupubbūpasantassa, yathā na ñāyate gati.",
  "atk-s0511a4:11": "“Evaṁ sammā vimuttānaṁ, kāmabandhoghatārinaṁ;",
  "atk-s0511a4:12": "Paññāpetuṁ gatī natthi, pattānaṁ acalaṁ sukha”nti. –",
  "atk-s0511a4:13_0": "Evaṁ udānaṁ udānetvā sattasattāhaṁ bodhimūleyeva phalasamāpattisukhena vītināmetvā",
  "atk-s0511a4:13_1": "aṭṭhame sattāhe brahmuno ajjhesanaṁ paṭicca – “kassa nu kho ahaṁ paṭhamaṁ dhammaṁ",
  "atk-s0511a4:13_2": "deseyya”nti upadhārento attanā saddhiṁ pabbajitā dasa bhikkhukoṭiyo addasa. “Ime",
  "atk-s0511a4:13_3": "pana kulaputtā samupacitakusalamūlā maṁ pabbajantaṁ anupabbajitā mayā saddhiṁ padhānaṁ",
  "atk-s0511a4:13_4": "caritvā maṁ upaṭṭhahiṁsu, handāhaṁ imesaṁ sabbapaṭhamaṁ dhammaṁ deseyya”nti evaṁ",
  "atk-s0511a4:13_5": "upadhāretvā – “idāni pana te kattha vasantī”ti olokento – “ito aṭṭhārasayojanike",
  "atk-s0511a4:13_6": "arundhavatīnagare devavane viharantī”ti disvā – “tesaṁ dhammaṁ desetuṁ gamissāmī”ti",
  "atk-s0511a4:13_7": "pattacīvaramādāya seyyathāpi nāma balavā puriso samiñjitaṁ vā bāhaṁ pasāreyya, pasāritaṁ",
  "atk-s0511a4:13_8": "vā bāhaṁ samiñjeyya, evameva bodhimūle antarahito devavane pāturahosi.",
  "atk-s0511a4:14_0": "Tasmiñca samaye tā dasa bhikkhukoṭiyo arundhavatīnagaraṁ upanissāya devavane viharanti.",
  "atk-s0511a4:14_1": "Te pana bhikkhū dasabalaṁ dūratova āgacchantaṁ disvā pasannamānasā paccuggantvā,",
  "atk-s0511a4:14_2": "bhagavato pattacīvaraṁ paṭiggahetvā, buddhāsanaṁ paññāpetvā, satthu gāravaṁ katvā,",
  "atk-s0511a4:14_3": "bhagavantaṁ vanditvā, parivāretvā ekamantaṁ nisīdiṁsu. Tatra koṇḍañño dasabalo munigaṇaparivuto",
  "atk-s0511a4:14_4": "buddhāsane nisinno tidasagaṇaparivuto dasasatanayano viya vimalagaganatalagato saradasamayarajanikaro",
  "atk-s0511a4:14_5": "viya tārāgaṇaparivuto puṇṇacando viya virocittha. Atha satthā tesaṁ sabbabuddhanisevitaṁ",
  "atk-s0511a4:14_6": "anuttaraṁ tiparivaṭṭaṁ dvādasākāraṁ dhammacakkappavattanasuttantaṁ kathetvā dasabhikkhukoṭippamukhā",
  "atk-s0511a4:14_7": "satasahassadevamanussakoṭiyo dhammāmataṁ pāyesi. Tena vuttaṁ –",
  "atk-s0511a4:15": "1.",
  "atk-s0511a4:16": "“Dīpaṅkarassa aparena, koṇḍañño nāma nāyako;",
  "atk-s0511a4:17": "Anantatejo amitayaso, appameyyo durāsado.",
  "atk-s0511a4:18": "2.",
  "atk-s0511a4:19": "“Dharaṇūpamo khamanena, sīlena sāgarūpamo;",
  "atk-s0511a4:20": "Samādhinā merūpamo, ñāṇena gaganūpamo.",
  "atk-s0511a4:21": "3.",
  "atk-s0511a4:22": "“Indriyabalabojjhaṅga-maggasaccappakāsanaṁ;",
  "atk-s0511a4:23": "Pakāsesi sadā buddho hitāya sabbapāṇinaṁ.",
  "atk-s0511a4:24": "4.",
  "atk-s0511a4:25": "“Dhammacakkaṁ pavattente, koṇḍaññe lokanāyake;",
  "atk-s0511a4:26": "Koṭisatasahassānaṁ, paṭhamābhisamayo ahū”ti.",
  "atk-s0511a4:27_0": "Tattha dīpaṅkarassa aparenāti dīpaṅkarassa satthuno aparabhāgeti attho. Koṇḍañño",
  "atk-s0511a4:27_1": "nāmāti attano gottavasena samadhigatanāmadheyyo. Nāyakoti vināyako. Anantatejoti",
  "atk-s0511a4:27_2": "attano sīlaguṇañāṇapuññatejena anantatejo. Heṭṭhato avīci upari bhavaggaṁ tiriyato",
  "atk-s0511a4:27_3": "anantā lokadhātuyo etthantare ekapuggalopi tassa mukhaṁ oloketvā ṭhātuṁ samattho",
  "atk-s0511a4:27_4": "nāma natthi. Tena vuttaṁ “anantatejo”ti. Amitayasoti anantaparivāro. Tassa hi bhagavato",
  "atk-s0511a4:27_5": "vassasatasahassāni yāva parinibbānasamayaṁ etthantare bhikkhuparisāya gaṇanaparicchedo",
  "atk-s0511a4:27_6": "nāma nāhosi. Tasmā “amitayaso”ti vuccati. Amitaguṇakittipi “amitayaso”ti vuccati.",
  "atk-s0511a4:27_7": "Appameyyoti guṇagaṇaparimāṇavasena nappameyyoti appameyyo. Yathāha –",
  "atk-s0511a4:28": "“Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0511a4:29": "Khīyetha kappo ciradīghamantare, vaṇṇo na khīyetha tathāgatassā”ti. ;",
  "atk-s0511a4:30": "Tasmā appameyyaguṇagaṇattā “appameyyo”ti vuccati. Durāsadoti durupasaṅkamanīyo, āsajja ghaṭṭetvā upasaṅkamitumasakkuṇeyyabhāvato durāsado, durabhibhavanīyoti attho.",
  "atk-s0511a4:31_0": "Dharaṇūpamoti dharaṇīsamo. Khamanenāti khantiyā, catunahutādhikadviyojanasatasahassabahalā",
  "atk-s0511a4:31_1": "mahāpathavī viya pakativātena lābhālābhaiṭṭhāniṭṭhādīhi akampanabhāvato “dharaṇūpamo”ti",
  "atk-s0511a4:31_2": "vuccati. Sīlena sāgarūpamoti sīlasaṁvarena velānātikkamanabhāvena sāgarasamo. “Mahāsamuddo,",
  "atk-s0511a4:31_3": "bhikkhave, ṭhitadhammo velaṁ nātivattatī”ti hi vuttaṁ.",
  "atk-s0511a4:32_0": "Samādhinā merūpamoti samādhipaṭipakkhabhūtadhammajanitakampābhāvato merunā girivarena",
  "atk-s0511a4:32_1": "samo, sadisoti attho. Merugirivaro viya thiratarasarīroti vā. Ñāṇena gaganūpamoti",
  "atk-s0511a4:32_2": "ettha bhagavato ñāṇassa anantabhāvena anantākāsena upamā katā. Cattāri anantāni vuttāni",
  "atk-s0511a4:32_3": "bhagavatā. Yathāha –",
  "atk-s0511a4:33": "“Sattakāyo ca ākāso, cakkavāḷā canantakā;",
  "atk-s0511a4:34": "Buddhañāṇaṁ appameyyaṁ, na sakkā ete vijānitu”nti. ;",
  "atk-s0511a4:35": "Tasmā anantassa ñāṇassa anantena ākāsena upamā katāti.",
  "atk-s0511a4:36_0": "Indriyabalabojjhaṅgamaggasaccappakāsananti etesaṁ indriyabalabojjhaṅgamaggasaccānaṁ",
  "atk-s0511a4:36_1": "gahaṇena satipaṭṭhānasammappadhāniddhipādāpi gahitāva honti. Tasmā indriyādīnaṁ catusaṅkhepānaṁ",
  "atk-s0511a4:36_2": "vasena sattattiṁsabodhipakkhiyadhammānaṁ pakāsanadhammaṁ pakāsesi, desesīti attho.",
  "atk-s0511a4:36_3": "Hitāyāti hitatthaṁ. Dhammacakkaṁpavattenteti desanāñāṇe pavattiyamāne.",
  "atk-s0511a4:37_0": "Tato aparabhāge mahāmaṅgalasamāgame dasasu cakkavāḷasahassesu devatāyo sukhume attabhāve",
  "atk-s0511a4:37_1": "māpetvā imasmiññeva cakkavāḷe sannipatiṁsu. Tattha kira aññataro devaputto koṇḍaññadasabalaṁ",
  "atk-s0511a4:37_2": "maṅgalapañhaṁ pucchi. Tassa bhagavā maṅgalāni kathesi. Tattha navutikoṭisahassāni",
  "atk-s0511a4:37_3": "arahattaṁ pāpuṇiṁsu. Sotāpannādīnaṁ gaṇanaparicchedo nāma nāhosi. Tena vuttaṁ –",
  "atk-s0511a4:38": "5.",
  "atk-s0511a4:39": "“Tato parampi desente, naramarūnaṁ samāgame;",
  "atk-s0511a4:40": "Navutikoṭisahassānaṁ, dutiyābhisamayo ahū”ti.",
  "atk-s0511a4:41_0": "Tattha tato parampīti tato aparabhāgepi. Desenteti bhagavati dhammaṁ desente. Naramarūnanti",
  "atk-s0511a4:41_1": "narānañceva amarānañca, yadā pana bhagavā gaganatale titthiyamānamaddanaṁ yamakapāṭihāriyaṁ",
  "atk-s0511a4:41_2": "karonto dhammaṁ desesi tadā asītikoṭisahassāni arahattaṁ pāpuṇiṁsu. Tīsu phalesu",
  "atk-s0511a4:41_3": "patiṭṭhitā gaṇanapathaṁ vītivattā. Tena vuttaṁ –",
  "atk-s0511a4:42": "6.",
  "atk-s0511a4:43": "“Titthiye abhimaddanto, yadā dhammamadesayi;",
  "atk-s0511a4:44": "Asītikoṭisahassānaṁ, tatiyābhisamayo ahū”ti.",
  "atk-s0511a4:45": "Tattha tadā-saddaṁ ānetvā attho daṭṭhabbo. Yadā bhagavā dhammaṁ desesi, tadā asītikoṭisahassānaṁ dhammābhisamayo ahūti.",
  "atk-s0511a4:46_0": "Koṇḍañño kira satthā abhisambodhiṁ patvā paṭhamavassaṁ candavatīnagaraṁ upanissāya",
  "atk-s0511a4:46_1": "candārāme vihāsi. Tattha sucindharassa nāma brāhmaṇamahāsālassa putto bhaddamāṇavo",
  "atk-s0511a4:46_2": "nāma yasodharabrāhmaṇassa putto subhaddamāṇavo ca koṇḍaññassa buddhassa sammukhā",
  "atk-s0511a4:46_3": "dhammadesanaṁ sutvā pasannamānasā dasahi māṇavakasahassehi saddhiṁ tassa santike",
  "atk-s0511a4:46_4": "pabbajitvā arahattaṁ pāpuṇiṁsu.",
  "atk-s0511a4:47_0": "Atha koṇḍañño satthā jeṭṭhamāsapuṇṇamāya subhaddattherappamukhena koṭisatasahassena",
  "atk-s0511a4:47_1": "parivuto pātimokkhamuddisi, so paṭhamo sannipāto ahosi. Tato aparabhāge koṇḍaññasatthuno",
  "atk-s0511a4:47_2": "putte vijitasene nāma arahattaṁ patte taṁpamukhassa koṭisahassassa majjhe bhagavā",
  "atk-s0511a4:47_3": "pātimokkhaṁ uddisi, so dutiyo sannipāto ahosi. Athāparena samayena dasabalo janapadacārikaṁ",
  "atk-s0511a4:47_4": "caranto udenarājānaṁ nāma navutikoṭijanaparivāraṁ pabbājesi saddhiṁ tāya parisāya.",
  "atk-s0511a4:47_5": "Tasmiṁ pana arahattaṁ patte taṁpamukhehi navutiyā arahantakoṭīhi bhagavā parivuto",
  "atk-s0511a4:47_6": "pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a4:48": "7.",
  "atk-s0511a4:49": "“Sannipātā tayo āsuṁ, koṇḍaññassa mahesino;",
  "atk-s0511a4:50": "Khīṇāsavānaṁ vimalānaṁ, santacittāna tādinaṁ.",
  "atk-s0511a4:51": "8.",
  "atk-s0511a4:52": "“Koṭisatasahassānaṁ, paṭhamo āsi samāgamo;",
  "atk-s0511a4:53": "Dutiyo koṭisahassānaṁ, tatiyo navutikoṭina”nti.",
  "atk-s0511a4:54_0": "Tadā kira amhākaṁ bodhisatto vijitāvī nāma cakkavattī hutvā candavatīnagare paṭivasati.",
  "atk-s0511a4:54_1": "So kira anekanaravaraparivuto salilanidhinivasanaṁ sameruyugandharaṁ aparimitavasudharaṁ",
  "atk-s0511a4:54_2": "vasundharaṁ adaṇḍena asatthena dhammena paripāleti. Atha koṇḍañño buddhopi koṭisatasahassakhīṇāsavaparivuto",
  "atk-s0511a4:54_3": "janapadacārikaṁ caramāno anupubbena candavatīnagaraṁ sampāpuṇi.",
  "atk-s0511a4:55_0": "So vijitāvī kira rājā – “sammāsambuddho kira amhākaṁ nagaraṁ anuppatto”ti sutvā paccuggantvā",
  "atk-s0511a4:55_1": "bhagavato vasanaṭṭhānaṁ saṁvidahitvā svātanāya saddhiṁ bhikkhusaṅghena nimantetvā",
  "atk-s0511a4:55_2": "punadivase bhattavidhiṁ suṭṭhu paṭiyādetvā koṭisatasahassasaṅkhassa buddhappamukhassa",
  "atk-s0511a4:55_3": "bhikkhusaṅghassa mahādānaṁ adāsi. Bodhisatto bhagavantaṁ bhojetvā anumodanāvasāne",
  "atk-s0511a4:55_4": "– “bhante, temāsaṁ mahājanasaṅgahaṁ karonto idheva vasathā”ti yācitvā tayo māse nirantaraṁ",
  "atk-s0511a4:55_5": "buddhappamukhassa bhikkhusaṅghassa asadisamahādānaṁ adāsi.",
  "atk-s0511a4:56_0": "Atha satthā bodhisattaṁ – “anāgate gotamo nāma buddho bhavissatī”ti byākaritvā dhammamassa",
  "atk-s0511a4:56_1": "desesi. So satthu dhammakathaṁ sutvā rajjaṁ niyyātetvā pabbajitvā tīṇi piṭakāni uggahetvā",
  "atk-s0511a4:56_2": "aṭṭha samāpattiyo pañca ca abhiññāyo uppādetvā aparihīnajjhāno brahmaloke nibbatti. Tena vuttaṁ –",
  "atk-s0511a4:57": "9.",
  "atk-s0511a4:58": "“Ahaṁ tena samayena, vijitāvī nāma khattiyo;",
  "atk-s0511a4:59": "Samuddaṁ antamantena, issariyaṁ vattayāmahaṁ.",
  "atk-s0511a4:60": "10.",
  "atk-s0511a4:61": "“Koṭisatasahassānaṁ, vimalānaṁ mahesinaṁ;",
  "atk-s0511a4:62": "Saha lokagganāthena, paramannena tappayiṁ.",
  "atk-s0511a4:63": "11.",
  "atk-s0511a4:64": "“Sopi maṁ buddho byākāsi, koṇḍañño lokanāyako;",
  "atk-s0511a4:65": "Aparimeyyito kappe, buddho loke bhavissati.",
  "atk-s0511a4:66": "12.",
  "atk-s0511a4:67": "“Padhānaṁ padahitvāna, katvā dukkarakārikaṁ;",
  "atk-s0511a4:68": "Assatthamūle sambuddho, bujjhissati mahāyaso.",
  "atk-s0511a4:69": "13.",
  "atk-s0511a4:70": "“Imassa janikā mātā, māyā nāma bhavissati;",
  "atk-s0511a4:71": "Pitā suddhodano nāma, ayaṁ hessati gotamo.",
  "atk-s0511a4:72": "14.",
  "atk-s0511a4:73": "“Kolito upatisso ca, aggā hessanti sāvakā;",
  "atk-s0511a4:74": "Ānando nāmupaṭṭhāko, upaṭṭhissati taṁ jinaṁ.",
  "atk-s0511a4:75": "15.",
  "atk-s0511a4:76": "“Khemā uppalavaṇṇā ca, aggā hessanti sāvikā;",
  "atk-s0511a4:77": "Bodhi tassa bhagavato, assatthoti pavuccati.",
  "atk-s0511a4:78": "16.",
  "atk-s0511a4:79": "“Citto ca hatthāḷavako, aggā hessantupaṭṭhakā;",
  "atk-s0511a4:80": "Nandamātā ca uttarā, aggā hessantupaṭṭhikā;",
  "atk-s0511a4:81": "Āyu vassasataṁ tassa, gotamassa yasassino.",
  "atk-s0511a4:82": "17.",
  "atk-s0511a4:83": "“Idaṁ sutvāna vacanaṁ, asamassa mahesino;",
  "atk-s0511a4:84": "Āmoditā naramarū, buddhabījaṁ kira ayaṁ.",
  "atk-s0511a4:85": "18.",
  "atk-s0511a4:86": "“Ukkuṭṭhisaddā vattanti, apphoṭenti hasanti ca;",
  "atk-s0511a4:87": "Katañjalī namassanti, dasasahassidevatā.",
  "atk-s0511a4:88": "19.",
  "atk-s0511a4:89": "“Yadimassa lokanāthassa, virajjhissāma sāsanaṁ;",
  "atk-s0511a4:90": "Anāgatamhi addhāne, hessāma sammukhā imaṁ.",
  "atk-s0511a4:91": "20.",
  "atk-s0511a4:92": "“Yathā manussā nadiṁ tarantā, paṭititthaṁ virajjhiya;",
  "atk-s0511a4:93": "Heṭṭhātitthe gahetvāna, uttaranti mahānadiṁ.",
  "atk-s0511a4:94": "21.",
  "atk-s0511a4:95": "“Evameva mayaṁ sabbe, yadi muñcāmimaṁ jinaṁ;",
  "atk-s0511a4:96": "Anāgatamhi addhāne, hessāma sammukhā imaṁ.",
  "atk-s0511a4:97": "22.",
  "atk-s0511a4:98": "“Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a4:99": "Tameva atthaṁ sādhento, mahārajjaṁ jine adaṁ;",
  "atk-s0511a4:100": "Mahārajjaṁ daditvāna, pabbajiṁ tassa santike.",
  "atk-s0511a4:101": "23.",
  "atk-s0511a4:102": "“Suttantaṁ vinayaṁ cāpi, navaṅgaṁ satthusāsanaṁ;",
  "atk-s0511a4:103": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a4:104": "24.",
  "atk-s0511a4:105": "“Tatthappamatto viharanto, nisajjaṭṭhānacaṅkame;",
  "atk-s0511a4:106": "Abhiññāpāramiṁ gantvā, brahmalokamagañchaha”nti.",
  "atk-s0511a4:107_0": "Tattha ahaṁ tena samayenāti ahaṁ tasmiṁ samaye. Vijitāvī nāmāti evaṁnāmako cakkavattirājā",
  "atk-s0511a4:107_1": "ahosiṁ. Samuddaṁ antamantenāti ettha cakkavāḷapabbataṁ sīmaṁ mariyādaṁ katvā ṭhitaṁ",
  "atk-s0511a4:107_2": "samuddaṁ antaṁ katvā issariyaṁ vattayāmīti attho. Ettāvatā na pākaṭaṁ hoti.",
  "atk-s0511a4:108_0": "Rājā kira cakkavattī cakkaratanānubhāvena vāmapassena sineruṁ katvā samuddassa uparibhāgena",
  "atk-s0511a4:108_1": "aṭṭhayojanasahassappamāṇaṁ pubbavidehaṁ gacchati. Tattha rājā cakkavattī – “pāṇo",
  "atk-s0511a4:108_2": "na hantabbo, adinnaṁ nādātabbaṁ, kāmesumicchā na caritabbā, musā na bhāsitabbā, majjaṁ",
  "atk-s0511a4:108_3": "na pātabbaṁ, yathābhuttañca bhuñjathā”ti ovādaṁ deti. Evaṁ ovāde dinne taṁ cakkaratanaṁ",
  "atk-s0511a4:108_4": "vehāsaṁ abbhuggantvā puratthimaṁ samuddaṁ ajjhogāhati. Yathā yathā ca taṁ ajjhogāhati,",
  "atk-s0511a4:108_5": "tathā tathā saṁkhittaūmivipphāraṁ hutvā ogacchamānaṁ mahāsamuddasalilaṁ yojanamattaṁ",
  "atk-s0511a4:108_6": "oggantvā antosamuddaṁ ubhosu passesu veḷuriyamaṇibhitti viya paramadassanīyaṁ hutvā",
  "atk-s0511a4:108_7": "tiṭṭhati, evaṁ puratthimasāgarapariyantaṁ gantvā taṁ cakkaratanaṁ paṭinivattati.",
  "atk-s0511a4:108_8": "Paṭinivattamāne ca tasmiṁ sā parisā aggato hoti, majjhe rājā cakkavattī ante cakkaratanaṁ",
  "atk-s0511a4:108_9": "hoti. Tampi jalaṁ jalantena viyogaṁ asahamānamiva nemimaṇḍalapariyantaṁ abhihanantameva tīramupagacchati.",
  "atk-s0511a4:109_0": "Evaṁ rājā cakkavattī puratthimasamuddapariyantaṁ pubbavidehaṁ abhivijinitvā dakkhiṇasamuddapariyantaṁ",
  "atk-s0511a4:109_1": "jambudīpaṁ vijetukāmo cakkaratanadesitena maggena dakkhiṇasamuddābhimukho gacchati.",
  "atk-s0511a4:109_2": "Taṁ dasasahassayojanappamāṇaṁ jambudīpaṁ abhivijinitvā dakkhiṇasamuddato paccuttaritvā",
  "atk-s0511a4:109_3": "sattayojanasahassappamāṇaṁ aparagoyānaṁ vijetuṁ heṭṭhā vuttanayeneva gantvā tampi",
  "atk-s0511a4:109_4": "sāgarapariyantaṁ abhivijinitvā pacchimasamuddatopi uttaritvā aṭṭhayojanasahassappamāṇaṁ",
  "atk-s0511a4:109_5": "uttarakuruṁ vijetuṁ tatheva gantvā taṁ samuddapariyantaṁ katvā tatheva abhivijiya",
  "atk-s0511a4:109_6": "uttarasamuddatopi paccuttarati. Ettāvatā raññā cakkavattinā sāgarapariyantāya pathaviyā",
  "atk-s0511a4:109_7": "issariyaṁ adhigataṁ hoti. Tena vuttaṁ samuddaṁ antamantena, issariyaṁ vattayāmaha”nti.",
  "atk-s0511a4:110_0": "Koṭisatasahassānanti koṭisatasahassāni. Ayameva vā pāṭho. Vimalānanti khīṇāsavānaṁ.",
  "atk-s0511a4:110_1": "Saha lokagganāthenāti saddhiṁ dasabalena koṭisatasahassānanti attho. Paramannenāti",
  "atk-s0511a4:110_2": "paṇītena annena. Tappayinti tappesiṁ. Aparimeyyito kappeti ito paṭṭhāya satasahassakappādhikāni",
  "atk-s0511a4:110_3": "tīṇi asaṅkhyeyyāni atikkamitvā ekasmiṁ bhaddakappeti attho.",
  "atk-s0511a4:111_0": "Padhānanti vīriyaṁ. Tameva atthaṁ sādhentoti tameva buddhakārakamatthaṁ dānapāramiṁ",
  "atk-s0511a4:111_1": "pūrento sādhento nipphādentoti attho. Mahārajjanti cakkavattirajjaṁ. Jineti bhagavati,",
  "atk-s0511a4:111_2": "sampadānatthe vā bhummaṁ daṭṭhabbaṁ. Adanti adāsiṁ. Evamatthaṁ sādhentoti iminā sambandho",
  "atk-s0511a4:111_3": "daṭṭhabbo. “Mahārajjaṁ jine dadi”nti paṭhanti keci. Daditvānāti cajitvā. Suttantanti",
  "atk-s0511a4:111_4": "suttantapiṭakaṁ. Vinayanti vinayapiṭakaṁ. Navaṅganti suttageyyādinavaṅgaṁ. Sobhayiṁ",
  "atk-s0511a4:111_5": "jinasāsananti āgamādhigamehi lokiyehi samalaṅkariṁ. Tatthāti tassa bhagavato sāsane.",
  "atk-s0511a4:111_6": "Appamattoti satisampanno. Brahmalokamagañchahanti brahmalokaṁ agañchiṁ ahaṁ.",
  "atk-s0511a4:112_0": "Imassa pana koṇḍaññabuddhassa rammavatī nāma nagaraṁ ahosi, sunando nāma rājā pitā,",
  "atk-s0511a4:112_1": "sujātā nāma devī mātā, bhaddo ca subhaddo ca dve aggasāvakā, anuruddho nāmupaṭṭhāko,",
  "atk-s0511a4:112_2": "tissā ca upatissā ca dve aggasāvikā, sālakalyāṇirukkho bodhi, aṭṭhāsītihatthubbedhaṁ",
  "atk-s0511a4:112_3": "sarīraṁ, vassasatasahassāni āyuppamāṇaṁ ahosi, tassa rucidevī nāma aggamahesī ahosi,",
  "atk-s0511a4:112_4": "vijitaseno nāmassa putto, cando nāmupaṭṭhāko rājā. Candārāme kira vasīti. Tena vuttaṁ –",
  "atk-s0511a4:113": "25.",
  "atk-s0511a4:114": "“Nagaraṁ rammavatī nāma, sunando nāma khattiyo;",
  "atk-s0511a4:115": "Sujātā nāma janikā, koṇḍaññassa mahesino.",
  "atk-s0511a4:116": "30.",
  "atk-s0511a4:117": "“Bhaddo ceva subhaddo ca, ahesuṁ aggasāvakā;",
  "atk-s0511a4:118": "Anuruddho nāmupaṭṭhāko, koṇḍaññassa mahesino.",
  "atk-s0511a4:119": "31.",
  "atk-s0511a4:120": "“Tissā ca upatissā ca, ahesuṁ aggasāvikā;",
  "atk-s0511a4:121": "Sālakalyāṇiko bodhi, koṇḍaññassa mahesino.",
  "atk-s0511a4:122": "33.",
  "atk-s0511a4:123": "“So aṭṭhāsīti hatthāni, accuggato mahāmuni;",
  "atk-s0511a4:124": "Sobhate uḷurājāva, sūriyo majjhanhike yathā.",
  "atk-s0511a4:125": "34.",
  "atk-s0511a4:126": "“Vassasatasahassāni, āyu vijjati tāvade;",
  "atk-s0511a4:127": "Tāvatā tiṭṭhamāno so, tāresi janataṁ bahuṁ.",
  "atk-s0511a4:128": "35.",
  "atk-s0511a4:129": "“Khīṇāsavehi vimalehi, vicittā āsi medanī;",
  "atk-s0511a4:130": "Yathā hi gaganamuḷūbhi, evaṁ so upasobhatha.",
  "atk-s0511a4:131": "36.",
  "atk-s0511a4:132": "“Tepi nāgā appameyyā, asaṅkhobhā durāsadā;",
  "atk-s0511a4:133": "Vijjupātaṁva dassetvā, nibbutā te mahāyasā.",
  "atk-s0511a4:134": "37.",
  "atk-s0511a4:135": "“Sā ca atuliyā jinassa iddhi, ñāṇaparibhāvito ca samādhi;",
  "atk-s0511a4:136": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a4:137_0": "Tattha sālakalyāṇikoti sālakalyāṇirukkho, so buddhakāle ceva cakkavattikāle ca nibbattati,",
  "atk-s0511a4:137_1": "nāññadā. So ekāheneva uṭṭhāti kira. Khīṇāsavehi vimalehi, vicittā āsi medanīti ayaṁ",
  "atk-s0511a4:137_2": "medanī khīṇāsavehi ekakāsāvapajjotā vicittā paramadassanīyā ahosi. Yathāhīti opammatthe",
  "atk-s0511a4:137_3": "nipāto. Uḷūbhīti nakkhattehi, tārāgaṇehi gaganatalaṁ viya khīṇāsavehi vicittā ayaṁ",
  "atk-s0511a4:137_4": "medanī sobhitthāti attho.",
  "atk-s0511a4:138_0": "Asaṅkhobhāti aṭṭhahi lokadhammehi akkhobhā avikārā. Vijjupātaṁva dassetvāti vijjupātaṁ",
  "atk-s0511a4:138_1": "viya dassayitvā, “vijjuppātaṁvā”tipi pāṭho. Koṇḍaññabuddhassa kira kāle parinibbāyamānā",
  "atk-s0511a4:138_2": "bhikkhū sattatālappamāṇamākāsamabbhuggantvā asitajaladharavivaragatā vijjulatā viya",
  "atk-s0511a4:138_3": "samantato vijjotamānā tejodhātuṁ samāpajjitvā nirupādānā dahanā viya parinibbāyiṁsu.",
  "atk-s0511a4:138_4": "Tena vuttaṁ “vijjupātaṁva dassetvā”ti. Atuliyāti atulyā asadisā. Ñāṇaparibhāvitoti",
  "atk-s0511a4:138_5": "ñāṇena vaḍḍhito. Sesagāthā heṭṭhā vuttanayattā uttānā evāti.",
  "atk-s0511a4:139": "“Koṇḍañño nāma sambuddho, candārāme manorame;",
  "atk-s0511a4:140": "Nibbāyi cetiyo tassa, sattayojaniko kato.",
  "atk-s0511a4:141": "“Na heva dhātuyo tassa, satthuno, vikiriṁsu tā;",
  "atk-s0511a4:142": "Ṭhitā ekaghanā hutvā, suvaṇṇapaṭimā viya”.",
  "atk-s0511a4:143": "Sakalajambudīpavāsino manussā samāgantvā sattayojanikaṁ sattaratanamayaṁ haritālamanosilāya mattikākiccaṁ telasappīhi udakakiccaṁ katvā niṭṭhāpesunti.",
  "atk-s0511a4:144": "Koṇḍaññabuddhavaṁsavaṇṇanā niṭṭhitā.",
  "atk-s0511a4:145": "Niṭṭhito dutiyo buddhavaṁso."
}