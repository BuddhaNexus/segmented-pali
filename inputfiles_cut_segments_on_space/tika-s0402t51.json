{
  "tika-s0402t51:0": "(18) 3. Sañcetaniyavaggo",
  "tika-s0402t51:1": "1. Cetanāsuttavaṇṇanā",
  "tika-s0402t51:2_0": "171. Tatiyassa paṭhame kāyasañcetanāhetūti kāyakammanimittaṁ, kāyikassa kammassa",
  "tika-s0402t51:2_1": "kaṭattā upacitattāti attho. Esa nayo sesasañcetanādvayepi. Uddhaccasahagatacetanā",
  "tika-s0402t51:2_2": "pavattivipākaṁ detiyevāti “vīsatividhā”ti vuttaṁ. Tathā vacīsañcetanā manosañcetanāti",
  "tika-s0402t51:2_3": "ettha kāmāvacarakusalākusalavasena vīsati cetanā labbhanti. Idaṁ tathā-saddena upasaṁharati.",
  "tika-s0402t51:2_4": "Apicettha nava mahaggatacetanāpi labbhantīti iminā navahi rūpārūpakusalacetanāhi",
  "tika-s0402t51:2_5": "saddhiṁ manodvāre ekūnatiṁsāti tīsu dvāresu ekūnasattati cetanā hontīti dasseti.",
  "tika-s0402t51:2_6": "Avijjāpaccayāvāti idaṁ tāpi cetanā avijjāpaccayāva hontīti dassanatthaṁ vuttaṁ. Yathāvuttā",
  "tika-s0402t51:2_7": "hi ekūnasattati cetanā kusalāpi avijjāpaccayā honti, pageva itarā appahīnāvijjasseva",
  "tika-s0402t51:2_8": "uppajjanato pahīnāvijjassa anuppajjanato.",
  "tika-s0402t51:3_0": "Yasmā yaṁ taṁ yathāvuttaṁ cetanābhedaṁ kāyasaṅkhārañceva vacīsaṅkhārañca manosaṅkhārañca",
  "tika-s0402t51:3_1": "parehi anussāhito sāmampi asaṅkhārikacittena karoti, parehi kāriyamāno sasaṅkhārikacittenapi",
  "tika-s0402t51:3_2": "karoti, “idaṁ nāma kammaṁ karontopi tassa evarūpo nāma vipāko bhavissatī”ti evaṁ",
  "tika-s0402t51:3_3": "kammaṁ vipākañca jānantopi karoti, mātāpitūsu cetiyavandanādīni karontesu anukaronto",
  "tika-s0402t51:3_4": "dārako viya kevalaṁ kammaññeva vijjānanto “imassa pana kammassa ayaṁ vipāko”ti vipākaṁ",
  "tika-s0402t51:3_5": "ajānantopi karoti, tasmā taṁ dassetuṁ “sāmaṁ vā ta”ntiādi vuttaṁ. Parehi anāṇattoti",
  "tika-s0402t51:3_6": "saraseneva vattamāno. Jānantoti anussavādivasena jānanto.",
  "tika-s0402t51:4_0": "Nanu ca khīṇāsavo cetiyaṁ vandati, dhammaṁ bhaṇati, kammaṭṭhānaṁ manasi karoti, kathamassa",
  "tika-s0402t51:4_1": "kāyakammādayo na hontīti? Avipākattā. Khīṇāsavena hi katakammaṁ neva kusalaṁ hoti",
  "tika-s0402t51:4_2": "nākusalaṁ, avipākaṁ hutvā kiriyāmatte tiṭṭhati. Tenassa te kāyādayo na honti. Tenevāha",
  "tika-s0402t51:4_3": "“khīṇāsavassa kāyena karaṇakammaṁ paññāyatī”tiādi. Tanti kusalākusalaṁ.",
  "tika-s0402t51:5_0": "Khiḍḍāya padussantīti khiḍḍāpadosino, khiḍḍāpadosino eva khiḍḍāpadosikā. Khiḍḍāpadoso",
  "tika-s0402t51:5_1": "vā etesaṁ atthīti khiḍḍāpadosikā. Te kira puññavisesādhigatena mahantena attano sirivibhavena",
  "tika-s0402t51:5_2": "nakkhattaṁ kīḷantā tāya sampattiyā mahantatāya “āhāraṁ paribhuñjimhā na paribhuñjimhā”tipi",
  "tika-s0402t51:5_3": "na jānanti. Atha ekāhārātikkamato paṭṭhāya nirantaraṁ khādantāpi pivantāpi cavantiyeva",
  "tika-s0402t51:5_4": "na tiṭṭhanti. Kasmā? Kammajatejassa balavatāya karajakāyassa mandatāya. Manussānañhi",
  "tika-s0402t51:5_5": "kammajatejo mando, karajakāyo balavā. Tesaṁ tejassa mandatāya kāyassa balavatāya",
  "tika-s0402t51:5_6": "sattāhampi atikkamitvā uṇhodakaacchayāguādīhi sakkā karajakāyaṁ upatthambhetuṁ. Devānaṁ",
  "tika-s0402t51:5_7": "pana tejo balavā hoti uḷārapuññanibbattattā uḷāragarusiniddhasudhāhārajīraṇato ca.",
  "tika-s0402t51:5_8": "Karajaṁ mandaṁ mudusukhumālabhāvato. Te ekaṁ āhāravelaṁ akkamitvāva saṇṭhāpetuṁ na",
  "tika-s0402t51:5_9": "sakkonti. Yathā nāma gimhānaṁ majjhanhike tattapāsāṇe ṭhapitaṁ padumaṁ vā uppalaṁ",
  "tika-s0402t51:5_10": "vā sāyanhasamaye ghaṭasatenapi siñciyamānaṁ pākatikaṁ na hoti vinassatiyeva, evameva",
  "tika-s0402t51:5_11": "pacchā nirantaraṁ khādantāpi pivantāpi cavantiyeva na tiṭṭhanti. Katame pana te devāti?",
  "tika-s0402t51:5_12": "“Ime nāmā”ti aṭṭhakathāya vicāraṇā natthi, “āhārūpacchedena ātape khittamālā viyā”ti",
  "tika-s0402t51:5_13": "vuttattā ye keci kabaḷīkārāhārūpajīvino devā evaṁ karonti, te evaṁ cavantīti veditabbā.",
  "tika-s0402t51:5_14": "Abhayagirivāsino panāhu “nimmānaratiparanimmitavasavattino te devā, khiḍḍāya padussanamatteneva",
  "tika-s0402t51:5_15": "hete khiḍḍāpadosikāti vuttā”ti. Ko panettha devānaṁ āhāro, kā āhāravelāti? “Sabbesampi",
  "tika-s0402t51:5_16": "kāmāvacaradevānaṁ sudhā āhāro, sā heṭṭhimehi heṭṭhimehi uparimānaṁ uparimānaṁ paṇītatamā",
  "tika-s0402t51:5_17": "hoti. Taṁ yathāsakaṁ divasavaseneva divase divase bhuñjanti. Keci pana badarappamāṇaṁ",
  "tika-s0402t51:5_18": "sudhāhāraṁ paribhuñjanti. So jivhāyaṁ ṭhapitamattoyeva yāva kesagganakhaggā kāyaṁ",
  "tika-s0402t51:5_19": "pharati, tesaṁyeva divasavasena sattadivasaṁ yāpanasamatthova hotī”ti vadanti.",
  "tika-s0402t51:6_0": "Issāpakatattā paduṭṭhena manasā padussantīti manopadosikā. Usūyavasena vā manaso",
  "tika-s0402t51:6_1": "padoso manopadoso, so etesaṁ atthi vināsahetubhūtoti manopadosikā. Akkuddho rakkhatīti",
  "tika-s0402t51:6_2": "kuddhassa so kodho itarasmiṁ akkujjhante anupādāno ekavārameva uppattiyā anāsevano",
  "tika-s0402t51:6_3": "cāvetuṁ na sakkoti, udakantaṁ patvā aggi viya nibbāyati, tasmā akkuddho taṁ cavanato",
  "tika-s0402t51:6_4": "rakkhati. Ubhosu pana kuddhesu bhiyyo bhiyyo aññamaññamhi parivaḍḍhanavasena tikhiṇasamudācāro",
  "tika-s0402t51:6_5": "nissayadahanaraso kodho uppajjamāno hadayavatthuṁ nidahanto accantasukhumālaṁ karajakāyaṁ",
  "tika-s0402t51:6_6": "vināseti, tato sakalopi attabhāvo antaradhāyati. Tenāha “ubhosu panā”tiādi. Tathā",
  "tika-s0402t51:6_7": "cāha bhagavā “aññamaññamhi paduṭṭhacittā kilantakāya…pe… cavantī”ti.",
  "tika-s0402t51:7_0": "Katame tena devā daṭṭhabbāti ettha tenāti paccatte karaṇavacananti āha “katame nāma",
  "tika-s0402t51:7_1": "te devā daṭṭhabbā”ti. Karaṇattheyeva vā etaṁ karaṇavacananti dassento āha “tena vā",
  "tika-s0402t51:7_2": "attabhāvenā”ti. Sesamettha uttānameva.",
  "tika-s0402t51:8": "Cetanāsuttavaṇṇanā niṭṭhitā.",
  "tika-s0402t51:9": "2. Vibhattisuttavaṇṇanā",
  "tika-s0402t51:10_0": "172. Dutiye atthappabhedassa sallakkhaṇavibhāvanavavatthānakaraṇasamatthaṁ atthe",
  "tika-s0402t51:10_1": "pabhedagataṁ ñāṇaṁ atthapaṭisambhidā. Atthoti cettha saṅkhepato hetuphalaṁ. Tañhi",
  "tika-s0402t51:10_2": "hetuvasena araṇīyaṁ gantabbaṁ pattabbaṁ, tasmā “attho”ti vuccati. Pabhedato pana",
  "tika-s0402t51:10_3": "yaṁ kiñci paccayasamuppannaṁ, nibbānaṁ, bhāsitattho, vipāko, kiriyāti ime pañca dhammā",
  "tika-s0402t51:10_4": "“attho”ti veditabbā, taṁ atthaṁ paccavekkhantassa tasmiṁ atthe pabhedagataṁ ñāṇaṁ",
  "tika-s0402t51:10_5": "atthapaṭisambhidā. Tenāha “pañcasu atthesu pabhedagataṁ ñāṇa”nti. Ācikkhāmītiādīsu",
  "tika-s0402t51:10_6": "ādito kathento ācikkhati nāma, uddisatīti attho. Tameva uddesaṁ pariyosāpento deseti.",
  "tika-s0402t51:10_7": "Yathāuddiṭṭhamatthaṁ uddisanavasena pakārehi ñāpento ñāpeti. Pakārehi eva tamatthaṁ",
  "tika-s0402t51:10_8": "patiṭṭhāpento paṭṭhapeti. Yathāuddiṭṭhaṁ paṭiniddisanavasena vivarati. Vivaṭaṁ vibhajati.",
  "tika-s0402t51:10_9": "Vibhattaatthaṁ hetūdāharaṇadassanehi pākaṭaṁ karonto uttāniṁ karoti.",
  "tika-s0402t51:11_0": "Tisso paṭisambhidāti dhammaniruttipaṭibhānapaṭisambhidā. Tattha dhammapaṭisambhidā",
  "tika-s0402t51:11_1": "nāma dhammappabhedassa sallakkhaṇavibhāvanavavatthānakaraṇasamatthaṁ ñāṇaṁ. Dhammoti",
  "tika-s0402t51:11_2": "ca saṅkhepato paccayo. So hi yasmā taṁ taṁ vidahati pavatteti ceva pāpeti ca, tasmā",
  "tika-s0402t51:11_3": "“dhammo”ti vuccati. Pabhedato pana yo koci phalanibbattako hetu, ariyamaggo, bhāsitaṁ,",
  "tika-s0402t51:11_4": "kusalaṁ, akusalanti ime pañca dhammā “dhammo”ti veditabbā, taṁ dhammaṁ paccavekkhantassa",
  "tika-s0402t51:11_5": "tasmiṁ dhamme pabhedagataṁ ñāṇaṁ dhammapaṭisambhidā. Niruttippabhedassa sallakkhaṇavibhāvanavavatthānakaraṇasamatthaṁ",
  "tika-s0402t51:11_6": "niruttābhilāpe pabhedagataṁ ñāṇaṁ niruttipaṭisambhidāti. Idaṁ vuttaṁ hoti – atthe",
  "tika-s0402t51:11_7": "ca dhamme ca yā sabhāvanirutti, taṁ sabhāvaniruttiṁ saddaṁ ārammaṇaṁ katvā paccavekkhantassa",
  "tika-s0402t51:11_8": "tasmiṁ sabhāvaniruttābhilāpe pabhedagataṁ ñāṇaṁ niruttipaṭisambhidāti.",
  "tika-s0402t51:12_0": "Evamayaṁ niruttipaṭisambhidā saddārammaṇā nāma jātā, na paññattiārammaṇā. Kasmā?",
  "tika-s0402t51:12_1": "Yasmā saddaṁ sutvā “ayaṁ sabhāvaniruttī”ti jānanti. Paṭisambhidāppatto hi “phasso”ti",
  "tika-s0402t51:12_2": "vutte “ayaṁ sabhāvaniruttī”ti jānāti, “phassā”ti vā “phassa”nti vā vutte pana “ayaṁ",
  "tika-s0402t51:12_3": "asabhāvaniruttī”ti jānāti. Vedanādīsupi eseva nayo. Aññaṁ panesa nāmākhyātaupasaggabyañjanasaddaṁ",
  "tika-s0402t51:12_4": "jānāti na jānātīti? Yadaggena saddaṁ jānitvā “ayaṁ sabhāvanirutti, ayaṁ asabhāvaniruttī”ti",
  "tika-s0402t51:12_5": "jānāti, tadaggena tampi jānissatīti. Taṁ pana “nayidaṁ paṭisambhidākicca”nti paṭikkhipitvā",
  "tika-s0402t51:12_6": "idaṁ vatthu kathitaṁ –",
  "tika-s0402t51:13_0": "Tissadattatthero kira bodhimaṇḍe suvaṇṇasalākaṁ gahetvā “aṭṭhārasasu bhāsāsu katarabhāsāya",
  "tika-s0402t51:13_1": "kathemī”ti pavāresi. Taṁ pana tena attano uggahe ṭhatvā pavāritaṁ, na paṭisambhidāya",
  "tika-s0402t51:13_2": "ṭhitena. So hi mahāpaññatāya taṁ taṁ bhāsaṁ kathāpetvā uggahetvā evaṁ pavāresi. “Bhāsaṁ",
  "tika-s0402t51:13_3": "nāma sattā uggaṇhantī”ti vatvā panettha idaṁ kathitaṁ. Mātāpitaro hi daharakāle kumārake",
  "tika-s0402t51:13_4": "mañce vā pīṭhe vā nipajjāpetvā taṁ taṁ kathayamānā tāni tāni kiccāni karonti. Dārakā",
  "tika-s0402t51:13_5": "tesaṁ taṁ taṁ bhāsaṁ vavatthāpenti “iminā idaṁ vutta”nti. Gacchante gacchante kāle",
  "tika-s0402t51:13_6": "sabbampi bhāsaṁ jānanti. Mātā damiḷī, pitā andhako. Tesaṁ jāto dārako sace mātukathaṁ",
  "tika-s0402t51:13_7": "paṭhamaṁ suṇāti, damiḷabhāsaṁ bhāsissati. Sace pitukathaṁ paṭhamaṁ suṇāti, andhakabhāsaṁ",
  "tika-s0402t51:13_8": "bhāsissati. Ubhinnampi pana kathaṁ assuṇanto māgadhabhāsaṁ bhāsissati. Yopi agāmake",
  "tika-s0402t51:13_9": "mahāaraññe nibbatto, tattha añño kathento nāma natthi. Sopi attano dhammatāya vacanaṁ",
  "tika-s0402t51:13_10": "samuṭṭhāpento, māgadhabhāsameva bhāsissati. Niraye, tiracchānayoniyaṁ, pettivisaye,",
  "tika-s0402t51:13_11": "manussaloke, devaloketi sabbattha māgadhabhāsāva ussannā, sesā oṭṭakirātaandhakayonakadamiḷabhāsādikā",
  "tika-s0402t51:13_12": "aṭṭhārasa bhāsā parivattanti, kālantarena aññathā honti ca nassanti ca.",
  "tika-s0402t51:14_0": "Ayamevekā yathābhuccabrahmavohāraariyavohārasaṅkhātā māgadhabhāsā na parivattati.",
  "tika-s0402t51:14_1": "Sā hi katthaci kadāci parivattantīpi na sabbattha sabbadā sabbathāva parivattati,",
  "tika-s0402t51:14_2": "kappavināsepi tiṭṭhatiyeva. Sammāsambuddhopi hi tepiṭakaṁ buddhavacanaṁ tantiṁ āropento",
  "tika-s0402t51:14_3": "māgadhabhāsāya eva āropesi. Kasmā? Evañhi āharituṁ sukhaṁ hoti. Māgadhabhāsāya hi",
  "tika-s0402t51:14_4": "tantiṁ āruḷhassa buddhavacanassa paṭisambhidāppattānaṁ sotapathāgamanameva papañco.",
  "tika-s0402t51:14_5": "Tena saṅghaṭitamatteneva nayasatena nayasahassena attho upaṭṭhāti. Aññāya bhāsāya",
  "tika-s0402t51:14_6": "tantiṁ āruḷhakaṁ sodhetvā uggahetabbaṁ hoti, bahumpi uggahetvā pana puthujjanassa",
  "tika-s0402t51:14_7": "paṭisambhidāppatti nāma natthi, ariyasāvako nopaṭisambhidāppatto nāma natthi.",
  "tika-s0402t51:15_0": "Paṭibhānappabhedassa sallakkhaṇavibhāvanavavatthānakaraṇasamatthaṁ paṭibhāne pabhedagataṁ",
  "tika-s0402t51:15_1": "ñāṇaṁ paṭibhānapaṭisambhidā. Atthadhammādivisayesu hi tīsu ñāṇesu “imāni ñāṇāni idamatthajotakānī”ti",
  "tika-s0402t51:15_2": "evaṁ pavattañāṇassetaṁ adhivacanaṁ. Imā pana catasso paṭisambhidā dvīsu ṭhānesu pabhedaṁ",
  "tika-s0402t51:15_3": "gacchanti, pañcahi kāraṇehi visadā hontīti veditabbā. Katamesu dvīsu? Sekkhabhūmiyañca",
  "tika-s0402t51:15_4": "asekkhabhūmiyañca, tattha sāriputtattherassa mahāmoggallānattherassa mahākassapattherassa",
  "tika-s0402t51:15_5": "mahākaccāyanattherassa mahākoṭṭhikattherassāti asītiyāpi mahātherānaṁ paṭisambhidā",
  "tika-s0402t51:15_6": "asekkhabhūmiyaṁ pabhedagatā. Ānandattherassa, cittassa gahapatino, dhammikassa upāsakassa,",
  "tika-s0402t51:15_7": "upālissa gahapatino, khujjuttarāya upāsikāyāti evamādīnaṁ paṭisambhidā sekkhabhūmiyaṁ",
  "tika-s0402t51:15_8": "pabhedagatāti imāsu dvīsu bhūmīsu pabhedaṁ gacchanti. Pabhedo nāma maggehi adhigatānaṁ",
  "tika-s0402t51:15_9": "paṭisambhidānaṁ pabhedagamanaṁ.",
  "tika-s0402t51:16_0": "Katamehi pañcahi kāraṇehi paṭisambhidā visadā hontīti? Adhigamena, pariyattiyā, savanena,",
  "tika-s0402t51:16_1": "paripucchāya, pubbayogena. Tattha adhigamo nāma arahattaṁ. Tañhi pattassa paṭisambhidā",
  "tika-s0402t51:16_2": "visadā honti. Savanaṁ nāma dhammassavanaṁ. Sakkaccaṁ suṇantassa hi paṭisambhidā visadā",
  "tika-s0402t51:16_3": "honti. Paripucchā nāma aṭṭhakathā. Uggahitapāḷiyā atthaṁ kathentassa hi paṭisambhidā",
  "tika-s0402t51:16_4": "visadā honti. Pubbayogo nāma pubbayogāvacaratā haraṇapaccāharaṇanayena parihaṭakammaṭṭhānatā.",
  "tika-s0402t51:16_5": "Pubbayogāvacarassa hi paṭisambhidā visadā honti.",
  "tika-s0402t51:17_0": "Etesu pana pariyatti, savanaṁ, paripucchāti imāni tīṇi pabhedasseva balavakāraṇāni,",
  "tika-s0402t51:17_1": "pubbayogo adhigamassa balavapaccayo. Pabhedassa hoti na hotīti? Hoti, na pana yathā",
  "tika-s0402t51:17_2": "adhigamassa balavapaccayo hoti, tathā pabhedassa. Pariyattisavanaparipucchā hi pubbe",
  "tika-s0402t51:17_3": "hontu vā mā vā, pubbayogena pana pubbe ceva etarahi ca saṅkhārasammasanaṁ vinā paṭisambhidādhigamo",
  "tika-s0402t51:17_4": "nāma natthi. Ime pana dvepi ekato hutvā paṭisambhidā upatthambhetvā visadā hontīti.",
  "tika-s0402t51:18": "Vibhattisuttavaṇṇanā niṭṭhitā.",
  "tika-s0402t51:19": "3-4. Mahākoṭṭhikasuttādivaṇṇanā",
  "tika-s0402t51:20_0": "173-4. Tatiye phassāyatanānanti ettha ākaraṭṭho āyatanasaddoti āha “phassākarāna”ntiādi.",
  "tika-s0402t51:20_1": "“Suvaṇṇāyatanaṁ, rajatāyatana”ntiādīsu ākaropi “āyatana”nti vutto, sañjātisamosaraṇādivasenapi",
  "tika-s0402t51:20_2": "āyatanaṭṭho labbhatiyeva. Mā-iti paṭisedhe nipāto. Svāyaṁ channaṁ phassāyatanānaṁ",
  "tika-s0402t51:20_3": "asesaṁ virāganirodhā atthaññaṁ vacanaṁ kiñcīti sandhāyāhāti āha “mā bhaṇīti attho”ti.",
  "tika-s0402t51:20_4": "Pañcaphassāyatanāni niruddhānīti cakkhādīnañca tattha abhāvaṁ sandhāya vadati. Chaṭṭhassāti",
  "tika-s0402t51:20_5": "manāyatanassa. Catutthe natthi vattabbaṁ.",
  "tika-s0402t51:21": "Mahākoṭṭhikasuttādivaṇṇanā niṭṭhitā.",
  "tika-s0402t51:22": "5-6. Upavāṇasuttādivaṇṇanā",
  "tika-s0402t51:23_0": "175-6. Pañcame vijjāyāti dibbacakkhupubbenivāsānussatiāsavakkhayañāṇasaṅkhātāya tividhāya",
  "tika-s0402t51:23_1": "vijjāya, aṭṭhavidhāya vā. Aṭṭhavidhāpi hi vijjā vipassanāñāṇena manomayiddhiyā ca",
  "tika-s0402t51:23_2": "saha abhiññā pariggahetvā vuttā. Pannarasadhammabhedena caraṇena samannāgatoti sīlasaṁvaro,",
  "tika-s0402t51:23_3": "indriyesu guttadvāratā, bhojane mattaññutā, jāgariyānuyogo, saddhā, hirī, ottappaṁ,",
  "tika-s0402t51:23_4": "bāhusaccaṁ, vīriyaṁ, sati, paññā, cattāri rūpāvacarajjhānānīti evaṁ pannarasabhedena",
  "tika-s0402t51:23_5": "caraṇadhammena samannāgato. Imeyeva hi pannarasa dhammā yasmā etehi carati ariyasāvako",
  "tika-s0402t51:23_6": "gacchati amataṁ disaṁ, tasmā “caraṇa”nti vuttā. Chaṭṭhe natthi vattabbaṁ.",
  "tika-s0402t51:24": "Upavāṇasuttādivaṇṇanā niṭṭhitā.",
  "tika-s0402t51:25": "7. Rāhulasuttavaṇṇanā",
  "tika-s0402t51:26_0": "177. Sattame pathavīdhāturevesāti duvidhāpesā thaddhaṭṭhena, kakkhaḷaṭṭhena, pharusaṭṭhena",
  "tika-s0402t51:26_1": "ekalakkhaṇā pathavīdhātu evāti ajjhattikaṁ bāhirāya saddhiṁ yojetvā dasseti. Kasmā?",
  "tika-s0402t51:26_2": "Bāhirāya pathavīdhātuyā acetanābhāvo pākaṭo, na ajjhattikāya, tasmā bāhirāya saddhiṁ",
  "tika-s0402t51:26_3": "ekasadisā acetanāyevāti gaṇhantassa sukhapariggāhā hoti, yathā kiṁ? Dantena goṇena",
  "tika-s0402t51:26_4": "saddhiṁ yojito adanto katipāhameva visukāyati vipphandati, atha na cirasseva damathaṁ",
  "tika-s0402t51:26_5": "upeti, evaṁ ajjhattikaṁ bāhirāya saddhiṁ ekasadisāti gaṇhantassa katipāhameva acetanabhāvena",
  "tika-s0402t51:26_6": "upaṭṭhāti, atha na cirenevassā acetanabhāvo pākaṭo hoti dhātumattatāya dassanato.",
  "tika-s0402t51:26_7": "Netaṁ mama…pe… daṭṭhabbanti taṁ ubhayampi “na etaṁ mama, na esohamasmi, na eso me",
  "tika-s0402t51:26_8": "attā”ti evaṁ yathābhūtaṁ sammappaññāya daṭṭhabbaṁ. Yathābhūtanti yathāsabhāvaṁ. Tañhi",
  "tika-s0402t51:26_9": "aniccādisabhāvaṁ, tasmā aniccaṁ dukkhamanattāti evaṁ daṭṭhabbanti attho. Yasmā “netaṁ",
  "tika-s0402t51:26_10": "mama, nesohamasmi, na meso attā”ti passanto neva katthaci attānaṁ passati, na taṁ",
  "tika-s0402t51:26_11": "parassa kiñcanabhāve upanetabbaṁ passati, na parassa attānaṁ attano kiñcanabhāve",
  "tika-s0402t51:26_12": "upanetabbaṁ passati, tasmā vuttaṁ “catukoṭikasuññatā nāma kathitā”ti.",
  "tika-s0402t51:27": "Rāhulasuttavaṇṇanā niṭṭhitā.",
  "tika-s0402t51:28": "8. Jambālīsuttavaṇṇanā",
  "tika-s0402t51:29_0": "178. Aṭṭhame santanti aṅgasantatāya ceva ārammaṇasantatāya ca kamanīyaṁ manoharaṁ.",
  "tika-s0402t51:29_1": "Cetovimuttinti rūpārūpāvacaraṁ cittavimuttiṁ. Tenevāha “aṭṭhannaṁ samāpattīnaṁ aññataraṁ",
  "tika-s0402t51:29_2": "samāpatti”nti. Lepamakkhitenāti lākhāmakkhitena. Pāripanthike asodhetvāti kāmacchandādipāripanthike",
  "tika-s0402t51:29_3": "asodhetvā. Yo hi kāmādīnavapaccavekkhaṇādīhi kāmacchandaṁ na suṭṭhu vikkhambhetvā",
  "tika-s0402t51:29_4": "kāyappassaddhivasena duṭṭhullaṁ suppaṭippassaddhaṁ akatvā ārambhadhātumanasikārādivasena",
  "tika-s0402t51:29_5": "thinamiddhaṁ na suṭṭhu paṭivinodetvā samathanimittamanasikārādivasena uddhaccakukkuccaṁ",
  "tika-s0402t51:29_6": "na samūhataṁ katvā aññepi samādhiparipanthe dhamme na suṭṭhu sodhetvā jhānaṁ samāpajjati.",
  "tika-s0402t51:29_7": "So asodhitaṁ āsayaṁ paviṭṭhabhamaro viya asuddhaṁ uyyānaṁ paviṭṭharājā viya ca khippameva",
  "tika-s0402t51:29_8": "nikkhamati. Yo pana samādhiparipanthe dhamme suṭṭhu visodhetvā jhānaṁ samāpajjati,",
  "tika-s0402t51:29_9": "so suvisodhitaṁ āsayaṁ paviṭṭhabhamaro viya suparisuddhaṁ uyyānaṁ paviṭṭharājā viya",
  "tika-s0402t51:29_10": "ca sakalampi divasabhāgaṁ antosamāpattiyaṁyeva hoti.",
  "tika-s0402t51:30_0": "Āyamukhānīti naditaḷākakandarapadarādito āgamanamaggā. Te ca kandarāyevāti āha “catasso",
  "tika-s0402t51:30_1": "pavisanakandarā”ti. Apāyamukhānīti apagamanamaggā. Apenti apagacchanti etehīti hi",
  "tika-s0402t51:30_2": "apāyā, te eva mukhānīti apāyamukhāni. Tāni ca udakanikkhamanacchiddānīti āha “apavāhanacchiddānī”ti,",
  "tika-s0402t51:30_3": "apāyasaṅkhātāni udakanikkhamanacchiddānīti attho. Sesaṁ suviññeyyameva.",
  "tika-s0402t51:31": "Jambālīsuttavaṇṇanā niṭṭhitā.",
  "tika-s0402t51:32": "9. Nibbānasuttavaṇṇanā",
  "tika-s0402t51:33": "179. Navame abhidhamme vuttanayenāti –",
  "tika-s0402t51:34_0": "“Katamā hānabhāginī paññā? Paṭhamassa jhānassa lābhiṁ kāmasahagatā saññāmanasikārā",
  "tika-s0402t51:34_1": "samudācaranti hānabhāginī paññā, tadanudhammatā sati santiṭṭhati ṭhitibhāginī paññā.",
  "tika-s0402t51:34_2": "Avitakkasahagatā saññāmanasikārā samudācaranti visesabhāginī paññā. Nibbidāsahagatā",
  "tika-s0402t51:34_3": "saññāmanasikārā samudācaranti virāgūpasañhitā nibbedhabhāginī paññā”ti –",
  "tika-s0402t51:35": "Ādinā vibhaṅge vuttanayena evamattho veditabbo.",
  "tika-s0402t51:36_0": "Tattha paṭhamassa jhānassa lābhinti yvāyaṁ appaguṇassa paṭhamassa jhānassa lābhī,",
  "tika-s0402t51:36_1": "taṁ. Kāmasahagatāsaññāmanasikārā samudācarantīti tato vuṭṭhitaṁ ārammaṇavasena kāmasahagatā",
  "tika-s0402t51:36_2": "hutvā saññāmanasikārā samudācaranti tudanti codenti. Tassa kāmānupakkhandānaṁ saññāmanasikārānaṁ",
  "tika-s0402t51:36_3": "vasena sā paṭhamajjhānapaññā hāyati parihāyati, tasmā “hānabhāginī paññā”ti vuttā.",
  "tika-s0402t51:36_4": "Tadanudhammatāti tadanurūpasabhāvā. Sati santiṭṭhatīti idaṁ micchāsatiṁ sandhāya",
  "tika-s0402t51:36_5": "vuttaṁ, na sammāsatiṁ. Yassa hi paṭhamajjhānānurūpasabhāvā paṭhamajjhānaṁ santato",
  "tika-s0402t51:36_6": "paṇītato disvā assādayamānā abhinandamānā nikanti uppajjati, tassa nikantivasena",
  "tika-s0402t51:36_7": "paṭhamajjhānapaññā neva hāyati na vaḍḍhati, ṭhitikoṭṭhāsikā hoti. Tena vuttaṁ “ṭhitibhāginī",
  "tika-s0402t51:36_8": "paññā”ti. Avitakkasahagatāti avitakkaṁ dutiyajjhānaṁ santato paṇītato manasikaroto",
  "tika-s0402t51:36_9": "ārammaṇavasena avitakkasahagatā saññāmanasikārā. Samudācarantīti paguṇato paṭhamajjhānato",
  "tika-s0402t51:36_10": "vuṭṭhitaṁ dutiyajjhānādhigamatthāya tudanti codenti, tassa upari dutiyajjhānānupakkhandānaṁ",
  "tika-s0402t51:36_11": "saññāmanasikārānaṁ vasena sā paṭhamajjhānapaññā visesabhūtassa dutiyajjhānassa uppattipadaṭṭhānatāya",
  "tika-s0402t51:36_12": "“visesabhāginī”ti vuttā.",
  "tika-s0402t51:37_0": "Nibbidāsahagatāti taṁyeva paṭhamajjhānalābhiṁ jhānato vuṭṭhitaṁ nibbidāsaṅkhātena",
  "tika-s0402t51:37_1": "vipassanāñāṇena sahagatā. Vipassanāñāṇañhi jhānaṅgabhede vattante nibbindati ukkaṇṭhati,",
  "tika-s0402t51:37_2": "tasmā “nibbidā”ti vuccati. Samudācarantīti nibbānasacchikiriyatthāya tudanti codenti.",
  "tika-s0402t51:37_3": "Virāgūpasañhitāti virāgasaṅkhātena nibbānena upasaṁhitā. Vipassanāñāṇañhi sakkā iminā",
  "tika-s0402t51:37_4": "maggena virāgaṁ nibbānaṁ sacchikātunti pavattito “virāgūpasaṁhita”nti vuccati. Taṁsampayuttasaññāmanasikārāpi",
  "tika-s0402t51:37_5": "virāgūpasaṁhitā eva nāma. Tassa tesaṁ saññāmanasikārānaṁ vasena sā paṭhamajjhānapaññā",
  "tika-s0402t51:37_6": "ariyamaggappaṭivedhassa padaṭṭhānatāya “nibbedhabhāginī”ti vuttāti.",
  "tika-s0402t51:38": "Nibbānasuttavaṇṇanā niṭṭhitā.",
  "tika-s0402t51:39": "10. Mahāpadesasuttavaṇṇanā",
  "tika-s0402t51:40_0": "180. Dasame mahāokāseti mahante okāse mahantāni dhammassa patiṭṭhāpanaṭṭhānāni. Yesu",
  "tika-s0402t51:40_1": "patiṭṭhāpito dhammo nicchīyati asandehato. Kāni pana tāni? Āgamanavisiṭṭhāni suttotaraṇādīni.",
  "tika-s0402t51:40_2": "Dutiyavikappe apadisīyantīti apadesā, mahantā apadesā etesanti mahāpadesā. “Sammukhā",
  "tika-s0402t51:40_3": "metaṁ, āvuso, bhagavato suta”ntiādinā kenaci ābhatassa dhammoti vinicchayane kāraṇaṁ.",
  "tika-s0402t51:40_4": "Kiṁ pana tanti? Tassa yathābhatassa suttotaraṇādi eva. Yadi evaṁ kathaṁ cattāroti?",
  "tika-s0402t51:40_5": "Yasmā dhammassa dve sampadāyo satthā sāvako ca. Tesu sāvakā saṅghagaṇapuggalavasena",
  "tika-s0402t51:40_6": "tividhā. Evamimamhā mayāyaṁ dhammo paṭiggahitoti apadisitabbānaṁ bhedena cattāro.",
  "tika-s0402t51:40_7": "Tenāha “sammukhā metaṁ, āvuso, bhagavato suta”ntiādi. Tathā ca vuttaṁ nettiyaṁ “cattāro",
  "tika-s0402t51:40_8": "mahāpadesā buddhāpadeso, saṅghāpadeso, gaṇāpadeso, puggalāpadeso. Ime cattāro mahāpadesā”ti.",
  "tika-s0402t51:40_9": "Buddho apadeso etassāti buddhāpadeso. Esa nayo sesesupi. Tenāha “buddhādayo…pe… mahākāraṇānī”ti.",
  "tika-s0402t51:41_0": "Neva abhinanditabbanti na sampaṭicchitabbaṁ, ganthassa sampaṭicchanaṁ nāma savananti",
  "tika-s0402t51:41_1": "āha “na sotabba”nti. Padabyañjanānīti padāni ca byañjanāni ca, atthapadāni byañjanapadāni",
  "tika-s0402t51:41_2": "cāti attho. Pajjati attho etehīti padāni, akkharādīni byañjanapadāni. Pajjitabbato",
  "tika-s0402t51:41_3": "padāni, saṅkāsanādīni atthapadāni. “Aṭṭhakathāyaṁ padasaṅkhātāni byañjanānīti byañjanapadāneva",
  "tika-s0402t51:41_4": "vuttānī”ti keci. Atthaṁ byañjentīti byañjanāni, byañjanapadāni. Tehi byañjitabbato",
  "tika-s0402t51:41_5": "byañjanāni, atthapadānīti ubhayasaṅgahato. Imasmiṁ ṭhāneti tenābhatasuttassa imasmiṁ",
  "tika-s0402t51:41_6": "padese. Pāḷi vuttāti kevalo pāḷidhammo vutto. Attho vuttoti pāḷiyā attho vutto niddiṭṭho.",
  "tika-s0402t51:41_7": "Anusandhi kathitoti yathāraddhadesanāya uparidesanāya ca anusandhānaṁ kathitaṁ, sambandho",
  "tika-s0402t51:41_8": "kathito. Pubbāparaṁ kathitanti pubbena paraṁ avirujjhanañceva visesaṭṭhānañca kathitaṁ",
  "tika-s0402t51:41_9": "pakāsitaṁ. Evaṁ pāḷidhammādīni sammadeva sallakkhetvā gahaṇaṁ sādhukaṁ uggahaṇanti",
  "tika-s0402t51:41_10": "āha “suṭṭhu gahetvā”ti. Sutte otāretabbānīti ñāṇena sutte ogāhetvā tāretabbāni. Taṁ",
  "tika-s0402t51:41_11": "pana ogāhetvā taraṇaṁ tattha otaraṇaṁ anuppavesanaṁ hotīti vuttaṁ “otaritabbānī”ti.",
  "tika-s0402t51:41_12": "Saṁsandetvā dassanaṁ sandassananti āha “vinaye saṁsandetabbānī”ti.",
  "tika-s0402t51:42_0": "“Kiṁ pana taṁ suttaṁ, ko vā vinayo”ti vicāraṇāyaṁ ācariyānaṁ matibhedamukhena tamatthaṁ",
  "tika-s0402t51:42_1": "dassetuṁ “ettha cā”tiādi vuttaṁ. Vinayoti vibhaṅgapāṭhamāha. So hi mātikāsaññitassa",
  "tika-s0402t51:42_2": "suttassa atthe sūcanato “sutta”nti vattabbataṁ arahati. Vividhanayattā visiṭṭhanayattā",
  "tika-s0402t51:42_3": "ca vinayo, khandhakapāṭho. Evanti evaṁ suttavinayesu pariggayhamānesu vinayapiṭakampi",
  "tika-s0402t51:42_4": "na pariyādiyati parivārapāḷiyā asaṅgahitattā. Suttantābhidhammapiṭakāni vā suttaṁ",
  "tika-s0402t51:42_5": "atthasūcanādiatthasambhavato. Evampīti suttantābhidhammapiṭakāni suttaṁ, vinayapiṭakaṁ",
  "tika-s0402t51:42_6": "vinayoti evaṁ suttavinayavibhāge vuccamānepi. Na tāva pariyādiyantīti na tāva anavasesato",
  "tika-s0402t51:42_7": "pariggayhanti. Kasmāti ceti āha “asuttanāmakañhī”tiādi. Yasmā suttanti imaṁ nāmaṁ",
  "tika-s0402t51:42_8": "anāropetvā saṅgītaṁ jātakādibuddhavacanaṁ atthi, tasmā vuttanayena tīṇi piṭakāni",
  "tika-s0402t51:42_9": "na pariyādiyantīti. Suttanipātaudānaitivuttakāni dīghanikāyādayo viya suttanti nāmaṁ",
  "tika-s0402t51:42_10": "āropetvā asaṅgītānīti adhippāyenettha jātakādīhi saddhiṁ tānipi gahitāni. Buddhavaṁsacariyāpiṭakānaṁ",
  "tika-s0402t51:42_11": "panettha aggahaṇe kāraṇaṁ maggitabbaṁ, kiṁ vā etena magganena. Sabbopāyaṁ vaṇṇanānayo",
  "tika-s0402t51:42_12": "theravādadassanamukhena paṭikkhitto evāti.",
  "tika-s0402t51:43_0": "Kiṁ atthīti asuttanāmakaṁ buddhavacanaṁ natthiyevāti dasseti. Taṁ sabbaṁ paṭikkhipitvāti",
  "tika-s0402t51:43_1": "“suttanti vinayo”tiādinā vuttasaṁvaṇṇanāyaṁ “nāyamattho idhādhippeto”ti paṭisedhetvā.",
  "tika-s0402t51:43_2": "Vineti etena kileseti vinayo, kilesavinayanūpāyo, so eva kāraṇanti āha “vinayo pana kāraṇa”nti.",
  "tika-s0402t51:44_0": "Dhammeti pariyattidhamme. Sarāgāyāti sarāgabhāvāya kāmarāgabhavarāgaparibrūhanāya.",
  "tika-s0402t51:44_1": "Saṁyogāyāti bhavasaṁyojanāya. Saupādānāyāti caturūpādānūpasaṁhitatāya. Mahicchatāyāti",
  "tika-s0402t51:44_2": "mahicchabhāvāya. Asantuṭṭhiyāti asantuṭṭhabhāvāya. Kosajjāyāti kusītabhāvāya. Saṅgaṇikāyāti",
  "tika-s0402t51:44_3": "kilesasaṅgaṇikavihārāya. Ācayāyāti tividhavaṭṭācayāya. Virāgāyāti sakalavaṭṭato virajjanatthāya.",
  "tika-s0402t51:44_4": "Visaṁyogāyāti kāmarāgādīhi visaṁyujjanatthāya. Anupādānāyāti sabbassapi kammabhavassa",
  "tika-s0402t51:44_5": "aggahaṇāya. Appicchatāyāti paccayappicchatādivasena sabbaso icchāya apagamāya. Santuṭṭhiyāti",
  "tika-s0402t51:44_6": "dvādasavidhasantuṭṭhabhāvāya. Vīriyārambhāyāti kāyikassa ceva cetasikassa ca vīriyassa",
  "tika-s0402t51:44_7": "paggaṇhanatthāya. Vivekāyāti pavivittabhāvāya kāmavivekāditadaṅgavivekādivivekasiddhiyā.",
  "tika-s0402t51:44_8": "Apacayāyāti sabbassapi vaṭṭassa apacayanāya, nibbānāyāti attho. Evaṁ yo pariyattidhammo",
  "tika-s0402t51:44_9": "uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa",
  "tika-s0402t51:44_10": "kāraṇaṁ hutvā virāgādibhāvāya saṁvattati, ekaṁsato eso dhammo, eso vinayo sammadeva",
  "tika-s0402t51:44_11": "apāyādīsu apatanavasena dhāraṇato kilesānaṁ vinayanato ca. Satthu sammāsambuddhassa",
  "tika-s0402t51:44_12": "ovādānurūpappavattibhāvato etaṁ satthusāsananti ca jāneyyāsīti attho.",
  "tika-s0402t51:45_0": "Catusaccatthasūcanaṁ suttanti āha “sutteti tepiṭake buddhavacane”ti. Tepiṭakañhi",
  "tika-s0402t51:45_1": "buddhavacanaṁ saccavinimuttaṁ natthi. Rāgādivinayakāraṇaṁ yathā tena suttapadena",
  "tika-s0402t51:45_2": "pakāsitanti āha “vinayeti etasmiṁ rāgādivinayakāraṇe”ti. Sutte otaraṇañcettha tepiṭakabuddhavacanapariyāpannatāvaseneva",
  "tika-s0402t51:45_3": "veditabbaṁ, na aññathāti āha “suttappaṭipāṭiyā katthaci anāgantvā”ti. Challiṁ uṭṭhapetvāti",
  "tika-s0402t51:45_4": "arogassa mahato rukkhassa tiṭṭhato upakkamena challikāya sakalikāya papaṭikāya vā",
  "tika-s0402t51:45_5": "uṭṭhāpanaṁ viya arogassa sāsanadhammassa tiṭṭhato byañjanamattena tappariyāpannaṁ",
  "tika-s0402t51:45_6": "viya hutvā challisadisaṁ pubbāparaviruddhatādidosaṁ uṭṭhapetvā paridīpetvā. Tādisāni",
  "tika-s0402t51:45_7": "pana ekaṁsato guḷhavessantarādipariyāpannāni hontīti āha “guḷhavessantara…pe… paññāyantīti",
  "tika-s0402t51:45_8": "attho”ti. Rāgādivinayeti rāgādivinayanatthena atadākāratāya apaññāyamānāni chaḍḍetabbāni",
  "tika-s0402t51:45_9": "cajitabbāni na gahetabbāni. Sabbatthāti sabbavāresu.",
  "tika-s0402t51:46": "Mahāpadesasuttavaṇṇanā niṭṭhitā.",
  "tika-s0402t51:47": "Sañcetaniyavaggavaṇṇanā niṭṭhitā."
}