{
  "tika-vin08t18:0": "18. Kālikavinicchayakathā",
  "tika-vin08t18:1_0": "89. Evaṁ saṅghikasenāsanesu kattabbavinicchayaṁ kathetvā idāni catukālikavinicchayaṁ",
  "tika-vin08t18:1_1": "kathetuṁ “kālikānipi cattārī”tiādimāha. Tattha karaṇaṁ kāro, kiriyā. Kāro eva kālo",
  "tika-vin08t18:1_2": "ra-kārassa la-kāro yathā “mahāsālo”ti. Kāloti cettha paccuppannādikiriyā. Vuttañhi –",
  "tika-vin08t18:2": "“Āraddhāniṭṭhito bhāvo, paccuppanno suniṭṭhito;",
  "tika-vin08t18:3": "Atītānāgatuppāda-mappattābhimukhā kiriyā”ti.",
  "tika-vin08t18:4_0": "Ettha pana tassa tassa kiriyāsaṅkhātassa kālassa pabhedabhūto purebhattaekaahorattasattāhajīvikapariyantasaṅkhāto",
  "tika-vin08t18:4_1": "kālaviseso adhippeto. Kāle tasmiṁ tasmiṁ kālavisese paribhuñjitabbānīti kālikāni.",
  "tika-vin08t18:4_2": "Pi-saddo samuccayattho, tena kappiyā catubhūmiyoti samucceti. Cattārīti saṅkhyāniddeso,",
  "tika-vin08t18:4_3": "tena kālikāni nāma cattāri eva honti, na tīṇi na pañcāti dasseti, idaṁ mātikāpadassa",
  "tika-vin08t18:4_4": "atthavivaraṇaṁ. Tattha uddese yaṁ mātikāyaṁ “kālikānipi cattārī”ti evaṁ vuttaṁ, ettha",
  "tika-vin08t18:4_5": "etasmiṁ mātikāpade cattāri kālikāni veditabbānīti yojanā. Katamāni tānīti āha “yāvakālika”ntiādi.",
  "tika-vin08t18:4_6": "Yāvakālikaṁ…pe… yāvajīvikaṁ iti imāni vatthūni cattāri kālikāni nāmāti attho.",
  "tika-vin08t18:5_0": "Idāni tesaṁ vatthuñca visesanañca nāmalābhahetuñca dassento “tattha purebhatta”ntiādimāha.",
  "tika-vin08t18:5_1": "Tattha tesu catūsu kālikesu yaṁ kiñci khādanīyaṁ bhojanīyaṁ yāvakālikaṁ, aṭṭhavidhapānaṁ",
  "tika-vin08t18:5_2": "yāmakālikaṁ, sappiādipañcavidhabhesajjaṁ sattāhakālikaṁ, sabbampi paṭiggahitaṁ yāvajīvikaṁ",
  "tika-vin08t18:5_3": "iti vuccatīti sambandho. Yaṁ kiñci khādanīyabhojanīyanti ettha atibyāpitaṁ pariharituṁ",
  "tika-vin08t18:5_4": "visesanamāha “purebhatta”ntyādi. Purebhattaṁ paṭiggahetvā paribhuñjitabbameva yāvakālikaṁ,",
  "tika-vin08t18:5_5": "na aññaṁ khādanīyaṁ bhojanīyantyattho. Yāva…pe… paribhuñjitabbatoti nāmalābhahetuṁ,",
  "tika-vin08t18:5_6": "etena yāva kālo assāti yāvakālikanti vacanatthaṁ dasseti. Aṭṭhavidhaṁ pānanti ettha",
  "tika-vin08t18:5_7": "abyāpitaṁ pariharitumāha “saddhiṁ anulomapānehī”ti. Yāva…pe… tabbatoti nāmalābhahetuṁ,",
  "tika-vin08t18:5_8": "etena yāmo kālo assāti yāmakālikanti vacanatthaṁ dasseti. Sattāhaṁ nidhetabbatoti",
  "tika-vin08t18:5_9": "nāmalābhahetuṁ, etena sattāho kālo assāti sattāhakālikanti vacanatthaṁ dasseti. Sabbampi",
  "tika-vin08t18:5_10": "paṭiggahitanti ettha atibyāpitaṁ pariharituṁ “ṭhapetvā udaka”ntyāha. Yāva…pe… paribhuñjitabbatoti",
  "tika-vin08t18:5_11": "nāmalābhahetuṁ, tena yāvajīvaṁ kālo assāti yāvajīvikanti vacanatthaṁ dasseti.",
  "tika-vin08t18:6_0": "Etthāha – “yo pana bhikkhu adinnaṁ mukhadvāraṁ āhāraṁ āhareyya aññatra udakadantaponā,",
  "tika-vin08t18:6_1": "pācittiya”nti vacanato nanu udakaṁ appaṭiggahitabbaṁ, atha kasmā “ṭhapetvā udakaṁ",
  "tika-vin08t18:6_2": "avasesaṁ sabbampi paṭiggahita”nti vuttanti? Saccaṁ, parisuddhaudakaṁ appaṭiggahitabbaṁ,",
  "tika-vin08t18:6_3": "kaddamādisahitaṁ pana paṭiggahetabbaṁ hoti, tasmā paṭiggahitesu antogadhabhāvato",
  "tika-vin08t18:6_4": "“ṭhapetvā udaka”nti vuttanti. Evamapi “sabbampi paṭiggahita”nti imināva siddhaṁ paṭiggahetabbassa",
  "tika-vin08t18:6_5": "udakassapi gahaṇatoti? Saccaṁ, tathāpi udakabhāvena sāmaññato “sabbampi paṭiggahita”nti",
  "tika-vin08t18:6_6": "ettake vutte ekaccassa udakassa paṭiggahetabbabhāvato udakampi yāvajīvikaṁ nāmāti",
  "tika-vin08t18:6_7": "ñāyeyya, na pana udakaṁ yāvajīvikaṁ suddhassa paṭiggahetabbābhāvato, tasmā idaṁ vuttaṁ",
  "tika-vin08t18:6_8": "hoti – ekaccassa udakassa paṭiggahetabbabhāve satipi suddhassa appaṭiggahitabbattā",
  "tika-vin08t18:6_9": "taṁ udakaṁ ṭhapetvā sabbampi paṭiggahitaṁ yāvajīvikanti vuccatīti.",
  "tika-vin08t18:7_0": "90.Mūlakamūlādīni upadesatoyeva veditabbāni, tāni pariyāyato vuccamānānipi na sakkā",
  "tika-vin08t18:7_1": "viññātuṁ. Pariyāyantarena hi vuccamāne taṁ taṁ nāmaṁ ajānantānaṁ sammohoyeva siyā,",
  "tika-vin08t18:7_2": "tasmā tattha na kiñci vakkhāma. Khādanīye khādanīyatthanti pūvādikhādanīye vijjamānaṁ",
  "tika-vin08t18:7_3": "khādanīyakiccaṁ khādanīyehi kātabbaṁ jighacchāharaṇasaṅkhātaṁ atthaṁ payojanaṁ neva",
  "tika-vin08t18:7_4": "pharanti na nipphādenti. Ekasmiṁ dese āhārakiccaṁ sādhentaṁ vā asādhentaṁ vā aparasmiṁ",
  "tika-vin08t18:7_5": "dese uṭṭhitabhūmirasādibhedena āhārajighacchāharaṇakiccaṁ asādhentampi vā sambhaveyyāti",
  "tika-vin08t18:7_6": "āha “tesu tesu janapadesū”tiādi. Keci pana “ekasmiṁ janapade āhārakiccaṁ sādhentaṁ",
  "tika-vin08t18:7_7": "sesajanapadesupi vikāle na kappati evāti dassanatthaṁ idaṁ vutta”ntipi vadanti. Pakatiāhāravasenāti",
  "tika-vin08t18:7_8": "aññehi yāvakālikehi ayojitaṁ attano pakatiyāva āhārakiccakaraṇavasena. Sammohoyeva",
  "tika-vin08t18:7_9": "hotīti anekatthānaṁ nāmānaṁ appasiddhānañca sambhavato sammoho eva siyā. Tenevettha",
  "tika-vin08t18:7_10": "mayampi mūlakamūlādīnaṁ pariyāyantaradassane ādaraṁ na karimha upadesatova gahetabbato.",
  "tika-vin08t18:8": "Yanti vaṭṭakandaṁ.",
  "tika-vin08t18:9": "Muḷālanti thūlataruṇamūlameva.",
  "tika-vin08t18:10": "Rukkhavalliādīnanti heṭṭhā vuttameva sampiṇḍetvā vuttaṁ.",
  "tika-vin08t18:11": "Antopathavīgatoti sālakalyāṇikkhandhaṁ sandhāya vuttaṁ.",
  "tika-vin08t18:12": "Sabbakappiyānīti mūlatacapattādīnaṁ vasena sabbaso kappiyāni, tesampi nāmavasena na sakkā pariyantaṁ dassetunti sambandho.",
  "tika-vin08t18:13": "Acchivādīnaṁ aparipakkāneva phalāni yāvajīvikānīti dassetuṁ “aparipakkānī”ti vuttaṁ.",
  "tika-vin08t18:14_0": "Harītakādīnaṁ aṭṭhīnīti ettha miñjaṁ paṭicchādetvā ṭhitāni kapālāni yāvajīvikānīti",
  "tika-vin08t18:14_1": "ācariyā. Miñjampi yāvajīvikanti eke. Vimativinodaniyaṁ pana “harītakādīnaṁ aṭṭhīnīti",
  "tika-vin08t18:14_2": "ettha ‘miñjaṁ yāvakālika’nti keci vadanti, taṁ na yuttaṁ aṭṭhakathāyaṁ avuttattā”ti vuttaṁ.",
  "tika-vin08t18:15_0": "Hiṅgūti hiṅgurukkhato paggharitaniyyāso. Hiṅgujatuādayopi hiṅguvikatiyo eva. Tattha",
  "tika-vin08t18:15_1": "hiṅgujatu nāma hiṅgurukkhassa daṇḍapattāni pacitvā kataniyyāso. Hiṅgusipāṭikaṁ nāma",
  "tika-vin08t18:15_2": "hiṅgupattāni pacitvā kataniyyāso. “Aññena missetvā kato”tipi vadanti. Takanti aggakoṭiyā",
  "tika-vin08t18:15_3": "nikkhantasileso. Takapattīti pattato nikkhantasileso. Takapaṇṇīti palāse bhajjitvā",
  "tika-vin08t18:15_4": "katasileso. “Daṇḍato nikkhantasileso”tipi vadanti.",
  "tika-vin08t18:16_0": "91.Yāmakālikesu panāti ettha kiñcāpi pāḷiyaṁ khādanīyabhojanīyapadehi yāvakālikameva",
  "tika-vin08t18:16_1": "saṅgahitaṁ, na yāmakālikaṁ, tathāpi “anāpatti yāmakālikaṁ yāme nidahitvā bhuñjatī”ti",
  "tika-vin08t18:16_2": "idha ceva “yāmakālikena bhikkhave sattāhakālikaṁ…pe… yāvajīvikaṁ tadahupaṭiggahitaṁ",
  "tika-vin08t18:16_3": "yāme kappati, yāmātikkante na kappatī”ti aññattha ca vuttattā “yāmakālika”ntivacanasāmatthiyato",
  "tika-vin08t18:16_4": "ca bhagavato adhippāyaññūhi aṭṭhakathācariyehi yāmakālikaṁ sannidhikārakaṁ pācittiyavatthumeva",
  "tika-vin08t18:16_5": "vuttanti daṭṭhabbaṁ.",
  "tika-vin08t18:17": "Ṭhapetvā dhaññaphalarasanti ettha “taṇḍuladhovanodakampi dhaññaphalarasoyevā”ti vadanti.",
  "tika-vin08t18:18_0": "92. Sattāhakālike pañca bhesajjānīti bhesajjakiccaṁ karontu vā mā vā, evaṁladdhavohārāni",
  "tika-vin08t18:18_1": "pañca. “Gosappī”tiādinā loke pākaṭaṁ dassetvā “yesaṁ maṁsaṁ kappatī”ti iminā aññesampi",
  "tika-vin08t18:18_2": "rohitamigādīnaṁ sappiṁ gahetvā dasseti. Yesañhi khīraṁ atthi, sappimpi tesaṁ atthiyeva,",
  "tika-vin08t18:18_3": "taṁ pana sulabhaṁ vā dullabhaṁ vā asammohatthaṁ vuttaṁ. Evaṁ navanītampi. “Yesaṁ",
  "tika-vin08t18:18_4": "maṁsaṁ kappatī”ti ca idaṁ nissaggiyavatthudassanatthaṁ vuttaṁ, na pana yesaṁ maṁsaṁ",
  "tika-vin08t18:18_5": "na kappati, tesaṁ sappiādi na kappatīti dassanatthaṁ. Manussakhīrādīnipi hi no na kappanti.",
  "tika-vin08t18:19_0": "93.Yāva kālo nātikkamati, tāva paribhuñjituṁ vaṭṭatīti ettha kāloti bhikkhūnaṁ bhojanakālo",
  "tika-vin08t18:19_1": "adhippeto, so ca sabbantimena paricchedena ṭhitamajjhanhiko. Ṭhitamajjhanhikopi hi",
  "tika-vin08t18:19_2": "kālasaṅgahaṁ gacchati, tato paṭṭhāya pana khādituṁ vā bhuñjituṁ vā na sakkā, sahasā",
  "tika-vin08t18:19_3": "pivituṁ sakkā bhaveyya, kukkuccakena pana na kattabbaṁ. Kālaparicchedajānanatthañca",
  "tika-vin08t18:19_4": "kālatthambho yojetabbo. Kālantare vā bhattakiccaṁ kātabbaṁ. Paṭiggahaṇeti gahaṇameva",
  "tika-vin08t18:19_5": "sandhāya vuttaṁ. Paṭiggahitameva hi taṁ, sannihitaṁ na kappatīti puna paṭiggahaṇakiccaṁ",
  "tika-vin08t18:19_6": "natthi, teneva “ajjhoharitukāmatāya gaṇhantassa paṭiggahaṇe”ti vuttaṁ. Mātikāṭṭhakathāyaṁ",
  "tika-vin08t18:19_7": "pana “ajjhoharissāmīti gaṇhantassa gahaṇe”icceva vuttaṁ.",
  "tika-vin08t18:20_0": "Yanti yaṁ pattaṁ. Sandissatīti yāguyā upari sandissati. Telavaṇṇe patte satipi nisnehabhāve",
  "tika-vin08t18:20_1": "aṅguliyā ghaṁsantassa vaṇṇavaseneva lekhā paññāyati, tasmā tattha anāpattīti dassanatthaṁ",
  "tika-vin08t18:20_2": "“sā abbohārikā”ti vuttaṁ. Sayaṁ paṭiggahetvā apariccattameva hi dutiyadivase na vaṭṭatīti",
  "tika-vin08t18:20_3": "ettha paṭiggahaṇe anapekkhavissajjanena, anupasampannassa nirapekkhadānena vā vijahitapaṭiggahaṇaṁ",
  "tika-vin08t18:20_4": "pariccattameva hotīti “apariccatta”nti iminā ubhayathāpi avijahitapaṭiggahaṇameva",
  "tika-vin08t18:20_5": "vuttaṁ, tasmā yaṁ parassa pariccajitvā adinnampi sace paṭiggahaṇe nirapekkhavissajjanena",
  "tika-vin08t18:20_6": "vijahitapaṭiggahaṇaṁ hoti, tampi dutiyadivase vaṭṭatīti veditabbaṁ. Yadi evaṁ “patto",
  "tika-vin08t18:20_7": "duddhoto hotī”tiādīsu kasmā āpatti vuttāti? “Paṭiggahaṇaṁ avissajjetvāva sayaṁ vā",
  "tika-vin08t18:20_8": "aññena vā tucchaṁ katvā na sammā dhovitvā niṭṭhāpite patte laggampi avijahitapaṭiggahaṇameva",
  "tika-vin08t18:20_9": "hotīti tattha āpattī”ti tīsupi gaṇṭhipadesu vuttaṁ. Keci pana “sāmaṇerānaṁ pariccajantīti",
  "tika-vin08t18:20_10": "imasmiṁ adhikāre ṭhatvā ‘apariccattamevā’ti vuttattā anupasampannassa pariccattameva",
  "tika-vin08t18:20_11": "vaṭṭati, apariccattaṁ na vaṭṭatīti āpannaṁ, tasmā nirālayabhāvena paṭiggahaṇe vijahitepi",
  "tika-vin08t18:20_12": "anupasampannassa apariccattaṁ na vaṭṭatī”ti vadanti. Taṁ yuttaṁ viya na dissati.",
  "tika-vin08t18:20_13": "Yadaggena hi paṭiggahaṇaṁ vijahati, tadaggena sannidhimpi na karoti vijahitapaṭiggahaṇassa",
  "tika-vin08t18:20_14": "appaṭiggahitasadisattā. Paṭiggahetvā nidahiteyeva ca sannidhipaccayā āpatti vuttā.",
  "tika-vin08t18:21_0": "Vimativinodaniyaṁ pana “apariccattamevāti nirapekkhatāya anupasampannassa adinnaṁ",
  "tika-vin08t18:21_1": "apariccattañca yāvakālikādivatthumeva sandhāya vadati, na pana taggatapaṭiggahaṇaṁ.",
  "tika-vin08t18:21_2": "Na hi vatthuṁ apariccajitvā tatthagatapaṭiggahaṇaṁ pariccajituṁ sakkā, na ca tādisaṁ",
  "tika-vin08t18:21_3": "vacanaṁ atthi, yadi bhaveyya, ‘sace patto duddhoto hoti…pe… bhuñjantassa pācittiya’nti",
  "tika-vin08t18:21_4": "vacanaṁ virujjheyya. Na hi dhovanena āmisaṁ apanetuṁ vāyamantassa paṭiggahaṇe apekkhā",
  "tika-vin08t18:21_5": "vattati. Yena punadivase bhuñjato pācittiyaṁ janeyya, patte pana vattamānā apekkhā",
  "tika-vin08t18:21_6": "taggatike āmisepi vattati eva nāmāti āmise anapekkhatā ettha na labbhati, tato āmise",
  "tika-vin08t18:21_7": "avijahitapaṭiggahaṇaṁ punadivase pācittiyaṁ janetīti idaṁ vuttaṁ. Atha mataṁ ‘yadaggenettha",
  "tika-vin08t18:21_8": "āmisānapekkhatā na labbhati, tadaggena paṭiggahaṇānapekkhatāpi na labbhatī’ti. Tathā",
  "tika-vin08t18:21_9": "sati yattha āmisāpekkhā atthi, tattha paṭiggahaṇāpekkhāpi na vigacchatīti āpannaṁ,",
  "tika-vin08t18:21_10": "evañca paṭiggahaṇe anapekkhavissajjanaṁ visuṁ na vattabbaṁ siyā, aṭṭhakathāyañcetampi",
  "tika-vin08t18:21_11": "paṭiggahaṇavijahanaṁ kāraṇattena abhimataṁ siyā. Idaṁ suṭṭhutaraṁ katvā visuṁ vattabbaṁ",
  "tika-vin08t18:21_12": "cīvarāpekkhāya vattamānāyapi paccuddhārena adhiṭṭhānavijahanaṁ viya. Etasmiñca upāye",
  "tika-vin08t18:21_13": "sati gaṇṭhikāhatapattesu avaṭṭanatā nāma na siyāti vuttovāyamattho, tasmā yaṁ vuttaṁ",
  "tika-vin08t18:21_14": "sāratthadīpaniyaṁ ‘yaṁ parassa pariccajitvā adinnampi sace paṭiggahaṇe nirapekkhavissajjanena",
  "tika-vin08t18:21_15": "vijahitapaṭiggahaṇaṁ hoti, tampi dutiyadivase vaṭṭatī’tiādi, taṁ na sārato paccetabba”nti vuttaṁ.",
  "tika-vin08t18:22_0": "Pāḷiyaṁ “sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassā”tiādinā",
  "tika-vin08t18:22_1": "sannihitesu sattāhakālikayāvajīvikesu purebhattampi āhāratthāya ajjhoharaṇepi dukkaṭassa",
  "tika-vin08t18:22_2": "vuttattā yāmakālikepi ajjhohāre visuṁ dukkaṭena bhavitabbanti āha “āhāratthāya ajjhoharato",
  "tika-vin08t18:22_3": "dukkaṭena saddhiṁ pācittiya”nti. Pakatiāmiseti odanādikappiyāmise. Dveti purebhattaṁ",
  "tika-vin08t18:22_4": "paṭiggahitaṁ yāmakālikaṁ purebhattaṁ sāmisena mukhena bhuñjato sannidhipaccayā ekaṁ,",
  "tika-vin08t18:22_5": "yāvakālikasaṁsaṭṭhatāya yāvakālikattabhajanena anatirittapaccayā ekanti dve pācittiyāni.",
  "tika-vin08t18:22_6": "Vikappadvayeti sāmisanirāmisapakkhadvaye. Thullaccayaṁ dukkaṭañca vaḍḍhatīti manussamaṁse",
  "tika-vin08t18:22_7": "thullaccayaṁ, sesaakappiyamaṁse dukkaṭaṁ vaḍḍhati.",
  "tika-vin08t18:23_0": "Paṭiggahaṇapaccayā tāva dukkaṭanti ettha sannihitattā purebhattampi dukkaṭameva.",
  "tika-vin08t18:23_1": "Sati paccaye pana sannihitampi sattāhakālikaṁ yāvajīvikañca bhesajjatthāya gaṇhantassa",
  "tika-vin08t18:23_2": "paribhuñjantassa ca anāpattiyeva.",
  "tika-vin08t18:24_0": "94.Uggahitakaṁkatvā nikkhittanti apaṭiggahitaṁ sayameva gahetvā nikkhittaṁ. Vimativinodaniyaṁ",
  "tika-vin08t18:24_1": "“uggahitakanti paribhogatthāya sayaṁ gahita”nti vuttaṁ. Sayaṁ karotīti pacitvā karoti.",
  "tika-vin08t18:24_2": "Purebhattanti tadahupurebhattameva vaṭṭati savatthukapaṭiggahitattā. Sayaṁkatanti",
  "tika-vin08t18:24_3": "navanītaṁ pacitvā kataṁ. Nirāmisamevāti tadahupurebhattaṁ sandhāya vuttaṁ.",
  "tika-vin08t18:25_0": "95. Ajja sayaṁkataṁ nirāmisameva bhuñjantassa kasmā sāmaṁpāko na hotīti āha “navanītaṁ",
  "tika-vin08t18:25_1": "tāpentassā”tiādi. Pacchābhattaṁ paṭiggahitakehīti khīradadhīni sandhāya vuttaṁ. Uggahitakehi",
  "tika-vin08t18:25_2": "kataṁ abbhañjanādīsu upanetabbanti yojanā. Ubhayesampīti pacchābhattaṁ paṭiggahitakhīradadhīhi",
  "tika-vin08t18:25_3": "ca purebhattaṁ uggahitakehi ca katānaṁ. Esa nayoti nissaggiyaṁ na hotīti attho. Akappiyamaṁsasappimhīti",
  "tika-vin08t18:25_4": "hatthiādīnaṁ sappimhi. Kāraṇapatirūpakaṁ vatvāti “sajātikānaṁ sappibhāvato”ti kāraṇapatirūpakaṁ",
  "tika-vin08t18:25_5": "vatvā. Sappinayena veditabbanti nirāmisameva sattāhaṁ vaṭṭatīti attho. Etthāti navanīte.",
  "tika-vin08t18:25_6": "Dhotaṁ vaṭṭatīti adhotañce, savatthukapaṭiggahitaṁ hoti, tasmā dhotaṁ paṭiggahetvā",
  "tika-vin08t18:25_7": "sattāhaṁ nikkhipituṁ vaṭṭatīti therānaṁ adhippāyo.",
  "tika-vin08t18:26_0": "Mahāsīvattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṁ",
  "tika-vin08t18:26_1": "nāma na hoti, tasmā takkato uddhaṭamattameva paṭiggahetvā dhovitvā, pacitvā vā nirāmisameva",
  "tika-vin08t18:26_2": "katvā bhuñjiṁsūti adhippāyo, na pana dadhiguḷikādīhi saha vikāle bhuñjiṁsūti. Tenāha",
  "tika-vin08t18:26_3": "“tasmā navanītaṁ paribhuñjantena…pe… savatthukapaṭiggahaṁ nāma na hotī”ti. Tattha",
  "tika-vin08t18:26_4": "adhotaṁ paṭiggahetvāpi taṁ navanītaṁ paribhuñjantena dadhiādīni apanetvā paribhuñjitabbanti",
  "tika-vin08t18:26_5": "attho. Keci pana “takkato uddhaṭamattameva khādiṁsū”ti vacanassa adhippāyaṁ ajānantā",
  "tika-vin08t18:26_6": "“takkato uddhaṭamattaṁ adhotampi dadhiguḷikādisahitaṁ vikāle paribhuñjituṁ vaṭṭatī”ti",
  "tika-vin08t18:26_7": "vadanti, taṁ na gahetabbaṁ. Na hi dadhiguḷikādiāmisena saṁsaṭṭharasaṁ navanītaṁ paribhuñjituṁ",
  "tika-vin08t18:26_8": "vaṭṭatīti sakkā vattuṁ. Navanītaṁ paribhuñjantenāti adhovitvā paṭiggahitanavanītaṁ",
  "tika-vin08t18:26_9": "paribhuñjantena. Dadhi eva dadhigataṁ yathā “gūthagataṁ muttagata”nti. “Khayaṁ gamissatī”ti",
  "tika-vin08t18:26_10": "vacanato khīraṁ pakkhipitvā pakkasappiādipi vikāle kappatīti veditabbaṁ. Khayaṁ gamissatīti",
  "tika-vin08t18:26_11": "nirāmisaṁ hoti, tasmā vikālepi vaṭṭatīti attho. Ettāvatāti navanīte laggamattena",
  "tika-vin08t18:26_12": "visuṁ dadhiādivohāraṁ aladdhena appamattena dadhiādināti attho, etena visuṁ paṭiggahitadadhiādīhi",
  "tika-vin08t18:26_13": "saha pakkaṁ savatthukapaṭiggahitasaṅkhameva gacchatīti dasseti. Tasmimpīti nirāmisabhūtepi.",
  "tika-vin08t18:26_14": "Kukkuccakānaṁ pana ayaṁ adhippāyo – paṭiggahaṇe tāva dadhiādīhi asambhinnarasattā",
  "tika-vin08t18:26_15": "bhattena sahitaguḷapiṇḍādi viya savatthukapaṭiggahitaṁ nāma hoti. Taṁ pana pacantena",
  "tika-vin08t18:26_16": "dhovitvāva pacitabbaṁ. Itarathā pacanakkhaṇe paccamānadadhiguḷikādīhi sambhinnarasatāya",
  "tika-vin08t18:26_17": "sāmaṁpakkaṁ jātaṁ, tesu khīṇesupi sāmaṁpakkameva hoti, tasmā nirāmisameva pacitabbanti.",
  "tika-vin08t18:26_18": "Teneva “āmisena saddhiṁ pakkattā”ti kāraṇaṁ vuttaṁ.",
  "tika-vin08t18:27_0": "Ettha cāyaṁ vicāraṇā – savatthukapaṭiggahitattābhāve āmisena saha bhikkhunā pakkassa",
  "tika-vin08t18:27_1": "sayaṁpākadoso vā parisaṅkīyati, yāvakālikatā vā. Tattha na tāva sayaṁpākadoso ettha",
  "tika-vin08t18:27_2": "sambhavati sattāhakālikattā. Yañhi tattha dadhiādi āmisagataṁ, taṁ parikkhīṇanti.",
  "tika-vin08t18:27_3": "Atha paṭiggahitadadhiguḷikādinā saha attanā pakkattā savatthukapakkaṁ viya bhaveyyāti",
  "tika-vin08t18:27_4": "parisaṅkīyati, tadā “āmisena saha paṭiggahitattā”ti kāraṇaṁ vattabbaṁ, na pana “pakkattā”ti,",
  "tika-vin08t18:27_5": "tathā ca upaḍḍhattherānaṁ matameva aṅgīkataṁ siyā. Tattha ca sāmaṇerādīhi pakkampi",
  "tika-vin08t18:27_6": "yāvakālikameva siyā paṭiggahitakhīrādiṁ pacitvā anupasampannehi katasappiādi viya,",
  "tika-vin08t18:27_7": "na ca taṁ yuttaṁ bhikkhācārena laddhanavanītādīnaṁ takkādiāmisasaṁsaṭṭhasambhavena",
  "tika-vin08t18:27_8": "aparibhuñjitabbattāppasaṅgato. Na hi gahaṭṭhā dhovitvā, sodhetvā vā patte ākirantīti niyamo atthi.",
  "tika-vin08t18:28_0": "Aṭṭhakathāyañca “yathā tattha patitataṇḍulakaṇādayo na paccanti, evaṁ…pe… puna pacitvā",
  "tika-vin08t18:28_1": "deti, purimanayeneva sattāhaṁ vaṭṭatī”ti iminā vacanenapetaṁ virujjhati, tasmā idha",
  "tika-vin08t18:28_2": "kukkuccakānaṁ kukkuccuppattiyā nimittameva na dissati. Yathā cettha, evaṁ “lajjī",
  "tika-vin08t18:28_3": "sāmaṇero yathā tattha taṇḍulakaṇādayo na paccanti, evaṁ aggimhi vilīyāpetvā…pe… detī”ti",
  "tika-vin08t18:28_4": "vacanassāpi nimittaṁ na dissati. Yadi hi etaṁ yāvakālikasaṁsaggaparihārāya vuttaṁ",
  "tika-vin08t18:28_5": "siyā. Attanāpi tathā kātabbaṁ bhaveyya. Gahaṭṭhehi dinnasappiādīsu ca āmisasaṁsaggasaṅkā",
  "tika-vin08t18:28_6": "na vigaccheyya. Na hi gahaṭṭhā evaṁ vilīyāpetvā parissāvetvā kaṇataṇḍulādiṁ apanetvā",
  "tika-vin08t18:28_7": "puna pacanti. Apica bhesajjehi saddhiṁ khīrādiṁ pakkhipitvā yathā khīrādi khayaṁ",
  "tika-vin08t18:28_8": "gacchati, evaṁ parehi pakkabhesajjatelādipi yāvakālikameva siyā, na ca tampi yuttaṁ",
  "tika-vin08t18:28_9": "dadhiādikhayakaraṇatthaṁ “puna pacitvā detī”ti vuttattā, tasmā mahāsīvattheravāde",
  "tika-vin08t18:28_10": "kukkuccaṁ akatvā adhotampi navanītaṁ tadahupi punadivasādīsupi pacituṁ, taṇḍulādimissaṁ",
  "tika-vin08t18:28_11": "sappiādiṁ attanāpi aggimhi vilīyāpetvā puna takkādikhayatthaṁ pacituñca vaṭṭati.",
  "tika-vin08t18:29_0": "Tattha vijjamānassāpi paccamānakkhaṇe sambhinnarasassa yāvakālikassa abbohārikattena",
  "tika-vin08t18:29_1": "savatthukapaṭiggahitapurepaṭiggahitakānampi abbohārikatoti niṭṭhamettha gantabbanti.",
  "tika-vin08t18:29_2": "Teneva “ettāvatā hi savatthukapaṭiggahitaṁ nāmana hotī”ti vuttaṁ. Visuṁ paṭiggahitena",
  "tika-vin08t18:29_3": "pana khīrādinā āmisena navanītādiṁ missetvā bhikkhunā vā aññehi vā pakkatelādibhesajjaṁ",
  "tika-vin08t18:29_4": "savatthukapaṭiggahitasaṅkhameva gacchati tattha paviṭṭhayāvakālikassa abbohārikattābhāvā.",
  "tika-vin08t18:29_5": "Yaṁ pana purepaṭiggahitabhesajjehi saddhiṁ appaṭiggahitaṁ khīrādiṁ pakkhipitvā pakkatelādikaṁ",
  "tika-vin08t18:29_6": "anupasampanneheva pakkampi savatthukapaṭiggahitampi sannidhipi na hoti tattha pakkhittakhīrādimissāpi",
  "tika-vin08t18:29_7": "tasmiṁ khaṇe sambhinnarasatāya purepaṭiggahitattāpattito, sace pana appaṭiggahiteheva,",
  "tika-vin08t18:29_8": "aññehi vā pakkatelādīsupi āmisaraso paññāyati, taṁ yāvakālikaṁva hotīti veditabbaṁ.",
  "tika-vin08t18:29_9": "Ayaṁ kathāmaggo vimativinodaniyaṁ āgato. Sāratthadīpaniyaṁ pana “kukkuccāyanti kukkuccakāti",
  "tika-vin08t18:29_10": "iminā attanopi tattha kukkuccasabbhāvampi dīpeti. Teneva mātikāṭṭhakathāyaṁ ‘nibbaṭṭitasappi",
  "tika-vin08t18:29_11": "vā navanītaṁ vā pacituṁ vaṭṭatī’ti vutta”nti ettakameva āgato.",
  "tika-vin08t18:30_0": "Uggahetvāti sayameva gahetvā. Tāni paṭiggahetvāti tāni khīradadhīni paṭiggahetvā.",
  "tika-vin08t18:30_1": "Gahitanti taṇḍulādivigamatthaṁ puna pacitvā gahitanti attho. Paṭiggahetvā ca ṭhapitabhesajjehīti",
  "tika-vin08t18:30_2": "atirekasattāhapaṭiggahitehi yāvajīvikabhesajjehi, etena tehi yuttampi sappiādi atirekasattāhapaṭiggahitaṁ",
  "tika-vin08t18:30_3": "na hotīti dasseti. Vaddalisamayeti vassakālasamaye, anātapakāleti attho. Vuttanayena",
  "tika-vin08t18:30_4": "yathā taṇḍulādīni na paccanti, tathā lajjīyeva sampādetvā detīti lajjisāmaṇeraggahaṇaṁ.",
  "tika-vin08t18:30_5": "Apica alajjinā ajjhoharitabbaṁ yaṁ kiñci abhisaṅkharāpetuṁ na vaṭṭati, tasmāpi evamāha.",
  "tika-vin08t18:31_0": "96.Tilepaṭiggahetvā katatelanti attanā bhajjādīni akatvā katatelaṁ. Teneva “sāmisampivaṭṭatī”ti",
  "tika-vin08t18:31_1": "vuttaṁ. Nibbaṭṭītattāti yāvakālikato vivecitattā, etena elāabhāvato yāvakālikattābhāvaṁ,",
  "tika-vin08t18:31_2": "bhikkhuno savatthukapaṭiggahaṇena yāvakālikattupagamanañca dasseti. Ubhayampīti attanā aññehi ca kataṁ.",
  "tika-vin08t18:32": "Yāva aruṇuggamanā tiṭṭhati, nissaggiyanti sattame divase katatelaṁ sace yāva aruṇuggamanā tiṭṭhati, nissaggiyaṁ.",
  "tika-vin08t18:33_0": "Acchavasanti dukkaṭavatthuno vasāya anuññātattā taṁsadisānaṁ dukkaṭavatthūnaṁyeva",
  "tika-vin08t18:33_1": "akappiyamaṁsasattānaṁ vasā anuññātā, na thullaccayavatthu manussānaṁ vasāti āha “ṭhapetvā",
  "tika-vin08t18:33_2": "manussavasa”nti. Saṁsaṭṭhanti parissāvitaṁ. Tiṇṇaṁ dukkaṭānanti ajjhohāre ajjhohāre",
  "tika-vin08t18:33_3": "tīṇi dukkaṭāni sandhāya vuttaṁ. Kiñcāpi paribhogatthāya vikāle paṭiggahaṇapacanaparissāvanādīsu",
  "tika-vin08t18:33_4": "pubbapayogesu pāḷiyaṁ, aṭṭhakathāyañca āpatti na vuttā, tathāpi ettha āpattiyā eva",
  "tika-vin08t18:33_5": "bhavitabbaṁ paṭikkhittassa karaṇato āhāratthāya vikāle yāmakālikādīnaṁ paṭiggahaṇe",
  "tika-vin08t18:33_6": "viya. “Kāle paṭiggahitaṁ vikāle anupasampannenāpi nipakkaṁ saṁsaṭṭhañca paribhuñjantassa",
  "tika-vin08t18:33_7": "dvepi dukkaṭāni hontiyevā”ti vadanti.",
  "tika-vin08t18:34_0": "Yasmā khīrādīni pakkhipitvā pakkabhesajjatele kasaṭaṁ āmisagatikaṁ, tena saha telaṁ",
  "tika-vin08t18:34_1": "paṭiggahetuṁ, pacituṁ vā bhikkhuno na vaṭṭati, tasmā vuttaṁ “pakkatelakasaṭe viya",
  "tika-vin08t18:34_2": "kukkuccāyatī”ti. “Sace vasāya saha pakkattā na vaṭṭati, idaṁ kasmā vaṭṭatī”ti pucchantā",
  "tika-vin08t18:34_3": "“bhante…pe… vaṭṭatī”ti āhaṁsu, thero atikukkuccakatāya “etampi āvuso na vaṭṭatī”ti",
  "tika-vin08t18:34_4": "āha, roganiggahatthāya eva vasāya anuññātattaṁ sallakkhetvā pacchā “sādhū”ti sampaṭicchi.",
  "tika-vin08t18:35_0": "97.“Madhukarīhi madhumakkhikāhīti idaṁ khuddakabhamarānaṁ dvinnaṁ eva visesana”nti",
  "tika-vin08t18:35_1": "keci vadanti. Aññe pana “daṇḍakesu madhukārikā madhukarimakkhikā nāma, tāhi saha",
  "tika-vin08t18:35_2": "tisso madhumakkhikajātiyo”ti vadanti. Bhamaramakkhikāti mahāpaṭalakārikā. Silesasadisanti",
  "tika-vin08t18:35_3": "sukkhatāya vā pakkatāya vā ghanībhūtaṁ. Itaranti tanukamadhu. Madhupaṭalanti madhurahitaṁ",
  "tika-vin08t18:35_4": "kevalaṁ madhupaṭalaṁ. “Sace madhusahitaṁ paṭalaṁ paṭiggahetvā nikkhipanti. Paṭalassa",
  "tika-vin08t18:35_5": "bhājanaṭṭhāniyattā madhuno vasena sattāhātikkame nissaggiyaṁ hotī”ti vadanti, “madhumakkhitaṁ",
  "tika-vin08t18:35_6": "pana madhugatikamevā”ti iminā taṁ sameti.",
  "tika-vin08t18:36_0": "98. “Phāṇitaṁ nāma ucchumhā nibbatta”nti pāḷiyaṁ avisesena vuttattā, aṭṭhakathāyañca",
  "tika-vin08t18:36_1": "“ucchurasaṁ upādāya…pe… avatthukā ucchuvikati ‘phāṇita’nti veditabbā”ti vacanato",
  "tika-vin08t18:36_2": "ucchurasopi nikkasaṭo sattāhakālikoti veditabbaṁ. Kenaci pana “madhumhi cattāro kālikā",
  "tika-vin08t18:36_3": "yathāsambhavaṁ yojetabbā, ucchumhi cā”ti vatvā “samakkhikaṇḍaṁ selakaṁ madhu yāvakālikaṁ,",
  "tika-vin08t18:36_4": "anelakaṁ udakasambhinnaṁ yāmakālikaṁ, asambhinnaṁ sattāhakālikaṁ, madhusitthaṁ parisuddhaṁ",
  "tika-vin08t18:36_5": "yāvajīvikaṁ, tathā ucchuraso sakasaṭo yāvakāliko, nikkasaṭo udakasambhinno yāmakāliko,",
  "tika-vin08t18:36_6": "asambhinno sattāhakāliko, suddhakasaṭaṁ yāvajīvika”nti ca vatvā uttaripi bahudhā",
  "tika-vin08t18:36_7": "papañcitaṁ. Tattha “udakasambhinnaṁ madhu vā ucchuraso vā sakasaṭo yāvakāliko, nikkasaṭo",
  "tika-vin08t18:36_8": "udakasambhinno yāmakāliko”ti idaṁ neva pāḷiyaṁ, na aṭṭhakathāyaṁ dissati, “yāvakālikaṁ",
  "tika-vin08t18:36_9": "samānaṁ garutarampi muddikājātirasaṁ attanā saṁsaṭṭhaṁ lahukaṁ yāmakālikabhāvaṁ upanentaṁ",
  "tika-vin08t18:36_10": "udakaṁ lahutaraṁ sattāhakālikaṁ attanā saṁsaṭṭhaṁ garutaraṁ yāmakālikabhāvaṁ upanetī”ti",
  "tika-vin08t18:36_11": "ettha kāraṇaṁ soyeva pucchitabbo. Sabbattha pāḷiyaṁ aṭṭhakathāyañca udakasambhinnena",
  "tika-vin08t18:36_12": "garutarassāpi lahubhāvopagamanaṁyeva dassitaṁ. Pāḷiyampi hi “anujānāmi, bhikkhave,",
  "tika-vin08t18:36_13": "gilānassa guḷaṁ, agilānassa guḷodaka”nti vadantena agilānena paribhuñjituṁ ayuttopi",
  "tika-vin08t18:36_14": "guḷo udakasambhinno agilānassapi vaṭṭatīti anuññāto.",
  "tika-vin08t18:37_0": "Yampi ca “ucchu ce, yāvakāliko, ucchuraso ce, yāmakāliko, phāṇitaṁ ce, sattāhakālikaṁ,",
  "tika-vin08t18:37_1": "taco ce, yāvajīviko”ti aṭṭhakathāvacanaṁ dassetvā “ucchuraso udakasambhinno yāmakāliko”ti",
  "tika-vin08t18:37_2": "aññena kenaci vuttaṁ, tampi tathāvidhassa aṭṭhakathāvacanassa samantapāsādikāya vinayaṭṭhakathāya",
  "tika-vin08t18:37_3": "abhāvato na sārato paccetabbaṁ, tatoyeva ca “ucchuraso udakasambhinnopi asambhinnopi",
  "tika-vin08t18:37_4": "sattāhakālikoyevā”ti keci ācariyā vadanti. Bhesajjakkhandhake ca “anujānāmi, bhikkhave,",
  "tika-vin08t18:37_5": "ucchurasa”nti ettha tīsupi gaṇṭhipadesu avisesena vuttaṁ “ucchuraso sattāhakāliko”ti.",
  "tika-vin08t18:37_6": "Sayaṁkataṁ nirāmisameva vaṭṭatīti ettha aparissāvitaṁ paṭiggahitampi karaṇasamaye",
  "tika-vin08t18:37_7": "parissāvetvā, kasaṭaṁ apanetvā ca attanā katanti veditabbaṁ, ayaṁ sāratthadīpanīpāṭho.",
  "tika-vin08t18:38_0": "Vimativinodaniyaṁ pana ucchurasaṁ upādāyāti nikkasaṭarasassāpi sattāhakālikattaṁ",
  "tika-vin08t18:38_1": "dasseti “ucchumhā nibbatta”nti pāḷiyaṁ sāmaññato vuttattā. Yaṁ pana suttantaṭṭhakathāyaṁ",
  "tika-vin08t18:38_2": "“ucchu ce, yāvakāliko, ucchuraso ce, yāmakāliko, phāṇitaṁ ce, sattāhakālikaṁ, taco",
  "tika-vin08t18:38_3": "ce, yāvajīviko”ti vuttaṁ, taṁ ambaphalarasādimissatāya yāmakālikattaṁ sandhāya vuttanti",
  "tika-vin08t18:38_4": "gahetabbaṁ, avinayavacanattā taṁ appamāṇanti. Teneva “purebhattaṁ paṭiggahitena aparissāvitaucchurasenā”tiādi",
  "tika-vin08t18:38_5": "vuttaṁ. Nirāmisameva vaṭṭati tattha paviṭṭhayāvakālikassa abbohārikattāti idaṁ guḷe",
  "tika-vin08t18:38_6": "kate tattha vijjamānampi kasaṭaṁ pākena sukkhatāya yāvajīvikattaṁ bhajatīti vuttaṁ.",
  "tika-vin08t18:38_7": "Tassa yāvakālikatte hi sāmaṁpākena purebhattepi anajjhoharaṇīyaṁ siyāti. “Savatthukapaṭiggahitattā”ti",
  "tika-vin08t18:38_8": "idaṁ ucchurase cuṇṇavicuṇṇaṁ hutvā ṭhitakasaṭaṁ sandhāya vuttaṁ, tena ca “aparissāvitena",
  "tika-vin08t18:38_9": "appaṭiggahitena anupasampannehi kataṁ sattāhaṁ vaṭṭatīti dassetī”ti vuttaṁ.",
  "tika-vin08t18:39_0": "Jhāmaucchuphāṇitanti aggimhi ucchuṁ tāpetvā kataṁ. Koṭṭitaucchuphāṇitanti khuddānukhuddakaṁ",
  "tika-vin08t18:39_1": "chinditvā koṭṭetvā nippīḷetvā pakkaṁ. Taṁ tattha vijjamānampi kasaṭaṁ pakkakāle yāvakālikattaṁ",
  "tika-vin08t18:39_2": "vijahatīti āha “taṁ yutta”nti. Sītodakena katanti madhukapupphāni sītodakena madditvā",
  "tika-vin08t18:39_3": "parissāvetvā pacitvā kataṁ. “Aparissāvetvā kata”nti keci, tattha kāraṇaṁ na dissati.",
  "tika-vin08t18:39_4": "Khīraṁ pakkhipitvā kataṁ madhukaphāṇitaṁ yāvakālikanti ettha khīraṁ pakkhipitvā pakkatelaṁ",
  "tika-vin08t18:39_5": "kasmā vikāle vaṭṭatīti ce? Tele pakkhittaṁ khīraṁ telameva hoti, aññaṁ pana khīraṁ",
  "tika-vin08t18:39_6": "pakkhipitvā kataṁ khīrabhāvaṁ gaṇhātīti idamettha kāraṇaṁ. Yadi evaṁ khaṇḍasakkharampi",
  "tika-vin08t18:39_7": "khīraṁ pakkhipitvā karonti, taṁ kasmā vaṭṭatīti āha “khaṇḍasakkharaṁ panā”tiādi.",
  "tika-vin08t18:39_8": "Tattha khīrajallikanti khīrapheṇaṁ.",
  "tika-vin08t18:40_0": "99.“Madhukapupphaṁ panā”tiādi yāvakālikarūpena ṭhitassāpi avaṭṭanakaṁ merayabījavatthuṁ",
  "tika-vin08t18:40_1": "dassetuṁ āraddhaṁ. Āhārakiccaṁ karontāni etāni kasmā evaṁ paribhuñjitabbānīti codanāparihārāya",
  "tika-vin08t18:40_2": "bhesajjodissaṁ dassentena tappasaṅgena sabbānipi odissakāni ekato dassetuṁ “sattavidhañhī”tiādi",
  "tika-vin08t18:40_3": "vuttaṁ samantapāsādikāyaṁ. Vinayasaṅgahappakaraṇe pana taṁ na vuttaṁ, “pacchābhattato",
  "tika-vin08t18:40_4": "paṭṭhāya sati paccayeti vuttattā paṭiggahitabhesajjāni dutiyadivasato paṭṭhāya purebhattampi",
  "tika-vin08t18:40_5": "sati paccayeva paribhuñjitabbāni, na āhāratthāya bhesajjatthāya paṭiggahitattā”ti",
  "tika-vin08t18:40_6": "vadanti. Dvāravātapānakavāṭesūti mahādvārassa vātapānānañca kavāṭaphalakesu. Kasāve",
  "tika-vin08t18:40_7": "pakkhittāni tāni attano sabhāvaṁ pariccajantīti “kasāve…pe… makkhetabbānī”ti vuttaṁ,",
  "tika-vin08t18:40_8": "ghuṇapāṇakādiparihāratthaṁ makkhetabbānīti attho. Adhiṭṭhetīti “idāni mayhaṁ ajjhoharaṇīyaṁ",
  "tika-vin08t18:40_9": "na bhavissati, bāhiraparibhogatthāya bhavissatī”ti cittaṁ uppādetīti attho. Tenevāha",
  "tika-vin08t18:40_10": "“sappiñca telañca vasañca muddhani telaṁ vā abbhañjanaṁ vā”tiādi, evaṁ paribhoge",
  "tika-vin08t18:40_11": "anapekkhatāya paṭiggahaṇaṁ vijahatīti adhippāyo. Evaṁ aññesupi kālikesu anajjhoharitukāmatāya",
  "tika-vin08t18:40_12": "suddhacittena bāhiraparibhogatthāya niyamepi paṭiggahaṇaṁ vijahatīti idampi visuṁ",
  "tika-vin08t18:40_13": "ekaṁ paṭiggahaṇavijahananti daṭṭhabbaṁ.",
  "tika-vin08t18:41_0": "Aññena bhikkhunā vattabboti ettha suddhacittena dinnattā sayampi āharāpetvā paribhuñjituṁ",
  "tika-vin08t18:41_1": "vaṭṭatiyeva. Dvinnampi anāpattīti yathā aññassa santakaṁ ekena paṭiggahitaṁ sattāhātikkamepi",
  "tika-vin08t18:41_2": "nissaggiyaṁ na hoti parasantakabhāvato, evamidampi avibhattattā ubhayasādhāraṇampi",
  "tika-vin08t18:41_3": "vinibbhogābhāvato nissaggiyaṁ na hotīti adhippāyo. Paribhuñjituṁ pana na vaṭṭatīti",
  "tika-vin08t18:41_4": "bhikkhunā paṭiggahitattā sattāhātikkame yassa kassaci bhikkhuno paribhuñjituṁ na",
  "tika-vin08t18:41_5": "vaṭṭati paṭiggahitasappiādīnaṁ paribhogassa sattāheneva paricchinnattā. “Tāni paṭiggahetvā",
  "tika-vin08t18:41_6": "sattāhaparamaṁ sannidhikārakaṁ paribhuñjitabbānī”ti hi vuttaṁ.",
  "tika-vin08t18:42_0": "“Āvusoimaṁ telaṁ sattāhamattaṁ paribhuñjituṁ vaṭṭatī”ti iminā yena paṭiggahitaṁ,",
  "tika-vin08t18:42_1": "tena antosattāheyeva parassa vissajjitabhāvaṁ dasseti. Kassa āpattīti “paṭhamaṁ tāva",
  "tika-vin08t18:42_2": "ubhinnaṁ sādhāraṇattā anāpatti vuttā, idāni pana ekena itarassa vissaṭṭhabhāvato",
  "tika-vin08t18:42_3": "ubhayasādhāraṇatā natthīti vibhattasadisaṁ hutvā ṭhitaṁ, tasmā ettha paṭiggahitassa",
  "tika-vin08t18:42_4": "sattāhātikkame ekassa āpattiyā bhavitabba”nti maññamāno “kiṁ paṭiggahaṇapaccayā paṭiggāhakassa",
  "tika-vin08t18:42_5": "āpatti, udāhu yassa santakaṁ jātaṁ, tassā”ti pucchati. Nissaṭṭhabhāvatoyeva ca idha",
  "tika-vin08t18:42_6": "“avibhattabhāvato”ti kāraṇaṁ avatvā “yena pariggahitaṁ, tena vissajjitattā”ti vuttaṁ,",
  "tika-vin08t18:42_7": "idañca vissaṭṭhābhāvato ubhayasādhāraṇataṁ pahāya ekassa santakaṁ hontampi yena paṭiggahitaṁ,",
  "tika-vin08t18:42_8": "tato aññassa santakaṁ jātaṁ, tasmā parasantakapaṭiggahaṇe viya paṭiggāhakassa paṭiggahaṇapaccayā",
  "tika-vin08t18:42_9": "natthi āpattīti dassanatthaṁ vuttaṁ, na pana “yena paṭiggahitaṁ, tena vissajjitattā”ti",
  "tika-vin08t18:42_10": "vacanato avissajjite sati avibhattepi sattāhātikkame āpattīti dassanatthaṁ avissajjite",
  "tika-vin08t18:42_11": "avibhattabhāvatoyeva anāpattiyā siddhattā. Sace pana itaro yena paṭiggahitaṁ, tasseva",
  "tika-vin08t18:42_12": "antosattāhe attano bhāgampi vissajjeti, sattāhātikkame siyā āpatti yena paṭiggahitaṁ,",
  "tika-vin08t18:42_13": "tasseva santakabhāvamāpannattā. “Itarassa appaṭiggahitattā”ti iminā tassa santakabhāvepi",
  "tika-vin08t18:42_14": "aññehi paṭiggahitasakasantake viya tena appaṭiggahitabhāvato anāpattīti dīpeti, imaṁ",
  "tika-vin08t18:42_15": "pana adhippāyaṁ ajānitvā ito aññathā gaṇṭhipadakārādīhi papañcitaṁ, na taṁ sārato",
  "tika-vin08t18:42_16": "paccetabbaṁ, idaṁ sāratthadīpanīvacanaṁ.",
  "tika-vin08t18:43_0": "Vimativinodaniyaṁ pana – sace dvinnaṁ…pe… na vaṭṭatīti ettha pāṭho gaḷito, evaṁ panettha",
  "tika-vin08t18:43_1": "pāṭho veditabbo – sace dvinnaṁ santakaṁ ekena paṭiggahitaṁ avibhattaṁ hoti, sattāhātikkame",
  "tika-vin08t18:43_2": "dvinnampi anāpatti, paribhuñjituṁ pana na vaṭṭatīti. Aññathā pana saddappayogopi",
  "tika-vin08t18:43_3": "na saṅgahaṁ gacchati, “gaṇṭhipadepi ca ayameva pāṭho dassito”ti sāratthadīpaniyaṁ",
  "tika-vin08t18:43_4": "vuttaṁ. “Dvinnampi anāpattī”ti avibhattattā vuttaṁ. “Paribhuñjituṁ pana na vaṭṭatī”ti",
  "tika-vin08t18:43_5": "idaṁ “sattāhaparamaṁ sannidhikārakaṁ paribhuñjitabba”nti vacanato vuttaṁ. “Yena paṭiggahitaṁ,",
  "tika-vin08t18:43_6": "tena vissajjitattā”ti iminā upasampannassa dānampi sandhāya “vissajjetī”ti idaṁ vuttanti",
  "tika-vin08t18:43_7": "dasseti. Upasampannassa nirapekkhadinnavatthumhi paṭiggahaṇassa avigatattepi sakasantakatā",
  "tika-vin08t18:43_8": "vigatāva hoti, tena nissaggiyaṁ na hoti. “Attanāva paṭiggahitattaṁ sakasantakattañcā”ti",
  "tika-vin08t18:43_9": "imehi dvīhi kāraṇeheva nissaggiyaṁ hoti, na ekena. Anupasampannassa nirapekkhadāne",
  "tika-vin08t18:43_10": "pana tadubhayampi vijahati, paribhogopettha vaṭṭati, na sāpekkhadāne dānalakkhaṇābhāvato.",
  "tika-vin08t18:43_11": "“Vissajjatī”ti etasmiñca pāḷipade kassaci adatvā anapekkhatāya chaḍḍanampi saṅgahitanti",
  "tika-vin08t18:43_12": "veditabbaṁ. “Anapekkhā datvā”ti idañca paṭiggahaṇavijahanavidhidassanatthameva vuttaṁ.",
  "tika-vin08t18:43_13": "Paṭiggahaṇe hi vijahite puna paṭiggahetvā paribhogo sayameva vaṭṭissati, tabbijahanañca",
  "tika-vin08t18:43_14": "vatthuno sakasantakatāpariccāgena hotīti. Etena ca vatthumhi ajjhoharaṇāpekkhāya",
  "tika-vin08t18:43_15": "sati paṭiggahaṇavissajjanaṁ nāma visuṁ na labbhatīti sijjhati. Itarathā hi “paṭiggahaṇe",
  "tika-vin08t18:43_16": "anapekkhova paṭiggahaṇaṁ vissajjetvā puna paṭiggahetvā bhuñjatī”ti vattabbaṁ siyā,",
  "tika-vin08t18:43_17": "“appaṭiggahitattā”ti iminā ekassa santakaṁ aññena paṭiggahitampi nissaggiyaṁ hotīti",
  "tika-vin08t18:43_18": "dasseti. Evanti “puna gahessāmī”ti apekkhaṁ akatvā suddhacittena paricattataṁ parāmasati.",
  "tika-vin08t18:43_19": "Paribhuñjantassa anāpattidassanatthanti nissaggiyamūlikāhi pācittiyādiāpattīhi anāpattidassanatthanti",
  "tika-vin08t18:43_20": "adhippāyo. Paribhoge anāpattidassanatthanti ettha pana nissaṭṭhapaṭilābhassa kāyikaparibhogādīsu",
  "tika-vin08t18:43_21": "yā dukkaṭāpatti vuttā, tāya anāpattidassanatthanti adhippāyo.",
  "tika-vin08t18:44_0": "100. Evaṁ catukālikapaccayaṁ dassetvā idāni tesu visesalakkhaṇaṁ dassento “imesu",
  "tika-vin08t18:44_1": "panā”tiādimāha. Tattha akappiyabhūmiyaṁ sahaseyyāpahonake gehe vuttaṁ saṅghikaṁ vā",
  "tika-vin08t18:44_2": "puggalikaṁ vā bhikkhussa, bhikkhuniyā vā santakaṁ yāvakālikaṁ yāmakālikañca ekarattampi",
  "tika-vin08t18:44_3": "ṭhapitaṁ antovutthaṁ nāma hoti, tattha pakkañca antopakkaṁ nāma hoti. Sattāhakālikaṁ",
  "tika-vin08t18:44_4": "pana yāvajīvikañca vaṭṭati. Paṭiggahetvā ekarattaṁ vītināmitaṁ pana yaṁ kiñci yāvakālikaṁ",
  "tika-vin08t18:44_5": "vā yāmakālikaṁ vā ajjhoharitukāmatāya gaṇhantassa pariggahaṇe tāva dukkaṭaṁ, ajjhoharato",
  "tika-vin08t18:44_6": "pana ekamekasmiṁ ajjhohāre sannidhipaccayā pācittiyaṁ hotīti attho. Idāni aññampi",
  "tika-vin08t18:44_7": "visesalakkhaṇaṁ dassento “yāvakālikaṁ panā”tiādimāha. Tattha sambhinnarasānīti saṁsaṭṭharasāni.",
  "tika-vin08t18:44_8": "Dīghakālāni vatthūni rassakālena saṁsaṭṭhāni rassakālameva anuvattantīti āha “yāvakālikaṁ",
  "tika-vin08t18:44_9": "pana…pe… tīṇipi yāmakālikādīnī”ti. Itaresupi eseva nayo. Tasmātiādīsu tadahupurebhattameva",
  "tika-vin08t18:44_10": "vaṭṭati, na tadahupacchābhattaṁ, na rattiyaṁ, na dutiyadivasādīsūti attho.",
  "tika-vin08t18:45_0": "Kasmāti ce? Tadahupaṭiggahitena yāvakālikena saṁsaṭṭhattāti. Ettha ca “yāvakālikena",
  "tika-vin08t18:45_1": "saṁsaṭṭhattā”ti ettakameva avatvā “tadahupaṭiggahitenā”ti visesanassa vuttattā purepaṭiggahitayāvakālikena",
  "tika-vin08t18:45_2": "saṁsaṭṭhe sati tadahupurebhattampi na vaṭṭati, anajjhoharaṇīyaṁ hotīti viññāyati.",
  "tika-vin08t18:45_3": "“Sambhinnarasa”nti iminā sacepi saṁsaṭṭhaṁ, asambhinnarasaṁ sesakālikattayaṁ attano",
  "tika-vin08t18:45_4": "attano kāle vaṭṭatīti dasseti. Yāmakālikenāti ettha “tadahupaṭiggahitenā”ti tatiyantavisesanapadaṁ",
  "tika-vin08t18:45_5": "ajjhāharitabbaṁ, pubbavākyato vā anuvattetabbaṁ. Tassa phalaṁ vuttanayameva.",
  "tika-vin08t18:46_0": "Potthakesu pana “yāmakālikena saṁsaṭṭhaṁ pana itaradvayaṁ tadahupaṭiggahita”nti dissati,",
  "tika-vin08t18:46_1": "taṁ na sundaraṁ. Yattha natthi, tameva sundaraṁ, kasmā? Dutiyantañhi visesanapadaṁ",
  "tika-vin08t18:46_2": "itaradvayaṁ viseseti. Tato tadahupaṭiggahitameva sattāhakālikaṁ yāvajīvikañca yāmakālikena",
  "tika-vin08t18:46_3": "saṁsaṭṭhe sati yāva aruṇuggamanā vaṭṭati, na purepaṭiggahitānīti attho bhaveyya,",
  "tika-vin08t18:46_4": "so na yutto. Kasmā? Sattāhakālikayāvajīvikānaṁ asannidhijanakattā, “dīghakālikāni",
  "tika-vin08t18:46_5": "rassakālikaṁ anuvattantī”ti iminā lakkhaṇena viruddhattā ca, tasmā tadahupaṭiggahitaṁ",
  "tika-vin08t18:46_6": "vā hotu purepaṭiggahitaṁ vā, sattāhakālikaṁ yāvajīvikañca tadahupaṭiggahitena yāmakālikena",
  "tika-vin08t18:46_7": "saṁsaṭṭhattā yāva aruṇuggamanā vaṭṭatīti attho yutto, evañca upari vakkhamānena “sattāhakālikena",
  "tika-vin08t18:46_8": "pana tadahupaṭiggahitena saddhiṁ saṁsaṭṭhaṁ tadahupaṭiggahitaṁ vā purepaṭiggahitaṁ",
  "tika-vin08t18:46_9": "vā yāvajīvikaṁ sattāhaṁ kappatī”ti vacanena samaṁ bhaveyya.",
  "tika-vin08t18:47_0": "Apica “yāmakālikena saṁsaṭṭhaṁ pana itaradvayaṁ tadahu yāva aruṇuggamanā vaṭṭatī”ti",
  "tika-vin08t18:47_1": "pubbapāṭhena bhavitabbaṁ, taṁ lekhakehi aññesu pāṭhesu “tadahupaṭiggahita”nti vijjamānaṁ",
  "tika-vin08t18:47_2": "disvā, idha tadahupadato paṭiggahitapadaṁ gaḷitanti maññamānehi pakkhipitvā likhitaṁ",
  "tika-vin08t18:47_3": "bhaveyya, “tadahū”ti idaṁ pana “yāva aruṇuggamanā”ti padaṁ viseseti, tena yāva tadahuaruṇuggamanā",
  "tika-vin08t18:47_4": "vaṭṭati, na dutiyāhādiaruṇuggamanāti atthaṁ dasseti. Teneva uparipāṭhepi “sattāhakālikena",
  "tika-vin08t18:47_5": "pana tadahupaṭiggahitenā”ti rassakālikatthapadena tulyādhikaraṇaṁ visesanapadaṁ tameva",
  "tika-vin08t18:47_6": "viseseti, na dīghakālikatthaṁ yāvajīvikapadaṁ, tasmā “tadahupaṭiggahitena sattāhakālikena",
  "tika-vin08t18:47_7": "saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ sattāhaṁ kappatī”ti vuttaṁ.",
  "tika-vin08t18:48_0": "Dvīhapaṭiggahitenātiādīsupi “dvīhapaṭiggahitena sattāhakālikena saṁsaṭṭhaṁ tadahupaṭiggahitaṁ",
  "tika-vin08t18:48_1": "vā purepaṭiggahitaṁ vā yāvajīvikaṁ chāhaṁ vaṭṭati, tīhapaṭiggahitena sattāhakālikena",
  "tika-vin08t18:48_2": "saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ pañcāhaṁ vaṭṭati,",
  "tika-vin08t18:48_3": "catūhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ",
  "tika-vin08t18:48_4": "vā yāvajīvikaṁ caturāhaṁ vaṭṭati, pañcāhapaṭiggahitena sattāhakālikena saṁsaṭṭhaṁ",
  "tika-vin08t18:48_5": "tadahupaṭiggahitaṁ vā purepaṭiggahitaṁ vā yāvajīvikaṁ tīhaṁ vaṭṭati, chāhapaṭiggahitena",
  "tika-vin08t18:48_6": "sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ",
  "tika-vin08t18:48_7": "dvīhaṁ vaṭṭati, sattāhapaṭiggahitena sattāhakālikena saṁsaṭṭhaṁ tadahupaṭiggahitaṁ",
  "tika-vin08t18:48_8": "vā purepaṭiggahitaṁ vā yāvajīvikaṁ tadaheva vaṭṭatī”ti evaṁ sattāhakālikasseva atītadivasaṁ",
  "tika-vin08t18:48_9": "parihāpetvā sesadivasavasena yojetabbaṁ, na yāvajīvikassa. Na hi yāvajīvikassa hāpetabbo",
  "tika-vin08t18:48_10": "atītadivaso nāma atthi sati paccaye yāvajīvaṁ paribhuñjitabbato. Tenāha “sattāhakālikampi",
  "tika-vin08t18:48_11": "attanā saddhiṁ saṁsaṭṭhaṁ yāvajīvikaṁ attano sabhāvaññeva upanetī”ti. Kesuci potthakesu",
  "tika-vin08t18:48_12": "“yāmakālikena saṁsaṭṭhaṁ pana itaradvayaṁ tadahupaṭiggahita”nti likhitaṁ pāṭhaṁ nissāya",
  "tika-vin08t18:48_13": "imasmimpi pāṭhe “tadahupaṭiggahitanti idameva icchitabba’nti maññamānā “purepaṭiggahita”nti",
  "tika-vin08t18:48_14": "pāṭhaṁ paṭikkhipanti. Kesuci “purebhattaṁ paṭiggahitaṁ vā”ti likhanti, taṁ sabbaṁ",
  "tika-vin08t18:48_15": "yathāvuttanayaṁ amanasikarontā vibbhantacittā evaṁ karontīti daṭṭhabbaṁ.",
  "tika-vin08t18:49_0": "Imesu catūsu kālikesu yāvakālikaṁ majjhanhikakālātikkame, yāmakālikaṁ pacchimayāmātikkame,",
  "tika-vin08t18:49_1": "sattāhakālikaṁ sattāhātikkame paribhuñjantassa āpattīti vuttaṁ. Katarasikkhāpadena",
  "tika-vin08t18:49_2": "āpatti hotīti pucchāyamāha “kālayāma”iccādi. Tassattho – yāvakālikaṁ kālātikkame",
  "tika-vin08t18:49_3": "paribhuñjantassa “yo pana bhikkhu vikāle khādanīyaṁ vā bhojanīyaṁ vā khādeyya vā",
  "tika-vin08t18:49_4": "bhuñjeyya vā, pācittiya”nti iminā vikālebhojanasikkhāpadena āpatti hoti. Yāmakālikaṁ",
  "tika-vin08t18:49_5": "yāmātikkame paribhuñjantassa “yo pana bhikkhu sannidhikārakaṁ khādanīyaṁ vā bhojanīyaṁ",
  "tika-vin08t18:49_6": "vā khādeyya vā bhuñjeyya vā, pācittiya”nti iminā sannidhisikkhāpadena āpatti hoti.",
  "tika-vin08t18:49_7": "Sattāhakālikaṁ sattāhātikkame paribhuñjantassa “yāni kho pana tāni gilānānaṁ bhikkhūnaṁ",
  "tika-vin08t18:49_8": "paṭisāyanīyāni bhesajjāni, seyyathidaṁ, sappi navanītaṁ telaṁ madhu phāṇitaṁ, tāni",
  "tika-vin08t18:49_9": "paṭiggahetvā sattāhaparamaṁ sannidhikārakaṁ paribhuñjitabbāni, taṁ atikkāmayato nissaggiyaṁ",
  "tika-vin08t18:49_10": "pācittiya”nti iminā bhesajjasikkhāpadena āpatti hotīti.",
  "tika-vin08t18:50_0": "Imāni cattāri kālikāni ekato saṁsaṭṭhāni sambhinnarasāni purimapurimakālikassa kālavasena",
  "tika-vin08t18:50_1": "paribhuñjitabbānīti vuttaṁ. Asambhinnarasāni ce honti, kathaṁ paribhuñjitabbānīti",
  "tika-vin08t18:50_2": "āha “sace panā”tiādi. Tassattho suviññeyyova.",
  "tika-vin08t18:51": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t18:52": "Catukālikavinicchayakathālaṅkāro nāma",
  "tika-vin08t18:53": "Aṭṭhārasamo paricchedo."
}