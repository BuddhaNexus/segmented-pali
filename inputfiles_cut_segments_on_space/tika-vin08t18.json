{
  "tika-vin08t18:0": "18. Kālikavinicchayakathā",
  "tika-vin08t18:1_0": "89. Evaṁ saṅghikasenāsanesu kattabbavinicchayaṁ kathetvā idāni catukālikavinicchayaṁ",
  "tika-vin08t18:1_1": "kathetuṁ ‘‘kālikānipi cattārī’’tiādimāha. Tattha karaṇaṁ kāro, kiriyā. Kāro eva kālo",
  "tika-vin08t18:1_2": "ra-kārassa la-kāro yathā ‘‘mahāsālo’’ti. Kāloti cettha paccuppannādikiriyā. Vuttañhi –",
  "tika-vin08t18:2": "‘‘Āraddhāniṭṭhito bhāvo, paccuppanno suniṭṭhito;",
  "tika-vin08t18:3": "Atītānāgatuppāda-mappattābhimukhā kiriyā’’ti.",
  "tika-vin08t18:4_0": "Ettha pana tassa tassa kiriyāsaṅkhātassa kālassa pabhedabhūto purebhattaekaahorattasattāhajīvikapariyantasaṅkhāto",
  "tika-vin08t18:4_1": "kālaviseso adhippeto. Kāle tasmiṁ tasmiṁ kālavisese paribhuñjitabbānīti kālikāni.",
  "tika-vin08t18:4_2": "Pi-saddo samuccayattho, tena kappiyā catubhūmiyoti samucceti. Cattārīti saṅkhyāniddeso,",
  "tika-vin08t18:4_3": "tena kālikāni nāma cattāri eva honti, na tīṇi na pañcāti dasseti, idaṁ mātikāpadassa",
  "tika-vin08t18:4_4": "atthavivaraṇaṁ. Tattha uddese yaṁ mātikāyaṁ (vi. saṅga. aṭṭha. ganthārambhakathā)",
  "tika-vin08t18:4_5": "‘‘kālikānipi cattārī’’ti evaṁ vuttaṁ, ettha etasmiṁ mātikāpade cattāri kālikāni veditabbānīti",
  "tika-vin08t18:4_6": "yojanā. Katamāni tānīti āha ‘‘yāvakālika’’ntiādi . Yāvakālikaṁ…pe… yāvajīvikaṁ iti",
  "tika-vin08t18:4_7": "imāni vatthūni cattāri kālikāni nāmāti attho.",
  "tika-vin08t18:5_0": "Idāni tesaṁ vatthuñca visesanañca nāmalābhahetuñca dassento ‘‘tattha purebhatta’’ntiādimāha.",
  "tika-vin08t18:5_1": "Tattha tesu catūsu kālikesu yaṁ kiñci khādanīyaṁ bhojanīyaṁ yāvakālikaṁ, aṭṭhavidhapānaṁ",
  "tika-vin08t18:5_2": "yāmakālikaṁ, sappiādipañcavidhabhesajjaṁ sattāhakālikaṁ, sabbampi paṭiggahitaṁ yāvajīvikaṁ",
  "tika-vin08t18:5_3": "iti vuccatīti sambandho. Yaṁ kiñci khādanīyabhojanīyanti ettha atibyāpitaṁ pariharituṁ",
  "tika-vin08t18:5_4": "visesanamāha ‘‘purebhatta’’ntyādi. Purebhattaṁ paṭiggahetvā paribhuñjitabbameva yāvakālikaṁ,",
  "tika-vin08t18:5_5": "na aññaṁ khādanīyaṁ bhojanīyantyattho. Yāva…pe… paribhuñjitabbatoti nāmalābhahetuṁ,",
  "tika-vin08t18:5_6": "etena yāva kālo assāti yāvakālikanti vacanatthaṁ dasseti. Aṭṭhavidhaṁ pānanti ettha",
  "tika-vin08t18:5_7": "abyāpitaṁ pariharitumāha ‘‘saddhiṁ anulomapānehī’’ti. Yāva…pe… tabbatoti nāmalābhahetuṁ,",
  "tika-vin08t18:5_8": "etena yāmo kālo assāti yāmakālikanti vacanatthaṁ dasseti. Sattāhaṁ nidhetabbatoti",
  "tika-vin08t18:5_9": "nāmalābhahetuṁ, etena sattāho kālo assāti sattāhakālikanti vacanatthaṁ dasseti. Sabbampi",
  "tika-vin08t18:5_10": "paṭiggahitanti ettha atibyāpitaṁ pariharituṁ ‘‘ṭhapetvā udaka’’ntyāha. Yāva…pe… paribhuñjitabbatoti",
  "tika-vin08t18:5_11": "nāmalābhahetuṁ, tena yāvajīvaṁ kālo assāti yāvajīvikanti vacanatthaṁ dasseti.",
  "tika-vin08t18:6_0": "Etthāha – ‘‘yo pana bhikkhu adinnaṁ mukhadvāraṁ āhāraṁ āhareyya aññatra udakadantaponā,",
  "tika-vin08t18:6_1": "pācittiya’’nti (pāci. 265) vacanato nanu udakaṁ appaṭiggahitabbaṁ, atha kasmā ‘‘ṭhapetvā",
  "tika-vin08t18:6_2": "udakaṁ avasesaṁ sabbampi paṭiggahita’’nti vuttanti? Saccaṁ, parisuddhaudakaṁ appaṭiggahitabbaṁ,",
  "tika-vin08t18:6_3": "kaddamādisahitaṁ pana paṭiggahetabbaṁ hoti, tasmā paṭiggahitesu antogadhabhāvato",
  "tika-vin08t18:6_4": "‘‘ṭhapetvā udaka’’nti vuttanti. Evamapi ‘‘sabbampi paṭiggahita’’nti imināva siddhaṁ",
  "tika-vin08t18:6_5": "paṭiggahetabbassa udakassapi gahaṇatoti? Saccaṁ, tathāpi udakabhāvena sāmaññato ‘‘sabbampi",
  "tika-vin08t18:6_6": "paṭiggahita’’nti ettake vutte ekaccassa udakassa paṭiggahetabbabhāvato udakampi yāvajīvikaṁ",
  "tika-vin08t18:6_7": "nāmāti ñāyeyya, na pana udakaṁ yāvajīvikaṁ suddhassa paṭiggahetabbābhāvato, tasmā",
  "tika-vin08t18:6_8": "idaṁ vuttaṁ hoti – ekaccassa udakassa paṭiggahetabbabhāve satipi suddhassa appaṭiggahitabbattā",
  "tika-vin08t18:6_9": "taṁ udakaṁ ṭhapetvā sabbampi paṭiggahitaṁ yāvajīvikanti vuccatīti.",
  "tika-vin08t18:7_0": "90.Mūlakamūlādīni upadesatoyeva veditabbāni, tāni pariyāyato vuccamānānipi na sakkā",
  "tika-vin08t18:7_1": "viññātuṁ. Pariyāyantarena hi vuccamāne taṁ taṁ nāmaṁ ajānantānaṁ sammohoyeva siyā,",
  "tika-vin08t18:7_2": "tasmā tattha na kiñci vakkhāma. Khādanīye khādanīyatthanti pūvādikhādanīye vijjamānaṁ",
  "tika-vin08t18:7_3": "khādanīyakiccaṁ khādanīyehi kātabbaṁ jighacchāharaṇasaṅkhātaṁ atthaṁ payojanaṁ neva",
  "tika-vin08t18:7_4": "pharanti na nipphādenti. Ekasmiṁ dese āhārakiccaṁ sādhentaṁ vā asādhentaṁ vā aparasmiṁ",
  "tika-vin08t18:7_5": "dese uṭṭhitabhūmirasādibhedena āhārajighacchāharaṇakiccaṁ asādhentampi vā sambhaveyyāti",
  "tika-vin08t18:7_6": "āha ‘‘tesu tesu janapadesū’’tiādi. Keci pana ‘‘ekasmiṁ janapade āhārakiccaṁ sādhentaṁ",
  "tika-vin08t18:7_7": "sesajanapadesupi vikāle na kappati evāti dassanatthaṁ idaṁ vutta’’ntipi vadanti.",
  "tika-vin08t18:7_8": "Pakatiāhāravasenāti aññehi yāvakālikehi ayojitaṁ attano pakatiyāva āhārakiccakaraṇavasena.",
  "tika-vin08t18:7_9": "Sammohoyeva hotīti anekatthānaṁ nāmānaṁ appasiddhānañca sambhavato sammoho eva siyā.",
  "tika-vin08t18:7_10": "Tenevettha mayampi mūlakamūlādīnaṁ pariyāyantaradassane ādaraṁ na karimha upadesatova gahetabbato.",
  "tika-vin08t18:8": "Yanti vaṭṭakandaṁ.",
  "tika-vin08t18:9": "Muḷālanti thūlataruṇamūlameva.",
  "tika-vin08t18:10": "Rukkhavalliādīnanti heṭṭhā vuttameva sampiṇḍetvā vuttaṁ.",
  "tika-vin08t18:11": "Antopathavīgatoti sālakalyāṇikkhandhaṁ sandhāya vuttaṁ.",
  "tika-vin08t18:12": "Sabbakappiyānīti mūlatacapattādīnaṁ vasena sabbaso kappiyāni, tesampi nāmavasena na sakkā pariyantaṁ dassetunti sambandho.",
  "tika-vin08t18:13": "Acchivādīnaṁ aparipakkāneva phalāni yāvajīvikānīti dassetuṁ ‘‘aparipakkānī’’ti vuttaṁ.",
  "tika-vin08t18:14_0": "Harītakādīnaṁ aṭṭhīnīti ettha miñjaṁ paṭicchādetvā ṭhitāni kapālāni yāvajīvikānīti",
  "tika-vin08t18:14_1": "ācariyā. Miñjampi yāvajīvikanti eke. Vimativinodaniyaṁ (vi. vi. ṭī. pācittiya 2.248-249)",
  "tika-vin08t18:14_2": "pana ‘‘harītakādīnaṁ aṭṭhīnīti ettha ‘miñjaṁ yāvakālika’nti keci vadanti, taṁ na",
  "tika-vin08t18:14_3": "yuttaṁ aṭṭhakathāyaṁ avuttattā’’ti vuttaṁ.",
  "tika-vin08t18:15_0": "Hiṅgūti hiṅgurukkhato paggharitaniyyāso. Hiṅgujatuādayopi hiṅguvikatiyo eva. Tattha",
  "tika-vin08t18:15_1": "hiṅgujatu nāma hiṅgurukkhassa daṇḍapattāni pacitvā kataniyyāso. Hiṅgusipāṭikaṁ nāma",
  "tika-vin08t18:15_2": "hiṅgupattāni pacitvā kataniyyāso. ‘‘Aññena missetvā kato’’tipi vadanti. Takanti aggakoṭiyā",
  "tika-vin08t18:15_3": "nikkhantasileso. Takapattīti pattato nikkhantasileso. Takapaṇṇīti palāse bhajjitvā",
  "tika-vin08t18:15_4": "katasileso. ‘‘Daṇḍato nikkhantasileso’’tipi vadanti.",
  "tika-vin08t18:16_0": "91.Yāmakālikesu panāti ettha kiñcāpi pāḷiyaṁ khādanīyabhojanīyapadehi yāvakālikameva",
  "tika-vin08t18:16_1": "saṅgahitaṁ, na yāmakālikaṁ, tathāpi ‘‘anāpatti yāmakālikaṁ yāme nidahitvā bhuñjatī’’ti",
  "tika-vin08t18:16_2": "idha ceva ‘‘yāmakālikena bhikkhave sattāhakālikaṁ…pe… yāvajīvikaṁ tadahupaṭiggahitaṁ",
  "tika-vin08t18:16_3": "yāme kappati, yāmātikkante na kappatī’’ti aññattha (mahāva. 305) ca vuttattā ‘‘yāmakālika’’ntivacanasāmatthiyato",
  "tika-vin08t18:16_4": "ca bhagavato adhippāyaññūhi aṭṭhakathācariyehi yāmakālikaṁ sannidhikārakaṁ pācittiyavatthumeva",
  "tika-vin08t18:16_5": "vuttanti daṭṭhabbaṁ.",
  "tika-vin08t18:17": "Ṭhapetvā dhaññaphalarasanti ettha ‘‘taṇḍuladhovanodakampi dhaññaphalarasoyevā’’ti vadanti.",
  "tika-vin08t18:18_0": "92. Sattāhakālike pañca bhesajjānīti bhesajjakiccaṁ karontu vā mā vā, evaṁladdhavohārāni",
  "tika-vin08t18:18_1": "pañca. ‘‘Gosappī’’tiādinā loke pākaṭaṁ dassetvā ‘‘yesaṁ maṁsaṁ kappatī’’ti iminā",
  "tika-vin08t18:18_2": "aññesampi rohitamigādīnaṁ sappiṁ gahetvā dasseti. Yesañhi khīraṁ atthi, sappimpi",
  "tika-vin08t18:18_3": "tesaṁ atthiyeva, taṁ pana sulabhaṁ vā dullabhaṁ vā asammohatthaṁ vuttaṁ . Evaṁ navanītampi.",
  "tika-vin08t18:18_4": "‘‘Yesaṁ maṁsaṁ kappatī’’ti ca idaṁ nissaggiyavatthudassanatthaṁ vuttaṁ, na pana yesaṁ",
  "tika-vin08t18:18_5": "maṁsaṁ na kappati, tesaṁ sappiādi na kappatīti dassanatthaṁ. Manussakhīrādīnipi hi no na kappanti.",
  "tika-vin08t18:19_0": "93.Yāva kālo nātikkamati, tāva paribhuñjituṁ vaṭṭatīti ettha kāloti bhikkhūnaṁ bhojanakālo",
  "tika-vin08t18:19_1": "adhippeto, so ca sabbantimena paricchedena ṭhitamajjhanhiko. Ṭhitamajjhanhikopi hi",
  "tika-vin08t18:19_2": "kālasaṅgahaṁ gacchati, tato paṭṭhāya pana khādituṁ vā bhuñjituṁ vā na sakkā, sahasā",
  "tika-vin08t18:19_3": "pivituṁ sakkā bhaveyya, kukkuccakena pana na kattabbaṁ. Kālaparicchedajānanatthañca",
  "tika-vin08t18:19_4": "kālatthambho yojetabbo. Kālantare vā bhattakiccaṁ kātabbaṁ. Paṭiggahaṇeti gahaṇameva",
  "tika-vin08t18:19_5": "sandhāya vuttaṁ. Paṭiggahitameva hi taṁ, sannihitaṁ na kappatīti puna paṭiggahaṇakiccaṁ",
  "tika-vin08t18:19_6": "natthi, teneva ‘‘ajjhoharitukāmatāya gaṇhantassa paṭiggahaṇe’’ti vuttaṁ. Mātikāṭṭhakathāyaṁ",
  "tika-vin08t18:19_7": "(kaṅkhā. aṭṭha. sannidhikārakasikkhāpadavaṇṇanā) pana ‘‘ajjhoharissāmīti gaṇhantassa",
  "tika-vin08t18:19_8": "gahaṇe’’icceva vuttaṁ.",
  "tika-vin08t18:20_0": "Yanti yaṁ pattaṁ. Sandissatīti yāguyā upari sandissati. Telavaṇṇe patte satipi nisnehabhāve",
  "tika-vin08t18:20_1": "aṅguliyā ghaṁsantassa vaṇṇavaseneva lekhā paññāyati, tasmā tattha anāpattīti dassanatthaṁ",
  "tika-vin08t18:20_2": "‘‘sā abbohārikā’’ti vuttaṁ. Sayaṁ paṭiggahetvā apariccattameva hi dutiyadivase na",
  "tika-vin08t18:20_3": "vaṭṭatīti ettha paṭiggahaṇe anapekkhavissajjanena, anupasampannassa nirapekkhadānena",
  "tika-vin08t18:20_4": "vā vijahitapaṭiggahaṇaṁ pariccattameva hotīti ‘‘apariccatta’’nti iminā ubhayathāpi",
  "tika-vin08t18:20_5": "avijahitapaṭiggahaṇameva vuttaṁ, tasmā yaṁ parassa pariccajitvā adinnampi sace paṭiggahaṇe",
  "tika-vin08t18:20_6": "nirapekkhavissajjanena vijahitapaṭiggahaṇaṁ hoti, tampi dutiyadivase vaṭṭatīti veditabbaṁ.",
  "tika-vin08t18:20_7": "Yadi evaṁ ‘‘patto duddhoto hotī’’tiādīsu kasmā āpatti vuttāti? ‘‘Paṭiggahaṇaṁ avissajjetvāva",
  "tika-vin08t18:20_8": "sayaṁ vā aññena vā tucchaṁ katvā na sammā dhovitvā niṭṭhāpite patte laggampi avijahitapaṭiggahaṇameva",
  "tika-vin08t18:20_9": "hotīti tattha āpattī’’ti tīsupi gaṇṭhipadesu vuttaṁ. Keci pana ‘‘sāmaṇerānaṁ pariccajantīti",
  "tika-vin08t18:20_10": "imasmiṁ adhikāre ṭhatvā ‘apariccattamevā’ti vuttattā anupasampannassa pariccattameva",
  "tika-vin08t18:20_11": "vaṭṭati, apariccattaṁ na vaṭṭatīti āpannaṁ, tasmā nirālayabhāvena paṭiggahaṇe vijahitepi",
  "tika-vin08t18:20_12": "anupasampannassa apariccattaṁ na vaṭṭatī’’ti vadanti. Taṁ yuttaṁ viya na dissati.",
  "tika-vin08t18:20_13": "Yadaggena hi paṭiggahaṇaṁ vijahati, tadaggena sannidhimpi na karoti vijahitapaṭiggahaṇassa",
  "tika-vin08t18:20_14": "appaṭiggahitasadisattā. Paṭiggahetvā nidahiteyeva ca sannidhipaccayā āpatti vuttā.",
  "tika-vin08t18:21_0": "Vimativinodaniyaṁ (vi. vi. ṭī. pācittiya 2.252-253) pana ‘‘apariccattamevāti nirapekkhatāya",
  "tika-vin08t18:21_1": "anupasampannassa adinnaṁ apariccattañca yāvakālikādivatthumeva sandhāya vadati, na",
  "tika-vin08t18:21_2": "pana taggatapaṭiggahaṇaṁ. Na hi vatthuṁ apariccajitvā tatthagatapaṭiggahaṇaṁ pariccajituṁ",
  "tika-vin08t18:21_3": "sakkā, na ca tādisaṁ vacanaṁ atthi, yadi bhaveyya , ‘sace patto duddhoto hoti…pe…",
  "tika-vin08t18:21_4": "bhuñjantassa pācittiya’nti vacanaṁ virujjheyya. Na hi dhovanena āmisaṁ apanetuṁ vāyamantassa",
  "tika-vin08t18:21_5": "paṭiggahaṇe apekkhā vattati. Yena punadivase bhuñjato pācittiyaṁ janeyya, patte pana",
  "tika-vin08t18:21_6": "vattamānā apekkhā taggatike āmisepi vattati eva nāmāti āmise anapekkhatā ettha na",
  "tika-vin08t18:21_7": "labbhati, tato āmise avijahitapaṭiggahaṇaṁ punadivase pācittiyaṁ janetīti idaṁ vuttaṁ.",
  "tika-vin08t18:21_8": "Atha mataṁ ‘yadaggenettha āmisānapekkhatā na labbhati, tadaggena paṭiggahaṇānapekkhatāpi",
  "tika-vin08t18:21_9": "na labbhatī’ti. Tathā sati yattha āmisāpekkhā atthi, tattha paṭiggahaṇāpekkhāpi na",
  "tika-vin08t18:21_10": "vigacchatīti āpannaṁ, evañca paṭiggahaṇe anapekkhavissajjanaṁ visuṁ na vattabbaṁ",
  "tika-vin08t18:21_11": "siyā, aṭṭhakathāyañcetampi paṭiggahaṇavijahanaṁ kāraṇattena abhimataṁ siyā. Idaṁ",
  "tika-vin08t18:21_12": "suṭṭhutaraṁ katvā visuṁ vattabbaṁ cīvarāpekkhāya vattamānāyapi paccuddhārena adhiṭṭhānavijahanaṁ",
  "tika-vin08t18:21_13": "viya. Etasmiñca upāye sati gaṇṭhikāhatapattesu avaṭṭanatā nāma na siyāti vuttovāyamattho,",
  "tika-vin08t18:21_14": "tasmā yaṁ vuttaṁ sāratthadīpaniyaṁ (sārattha. ṭī. pācittiya 3.252-253) ‘yaṁ parassa",
  "tika-vin08t18:21_15": "pariccajitvā adinnampi sace paṭiggahaṇe nirapekkhavissajjanena vijahitapaṭiggahaṇaṁ",
  "tika-vin08t18:21_16": "hoti, tampi dutiyadivase vaṭṭatī’tiādi, taṁ na sārato paccetabba’’nti vuttaṁ.",
  "tika-vin08t18:22_0": "Pāḷiyaṁ (pāci. 255) ‘‘sattāhakālikaṁ yāvajīvikaṁ āhāratthāya paṭiggaṇhāti, āpatti",
  "tika-vin08t18:22_1": "dukkaṭassā’’tiādinā sannihitesu sattāhakālikayāvajīvikesu purebhattampi āhāratthāya",
  "tika-vin08t18:22_2": "ajjhoharaṇepi dukkaṭassa vuttattā yāmakālikepi ajjhohāre visuṁ dukkaṭena bhavitabbanti",
  "tika-vin08t18:22_3": "āha ‘‘āhāratthāya ajjhoharato dukkaṭena saddhiṁ pācittiya’’nti. Pakatiāmiseti odanādikappiyāmise.",
  "tika-vin08t18:22_4": "Dveti purebhattaṁ paṭiggahitaṁ yāmakālikaṁ purebhattaṁ sāmisena mukhena bhuñjato",
  "tika-vin08t18:22_5": "sannidhipaccayā ekaṁ, yāvakālikasaṁsaṭṭhatāya yāvakālikattabhajanena anatirittapaccayā",
  "tika-vin08t18:22_6": "ekanti dve pācittiyāni. Vikappadvayeti sāmisanirāmisapakkhadvaye. Thullaccayaṁ dukkaṭañca",
  "tika-vin08t18:22_7": "vaḍḍhatīti manussamaṁse thullaccayaṁ, sesaakappiyamaṁse dukkaṭaṁ vaḍḍhati.",
  "tika-vin08t18:23_0": "Paṭiggahaṇapaccayā tāva dukkaṭanti ettha sannihitattā purebhattampi dukkaṭameva.",
  "tika-vin08t18:23_1": "Sati paccaye pana sannihitampi sattāhakālikaṁ yāvajīvikañca bhesajjatthāya gaṇhantassa",
  "tika-vin08t18:23_2": "paribhuñjantassa ca anāpattiyeva.",
  "tika-vin08t18:24_0": "94.Uggahitakaṁkatvā nikkhittanti apaṭiggahitaṁ sayameva gahetvā nikkhittaṁ. Vimativinodaniyaṁ",
  "tika-vin08t18:24_1": "(vi. vi. ṭī. 1.622) ‘‘uggahitakanti paribhogatthāya sayaṁ gahita’’nti vuttaṁ. Sayaṁ",
  "tika-vin08t18:24_2": "karotīti pacitvā karoti. Purebhattanti tadahupurebhattameva vaṭṭati savatthukapaṭiggahitattā.",
  "tika-vin08t18:24_3": "Sayaṁkatanti navanītaṁ pacitvā kataṁ. Nirāmisamevāti tadahupurebhattaṁ sandhāya vuttaṁ.",
  "tika-vin08t18:25_0": "95. Ajja sayaṁkataṁ nirāmisameva bhuñjantassa kasmā sāmaṁpāko na hotīti āha ‘‘navanītaṁ",
  "tika-vin08t18:25_1": "tāpentassā’’tiādi. Pacchābhattaṁ paṭiggahitakehīti khīradadhīni sandhāya vuttaṁ.",
  "tika-vin08t18:25_2": "Uggahitakehi kataṁ abbhañjanādīsu upanetabbanti yojanā. Ubhayesampīti pacchābhattaṁ",
  "tika-vin08t18:25_3": "paṭiggahitakhīradadhīhi ca purebhattaṁ uggahitakehi ca katānaṁ. Esa nayoti nissaggiyaṁ",
  "tika-vin08t18:25_4": "na hotīti attho. Akappiyamaṁsasappimhīti hatthiādīnaṁ sappimhi. Kāraṇapatirūpakaṁ",
  "tika-vin08t18:25_5": "vatvāti ‘‘sajātikānaṁ sappibhāvato’’ti kāraṇapatirūpakaṁ vatvā. Sappinayena veditabbanti",
  "tika-vin08t18:25_6": "nirāmisameva sattāhaṁ vaṭṭatīti attho. Etthāti navanīte. Dhotaṁ vaṭṭatīti adhotañce,",
  "tika-vin08t18:25_7": "savatthukapaṭiggahitaṁ hoti, tasmā dhotaṁ paṭiggahetvā sattāhaṁ nikkhipituṁ vaṭṭatīti therānaṁ adhippāyo.",
  "tika-vin08t18:26_0": "Mahāsīvattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṁ",
  "tika-vin08t18:26_1": "nāma na hoti, tasmā takkato uddhaṭamattameva paṭiggahetvā dhovitvā, pacitvā vā nirāmisameva",
  "tika-vin08t18:26_2": "katvā bhuñjiṁsūti adhippāyo, na pana dadhiguḷikādīhi saha vikāle bhuñjiṁsūti. Tenāha",
  "tika-vin08t18:26_3": "‘‘tasmā navanītaṁ paribhuñjantena…pe… savatthukapaṭiggahaṁ nāma na hotī’’ti. Tattha",
  "tika-vin08t18:26_4": "adhotaṁ paṭiggahetvāpi taṁ navanītaṁ paribhuñjantena dadhiādīni apanetvā paribhuñjitabbanti",
  "tika-vin08t18:26_5": "attho. Keci pana ‘‘takkato uddhaṭamattameva khādiṁsū’’ti vacanassa adhippāyaṁ ajānantā",
  "tika-vin08t18:26_6": "‘‘takkato uddhaṭamattaṁ adhotampi dadhiguḷikādisahitaṁ vikāle paribhuñjituṁ vaṭṭatī’’ti",
  "tika-vin08t18:26_7": "vadanti, taṁ na gahetabbaṁ. Na hi dadhiguḷikādiāmisena saṁsaṭṭharasaṁ navanītaṁ paribhuñjituṁ",
  "tika-vin08t18:26_8": "vaṭṭatīti sakkā vattuṁ. Navanītaṁ paribhuñjantenāti adhovitvā paṭiggahitanavanītaṁ",
  "tika-vin08t18:26_9": "paribhuñjantena. Dadhi eva dadhigataṁ yathā ‘‘gūthagataṁ muttagata’’nti (ma. ni.",
  "tika-vin08t18:26_10": "2.119; a. ni. 9.11). ‘‘Khayaṁ gamissatī’’ti vacanato khīraṁ pakkhipitvā pakkasappiādipi",
  "tika-vin08t18:26_11": "vikāle kappatīti veditabbaṁ. Khayaṁ gamissatīti nirāmisaṁ hoti, tasmā vikālepi vaṭṭatīti",
  "tika-vin08t18:26_12": "attho. Ettāvatāti navanīte laggamattena visuṁ dadhiādivohāraṁ aladdhena appamattena",
  "tika-vin08t18:26_13": "dadhiādināti attho, etena visuṁ paṭiggahitadadhiādīhi saha pakkaṁ savatthukapaṭiggahitasaṅkhameva",
  "tika-vin08t18:26_14": "gacchatīti dasseti. Tasmimpīti nirāmisabhūtepi. Kukkuccakānaṁ pana ayaṁ adhippāyo",
  "tika-vin08t18:26_15": "– paṭiggahaṇe tāva dadhiādīhi asambhinnarasattā bhattena sahitaguḷapiṇḍādi viya savatthukapaṭiggahitaṁ",
  "tika-vin08t18:26_16": "nāma hoti. Taṁ pana pacantena dhovitvāva pacitabbaṁ. Itarathā pacanakkhaṇe paccamānadadhiguḷikādīhi",
  "tika-vin08t18:26_17": "sambhinnarasatāya sāmaṁpakkaṁ jātaṁ, tesu khīṇesupi sāmaṁpakkameva hoti, tasmā nirāmisameva",
  "tika-vin08t18:26_18": "pacitabbanti. Teneva ‘‘āmisena saddhiṁ pakkattā’’ti kāraṇaṁ vuttaṁ.",
  "tika-vin08t18:27_0": "Ettha cāyaṁ vicāraṇā – savatthukapaṭiggahitattābhāve āmisena saha bhikkhunā pakkassa",
  "tika-vin08t18:27_1": "sayaṁpākadoso vā parisaṅkīyati, yāvakālikatā vā. Tattha na tāva sayaṁpākadoso ettha",
  "tika-vin08t18:27_2": "sambhavati sattāhakālikattā. Yañhi tattha dadhiādi āmisagataṁ, taṁ parikkhīṇanti.",
  "tika-vin08t18:27_3": "Atha paṭiggahitadadhiguḷikādinā saha attanā pakkattā savatthukapakkaṁ viya bhaveyyāti",
  "tika-vin08t18:27_4": "parisaṅkīyati, tadā ‘‘āmisena saha paṭiggahitattā’’ti kāraṇaṁ vattabbaṁ, na pana",
  "tika-vin08t18:27_5": "‘‘pakkattā’’ti, tathā ca upaḍḍhattherānaṁ matameva aṅgīkataṁ siyā. Tattha ca sāmaṇerādīhi",
  "tika-vin08t18:27_6": "pakkampi yāvakālikameva siyā paṭiggahitakhīrādiṁ pacitvā anupasampannehi katasappiādi",
  "tika-vin08t18:27_7": "viya, na ca taṁ yuttaṁ bhikkhācārena laddhanavanītādīnaṁ takkādiāmisasaṁsaṭṭhasambhavena",
  "tika-vin08t18:27_8": "aparibhuñjitabbattāppasaṅgato. Na hi gahaṭṭhā dhovitvā, sodhetvā vā patte ākirantīti niyamo atthi.",
  "tika-vin08t18:28_0": "Aṭṭhakathāyañca ‘‘yathā tattha patitataṇḍulakaṇādayo na paccanti, evaṁ…pe… puna pacitvā",
  "tika-vin08t18:28_1": "deti, purimanayeneva sattāhaṁ vaṭṭatī’’ti iminā vacanenapetaṁ virujjhati, tasmā idha",
  "tika-vin08t18:28_2": "kukkuccakānaṁ kukkuccuppattiyā nimittameva na dissati. Yathā cettha, evaṁ ‘‘lajjī",
  "tika-vin08t18:28_3": "sāmaṇero yathā tattha taṇḍulakaṇādayo na paccanti, evaṁ aggimhi vilīyāpetvā…pe… detī’’ti",
  "tika-vin08t18:28_4": "vacanassāpi nimittaṁ na dissati. Yadi hi etaṁ yāvakālikasaṁsaggaparihārāya vuttaṁ",
  "tika-vin08t18:28_5": "siyā. Attanāpi tathā kātabbaṁ bhaveyya. Gahaṭṭhehi dinnasappiādīsu ca āmisasaṁsaggasaṅkā",
  "tika-vin08t18:28_6": "na vigaccheyya. Na hi gahaṭṭhā evaṁ vilīyāpetvā parissāvetvā kaṇataṇḍulādiṁ apanetvā",
  "tika-vin08t18:28_7": "puna pacanti. Apica bhesajjehi saddhiṁ khīrādiṁ pakkhipitvā yathā khīrādi khayaṁ",
  "tika-vin08t18:28_8": "gacchati, evaṁ parehi pakkabhesajjatelādipi yāvakālikameva siyā, na ca tampi yuttaṁ",
  "tika-vin08t18:28_9": "dadhiādikhayakaraṇatthaṁ ‘‘puna pacitvā detī’’ti vuttattā, tasmā mahāsīvattheravāde",
  "tika-vin08t18:28_10": "kukkuccaṁ akatvā adhotampi navanītaṁ tadahupi punadivasādīsupi pacituṁ, taṇḍulādimissaṁ",
  "tika-vin08t18:28_11": "sappiādiṁ attanāpi aggimhi vilīyāpetvā puna takkādikhayatthaṁ pacituñca vaṭṭati.",
  "tika-vin08t18:29_0": "Tattha vijjamānassāpi paccamānakkhaṇe sambhinnarasassa yāvakālikassa abbohārikattena",
  "tika-vin08t18:29_1": "savatthukapaṭiggahitapurepaṭiggahitakānampi abbohārikatoti niṭṭhamettha gantabbanti.",
  "tika-vin08t18:29_2": "Teneva ‘‘ettāvatā hi savatthukapaṭiggahitaṁ nāmana hotī’’ti vuttaṁ. Visuṁ paṭiggahitena",
  "tika-vin08t18:29_3": "pana khīrādinā āmisena navanītādiṁ missetvā bhikkhunā vā aññehi vā pakkatelādibhesajjaṁ",
  "tika-vin08t18:29_4": "savatthukapaṭiggahitasaṅkhameva gacchati tattha paviṭṭhayāvakālikassa abbohārikattābhāvā.",
  "tika-vin08t18:29_5": "Yaṁ pana purepaṭiggahitabhesajjehi saddhiṁ appaṭiggahitaṁ khīrādiṁ pakkhipitvā pakkatelādikaṁ",
  "tika-vin08t18:29_6": "anupasampanneheva pakkampi savatthukapaṭiggahitampi sannidhipi na hoti tattha pakkhittakhīrādimissāpi",
  "tika-vin08t18:29_7": "tasmiṁ khaṇe sambhinnarasatāya purepaṭiggahitattāpattito, sace pana appaṭiggahiteheva,",
  "tika-vin08t18:29_8": "aññehi vā pakkatelādīsupi āmisaraso paññāyati, taṁ yāvakālikaṁva hotīti veditabbaṁ.",
  "tika-vin08t18:29_9": "Ayaṁ kathāmaggo vimativinodaniyaṁ (vi. vi. ṭī. 1.622) āgato. Sāratthadīpaniyaṁ (sārattha.",
  "tika-vin08t18:29_10": "ṭī. 2.622) pana ‘‘kukkuccāyanti kukkuccakāti iminā attanopi tattha kukkuccasabbhāvampi",
  "tika-vin08t18:29_11": "dīpeti. Teneva mātikāṭṭhakathāyaṁ (kaṅkhā. aṭṭha. bhesajjasikkhāpadavaṇṇanā) ‘nibbaṭṭitasappi",
  "tika-vin08t18:29_12": "vā navanītaṁ vā pacituṁ vaṭṭatī’ti vutta’’nti ettakameva āgato.",
  "tika-vin08t18:30_0": "Uggahetvāti sayameva gahetvā. Tāni paṭiggahetvāti tāni khīradadhīni paṭiggahetvā.",
  "tika-vin08t18:30_1": "Gahitanti taṇḍulādivigamatthaṁ puna pacitvā gahitanti attho. Paṭiggahetvā ca ṭhapitabhesajjehīti",
  "tika-vin08t18:30_2": "atirekasattāhapaṭiggahitehi yāvajīvikabhesajjehi, etena tehi yuttampi sappiādi atirekasattāhapaṭiggahitaṁ",
  "tika-vin08t18:30_3": "na hotīti dasseti. Vaddalisamayeti vassakālasamaye, anātapakāleti attho. Vuttanayena",
  "tika-vin08t18:30_4": "yathā taṇḍulādīni na paccanti, tathā lajjīyeva sampādetvā detīti lajjisāmaṇeraggahaṇaṁ.",
  "tika-vin08t18:30_5": "Apica alajjinā ajjhoharitabbaṁ yaṁ kiñci abhisaṅkharāpetuṁ na vaṭṭati, tasmāpi evamāha.",
  "tika-vin08t18:31_0": "96.Tilepaṭiggahetvā katatelanti attanā bhajjādīni akatvā katatelaṁ. Teneva ‘‘sāmisampivaṭṭatī’’ti",
  "tika-vin08t18:31_1": "vuttaṁ. Nibbaṭṭītattāti yāvakālikato vivecitattā, etena elāabhāvato yāvakālikattābhāvaṁ,",
  "tika-vin08t18:31_2": "bhikkhuno savatthukapaṭiggahaṇena yāvakālikattupagamanañca dasseti. Ubhayampīti attanā aññehi ca kataṁ.",
  "tika-vin08t18:32": "Yāva aruṇuggamanā tiṭṭhati, nissaggiyanti sattame divase katatelaṁ sace yāva aruṇuggamanā tiṭṭhati, nissaggiyaṁ.",
  "tika-vin08t18:33_0": "Acchavasanti dukkaṭavatthuno vasāya anuññātattā taṁsadisānaṁ dukkaṭavatthūnaṁyeva",
  "tika-vin08t18:33_1": "akappiyamaṁsasattānaṁ vasā anuññātā, na thullaccayavatthu manussānaṁ vasāti āha ‘‘ṭhapetvā",
  "tika-vin08t18:33_2": "manussavasa’’nti. Saṁsaṭṭhanti parissāvitaṁ. Tiṇṇaṁ dukkaṭānanti ajjhohāre ajjhohāre",
  "tika-vin08t18:33_3": "tīṇi dukkaṭāni sandhāya vuttaṁ. Kiñcāpi paribhogatthāya vikāle paṭiggahaṇapacanaparissāvanādīsu",
  "tika-vin08t18:33_4": "pubbapayogesu pāḷiyaṁ, aṭṭhakathāyañca āpatti na vuttā, tathāpi ettha āpattiyā eva",
  "tika-vin08t18:33_5": "bhavitabbaṁ paṭikkhittassa karaṇato āhāratthāya vikāle yāmakālikādīnaṁ paṭiggahaṇe",
  "tika-vin08t18:33_6": "viya. ‘‘Kāle paṭiggahitaṁ vikāle anupasampannenāpi nipakkaṁ saṁsaṭṭhañca paribhuñjantassa",
  "tika-vin08t18:33_7": "dvepi dukkaṭāni hontiyevā’’ti vadanti.",
  "tika-vin08t18:34_0": "Yasmā khīrādīni pakkhipitvā pakkabhesajjatele kasaṭaṁ āmisagatikaṁ, tena saha telaṁ",
  "tika-vin08t18:34_1": "paṭiggahetuṁ, pacituṁ vā bhikkhuno na vaṭṭati, tasmā vuttaṁ ‘‘pakkatelakasaṭe viya",
  "tika-vin08t18:34_2": "kukkuccāyatī’’ti. ‘‘Sace vasāya saha pakkattā na vaṭṭati, idaṁ kasmā vaṭṭatī’’ti",
  "tika-vin08t18:34_3": "pucchantā ‘‘bhante…pe… vaṭṭatī’’ti āhaṁsu, thero atikukkuccakatāya ‘‘etampi āvuso",
  "tika-vin08t18:34_4": "na vaṭṭatī’’ti āha, roganiggahatthāya eva vasāya anuññātattaṁ sallakkhetvā pacchā",
  "tika-vin08t18:34_5": "‘‘sādhū’’ti sampaṭicchi.",
  "tika-vin08t18:35_0": "97.‘‘Madhukarīhi madhumakkhikāhīti idaṁ khuddakabhamarānaṁ dvinnaṁ eva visesana’’nti",
  "tika-vin08t18:35_1": "keci vadanti. Aññe pana ‘‘daṇḍakesu madhukārikā madhukarimakkhikā nāma, tāhi saha",
  "tika-vin08t18:35_2": "tisso madhumakkhikajātiyo’’ti vadanti. Bhamaramakkhikāti mahāpaṭalakārikā. Silesasadisanti",
  "tika-vin08t18:35_3": "sukkhatāya vā pakkatāya vā ghanībhūtaṁ. Itaranti tanukamadhu. Madhupaṭalanti madhurahitaṁ",
  "tika-vin08t18:35_4": "kevalaṁ madhupaṭalaṁ. ‘‘Sace madhusahitaṁ paṭalaṁ paṭiggahetvā nikkhipanti. Paṭalassa",
  "tika-vin08t18:35_5": "bhājanaṭṭhāniyattā madhuno vasena sattāhātikkame nissaggiyaṁ hotī’’ti vadanti, ‘‘madhumakkhitaṁ",
  "tika-vin08t18:35_6": "pana madhugatikamevā’’ti iminā taṁ sameti.",
  "tika-vin08t18:36_0": "98. ‘‘Phāṇitaṁ nāma ucchumhā nibbatta’’nti pāḷiyaṁ (pāci. 260) avisesena vuttattā,",
  "tika-vin08t18:36_1": "aṭṭhakathāyañca ‘‘ucchurasaṁ upādāya…pe… avatthukā ucchuvikati ‘phāṇita’nti veditabbā’’ti",
  "tika-vin08t18:36_2": "vacanato ucchurasopi nikkasaṭo sattāhakālikoti veditabbaṁ. Kenaci pana ‘‘madhumhi",
  "tika-vin08t18:36_3": "cattāro kālikā yathāsambhavaṁ yojetabbā, ucchumhi cā’’ti vatvā ‘‘samakkhikaṇḍaṁ selakaṁ",
  "tika-vin08t18:36_4": "madhu yāvakālikaṁ, anelakaṁ udakasambhinnaṁ yāmakālikaṁ, asambhinnaṁ sattāhakālikaṁ,",
  "tika-vin08t18:36_5": "madhusitthaṁ parisuddhaṁ yāvajīvikaṁ, tathā ucchuraso sakasaṭo yāvakāliko, nikkasaṭo",
  "tika-vin08t18:36_6": "udakasambhinno yāmakāliko, asambhinno sattāhakāliko, suddhakasaṭaṁ yāvajīvika’’nti",
  "tika-vin08t18:36_7": "ca vatvā uttaripi bahudhā papañcitaṁ. Tattha ‘‘udakasambhinnaṁ madhu vā ucchuraso",
  "tika-vin08t18:36_8": "vā sakasaṭo yāvakāliko, nikkasaṭo udakasambhinno yāmakāliko’’ti idaṁ neva pāḷiyaṁ,",
  "tika-vin08t18:36_9": "na aṭṭhakathāyaṁ dissati, ‘‘yāvakālikaṁ samānaṁ garutarampi muddikājātirasaṁ attanā",
  "tika-vin08t18:36_10": "saṁsaṭṭhaṁ lahukaṁ yāmakālikabhāvaṁ upanentaṁ udakaṁ lahutaraṁ sattāhakālikaṁ attanā",
  "tika-vin08t18:36_11": "saṁsaṭṭhaṁ garutaraṁ yāmakālikabhāvaṁ upanetī’’ti ettha kāraṇaṁ soyeva pucchitabbo.",
  "tika-vin08t18:36_12": "Sabbattha pāḷiyaṁ aṭṭhakathāyañca udakasambhinnena garutarassāpi lahubhāvopagamanaṁyeva",
  "tika-vin08t18:36_13": "dassitaṁ. Pāḷiyampi (mahāva. 284) hi ‘‘anujānāmi, bhikkhave, gilānassa guḷaṁ, agilānassa",
  "tika-vin08t18:36_14": "guḷodaka’’nti vadantena agilānena paribhuñjituṁ ayuttopi guḷo udakasambhinno agilānassapi vaṭṭatīti anuññāto.",
  "tika-vin08t18:37_0": "Yampi ca ‘‘ucchu ce, yāvakāliko, ucchuraso ce, yāmakāliko, phāṇitaṁ ce, sattāhakālikaṁ,",
  "tika-vin08t18:37_1": "taco ce, yāvajīviko’’ti aṭṭhakathāvacanaṁ dassetvā ‘‘ucchuraso udakasambhinno yāmakāliko’’ti",
  "tika-vin08t18:37_2": "aññena kenaci vuttaṁ, tampi tathāvidhassa aṭṭhakathāvacanassa samantapāsādikāya vinayaṭṭhakathāya",
  "tika-vin08t18:37_3": "abhāvato na sārato paccetabbaṁ, tatoyeva ca ‘‘ucchuraso udakasambhinnopi asambhinnopi",
  "tika-vin08t18:37_4": "sattāhakālikoyevā’’ti keci ācariyā vadanti. Bhesajjakkhandhake ca ‘‘anujānāmi, bhikkhave,",
  "tika-vin08t18:37_5": "ucchurasa’’nti ettha tīsupi gaṇṭhipadesu avisesena vuttaṁ ‘‘ucchuraso sattāhakāliko’’ti.",
  "tika-vin08t18:37_6": "Sayaṁkataṁ nirāmisameva vaṭṭatīti ettha aparissāvitaṁ paṭiggahitampi karaṇasamaye",
  "tika-vin08t18:37_7": "parissāvetvā, kasaṭaṁ apanetvā ca attanā katanti veditabbaṁ, ayaṁ sāratthadīpanīpāṭho",
  "tika-vin08t18:37_8": "(sārattha. ṭī. 2.623).",
  "tika-vin08t18:38_0": "Vimativinodaniyaṁ (vi. vi. ṭī. 1.623) pana ucchurasaṁ upādāyāti nikkasaṭarasassāpi",
  "tika-vin08t18:38_1": "sattāhakālikattaṁ dasseti ‘‘ucchumhā nibbatta’’nti pāḷiyaṁ sāmaññato vuttattā. Yaṁ",
  "tika-vin08t18:38_2": "pana suttantaṭṭhakathāyaṁ ‘‘ucchu ce, yāvakāliko, ucchuraso ce, yāmakāliko, phāṇitaṁ",
  "tika-vin08t18:38_3": "ce, sattāhakālikaṁ, taco ce, yāvajīviko’’ti vuttaṁ, taṁ ambaphalarasādimissatāya",
  "tika-vin08t18:38_4": "yāmakālikattaṁ sandhāya vuttanti gahetabbaṁ, avinayavacanattā taṁ appamāṇanti. Teneva",
  "tika-vin08t18:38_5": "‘‘purebhattaṁ paṭiggahitena aparissāvitaucchurasenā’’tiādi vuttaṁ. Nirāmisameva vaṭṭati",
  "tika-vin08t18:38_6": "tattha paviṭṭhayāvakālikassa abbohārikattāti idaṁ guḷe kate tattha vijjamānampi kasaṭaṁ",
  "tika-vin08t18:38_7": "pākena sukkhatāya yāvajīvikattaṁ bhajatīti vuttaṁ. Tassa yāvakālikatte hi sāmaṁpākena",
  "tika-vin08t18:38_8": "purebhattepi anajjhoharaṇīyaṁ siyāti. ‘‘Savatthukapaṭiggahitattā’’ti idaṁ ucchurase",
  "tika-vin08t18:38_9": "cuṇṇavicuṇṇaṁ hutvā ṭhitakasaṭaṁ sandhāya vuttaṁ, tena ca ‘‘aparissāvitena appaṭiggahitena",
  "tika-vin08t18:38_10": "anupasampannehi kataṁ sattāhaṁ vaṭṭatīti dassetī’’ti vuttaṁ.",
  "tika-vin08t18:39_0": "Jhāmaucchuphāṇitanti aggimhi ucchuṁ tāpetvā kataṁ. Koṭṭitaucchuphāṇitanti khuddānukhuddakaṁ",
  "tika-vin08t18:39_1": "chinditvā koṭṭetvā nippīḷetvā pakkaṁ. Taṁ tattha vijjamānampi kasaṭaṁ pakkakāle yāvakālikattaṁ",
  "tika-vin08t18:39_2": "vijahatīti āha ‘‘taṁ yutta’’nti. Sītodakena katanti madhukapupphāni sītodakena madditvā",
  "tika-vin08t18:39_3": "parissāvetvā pacitvā kataṁ. ‘‘Aparissāvetvā kata’’nti keci, tattha kāraṇaṁ na dissati.",
  "tika-vin08t18:39_4": "Khīraṁ pakkhipitvā kataṁ madhukaphāṇitaṁ yāvakālikanti ettha khīraṁ pakkhipitvā pakkatelaṁ",
  "tika-vin08t18:39_5": "kasmā vikāle vaṭṭatīti ce? Tele pakkhittaṁ khīraṁ telameva hoti, aññaṁ pana khīraṁ",
  "tika-vin08t18:39_6": "pakkhipitvā kataṁ khīrabhāvaṁ gaṇhātīti idamettha kāraṇaṁ. Yadi evaṁ khaṇḍasakkharampi",
  "tika-vin08t18:39_7": "khīraṁ pakkhipitvā karonti, taṁ kasmā vaṭṭatīti āha ‘‘khaṇḍasakkharaṁ panā’’tiādi.",
  "tika-vin08t18:39_8": "Tattha khīrajallikanti khīrapheṇaṁ.",
  "tika-vin08t18:40_0": "99.‘‘Madhukapupphaṁ panā’’tiādi yāvakālikarūpena ṭhitassāpi avaṭṭanakaṁ merayabījavatthuṁ",
  "tika-vin08t18:40_1": "dassetuṁ āraddhaṁ. Āhārakiccaṁ karontāni etāni kasmā evaṁ paribhuñjitabbānīti codanāparihārāya",
  "tika-vin08t18:40_2": "bhesajjodissaṁ dassentena tappasaṅgena sabbānipi odissakāni ekato dassetuṁ ‘‘sattavidhañhī’’tiādi",
  "tika-vin08t18:40_3": "vuttaṁ samantapāsādikāyaṁ (pārā. aṭṭha. 2.623). Vinayasaṅgahappakaraṇe pana taṁ na",
  "tika-vin08t18:40_4": "vuttaṁ, ‘‘pacchābhattato paṭṭhāya sati paccayeti vuttattā paṭiggahitabhesajjāni dutiyadivasato",
  "tika-vin08t18:40_5": "paṭṭhāya purebhattampi sati paccayeva paribhuñjitabbāni, na āhāratthāya bhesajjatthāya",
  "tika-vin08t18:40_6": "paṭiggahitattā’’ti vadanti. Dvāravātapānakavāṭesūti mahādvārassa vātapānānañca kavāṭaphalakesu.",
  "tika-vin08t18:40_7": "Kasāve pakkhittāni tāni attano sabhāvaṁ pariccajantīti ‘‘kasāve…pe… makkhetabbānī’’ti",
  "tika-vin08t18:40_8": "vuttaṁ, ghuṇapāṇakādiparihāratthaṁ makkhetabbānīti attho. Adhiṭṭhetīti ‘‘idāni mayhaṁ",
  "tika-vin08t18:40_9": "ajjhoharaṇīyaṁ na bhavissati, bāhiraparibhogatthāya bhavissatī’’ti cittaṁ uppādetīti",
  "tika-vin08t18:40_10": "attho. Tenevāha ‘‘sappiñca telañca vasañca muddhani telaṁ vā abbhañjanaṁ vā’’tiādi,",
  "tika-vin08t18:40_11": "evaṁ paribhoge anapekkhatāya paṭiggahaṇaṁ vijahatīti adhippāyo. Evaṁ aññesupi kālikesu",
  "tika-vin08t18:40_12": "anajjhoharitukāmatāya suddhacittena bāhiraparibhogatthāya niyamepi paṭiggahaṇaṁ vijahatīti",
  "tika-vin08t18:40_13": "idampi visuṁ ekaṁ paṭiggahaṇavijahananti daṭṭhabbaṁ.",
  "tika-vin08t18:41_0": "Aññena bhikkhunā vattabboti ettha suddhacittena dinnattā sayampi āharāpetvā paribhuñjituṁ",
  "tika-vin08t18:41_1": "vaṭṭatiyeva. Dvinnampi anāpattīti yathā aññassa santakaṁ ekena paṭiggahitaṁ sattāhātikkamepi",
  "tika-vin08t18:41_2": "nissaggiyaṁ na hoti parasantakabhāvato, evamidampi avibhattattā ubhayasādhāraṇampi",
  "tika-vin08t18:41_3": "vinibbhogābhāvato nissaggiyaṁ na hotīti adhippāyo. Paribhuñjituṁ pana na vaṭṭatīti",
  "tika-vin08t18:41_4": "bhikkhunā paṭiggahitattā sattāhātikkame yassa kassaci bhikkhuno paribhuñjituṁ na",
  "tika-vin08t18:41_5": "vaṭṭati paṭiggahitasappiādīnaṁ paribhogassa sattāheneva paricchinnattā. ‘‘Tāni paṭiggahetvā",
  "tika-vin08t18:41_6": "sattāhaparamaṁ sannidhikārakaṁ paribhuñjitabbānī’’ti (pārā. 623) hi vuttaṁ.",
  "tika-vin08t18:42_0": "‘‘Āvusoimaṁ telaṁ sattāhamattaṁ paribhuñjituṁ vaṭṭatī’’ti iminā yena paṭiggahitaṁ,",
  "tika-vin08t18:42_1": "tena antosattāheyeva parassa vissajjitabhāvaṁ dasseti. Kassa āpattīti ‘‘paṭhamaṁ",
  "tika-vin08t18:42_2": "tāva ubhinnaṁ sādhāraṇattā anāpatti vuttā, idāni pana ekena itarassa vissaṭṭhabhāvato",
  "tika-vin08t18:42_3": "ubhayasādhāraṇatā natthīti vibhattasadisaṁ hutvā ṭhitaṁ, tasmā ettha paṭiggahitassa",
  "tika-vin08t18:42_4": "sattāhātikkame ekassa āpattiyā bhavitabba’’nti maññamāno ‘‘kiṁ paṭiggahaṇapaccayā",
  "tika-vin08t18:42_5": "paṭiggāhakassa āpatti, udāhu yassa santakaṁ jātaṁ, tassā’’ti pucchati. Nissaṭṭhabhāvatoyeva",
  "tika-vin08t18:42_6": "ca idha ‘‘avibhattabhāvato’’ti kāraṇaṁ avatvā ‘‘yena pariggahitaṁ, tena vissajjitattā’’ti",
  "tika-vin08t18:42_7": "vuttaṁ, idañca vissaṭṭhābhāvato ubhayasādhāraṇataṁ pahāya ekassa santakaṁ hontampi",
  "tika-vin08t18:42_8": "yena paṭiggahitaṁ, tato aññassa santakaṁ jātaṁ, tasmā parasantakapaṭiggahaṇe viya",
  "tika-vin08t18:42_9": "paṭiggāhakassa paṭiggahaṇapaccayā natthi āpattīti dassanatthaṁ vuttaṁ, na pana ‘‘yena",
  "tika-vin08t18:42_10": "paṭiggahitaṁ, tena vissajjitattā’’ti vacanato avissajjite sati avibhattepi sattāhātikkame",
  "tika-vin08t18:42_11": "āpattīti dassanatthaṁ avissajjite avibhattabhāvatoyeva anāpattiyā siddhattā. Sace",
  "tika-vin08t18:42_12": "pana itaro yena paṭiggahitaṁ, tasseva antosattāhe attano bhāgampi vissajjeti, sattāhātikkame",
  "tika-vin08t18:42_13": "siyā āpatti yena paṭiggahitaṁ, tasseva santakabhāvamāpannattā. ‘‘Itarassa appaṭiggahitattā’’ti",
  "tika-vin08t18:42_14": "iminā tassa santakabhāvepi aññehi paṭiggahitasakasantake viya tena appaṭiggahitabhāvato",
  "tika-vin08t18:42_15": "anāpattīti dīpeti, imaṁ pana adhippāyaṁ ajānitvā ito aññathā gaṇṭhipadakārādīhi papañcitaṁ,",
  "tika-vin08t18:42_16": "na taṁ sārato paccetabbaṁ, idaṁ sāratthadīpanīvacanaṁ (sārattha. ṭī. 2.625).",
  "tika-vin08t18:43_0": "Vimativinodaniyaṁ (vi. vi. ṭī. 1.625) pana – sace dvinnaṁ…pe… na vaṭṭatīti ettha",
  "tika-vin08t18:43_1": "pāṭho gaḷito, evaṁ panettha pāṭho veditabbo – sace dvinnaṁ santakaṁ ekena paṭiggahitaṁ",
  "tika-vin08t18:43_2": "avibhattaṁ hoti, sattāhātikkame dvinnampi anāpatti, paribhuñjituṁ pana na vaṭṭatīti.",
  "tika-vin08t18:43_3": "Aññathā pana saddappayogopi na saṅgahaṁ gacchati, ‘‘gaṇṭhipadepi ca ayameva pāṭho",
  "tika-vin08t18:43_4": "dassito’’ti sāratthadīpaniyaṁ (sārattha. ṭī. 2.625) vuttaṁ. ‘‘Dvinnampi anāpattī’’ti",
  "tika-vin08t18:43_5": "avibhattattā vuttaṁ. ‘‘Paribhuñjituṁ pana na vaṭṭatī’’ti idaṁ ‘‘sattāhaparamaṁ sannidhikārakaṁ",
  "tika-vin08t18:43_6": "paribhuñjitabba’’nti (pārā. 623) vacanato vuttaṁ. ‘‘Yena paṭiggahitaṁ, tena vissajjitattā’’ti",
  "tika-vin08t18:43_7": "iminā upasampannassa dānampi sandhāya ‘‘vissajjetī’’ti idaṁ vuttanti dasseti. Upasampannassa",
  "tika-vin08t18:43_8": "nirapekkhadinnavatthumhi paṭiggahaṇassa avigatattepi sakasantakatā vigatāva hoti,",
  "tika-vin08t18:43_9": "tena nissaggiyaṁ na hoti. ‘‘Attanāva paṭiggahitattaṁ sakasantakattañcā’’ti imehi",
  "tika-vin08t18:43_10": "dvīhi kāraṇeheva nissaggiyaṁ hoti, na ekena. Anupasampannassa nirapekkhadāne pana",
  "tika-vin08t18:43_11": "tadubhayampi vijahati, paribhogopettha vaṭṭati, na sāpekkhadāne dānalakkhaṇābhāvato.",
  "tika-vin08t18:43_12": "‘‘Vissajjatī’’ti etasmiñca pāḷipade kassaci adatvā anapekkhatāya chaḍḍanampi saṅgahitanti",
  "tika-vin08t18:43_13": "veditabbaṁ. ‘‘Anapekkhā datvā’’ti idañca paṭiggahaṇavijahanavidhidassanatthameva",
  "tika-vin08t18:43_14": "vuttaṁ. Paṭiggahaṇe hi vijahite puna paṭiggahetvā paribhogo sayameva vaṭṭissati,",
  "tika-vin08t18:43_15": "tabbijahanañca vatthuno sakasantakatāpariccāgena hotīti. Etena ca vatthumhi ajjhoharaṇāpekkhāya",
  "tika-vin08t18:43_16": "sati paṭiggahaṇavissajjanaṁ nāma visuṁ na labbhatīti sijjhati. Itarathā hi ‘‘paṭiggahaṇe",
  "tika-vin08t18:43_17": "anapekkhova paṭiggahaṇaṁ vissajjetvā puna paṭiggahetvā bhuñjatī’’ti vattabbaṁ siyā,",
  "tika-vin08t18:43_18": "‘‘appaṭiggahitattā’’ti iminā ekassa santakaṁ aññena paṭiggahitampi nissaggiyaṁ hotīti",
  "tika-vin08t18:43_19": "dasseti. Evanti ‘‘puna gahessāmī’’ti apekkhaṁ akatvā suddhacittena paricattataṁ parāmasati.",
  "tika-vin08t18:43_20": "Paribhuñjantassa anāpattidassanatthanti nissaggiyamūlikāhi pācittiyādiāpattīhi anāpattidassanatthanti",
  "tika-vin08t18:43_21": "adhippāyo. Paribhoge anāpattidassanatthanti ettha pana nissaṭṭhapaṭilābhassa kāyikaparibhogādīsu",
  "tika-vin08t18:43_22": "yā dukkaṭāpatti vuttā, tāya anāpattidassanatthanti adhippāyo.",
  "tika-vin08t18:44_0": "100. Evaṁ catukālikapaccayaṁ dassetvā idāni tesu visesalakkhaṇaṁ dassento ‘‘imesu",
  "tika-vin08t18:44_1": "panā’’tiādimāha. Tattha akappiyabhūmiyaṁ sahaseyyāpahonake gehe vuttaṁ saṅghikaṁ",
  "tika-vin08t18:44_2": "vā puggalikaṁ vā bhikkhussa, bhikkhuniyā vā santakaṁ yāvakālikaṁ yāmakālikañca ekarattampi",
  "tika-vin08t18:44_3": "ṭhapitaṁ antovutthaṁ nāma hoti, tattha pakkañca antopakkaṁ nāma hoti. Sattāhakālikaṁ",
  "tika-vin08t18:44_4": "pana yāvajīvikañca vaṭṭati. Paṭiggahetvā ekarattaṁ vītināmitaṁ pana yaṁ kiñci yāvakālikaṁ",
  "tika-vin08t18:44_5": "vā yāmakālikaṁ vā ajjhoharitukāmatāya gaṇhantassa pariggahaṇe tāva dukkaṭaṁ, ajjhoharato",
  "tika-vin08t18:44_6": "pana ekamekasmiṁ ajjhohāre sannidhipaccayā pācittiyaṁ hotīti attho. Idāni aññampi",
  "tika-vin08t18:44_7": "visesalakkhaṇaṁ dassento ‘‘yāvakālikaṁ panā’’tiādimāha. Tattha sambhinnarasānīti",
  "tika-vin08t18:44_8": "saṁsaṭṭharasāni. Dīghakālāni vatthūni rassakālena saṁsaṭṭhāni rassakālameva anuvattantīti",
  "tika-vin08t18:44_9": "āha ‘‘yāvakālikaṁ pana…pe… tīṇipi yāmakālikādīnī’’ti. Itaresupi eseva nayo. Tasmātiādīsu",
  "tika-vin08t18:44_10": "tadahupurebhattameva vaṭṭati, na tadahupacchābhattaṁ, na rattiyaṁ, na dutiyadivasādīsūti attho.",
  "tika-vin08t18:45_0": "Kasmāti ce? Tadahupaṭiggahitena yāvakālikena saṁsaṭṭhattāti. Ettha ca ‘‘yāvakālikena",
  "tika-vin08t18:45_1": "saṁsaṭṭhattā’’ti ettakameva avatvā ‘‘tadahupaṭiggahitenā’’ti visesanassa vuttattā",
  "tika-vin08t18:45_2": "purepaṭiggahitayāvakālikena saṁsaṭṭhe sati tadahupurebhattampi na vaṭṭati, anajjhoharaṇīyaṁ",
  "tika-vin08t18:45_3": "hotīti viññāyati. ‘‘Sambhinnarasa’’nti iminā sacepi saṁsaṭṭhaṁ, asambhinnarasaṁ sesakālikattayaṁ",
  "tika-vin08t18:45_4": "attano attano kāle vaṭṭatīti dasseti . Yāmakālikenāti ettha ‘‘tadahupaṭiggahitenā’’ti",
  "tika-vin08t18:45_5": "tatiyantavisesanapadaṁ ajjhāharitabbaṁ, pubbavākyato vā anuvattetabbaṁ. Tassa phalaṁ vuttanayameva.",
  "tika-vin08t18:46_0": "Potthakesu pana ‘‘yāmakālikena saṁsaṭṭhaṁ pana itaradvayaṁ tadahupaṭiggahita’’nti",
  "tika-vin08t18:46_1": "dissati, taṁ na sundaraṁ. Yattha natthi, tameva sundaraṁ, kasmā? Dutiyantañhi visesanapadaṁ",
  "tika-vin08t18:46_2": "itaradvayaṁ viseseti. Tato tadahupaṭiggahitameva sattāhakālikaṁ yāvajīvikañca yāmakālikena",
  "tika-vin08t18:46_3": "saṁsaṭṭhe sati yāva aruṇuggamanā vaṭṭati, na purepaṭiggahitānīti attho bhaveyya,",
  "tika-vin08t18:46_4": "so na yutto. Kasmā? Sattāhakālikayāvajīvikānaṁ asannidhijanakattā, ‘‘dīghakālikāni",
  "tika-vin08t18:46_5": "rassakālikaṁ anuvattantī’’ti iminā lakkhaṇena viruddhattā ca, tasmā tadahupaṭiggahitaṁ",
  "tika-vin08t18:46_6": "vā hotu purepaṭiggahitaṁ vā, sattāhakālikaṁ yāvajīvikañca tadahupaṭiggahitena yāmakālikena",
  "tika-vin08t18:46_7": "saṁsaṭṭhattā yāva aruṇuggamanā vaṭṭatīti attho yutto, evañca upari vakkhamānena ‘‘sattāhakālikena",
  "tika-vin08t18:46_8": "pana tadahupaṭiggahitena saddhiṁ saṁsaṭṭhaṁ tadahupaṭiggahitaṁ vā purepaṭiggahitaṁ",
  "tika-vin08t18:46_9": "vā yāvajīvikaṁ sattāhaṁ kappatī’’ti vacanena samaṁ bhaveyya.",
  "tika-vin08t18:47_0": "Apica ‘‘yāmakālikena saṁsaṭṭhaṁ pana itaradvayaṁ tadahu yāva aruṇuggamanā vaṭṭatī’’ti",
  "tika-vin08t18:47_1": "pubbapāṭhena bhavitabbaṁ, taṁ lekhakehi aññesu pāṭhesu ‘‘tadahupaṭiggahita’’nti vijjamānaṁ",
  "tika-vin08t18:47_2": "disvā, idha tadahupadato paṭiggahitapadaṁ gaḷitanti maññamānehi pakkhipitvā likhitaṁ",
  "tika-vin08t18:47_3": "bhaveyya, ‘‘tadahū’’ti idaṁ pana ‘‘yāva aruṇuggamanā’’ti padaṁ viseseti, tena yāva",
  "tika-vin08t18:47_4": "tadahuaruṇuggamanā vaṭṭati, na dutiyāhādiaruṇuggamanāti atthaṁ dasseti. Teneva uparipāṭhepi",
  "tika-vin08t18:47_5": "‘‘sattāhakālikena pana tadahupaṭiggahitenā’’ti rassakālikatthapadena tulyādhikaraṇaṁ",
  "tika-vin08t18:47_6": "visesanapadaṁ tameva viseseti, na dīghakālikatthaṁ yāvajīvikapadaṁ , tasmā ‘‘tadahupaṭiggahitena",
  "tika-vin08t18:47_7": "sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ",
  "tika-vin08t18:47_8": "sattāhaṁ kappatī’’ti vuttaṁ.",
  "tika-vin08t18:48_0": "Dvīhapaṭiggahitenātiādīsupi ‘‘dvīhapaṭiggahitena sattāhakālikena saṁsaṭṭhaṁ tadahupaṭiggahitaṁ",
  "tika-vin08t18:48_1": "vā purepaṭiggahitaṁ vā yāvajīvikaṁ chāhaṁ vaṭṭati, tīhapaṭiggahitena sattāhakālikena",
  "tika-vin08t18:48_2": "saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ pañcāhaṁ vaṭṭati,",
  "tika-vin08t18:48_3": "catūhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ",
  "tika-vin08t18:48_4": "vā yāvajīvikaṁ caturāhaṁ vaṭṭati, pañcāhapaṭiggahitena sattāhakālikena saṁsaṭṭhaṁ",
  "tika-vin08t18:48_5": "tadahupaṭiggahitaṁ vā purepaṭiggahitaṁ vā yāvajīvikaṁ tīhaṁ vaṭṭati, chāhapaṭiggahitena",
  "tika-vin08t18:48_6": "sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ",
  "tika-vin08t18:48_7": "dvīhaṁ vaṭṭati, sattāhapaṭiggahitena sattāhakālikena saṁsaṭṭhaṁ tadahupaṭiggahitaṁ",
  "tika-vin08t18:48_8": "vā purepaṭiggahitaṁ vā yāvajīvikaṁ tadaheva vaṭṭatī’’ti evaṁ sattāhakālikasseva atītadivasaṁ",
  "tika-vin08t18:48_9": "parihāpetvā sesadivasavasena yojetabbaṁ, na yāvajīvikassa. Na hi yāvajīvikassa hāpetabbo",
  "tika-vin08t18:48_10": "atītadivaso nāma atthi sati paccaye yāvajīvaṁ paribhuñjitabbato. Tenāha ‘‘sattāhakālikampi",
  "tika-vin08t18:48_11": "attanā saddhiṁ saṁsaṭṭhaṁ yāvajīvikaṁ attano sabhāvaññeva upanetī’’ti. Kesuci potthakesu",
  "tika-vin08t18:48_12": "‘‘yāmakālikena saṁsaṭṭhaṁ pana itaradvayaṁ tadahupaṭiggahita’’nti likhitaṁ pāṭhaṁ",
  "tika-vin08t18:48_13": "nissāya imasmimpi pāṭhe ‘‘tadahupaṭiggahitanti idameva icchitabba’nti maññamānā ‘‘purepaṭiggahita’’nti",
  "tika-vin08t18:48_14": "pāṭhaṁ paṭikkhipanti. Kesuci ‘‘purebhattaṁ paṭiggahitaṁ vā’’ti likhanti, taṁ sabbaṁ",
  "tika-vin08t18:48_15": "yathāvuttanayaṁ amanasikarontā vibbhantacittā evaṁ karontīti daṭṭhabbaṁ.",
  "tika-vin08t18:49_0": "Imesu catūsu kālikesu yāvakālikaṁ majjhanhikakālātikkame, yāmakālikaṁ pacchimayāmātikkame,",
  "tika-vin08t18:49_1": "sattāhakālikaṁ sattāhātikkame paribhuñjantassa āpattīti vuttaṁ. Katarasikkhāpadena",
  "tika-vin08t18:49_2": "āpatti hotīti pucchāyamāha ‘‘kālayāma’’iccādi. Tassattho – yāvakālikaṁ kālātikkame",
  "tika-vin08t18:49_3": "paribhuñjantassa ‘‘yo pana bhikkhu vikāle khādanīyaṁ vā bhojanīyaṁ vā khādeyya vā",
  "tika-vin08t18:49_4": "bhuñjeyya vā, pācittiya’’nti iminā vikālebhojanasikkhāpadena (pāci. 248) āpatti hoti.",
  "tika-vin08t18:49_5": "Yāmakālikaṁ yāmātikkame paribhuñjantassa ‘‘yo pana bhikkhu sannidhikārakaṁ khādanīyaṁ",
  "tika-vin08t18:49_6": "vā bhojanīyaṁ vā khādeyya vā bhuñjeyya vā, pācittiya’’nti iminā sannidhisikkhāpadena",
  "tika-vin08t18:49_7": "(pāci. 253) āpatti hoti. Sattāhakālikaṁ sattāhātikkame paribhuñjantassa ‘‘yāni kho",
  "tika-vin08t18:49_8": "pana tāni gilānānaṁ bhikkhūnaṁ paṭisāyanīyāni bhesajjāni, seyyathidaṁ, sappi navanītaṁ",
  "tika-vin08t18:49_9": "telaṁ madhu phāṇitaṁ, tāni paṭiggahetvā sattāhaparamaṁ sannidhikārakaṁ paribhuñjitabbāni,",
  "tika-vin08t18:49_10": "taṁ atikkāmayato nissaggiyaṁ pācittiya’’nti iminā bhesajjasikkhāpadena (pārā. 622) āpatti hotīti.",
  "tika-vin08t18:50_0": "Imāni cattāri kālikāni ekato saṁsaṭṭhāni sambhinnarasāni purimapurimakālikassa kālavasena",
  "tika-vin08t18:50_1": "paribhuñjitabbānīti vuttaṁ. Asambhinnarasāni ce honti, kathaṁ paribhuñjitabbānīti",
  "tika-vin08t18:50_2": "āha ‘‘sace panā’’tiādi. Tassattho suviññeyyova.",
  "tika-vin08t18:51": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t18:52": "Catukālikavinicchayakathālaṅkāro nāma",
  "tika-vin08t18:53": "Aṭṭhārasamo paricchedo."
}