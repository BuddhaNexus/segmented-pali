{
  "tika-s0301t8:0": "8. Vaṅgīsasaṁyuttaṁ",
  "tika-s0301t8:1": "1. Nikkhantasuttavaṇṇanā",
  "tika-s0301t8:2_0": "209.Āḷaviyanti āḷavinagarasamīpe. Aggacetiyeti gotamakacetiyādīhi uttamacetiye. Taṁ",
  "tika-s0301t8:2_1": "kira bhūmirāmaṇeyyakabhāvena manuññatāya padhānayuttatādisampattiyā ca itaracetiyehi",
  "tika-s0301t8:2_2": "seṭṭhasammataṁ. Kappattherenāti ‘‘kappo’’ti gottato āgatanāmo thero, sahassapurāṇajaṭilānaṁ",
  "tika-s0301t8:2_3": "abbhantare ayaṁ mahāthero. Ohīnakoti theresu gāmaṁ piṇḍāya paviṭṭhesu vihāre eva",
  "tika-s0301t8:2_4": "avahīnako ṭhito. Tattha kāraṇamāha ‘‘vihārapālo’’tiādi. Samalaṅkaritvāti samaṁ alaṅkārena",
  "tika-s0301t8:2_5": "alaṅkaritvā. Kusalacittaṁ viddhaṁseti pavattituṁ appadānavasena. Etasminti etasmiṁ",
  "tika-s0301t8:2_6": "rāge uppanne. ‘‘Ekasmi’’nti vā pāṭho, ekasmiṁ visabhāgavatthuke rāge uppanne. Dhammo",
  "tika-s0301t8:2_7": "vāti mama citte uppajjanakato añño dhammo vā. Yena kāraṇena paro anabhiratiṁ vinodetvā",
  "tika-s0301t8:2_8": "idāneva abhiratiṁ uppādeyya, taṁ kāraṇaṁ kuto labbhāti yojanā, taṁ kāraṇaṁ natthīti",
  "tika-s0301t8:2_9": "attho, tassa abhāvakāraṇavacanaṁ.",
  "tika-s0301t8:3_0": "Anagāriyanti agāravirahato anagāraṁ pabbajjā. Tattha niyuttattā anagāriyaṁ ka-kārassa",
  "tika-s0301t8:3_1": "ya-kāraṁ katvā, pabbajitanti attho. Ādhāvantīti hadayaṁ abhibhavitvā dhāvanti. Uggatānanti",
  "tika-s0301t8:3_2": "uḷārānaṁ puttā. Tenāha ‘‘mahesakkhā rājaññabhūtā’’ti. Uttamappamāṇanti sahassapalaṁ",
  "tika-s0301t8:3_3": "samantāti samantato. Parikireyyunti vijjheyyuṁ. Etasmā sahassāti yathāvuttā dhanuggahasahassato.",
  "tika-s0301t8:3_4": "Atirekatarā anekasahassā. Itthiyo olokanasitalapitaroditasare khipantiyo. Neva maṁ",
  "tika-s0301t8:3_5": "byādhayissanti neva maṁ nijjhāyissanti. ‘‘Byādhayissatī’’ti pāṭhoti vuttaṁ ‘‘cāletuṁ",
  "tika-s0301t8:3_6": "na sakkhissatīti attho’’ti. Dhamme samhīti sake santike patiṭṭhite sāsanadhamme.",
  "tika-s0301t8:3_7": "Tenāha ‘‘anabhiratiṁvinodetvā’’tiādi.",
  "tika-s0301t8:4": "Magganti ‘‘maggo’’ti vattabbe liṅgavipallāsena vuttaṁ. Tenāha ‘‘so hi nibbānassa pubbabhāgamagggo’’ti.",
  "tika-s0301t8:5": "Nikkhantasuttavaṇṇanā niṭṭhitā.",
  "tika-s0301t8:6": "2. Aratisuttavaṇṇanā",
  "tika-s0301t8:7_0": "210.Vihāragarukokiresa theroti etena thero attano saddhivihārikaṁ vaṅgīsaṁ ovadituṁ",
  "tika-s0301t8:7_1": "anavasaro. Tena antarantarā tassa cittaṁ rāgo anuddhaṁsetīti dasseti. Sāsane aratinti",
  "tika-s0301t8:7_2": "sīlaparipūraṇe samathavipassanābhāvanāya ca anabhiratiṁ. Kāmaguṇesu ca ratinti pañcasu",
  "tika-s0301t8:7_3": "kāmakoṭṭhāsesu assādaṁ. Pāpavitakkanti kāmasaṅkappaṁ. Sabbākārenāti sabbe tadaṅgavikkhambhanasamucchindanākārena.",
  "tika-s0301t8:7_4": "Yathā mahantaṁ araññaṁ vanathanti, evaṁ mahantaṁ kilesavanaṁ ‘‘vanatha’’nti vuttaṁ.",
  "tika-s0301t8:8_0": "Pathaviñca vehāsanti bhummatthe paccattavacanaṁ, tasmā pathaviyaṁ ākāse cāti attho.",
  "tika-s0301t8:8_1": "Tenāha ‘‘pathaviṭṭhita’’ntiādi. Jagatīti ca pathaviyā vevacanaṁ. Tenāha ‘‘antopathaviya’’nti.",
  "tika-s0301t8:8_2": "Parijīratīti sabbbaso jaraṁ pāpuṇāti. Samāgantvāti ñāṇena samāgantvāti attho. Tenāha",
  "tika-s0301t8:8_3": "‘‘mutattāti viññātattabhāvā’’ti.",
  "tika-s0301t8:9": "Paṭighapadena gandharasā gahitā ghānajivhānaṁ paṭihananavasena pavattanato. Mutapadena phoṭṭhabbārammaṇaṁ gahitaṁ mutvā gahetabbato. Na lippatīti na makkhīyati.",
  "tika-s0301t8:10_0": "Saṭṭhi-saddo cha-saddena samānatthoti ‘‘saṭṭhinissitā’’ti padassa ‘‘chaārammaṇanissitā’’ti",
  "tika-s0301t8:10_1": "attho vutto. Puthū adhammavitakkāti rūpavitakkādivasena bahū nānāvitakkā micchāsaṅkappā.",
  "tika-s0301t8:10_2": "Janatāya niviṭṭhāti mahājane patiṭṭhitā. Tesaṁ vasenāti tesampi micchāvitakkānaṁ",
  "tika-s0301t8:10_3": "vasena. Na katthaci ārammaṇe. Kilesavaggagatoti kilesasaṅgaṇikaṁ upagato na bhaveyya,",
  "tika-s0301t8:10_4": "kilesavitakkā na uppādetabbāti attho. Duṭṭhullavacanaṁ kāmapaṭisaṁyuttakathā.",
  "tika-s0301t8:11": "Dabbajātikoti dabbarūpo. Nepakkenāti kosallena. Nibbānaṁ paṭiccāti asaṅkhatadhātuṁ ārammaṇavasena paṭicca. Parinibbānakālanti anupādisesanibbānakālaṁ.",
  "tika-s0301t8:12": "Aratisuttavaṇṇanā niṭṭhitā.",
  "tika-s0301t8:13": "3. Pesalasuttavaṇṇanā",
  "tika-s0301t8:14_0": "211.Etesanti etesaṁ mahallakānaṁ. Na pāḷi āgacchati appaguṇabhāvato. Na ca pāḷi upaṭṭhāti,",
  "tika-s0301t8:14_1": "ekāya pāḷiyā sati pāḷigatiyā tathā tathā upaṭṭhānampi nesaṁ natthīti vadati. Na aṭṭhakathāti",
  "tika-s0301t8:14_2": "etthāpi eseva nayo. Sithiladhanitāditaṁtaṁbyañjanabuddhiṁ ahāpetvā uccāraṇaṁ padabyañjanamadhuratā.",
  "tika-s0301t8:14_3": "Atikkamitvā maññati aññe bhikkhū. Hīḷanavasena abhibhavitvā paṭibhānasutena attānaṁ",
  "tika-s0301t8:14_4": "pasaṁsati sambhāveti. Mānassa pavattitāya sahajātanissayādipaccayadhammā taṁsahabhudhammā.",
  "tika-s0301t8:14_5": "Mānavasena vippaṭisārī ahuvā. Mā ahosīti yojanā. Vaṇṇabhaṇananti parehi kiriyamānaṁ",
  "tika-s0301t8:14_6": "guṇābhitthavaṁ. Akhiloti pañcacetokhilarahito. Nissesaṁ navavidhanti navavidhampi",
  "tika-s0301t8:14_7": "mānaṁ kassaci ekadesassapi asesato. Vijjāyāti aggamaggavijjāya. Accantameva samitatāya",
  "tika-s0301t8:14_8": "vūpasamitatāya samitāvī.",
  "tika-s0301t8:15": "Pesalasuttavaṇṇanā niṭṭhitā.",
  "tika-s0301t8:16": "4. Ānandasuttavaṇṇanā",
  "tika-s0301t8:17_0": "212.Rāgoti ettha āyasmato vaṅgīsassa rāgassa uppattiyā kāraṇaṁ vibhāvetuṁ ‘‘āyasmā",
  "tika-s0301t8:17_1": "ānando’’tiādi vuttaṁ. Tanti ānandattheraṁ. Ārammaṇaṁ pariggahetunti kāyavedanādibhedaṁ",
  "tika-s0301t8:17_2": "ārammaṇaṁ satigocaraṁ. Asubhadukkhādito, rūpādiekekameva vā chaḷārammaṇaṁ aniccadukkhādito",
  "tika-s0301t8:17_3": "pariggaṇhituṁ paricchijja jānituṁ. Itthirūpārammaṇeti itthisantāne rūpasabhāve ārammaṇe.",
  "tika-s0301t8:18_0": "Nibbāpananti nibbāpayati etenāti nibbāpanaṁ. Vipallāsenāti asubhe ‘‘subha’’nti vipallāsabhāvahetu.",
  "tika-s0301t8:18_1": "Rāgaṭṭhāniyanti rāguppattihetu. Iṭṭhārammaṇanti subhārammaṇaṁ. Ettha ca iṭṭhārammaṇasīsena",
  "tika-s0301t8:18_2": "tattha iṭṭhākāraggahaṇaṁ vadati. Tañhi vajjanīyaṁ. Paratoti avasavattanatthena aññato.",
  "tika-s0301t8:18_3": "Saṅkhārā hi ‘‘mā bhijjantū’’ti icchitāpi bhijjanteva, tasmā te avasavattittā paro",
  "tika-s0301t8:18_4": "nāma, sā ca nesaṁ paratā aniccadassanena pākaṭā hotīti vuttaṁ ‘‘parato passāti aniccato",
  "tika-s0301t8:18_5": "passā’’ti. Kāmaṁ vipassanā saṅkhāranimittaṁ na pariccajati saṅkhāre ārabbha vattanato,",
  "tika-s0301t8:18_6": "yesaṁ pana nimittānaṁ aggahaṇena animittāti gahituṁ arahati, taṁ dassetuṁ ‘‘niccādīnaṁ",
  "tika-s0301t8:18_7": "nimittāna’’ntiādi vuttaṁ. Salakkhaṇa-sāmaññalakkhaṇa-dassanavasena mānassa dassanābhisamayo,",
  "tika-s0301t8:18_8": "vipassanāya pahānābhisamayo. ‘‘Maggenā’’ti vadanti, maggeneva pana asammohato pariññāpaṭivedhavasena",
  "tika-s0301t8:18_9": "dassanābhisamayo, pahānapaṭivedhavasena pahānābhisamayo. Rāgādisantatāyāti rāgādīnaṁ",
  "tika-s0301t8:18_10": "samucchedavasena paṭippassaddhivasena vūpasametabbato santabhāvena.",
  "tika-s0301t8:19": "Ānandasuttavaṇṇanā niṭṭhitā.",
  "tika-s0301t8:20": "5. Subhāsitasuttavaṇṇanā",
  "tika-s0301t8:21_0": "213. Aṅgīyanti hetubhāvena āgamabhāvena avayavabhāvena vā ñāyantīti aṅgāni, kāraṇāni,",
  "tika-s0301t8:21_1": "avayavā vāti āha ‘‘aṅgehīti kāraṇehi, avayavehi vā’’ti. Viratiyo subhāsitavācāya",
  "tika-s0301t8:21_2": "pubbaṁ patiṭṭhitā hontīti musāvādāveramaṇiādayo tassā visesahetūti āha ‘‘musāvādā…pe…",
  "tika-s0301t8:21_3": "kāraṇānī’’ti. Yasmā ariyavohārā visesato cetanāsabhāvā, tasmā vacīsucaritasamudāyassa",
  "tika-s0301t8:21_4": "saccavācādayo aṅgabhūtāti āha ‘‘saccavacanādayo cattāro avayavā’’ti. Nissakkavacananti",
  "tika-s0301t8:21_5": "hetumhi nissakkavacanaṁ. Tenāha ‘‘samanuāgatā pavattā’’ti. Vācā hi tāya viratiyā",
  "tika-s0301t8:21_6": "sammā anurūpato āgatā pavattāti ‘‘samannāgatā’’ti vuccati. Karaṇavacananti sahayoge",
  "tika-s0301t8:21_7": "karaṇavacanaṁ. Tenāha ‘‘yuttā’’ti. Sahajātāpi hi cetanā yathāsamādinnāya viratiyā",
  "tika-s0301t8:21_8": "sammā anurūpato yuttāti vattuṁ arahati.",
  "tika-s0301t8:22_0": "Samullapanavācāti saddavācā, sā vuccatīti vācā nāma. Viññatti pana vuccati etāyāti",
  "tika-s0301t8:22_1": "vācā nāma, tathā virati cetanāvācā. Na sā idha adhippetāti sā cetanāvācā viññattivācā",
  "tika-s0301t8:22_2": "viya idha imasmiṁ sutte na adhippetā ‘‘subhāsitā hotī’’ti vacanato. Tenāha ‘‘abhāsitabbato’’ti.",
  "tika-s0301t8:22_3": "Suṭṭhu bhāsitāti sammā ñāyena bhāsitā vacīsucaritabhāvato. Atthāvahatanti hitāvahakālaṁ",
  "tika-s0301t8:22_4": "pati āha. Kāraṇasuddhinti yonisomanasikārena kāraṇavisuddhiṁ. Dosābhāvanti agatigamanādidosābhāvaṁ.",
  "tika-s0301t8:22_5": "Rāgadosādivinimuttañhi taṁ bhāsato anurodhavirodhavivajjanato agatigamanaṁ dūrasamugghāṭitamevāti.",
  "tika-s0301t8:22_6": "Anuvādavimuttāti apavādavirahitā. Sabbākārasampattiṁ dīpeti, asati hi sabbākārasampatiyaṁ anuvajjatāpi.",
  "tika-s0301t8:23_0": "Kiñcāpi pubbe dhammādhiṭṭhānā desanā āraddhā, puggalajjhāsayato pana puggalādhiṭṭhānāya…pe…",
  "tika-s0301t8:23_1": "vacanametaṁ. Kāmañcettha ‘‘aññataraniddosavacana’’nti avisesato vuttaṁ, ‘‘dhammaṁyeva",
  "tika-s0301t8:23_2": "bhāsatī’’tiādinā pana adhammadosādirahitāya vācāya vuccamānattā idhāpi subhāsitā",
  "tika-s0301t8:23_3": "vācā adhippetāti. ‘‘Subhāsitaṁyevā’’ti avadhāraṇena nivattitaṁ sarūpato dasseti ‘‘no",
  "tika-s0301t8:23_4": "dubbhāsita’’nti iminā. Tenāha ‘‘tasseva vācaṅgassa paṭipakkhabhāsananivāraṇa’’nti.",
  "tika-s0301t8:23_5": "Paṭiyogīnivattanattho hi eva-saddo, tena pisuṇavācāpaṭikkhepo dassito. ‘‘Subhāsita’’nti",
  "tika-s0301t8:23_6": "vā iminā catubbidhaṁ vacīsucaritaṁ gahitanti ‘‘no dubbhāsitanti iminā micchāvācappahānaṁ",
  "tika-s0301t8:23_7": "dīpetī’’ti vuttaṁ. Sabbavacīsucaritasādhāraṇavacanañhi subhāsitanti. Tena parabhedanādikaṁ",
  "tika-s0301t8:23_8": "asabbhādikañca bodhisattānaṁ vacanaṁ apisuṇādivisayanti daṭṭhabbaṁ. Bhāsitabbavacanalakkhaṇanti",
  "tika-s0301t8:23_9": "bhāsitabbassa vacanassa sabhāvalakkhaṇaṁ dīpetīti ānetvā sambandho. Yadi evaṁ nanu",
  "tika-s0301t8:23_10": "abhāsitabbaṁ paṭhamaṁ vatvā bhāsitabbaṁ pacchā vattabbaṁ yathā ‘‘vāmaṁ muñca, dakkhiṇaṁ",
  "tika-s0301t8:23_11": "gaṇhā’’ti āha ‘‘aṅgaparidīpanatthaṁ panā’’tiādi.",
  "tika-s0301t8:24_0": "Paṭhamenāti ‘‘subhāsita’’nti padena. Dhammato anapetanti attano paresañca hitasukhāvahadhammato",
  "tika-s0301t8:24_1": "anapetaṁ. Mantāvacananti mantāya pavattetabbavacanaṁ. Paññavā avikiṇṇavāco hi na",
  "tika-s0301t8:24_2": "ca anatthāvahaṁ vācaṁ bhāsati. Itarehi dvīhīti tatiyacatutthapadehi. ‘‘Imehi khotiādīnīti",
  "tika-s0301t8:24_3": "karaṇe etaṁ upayogavacana’’nti keci. Taṁ vācanti yathāvuttaṁ caturaṅgikaṁ. Yañca",
  "tika-s0301t8:24_4": "vācaṁ maññantīti sambandho. Aññeti ito bāhirakā ñāyavādino akkharacintakā ca. ‘‘Paṭiññāhetuudāharaṇūpanayanigamanāni",
  "tika-s0301t8:24_5": "avayavā vākyassā’’ti vadanti. Nāmādīhīti nāmākhyātapadehi. Liṅgaṁ itthiliṅgādi vacanaṁ",
  "tika-s0301t8:24_6": "ekavacanādi. Paṭhamādi vibhatti atītādi kālaṁ. Kattā sampadānaṁ apādānaṁ karaṇaṁ",
  "tika-s0301t8:24_7": "adhikaraṇaṁ kammañca kārakaṁ. Sampattīhi samannāgatanti ete avayavādike sampādetvā",
  "tika-s0301t8:24_8": "vuttaṁ. Taṁ paṭisedhetīti taṁ yathāvuttavisesampi vācaṁ ‘‘imehi kho’’ti vadanto bhagavā",
  "tika-s0301t8:24_9": "paṭisedheti. Kho-saddo hettha avadhāraṇattho. Tenāha ‘‘avayavādī’’tiādi. Yā kāci",
  "tika-s0301t8:24_10": "asabhāvaniruttilakkhaṇā. Sā milakkhubhāsā. Sīhaḷakenevāti sīhaḷabhāsāya pariyāpannena",
  "tika-s0301t8:24_11": "vacanena. Arahattaṁ pāpuṇiṁsūti saṁsāre ativiya sañjātasaṁvegā tannissaraṇe ninnapoṇamānasā",
  "tika-s0301t8:24_12": "hutvā vipassanaṁ ussukkāpetvā maggapaṭipāṭiyā arahattaṁ pāpuṇiṁsu.",
  "tika-s0301t8:25": "Pātova phullitakokanadanti pātova saṁphullapadumaṁ. Bhijjiyateti nibbhijjiyati nibbhiggo jāyati. Manussattaṁ gatāti manussattabhāvaṁ upagatā.",
  "tika-s0301t8:26": "Buddhantareti buddhuppādantare dvinnaṁ buddhuppādānaṁ antarā. Tadā hi paccekabuddhānaṁ sāsane, na buddhasāsane dippamāne.",
  "tika-s0301t8:27_0": "Jarāya parimadditanti yathā hatthacaraṇādiaṅgāni sithilāni honti, cakkhādīni indriyāni",
  "tika-s0301t8:27_1": "savisayaggahaṇe asamatthāni honti, yobbanaṁ sabbaso vigataṁ, kāyabalaṁ apagataṁ,",
  "tika-s0301t8:27_2": "satimatidhitiādayo vippayuttā, pubbe attano ovādapaṭikarā puttadārādayopi apasādakā,",
  "tika-s0301t8:27_3": "parehi vuṭṭhāpanīyasaṁvesanīyatā punadeva bālabhāvappatti ca honti, evaṁ jarāya sabbaso",
  "tika-s0301t8:27_4": "vimadditaṁ. Etanti sarīraṁ vadati. Milātachavicammanissitanti jiṇṇabhāvena appamaṁsalohitattā",
  "tika-s0301t8:27_5": "milātehi gatayobbanehi dhammehi sannissitaṁ. Ghāsamāmisanti ghāsabhūtaṁ āmisaṁ maccunā",
  "tika-s0301t8:27_6": "gilitvā viya patiṭṭhapetabbato. Kesalomādinānākuṇapapūritaṁ. Tato eva asucibhājanaṁ",
  "tika-s0301t8:27_7": "etaṁ. Sabbathāpi nissāratāya kadalikkhandhasamaṁ.",
  "tika-s0301t8:28_0": "Anucchavikāhīti sammāsambuddhassa anurūpāhi. Na tāpeyyāti cittañca kāyañca na tāpeyya.",
  "tika-s0301t8:28_1": "Tāpanā cettha sampati āyati ca visādanā. Na bādheyyāti ‘‘nābhibhaveyyā’’ti padassa",
  "tika-s0301t8:28_2": "atthadassanaṁ. Apisuṇavācāvasenāti sabbaso pahīnapisuṇavācatāvasena. Pāpānīti lāmakāni",
  "tika-s0301t8:28_3": "nikiṭṭhakāni. Tenāha ‘‘appiyānī’’tiādi. Anādāyāti aggahetvā.",
  "tika-s0301t8:29_0": "Sādhubhāvenāti niddosamadhurabhāvena. Amatasadisāti sadise tabbohāroti, kāraṇe vāyaṁ",
  "tika-s0301t8:29_1": "kāriyavohāroti āha ‘‘nibbānāmatapaccayattā vā’’ti. Paccayavasena hi sā tadā dassanappavatti.",
  "tika-s0301t8:29_2": "Cariyāti cārittaṁ. Porāṇā nāma paṭhamakappikā, buddhādayo vā ariyā.",
  "tika-s0301t8:30_0": "Patiṭṭhitāti niccalabhāvena aṭṭhiṁ katvā paccayāyattabhāvato avisaṁvādanakā. Ubhayathā",
  "tika-s0301t8:30_1": "paṭipattiṁ āha ‘‘attano ca paresañca atthe patiṭṭhitā’’ti. Atthe diṭṭhadhammikasamparāyikādihite",
  "tika-s0301t8:30_2": "patiṭṭhitattā eva dhamme avihiṁsādidhamme patiṭṭhitā. Anuparodhakaranti etena hitapariyāyoyaṁ",
  "tika-s0301t8:30_3": "attha-saddoti dasseti. Dhammikanti dhammato anapetaṁ, atthadhammūpasaṁhitaṁ vā.",
  "tika-s0301t8:31_0": "Nibbānappattiyāti nibbānappattiyatthaṁ. Dukkhassa antakiriyāya antakaraṇatthaṁ. Yasmā",
  "tika-s0301t8:31_1": "buddho khemāya bhāsati, tasmā khemuppattihetuyā khemā, tasmā sā sabbavācānaṁ uttamāti",
  "tika-s0301t8:31_2": "evampettha attho daṭṭhabbo. Mantāvacanavasenāti sabbadosarahitavasena.",
  "tika-s0301t8:32": "Subhāsitasuttavaṇṇanā niṭṭhitā.",
  "tika-s0301t8:33": "6. Sāriputtasuttavaṇṇanā",
  "tika-s0301t8:34_0": "214. Vākkaraṇacāturiyato vacanaguṇahetūnaṁ pūriyā pūre bhavāti porī, tāya poriyā.",
  "tika-s0301t8:34_1": "Tenāha ‘‘akkharādiparipuṇṇāyā’’ti. Avibaddhāyāti pittādīhi na vibaddhāya anupaddutāya.",
  "tika-s0301t8:34_2": "Tenāha ‘‘apalibuddhāyā’’tiādi. Niddosāyāti atthato byañjanato vigatadosāya. Akkhalitapadabyañjanāyāti",
  "tika-s0301t8:34_3": "agalitapadabyañjanāya, atthassa viññāpaniyāti diṭṭhadhammikādiatthassa bodhane pariyattāya.",
  "tika-s0301t8:34_4": "Bhikkhunanti gāthāsukhatthaṁ rassaṁ katvā vuttaṁ.",
  "tika-s0301t8:35_0": "‘‘Saṁkhittenapi deseti, vitthārenapi bhāsatī’’ti nayidaṁ paṭhamaṁ uddisitvā tassa",
  "tika-s0301t8:35_1": "atthassa kittanavasena pavattitaṁ vacanaṁ sandhāya vuttaṁ. Sā hi vitthāradesanā eva",
  "tika-s0301t8:35_2": "hoti. Yā pana desanā kadāci dhammapaṭiggāhakānaṁ ajjhāsayavasena saṁkhitteneva dassetvā",
  "tika-s0301t8:35_3": "nikkhipati, yā ca kadāci vitthārena, tadubhayaṁ sandhāya vuttaṁ. Tenāha ‘‘cattārimānī’’tiādi.",
  "tika-s0301t8:35_4": "Sabhāvamadhuro paccayavasena madhurataro hotīti dassetuṁ ‘‘yathā’’tiādi vuttaṁ. Vividhākāraṁ",
  "tika-s0301t8:35_5": "katvā dhammaṁ kathetuṁ paṭibhātīti paṭibhānaṁ, desanāpakārañāṇaṁ. Tenāha ‘‘samuddato’’tiādi.",
  "tika-s0301t8:35_6": "Odahantīti avajānanavasena gamenti.",
  "tika-s0301t8:36": "Sāriputtasuttavaṇṇanā niṭṭhitā.",
  "tika-s0301t8:37": "7. Pavāraṇāsuttavaṇṇanā",
  "tika-s0301t8:38_0": "215.Tasmiṁ ahūti tasmiṁ ahanīti āha ‘‘tasmiṁ divase’’ti. Anasanenāti sabbaso āhārassa",
  "tika-s0301t8:38_1": "abhuñjanena. Sāsanikasīlena bāhirakaanasanena vā upetā hutvāti yojanā. Vā-saddena",
  "tika-s0301t8:38_2": "khīrapānamadhusāyanādīnipi saṅgaṇhāti. Pakārehi diṭṭhādīhi vāreti kāyakammādike sarāpeti",
  "tika-s0301t8:38_3": "gārayhe karoti etāyāti pavāraṇā, paṭipattivisodhanāya attano attano vajjasodhanāya",
  "tika-s0301t8:38_4": "okāsadānaṁ. Yasmā yebhuyyena vassaṁvuṭṭhehi kātabbā esā visuddhidesanā, tasmā vuttaṁ",
  "tika-s0301t8:38_5": "‘‘vassaṁvuṭṭhapavāraṇāya. Visuddhipavāraṇātipi etissāva nāma’’nti. Tadā tassa bhikkhusaṅghassa",
  "tika-s0301t8:38_6": "tuṇhībhāvassa anavasesatāyapi vaṇṇaṁ dassetuṁ pāḷiyaṁ ‘‘tuṇhībhūta’’nti vuttanti",
  "tika-s0301t8:38_7": "āha ‘‘yato yato…pe…natthī’’ti. Hatthassa kukkuccatā asaṁyamo asampajaññakiriyā hatthakukkuccaṁ.",
  "tika-s0301t8:38_8": "Tathā pādakukkuccaṁ veditabbaṁ, vā-saddo avuttavikappattho, tena tadaññesamabhāvo",
  "tika-s0301t8:38_9": "vibhāvitoti daṭṭhabbaṁ.",
  "tika-s0301t8:39_0": "Pañcapasādehīti pañcavaṇṇehi pasādehi. Vossaggattho yathāruci kiriyāya vossajjanaṁ.",
  "tika-s0301t8:39_1": "Pucchanattheti paṭikkhepamukheneva pucchanatthe nakāro, me kiñci kiriyaṁ vā vācasikaṁ",
  "tika-s0301t8:39_2": "vā na garahatha, kiṁ nu garahatha kāyavācāhīti attho. Keci ‘‘dvārānevā’’ti dvārasīsena",
  "tika-s0301t8:39_3": "dvārappavattacariyaṁ vadanti. Visuddhipavāraṇāya adhippetattā yena pavāritaṁ, teneva",
  "tika-s0301t8:39_4": "visuddhīti ñāyati, yena na pavāritaṁ. Kiṁ nu taṁ avisuddhanti siyā kassaci puthujjanassa",
  "tika-s0301t8:39_5": "āsaṅkā? Tannivāraṇatthamāha ‘‘no aparisuddhattā’’ti. Manodvāraṁparisuddhaṁ asucikārakaupakkilesānaṁ",
  "tika-s0301t8:39_6": "dūrīkatattā. Idāni etarahi buddhakāle. Etthāti manodvāraparisuddhiyaṁ.",
  "tika-s0301t8:40_0": "Kāyavacīsamācāraparisuddhiyā paveditāya manosamācāraparisuddhi atthato paveditāva",
  "tika-s0301t8:40_1": "hotīti ‘‘kāyikaṁ vā vācasikaṁ vā’’iccevāha. Tathā hi vuttaṁ ‘‘kāyikaṁ vā vācasikaṁ",
  "tika-s0301t8:40_2": "vāti idaṁ catunnaṁ arakkhiyataṁ sandhāya thero āhā’’ti. ‘‘Bhikkhave, pavāremi vo’’ti",
  "tika-s0301t8:40_3": "bhikkhusaṅghavisayattā pavāraṇāya tattha bhikkhusaṅghena vattabbaṁ paṭivacanaṁ dento",
  "tika-s0301t8:40_4": "dhammasenāpati ‘‘bhikkhusaṅghassa bhāraṁ vahanto’’ti vutto. Tenāha ‘‘na kho mayaṁ,",
  "tika-s0301t8:40_5": "bhante’’tiādi. Arakkhiyānīti parānuvādato na bhāyitabbāni suparisuddhabhāvato.",
  "tika-s0301t8:41_0": "‘‘Anuppannassā’’ti idaṁ adhippāyikavacananti tadadhippāyaṁ vivaranto ‘‘kassapasammāsambuddhato",
  "tika-s0301t8:41_1": "paṭṭhāyā’’tiādimāha. Kassapasammāsambuddhatoti vibhatte nissakkaṁ, tasmā kassapasammāsambuddhato",
  "tika-s0301t8:41_2": "oranti atthoti. Aññenāti ito bhagavato aññena. Anuppāditapubbassāti parasantāne na",
  "tika-s0301t8:41_3": "uppāditapubbassa. Sasantāne pana paccekabuddhānaṁ vasena na uppāditoti na sakkā vattuṁ.",
  "tika-s0301t8:41_4": "Samanuāgatāti sammā anu upagatā. Bhagavato sīlādayo guṇāti buddhabhūtassa guṇā adhippetāti",
  "tika-s0301t8:41_5": "āha ‘‘arahattamaggameva nissāya āgatā’’ti. Sabbaguṇāti dasabalañāṇādayo sabbe buddhaguṇā.",
  "tika-s0301t8:41_6": "Bhanteti ettha itisaddo ādiattho. Tena ‘‘imesaṁ pana…pe… vācasikaṁ vā’’ti yāvāyaṁ",
  "tika-s0301t8:41_7": "pāḷipadeso, taṁ sabbaṁ gaṇhāti. Tenāha ‘‘idaṁ thero…pe… pavārento āhā’’ti.",
  "tika-s0301t8:42_0": "Yaṁ attano puññānubhāvasiddhaṁ cakkaratanaṁ nippariyāyato tena pavattitaṁ nāma, na",
  "tika-s0301t8:42_1": "itaranti paṭhamanayo vutto. Yasmā pavattitasseva anupavattanaṁ, paṭhamanayo ca taṁsadise",
  "tika-s0301t8:42_2": "tabbohāravasena vuttoti taṁ anādiyitvā dutiyanayo vutto. Dasavidhanti antojanasmiṁ,",
  "tika-s0301t8:42_3": "balakāye rakkhāvaraṇaguttiyā saṁvidhānaṁ, khattiyesu anuyuttesu, brāhmaṇagahapatikesu,",
  "tika-s0301t8:42_4": "negamajānapadesu, samaṇabrāhmaṇesu, migapakkhīsu adhammacārapaṭikkhepo, adhanānaṁ",
  "tika-s0301t8:42_5": "dhanānuppadānaṁ, samaṇabrāhmaṇe upasaṅkamitvā pañhapucchananti evaṁ dasavidhaṁ. Tattha",
  "tika-s0301t8:42_6": "gahapatike pakkhijāte ca visuṁ katvā gahaṇavasena dvādasavidhaṁ. Cakkavattivattanti",
  "tika-s0301t8:42_7": "cakkavattibhāvāvahaṁ vattaṁ. Yasmā yāthāvato pavattitaṁ, tadanurūpakaṁ pana ñāyena",
  "tika-s0301t8:42_8": "yuttakena pavattitaṁ nāma hotīti āha ‘‘sammā nayena hetunā kāraṇenā’’ti. Ubhatobhāgavimuttāti",
  "tika-s0301t8:42_9": "ubhayabhāgehi ubhayabhāgato vimuttāti ayamettha atthoti dasseti ‘‘dvīhi bhāgehi vimuttā,",
  "tika-s0301t8:42_10": "arūpā…pe… nāmakāyato’’ti iminā. Tevijjādibhāvanti tevijjachaḷabhiññacatuppaṭisambhidabhāvaṁ.",
  "tika-s0301t8:42_11": "Paññāvimuttā hi taṁ tividhaṁ appattā kevalaṁ paññāya eva vimuttā.",
  "tika-s0301t8:43_0": "Visuddhatthāyāti visuddhipavāraṇatthāya. Saṁyojanaṭṭhena saṁyojanasaṅkhāte ceva bandhanaṭṭhena",
  "tika-s0301t8:43_1": "bandhanasaṅkhāte ca. Vijitasaṅgāmanti yathā rāgādayo puna na sīsaṁ ukkhipanti, evaṁ",
  "tika-s0301t8:43_2": "ariyamaggasenāya vasena vijitasaṅgāmaṁ. Tenāha ‘‘vijitarāgadosamohasaṅgāma’’nti.",
  "tika-s0301t8:43_3": "Mārabalassāti mārasenāya, mārassa vā sāmatthiyassa. Veneyyasatthanti vinetabbajanasamūhaṁ.",
  "tika-s0301t8:43_4": "Sakaṭādisatthasabhāgato vineyyova satthoti taṁ veneyyasatthaṁ. Sīlasārādiabhāvato antotuccho.",
  "tika-s0301t8:44": "Pavāraṇāsuttavaṇṇanā niṭṭhitā.",
  "tika-s0301t8:45": "8. Parosahassasuttavaṇṇanā",
  "tika-s0301t8:46_0": "216. Sahassato paraṁ aḍḍhateyyabhikkhusataṁ tadā bhagavantaṁ payirupāsatīti āha ‘‘parosahassanti",
  "tika-s0301t8:46_1": "atirekasahassa’’nti. Nibbāne kutoci bhayaṁ natthīti kutocipi kāraṇato nibbāne bhayaṁ",
  "tika-s0301t8:46_2": "natthi asaṅkhatabhāvena sabbaso khemattā. Tenāha bhagavā – ‘‘khemañca vo, bhikkhave,",
  "tika-s0301t8:46_3": "dhammaṁ desessāmi khemagāminiñca paṭipada’’ntiādi (saṁ. ni. 4.379-408). Na kutoci",
  "tika-s0301t8:46_4": "bhayaṁ etasmiṁ adhigateti akutobhayaṁ, nibbānaṁ. Tenāha ‘‘nibbānappattassā’’tiādi.",
  "tika-s0301t8:46_5": "Vipassito paṭṭhāyāti amhākaṁ bhagavato nāmavasena isīnaṁ sattamabhāvadassanatthaṁ",
  "tika-s0301t8:46_6": "vuttaṁ. Te hi tattha tattha sutte bahuso kittitā. Isīnanti vā paccekabuddhasāvakabāhirakaisīnaṁ",
  "tika-s0301t8:46_7": "sattamo uttaro seṭṭhoti attho.",
  "tika-s0301t8:47_0": "Aṭṭhuppattivasenāti kāraṇasamuṭṭhānavasena. Tadassa aṭṭhuppattiṁ vibhāvetuṁ ‘‘saṅghamajjhe’’tiādi",
  "tika-s0301t8:47_1": "vuttaṁ. Paṭibhānasampannavācāya aññe īsati abhibhavatīti vaṅgīso. Tenāha ‘‘paṭibhānasampatti’’ntiādi.",
  "tika-s0301t8:48_0": "Kilesummujjanasatānīti rāgādikilesānaṁ rajjanadussanādinayehi savisaye ayoniso uṭṭhānāni.",
  "tika-s0301t8:48_1": "Yadi anekāni satāni, atha kasmā ‘‘ummaggapatha’’nti? Vuttanti āha ‘‘vaṭṭapathattā",
  "tika-s0301t8:48_2": "pana patha’’nti. Rāgadosamohamānadiṭṭhivasena rāgakhilādīni pañcakhilāni. Vibhajantanti",
  "tika-s0301t8:48_3": "vibhajanavasena kathentaṁ. Vibhajitvāti ñāṇena vivecetvā.",
  "tika-s0301t8:49": "Amateakkhāteti amatāvahe dhamme desite. Dhammassa passitāro saccasampaṭivedhena. Asaṁhīrā diṭṭhivātehi.",
  "tika-s0301t8:50": "Ativijjhitvāti paṭivijjhitvā. Atikkamabhūtanti atikkamanaṭṭhena bhūtaṁ. Dasaddhānanti dasannaṁ upaḍḍhānaṁ. Tenāha ‘‘pañcanna’’nti. Jānantenāti dhammassa sudullabhataṁ jānantena.",
  "tika-s0301t8:51": "Parosahassasuttavaṇṇanā niṭṭhitā.",
  "tika-s0301t8:52": "9. Koṇḍaññasuttavaṇṇanā",
  "tika-s0301t8:53_0": "217.Evaṁgahitanāmoti ‘‘aññāsi vata, bho, koṇḍañño’’ti satthu vacanaṁ nissāya bhikkhūhi",
  "tika-s0301t8:53_1": "aññehi koṇḍaññanāmakehi visesanatthaṁ evaṁgahitanāmo. Dvādasannaṁ saṁvaccharānaṁ",
  "tika-s0301t8:53_2": "vasena cirassaṁ. Chaddantabhavaneti chaddantanāgarājabhavanaṭṭhāne. Paññavā mahāsāvako",
  "tika-s0301t8:53_3": "rattaññutāya. ‘‘Dasasahassacakkavāḷe devamanussānanti dasasahassacakkavāḷe devānaṁ,",
  "tika-s0301t8:53_4": "imasmiṁ cakkavāḷe devamanussānañcāti evaṁ dasasahassacakkavāḷe devamanussāna’’nti",
  "tika-s0301t8:53_5": "vadanti. Aggantiādito. Tatthāti mandākinitīre.",
  "tika-s0301t8:54_0": "Vassaggenāti vassapaṭipāṭiyā. Tanti aññāsikoṇḍaññattheraṁ. Mahābrahmānaṁ viya lokiyamanussā",
  "tika-s0301t8:54_1": "harāyanti. Pāmokkhabhūto āyasmā thero antarantarā tattha tattha janapade vasitvā",
  "tika-s0301t8:54_2": "tadanukkamena mandākinitīraṁ upagato, tasmā vuttaṁ – ‘‘icchāmahaṁ, bhante, janapade vasitu’’nti.",
  "tika-s0301t8:55_0": "Ānubhāvasampannā dibbāyukā te hatthināgāti vuttaṁ ‘‘pubbe paccekabuddhānaṁ pāricariyāya",
  "tika-s0301t8:55_1": "kataparicayā’’ti. Therassa sañcaraṇaṭṭhāne āvaraṇasākhā haritvā apanetvā. Mukhodakañceva",
  "tika-s0301t8:55_2": "dantakaṭṭhañca ṭhapetīti saḷaladevadārukaṭṭhādīni aññamaññaṁ ghaṁsitvā aggiṁ nibbattetvā",
  "tika-s0301t8:55_3": "jāletvā tattha pāsāṇakhaṇḍāni tāpetvā tāni daṇḍakehi vaṭṭetvā taḷākāsu udakasoṇḍīsu",
  "tika-s0301t8:55_4": "khipitvā udakassa tattabhāvaṁ ñatvā nāgalatādantakaṭṭhaṁ upanento mukhodakañca ṭhapeti.",
  "tika-s0301t8:55_5": "Vattaṁ karotīti antokuṭiyā bahi ca pamukhepi aṅgaṇepi sākhābhaṅgehi sammajjanto vakkhamānanayena",
  "tika-s0301t8:55_6": "āhāraṁ upanento vattaṁ karoti.",
  "tika-s0301t8:56_0": "Patiṭṭhappamāṇeti kaṭippamāṇe, ayameva vā pāṭho tāva mahantamevāti yāva mahantaṁ",
  "tika-s0301t8:56_1": "setapadumavanaṁ , tāva mahantameva. Eseva nayo rattakumudavanādīsu. Khādantā manussā.",
  "tika-s0301t8:56_2": "Pakkapayoghanikā viyāti supakkapayoghanaṁ viya. Ghanabhāvena pana pakkhittakhuddamadhu",
  "tika-s0301t8:56_3": "viya hoti. Tenāha ‘‘etaṁ pokkharamadhu nāmā’’ti. Muḷālanti setapadumānaṁ mūlaṁ. Bhisanti",
  "tika-s0301t8:56_4": "tesaṁyeva kandaṁ. Ekasmiṁ pabbeti ekekasmiṁ pabbantare. Pādaghaṭakanti doṇassa catubhāgo",
  "tika-s0301t8:56_5": "saṇṭhānato khuddako, tasmā pādaghaṭakappamāṇanti tumbamattaṁ. Soṇḍiāvāṭeti khuddakasoṇḍiyo",
  "tika-s0301t8:56_6": "ceva khuddakaāvāṭe ca.",
  "tika-s0301t8:57": "Etaṁ bhojananti yathāvuttaṁ nirudakapāyasabhojanaṁ. Keci sañjānanti ye therā vuḍḍhatarā. Keci na sañjānanti ye navā acirapabbajitā.",
  "tika-s0301t8:58_0": "Buddhānubuddhoti buddhassa anubuddho. Bāḷhavīriyoti catunnaṁ sammappadhānānaṁ vasena",
  "tika-s0301t8:58_1": "ciranicitavīriyo. Tiṇṇaṁ vivekānanti kāyacittaupadhivivekānaṁ lābhīti yojanā. Catasso",
  "tika-s0301t8:58_2": "vadati vaṅgīsatthero sayaṁpaṭibhānaṁ, na sesābhiññānaṁ abhāvatoti āha ‘‘itarā’’tiādi.",
  "tika-s0301t8:58_3": "Parisā sannisīdi nissaddabhāvena tuṇhī ahosīti attho. Anujānāpesīti paṭhamaṁ attanā",
  "tika-s0301t8:58_4": "ñātaṁ upaṭṭhitaṁ attano parinibbānakālaṁ anu pacchā satthāraṁ jānāpesīti evaṁ ettha attho daṭṭhabbo.",
  "tika-s0301t8:59_0": "Tanti āsāḷhipuṇṇamāya isipatane yaṁ dassanaṁ, yaṁ vā dukkaracariyāyaṁ tumhākaṁ upaṭṭhānaṁ",
  "tika-s0301t8:59_1": "ādito dassanaṁ, taṁ, bhante, paṭhamadassanaṁ. Onatavinatāti heṭṭhā upari ca onatā",
  "tika-s0301t8:59_2": "vinatā. Kampetvāti thokaṁ cāletvā dassanatthaṁ ekaninnādo tesaṁ hatthināgānañceva",
  "tika-s0301t8:59_3": "nāgayakkhakumbhaṇḍānaṁ devatānañca saddena. Brahmāno devānaṁ adaṁsūti sambandho.",
  "tika-s0301t8:60_0": "Sajjhāyamakaṁsu pasādanīyesu pasādavasena sannipatitaparisāya pasādajananatthaṁ bhagavati",
  "tika-s0301t8:60_1": "nikkhamitvāti bhagavati gandhakuṭito nikkhamitvā. Dharatiyevāti aduṭṭhataṁ patvā tiṭṭhateva.",
  "tika-s0301t8:61": "Koṇḍaññasuttavaṇṇanā niṭṭhitā.",
  "tika-s0301t8:62": "10. Moggallānasuttavaṇṇanā",
  "tika-s0301t8:63_0": "218.Paccavekkhatīti tesaṁ ariyānaṁ cittaṁ attano ñāṇacakkhunā pati avekkhati paccavekkhati.",
  "tika-s0301t8:63_1": "Pabbatassāti isigilipabbatassa. Dukkhapāraṁ gatanti vaṭṭadukkhassa pāraṁ pariyantaṁ",
  "tika-s0301t8:63_2": "gataṁ . Sabbaguṇasampannanti sabbehi buddhaguṇehi ca sāvakaguṇehi ca paripuṇṇaṁ.",
  "tika-s0301t8:63_3": "Anekākārasampannanti rūpaghosalūkhadhammappamāṇikānaṁ sattānaṁ tehi tehi ākārehi",
  "tika-s0301t8:63_4": "sabbesañca anekehi anantāparimeyyehi pasīditabbākārehi samannāgataṁ. Te pana ākārā",
  "tika-s0301t8:63_5": "yasmā anaññasādhāraṇā buddhaguṇā eva, tasmā āha ‘‘anekehi guṇehi samannāgata’’nti.",
  "tika-s0301t8:64": "Moggallānasuttavaṇṇanā niṭṭhitā.",
  "tika-s0301t8:65": "11. Gaggarāsuttavaṇṇanā",
  "tika-s0301t8:66_0": "219.Teti te devamanusse. ‘‘Sarīravaṇṇenāti sarīre chavivaṇṇenā’’ti vadanti. Sarīravaṇṇenāti",
  "tika-s0301t8:66_1": "vā dhammarūpakāyaguṇena. ‘‘Yasasā’’tipi pāṭho, so evattho. Vigatamaloti abbhāmahikādīhi",
  "tika-s0301t8:66_2": "vigatūpakkileso . Bhāṇu vuccati pabhā, sātisayo bhāṇu etassa atthīti bhāṇumā. Sūriyoti",
  "tika-s0301t8:66_3": "āha ‘‘ādicco viyā’’ti.",
  "tika-s0301t8:67": "Gaggarāsuttavaṇṇanā niṭṭhitā.",
  "tika-s0301t8:68": "12. Vaṅgīsasuttavaṇṇanā",
  "tika-s0301t8:69_0": "220. So kira vicaratīti sambandho. ‘‘Yathāyaṁ dīpo jambudīpoti jambunā paññāto, evāhampi",
  "tika-s0301t8:69_1": "tena jambunā paññāyissa’’nti jambusākhaṁ pariharitvā. Vādaṁ katvāti ‘‘imasmiṁ vāde",
  "tika-s0301t8:69_2": "sace te parājayo hoti, tvaṁ me dāso hohi. Sace me parājayo, ahaṁ te bhariyā’’ti evaṁ",
  "tika-s0301t8:69_3": "katikaṁ katvā. Vāde jayaparājayānubhāvenāti tathāpavattite vāde paribbājakassa jayānubhāvena",
  "tika-s0301t8:69_4": "ceva attano parājayena ca. Vayaṁ āgammāti sippuggahaṇavayaṁ āgamma. Vijjanti mantaṁ.",
  "tika-s0301t8:70_0": "Nibbattagativibhāvanavasena chavasīsabhāvaṁ dūseti vināsetīti chavadūsakaṁ sippaṁ,",
  "tika-s0301t8:70_1": "tathāpavattaṁ mantapadaṁ. Attano ānubhāvenāti niraye nibbattasattassa sīsaṁ yattha",
  "tika-s0301t8:70_2": "katthaci ṭhitaṁ buddhānubhāvena ānetvā dassetvā. Khīṇāsavassa sīsanti paramappicchatāya",
  "tika-s0301t8:70_3": "kañcipi ajānāpetvā araññaṁ pavisitvā parinibbutassa khīṇāsavassa chaḍḍitaṁ sīsakaṭāhaṁ.",
  "tika-s0301t8:70_4": "Dassesīti attano ānubhāvena ānetvā dassesi.",
  "tika-s0301t8:71_0": "‘‘Tumhe, bho gotama, jānāthā’’ti kāmaṁ vaṅgīso nibbattaṭṭhānaṁ sandhāya pucchati,",
  "tika-s0301t8:71_1": "bhagavā pana anupādisesanibbānaṁ sandhāya ‘‘āma, vaṅgīsa…pe… gatiṁ jānāmī’’ti āha.",
  "tika-s0301t8:71_2": "Vuttañhetaṁ ‘‘nibbānaṁ arahato gatī’’ti. Vaṅgīso sayaṁ mantabalena gatipariyāpannassa",
  "tika-s0301t8:71_3": "gatiṁ jānanto bhagavantampi ‘‘ayampi tathā’’ti maññamāno ‘‘mantena jānāsi, bho gotamā’’ti",
  "tika-s0301t8:71_4": "āha. Bhagavā attano buddhañāṇameva mantaṁ katvā dīpento ‘‘āma, vaṅgīsa, ekena manteneva",
  "tika-s0301t8:71_5": "jānāmī’’ti āha. Mudhā eva dātabbanti amūliko. Anantarahitāya bhūmiyā sayanaṁ thaṇḍilaseyyā.",
  "tika-s0301t8:71_6": "Ādi-saddena sāyatatiyaṁ udakorohaṇabhūmiharaṇādiṁ saṅgaṇhāti. So taṁ…pe… arahattaṁ",
  "tika-s0301t8:71_7": "pāpuṇīti iminā vaṅgīsatthero pabbajitvā na cirasseva sukhāya paṭipadāya arahattaṁ",
  "tika-s0301t8:71_8": "patto viya dissati, na kho panetaṁ evaṁ daṭṭhabbaṁ, āyatiṁ thero pabbajitvā samathavipassanāsu",
  "tika-s0301t8:71_9": "kammaṁ ārabhitvāpi dukkhāya paṭipadāya tādisaṁ kālaṁ vītināmetvā arahattaṁ pāpuṇi. Tenāha –",
  "tika-s0301t8:72": "‘‘Nikkhantaṁ vata maṁ santaṁ, agārasmānagāriyaṁ;",
  "tika-s0301t8:73": "Vitakkā upadhāvanti, pagabbhā kaṇhato ime’’. (saṁ. ni. 1.209; theragā. 1218);",
  "tika-s0301t8:74": "Āyasmato vaṅgīsassa anabhirati uppannā hoti, rāgo cittaṁ anuddhaṁseti, ‘‘kāmarāgena ḍayhāmi, cittaṁ me pariḍayhatī’’tiādi (theragā. 1232).",
  "tika-s0301t8:75_0": "Vimuttisukhanti sabbaso kilesavimuttiyaṁ nibbāne ca uppannaṁ sampatiarahattaphalasukhaṁ",
  "tika-s0301t8:75_1": "paṭisaṁvedentoti yathāparicchinnaṁ kālaṁ pati sammadeva vedento anubhavanto. Kavinā",
  "tika-s0301t8:75_2": "kataṁ, tato vā āgataṁ, tassa vā idanti kāveyaṁ, tadevettha ‘‘kāveyya’’nti vuttaṁ.",
  "tika-s0301t8:75_3": "Ye niyāmagataddasāti ye bhikkhū ariyā buddhānaṁ sāvakā phalaṭṭhabhāvena niyāmagatā",
  "tika-s0301t8:75_4": "ceva maggaṭṭhabhāvena niyāmadasā ca. Niyāmoti hi sammattaniyāmo adhippeto. Suāgamananti",
  "tika-s0301t8:75_5": "mama imassa satthuno santike āgamanaṁ upagamanaṁ, imasmiñca dhammavinaye āgamanaṁ",
  "tika-s0301t8:75_6": "pabbajanaṁ upasampadā sundaraṁ āgamanaṁ. Tattha kāraṇamāha ‘‘tisso vijjā’’tiādi.",
  "tika-s0301t8:75_7": "Avuttampi gāthāya atthato gahitameva therassa chaḷabhiññabhāvato.",
  "tika-s0301t8:76": "Vaṅgīsasuttavaṇṇanā niṭṭhitā.",
  "tika-s0301t8:77": "Sāratthappakāsiniyā saṁyuttanikāya-aṭṭhakathāya",
  "tika-s0301t8:78": "Vaṅgīsasaṁyuttavaṇṇanāya līnatthappakāsanā samattā."
}