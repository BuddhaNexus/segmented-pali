{
  "sn1.1:0.1": "Saṁyutta Nikāya 1.1 ",
  "sn1.1:0.2": "1. Naḷavagga ",
  "sn1.1:0.3": "Oghataraṇasutta ",
  "sn1.1:1.1": "Evaṁ me sutaṁ—",
  "sn1.1:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn1.1:1.3_0": "Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ",
  "sn1.1:1.3_1": "obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ",
  "sn1.1:1.3_2": "aṭṭhāsi. Ekamantaṁ ṭhitā kho sā devatā bhagavantaṁ etadavoca:",
  "sn1.1:1.4": "“kathaṁ nu tvaṁ, mārisa, oghamatarī”ti? ",
  "sn1.1:1.5": "“Appatiṭṭhaṁ khvāhaṁ, āvuso, anāyūhaṁ oghamatarin”ti. ",
  "sn1.1:1.6": "“Yathākathaṁ pana tvaṁ, mārisa, appatiṭṭhaṁ anāyūhaṁ oghamatarī”ti? ",
  "sn1.1:1.7": "“Yadāsvāhaṁ, āvuso, santiṭṭhāmi tadāssu saṁsīdāmi; ",
  "sn1.1:1.8": "yadāsvāhaṁ, āvuso, āyūhāmi tadāssu nibbuyhāmi. ",
  "sn1.1:1.9": "Evaṁ khvāhaṁ, āvuso, appatiṭṭhaṁ anāyūhaṁ oghamatarin”ti. ",
  "sn1.1:2.1": "“Cirassaṁ vata passāmi, ",
  "sn1.1:2.2": "brāhmaṇaṁ parinibbutaṁ; ",
  "sn1.1:2.3": "Appatiṭṭhaṁ anāyūhaṁ, ",
  "sn1.1:2.4": "tiṇṇaṁ loke visattikan”ti. ",
  "sn1.1:3.1": "Idamavoca sā devatā. ",
  "sn1.1:3.2": "Samanuñño satthā ahosi. ",
  "sn1.1:3.3": "Atha kho sā devatā: ",
  "sn1.1:3.4": "“samanuñño me satthā”ti bhagavantaṁ abhivādetvā padakkhiṇaṁ katvā tatthevantaradhāyīti. ",
  "sn1.2:0.1": "Saṁyutta Nikāya 1.2 ",
  "sn1.2:0.2": "1. Naḷavagga ",
  "sn1.2:0.3": "Nimokkhasutta ",
  "sn1.2:1.1": "Sāvatthinidānaṁ. ",
  "sn1.2:1.2_0": "Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ",
  "sn1.2:1.2_1": "obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ",
  "sn1.2:1.2_2": "aṭṭhāsi. Ekamantaṁ ṭhitā kho sā devatā bhagavantaṁ etadavoca:",
  "sn1.2:2.1": "“Jānāsi no tvaṁ, mārisa, sattānaṁ nimokkhaṁ pamokkhaṁ vivekan”ti? ",
  "sn1.2:3.1": "“Jānāmi khvāhaṁ, āvuso, sattānaṁ nimokkhaṁ pamokkhaṁ vivekan”ti. ",
  "sn1.2:4.1": "“Yathākathaṁ pana tvaṁ, mārisa, jānāsi sattānaṁ nimokkhaṁ pamokkhaṁ vivekan”ti? ",
  "sn1.2:5.1": "“Nandībhavaparikkhayā, ",
  "sn1.2:5.2": "Saññāviññāṇasaṅkhayā; ",
  "sn1.2:5.3": "Vedanānaṁ nirodhā upasamā, ",
  "sn1.2:5.4": "Evaṁ khvāhaṁ āvuso jānāmi; ",
  "sn1.2:5.5": "Sattānaṁ nimokkhaṁ pamokkhaṁ vivekan”ti. ",
  "sn1.3:0.1": "Saṁyutta Nikāya 1.3 ",
  "sn1.3:0.2": "1. Naḷavagga ",
  "sn1.3:0.3": "Upanīyasutta ",
  "sn1.3:1.1": "Sāvatthinidānaṁ. ",
  "sn1.3:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.3:2.1": "“Upanīyati jīvitamappamāyu, ",
  "sn1.3:2.2": "Jarūpanītassa na santi tāṇā; ",
  "sn1.3:2.3": "Etaṁ bhayaṁ maraṇe pekkhamāno, ",
  "sn1.3:2.4": "Puññāni kayirātha sukhāvahānī”ti. ",
  "sn1.3:3.1": "“Upanīyati jīvitamappamāyu, ",
  "sn1.3:3.2": "Jarūpanītassa na santi tāṇā; ",
  "sn1.3:3.3": "Etaṁ bhayaṁ maraṇe pekkhamāno, ",
  "sn1.3:3.4": "Lokāmisaṁ pajahe santipekkho”ti. ",
  "sn1.4:0.1": "Saṁyutta Nikāya 1.4 ",
  "sn1.4:0.2": "1. Naḷavagga ",
  "sn1.4:0.3": "Accentisutta ",
  "sn1.4:1.1": "Sāvatthinidānaṁ. ",
  "sn1.4:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.4:2.1": "“Accenti kālā tarayanti rattiyo, ",
  "sn1.4:2.2": "Vayoguṇā anupubbaṁ jahanti; ",
  "sn1.4:2.3": "Etaṁ bhayaṁ maraṇe pekkhamāno, ",
  "sn1.4:2.4": "Puññāni kayirātha sukhāvahānī”ti. ",
  "sn1.4:3.1": "“Accenti kālā tarayanti rattiyo, ",
  "sn1.4:3.2": "Vayoguṇā anupubbaṁ jahanti; ",
  "sn1.4:3.3": "Etaṁ bhayaṁ maraṇe pekkhamāno, ",
  "sn1.4:3.4": "Lokāmisaṁ pajahe santipekkho”ti. ",
  "sn1.5:0.1": "Saṁyutta Nikāya 1.5 ",
  "sn1.5:0.2": "1. Naḷavagga ",
  "sn1.5:0.3": "Katichindasutta ",
  "sn1.5:1.1": "Sāvatthinidānaṁ. ",
  "sn1.5:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.5:2.1": "“Kati chinde kati jahe, ",
  "sn1.5:2.2": "kati cuttari bhāvaye; ",
  "sn1.5:2.3": "Kati saṅgātigo bhikkhu, ",
  "sn1.5:2.4": "oghatiṇṇoti vuccatī”ti. ",
  "sn1.5:3.1": "“Pañca chinde pañca jahe, ",
  "sn1.5:3.2": "pañca cuttari bhāvaye; ",
  "sn1.5:3.3": "Pañca saṅgātigo bhikkhu, ",
  "sn1.5:3.4": "oghatiṇṇoti vuccatī”ti. ",
  "sn1.6:0.1": "Saṁyutta Nikāya 1.6 ",
  "sn1.6:0.2": "1. Naḷavagga ",
  "sn1.6:0.3": "Jāgarasutta ",
  "sn1.6:1.1": "Sāvatthinidānaṁ. ",
  "sn1.6:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.6:2.1": "“Kati jāgarataṁ suttā, ",
  "sn1.6:2.2": "kati suttesu jāgarā; ",
  "sn1.6:2.3": "Katibhi rajamādeti, ",
  "sn1.6:2.4": "katibhi parisujjhatī”ti. ",
  "sn1.6:3.1": "“Pañca jāgarataṁ suttā, ",
  "sn1.6:3.2": "pañca suttesu jāgarā; ",
  "sn1.6:3.3": "Pañcabhi rajamādeti, ",
  "sn1.6:3.4": "pañcabhi parisujjhatī”ti. ",
  "sn1.7:0.1": "Saṁyutta Nikāya 1.7 ",
  "sn1.7:0.2": "1. Naḷavagga ",
  "sn1.7:0.3": "Appaṭividitasutta ",
  "sn1.7:1.1": "Sāvatthinidānaṁ. ",
  "sn1.7:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.7:2.1": "“Yesaṁ dhammā appaṭividitā, ",
  "sn1.7:2.2": "Paravādesu nīyare; ",
  "sn1.7:2.3": "Suttā te nappabujjhanti, ",
  "sn1.7:2.4": "Kālo tesaṁ pabujjhitun”ti. ",
  "sn1.7:3.1": "“Yesaṁ dhammā suppaṭividitā, ",
  "sn1.7:3.2": "Paravādesu na nīyare; ",
  "sn1.7:3.3": "Te sambuddhā sammadaññā, ",
  "sn1.7:3.4": "Caranti visame saman”ti. ",
  "sn1.8:0.1": "Saṁyutta Nikāya 1.8 ",
  "sn1.8:0.2": "1. Naḷavagga ",
  "sn1.8:0.3": "Susammuṭṭhasutta ",
  "sn1.8:1.1": "Sāvatthinidānaṁ. ",
  "sn1.8:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.8:2.1": "“Yesaṁ dhammā susammuṭṭhā, ",
  "sn1.8:2.2": "paravādesu nīyare; ",
  "sn1.8:2.3": "Suttā te nappabujjhanti, ",
  "sn1.8:2.4": "kālo tesaṁ pabujjhitun”ti. ",
  "sn1.8:3.1": "“Yesaṁ dhammā asammuṭṭhā, ",
  "sn1.8:3.2": "paravādesu na nīyare; ",
  "sn1.8:3.3": "Te sambuddhā sammadaññā, ",
  "sn1.8:3.4": "caranti visame saman”ti. ",
  "sn1.9:0.1": "Saṁyutta Nikāya 1.9 ",
  "sn1.9:0.2": "1. Naḷavagga ",
  "sn1.9:0.3": "Mānakāmasutta ",
  "sn1.9:1.1": "Sāvatthinidānaṁ. ",
  "sn1.9:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.9:2.1": "“Na mānakāmassa damo idhatthi, ",
  "sn1.9:2.2": "Na monamatthi asamāhitassa; ",
  "sn1.9:2.3": "Eko araññe viharaṁ pamatto, ",
  "sn1.9:2.4": "Na maccudheyyassa tareyya pāran”ti. ",
  "sn1.9:3.1": "“Mānaṁ pahāya susamāhitatto, ",
  "sn1.9:3.2": "Sucetaso sabbadhi vippamutto; ",
  "sn1.9:3.3": "Eko araññe viharaṁ appamatto, ",
  "sn1.9:3.4": "Sa maccudheyyassa tareyya pāran”ti. ",
  "sn1.10:0.1": "Saṁyutta Nikāya 1.10 ",
  "sn1.10:0.2": "1. Naḷavagga ",
  "sn1.10:0.3": "Araññasutta ",
  "sn1.10:1.1": "Sāvatthinidānaṁ. ",
  "sn1.10:1.2": "Ekamantaṁ ṭhitā kho sā devatā bhagavantaṁ gāthāya ajjhabhāsi: ",
  "sn1.10:2.1": "“Araññe viharantānaṁ, ",
  "sn1.10:2.2": "santānaṁ brahmacārinaṁ; ",
  "sn1.10:2.3": "Ekabhattaṁ bhuñjamānānaṁ, ",
  "sn1.10:2.4": "kena vaṇṇo pasīdatī”ti. ",
  "sn1.10:3.1": "“Atītaṁ nānusocanti, ",
  "sn1.10:3.2": "nappajappanti nāgataṁ; ",
  "sn1.10:3.3": "Paccuppannena yāpenti, ",
  "sn1.10:3.4": "tena vaṇṇo pasīdati. ",
  "sn1.10:4.1": "Anāgatappajappāya, ",
  "sn1.10:4.2": "atītassānusocanā; ",
  "sn1.10:4.3": "Etena bālā sussanti, ",
  "sn1.10:4.4": "naḷova harito luto”ti. ",
  "sn1.10:4.5": "Naḷavaggo paṭhamo. ",
  "sn1.10:5.0": "Tassuddānaṁ ",
  "sn1.10:5.1": "Oghaṁ nimokkhaṁ upaneyyaṁ, ",
  "sn1.10:5.2": "Accenti katichindi ca; ",
  "sn1.10:5.3": "Jāgaraṁ appaṭividitā, ",
  "sn1.10:5.4": "Susammuṭṭhā mānakāminā; ",
  "sn1.10:5.5": "Araññe dasamo vutto, ",
  "sn1.10:5.6": "Vaggo tena pavuccati. ",
  "sn1.11:0.1": "Saṁyutta Nikāya 1.11 ",
  "sn1.11:0.2": "2. Nandanavagga ",
  "sn1.11:0.3": "Nandanasutta ",
  "sn1.11:1.1": "Evaṁ me sutaṁ—",
  "sn1.11:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn1.11:1.3": "Tatra kho bhagavā bhikkhū āmantesi: ",
  "sn1.11:1.4": "“bhikkhavo”ti. ",
  "sn1.11:1.5": "“Bhadante”ti te bhikkhū bhagavato paccassosuṁ. ",
  "sn1.11:1.6": "Bhagavā etadavoca: ",
  "sn1.11:2.1_0": "“Bhūtapubbaṁ, bhikkhave, aññatarā tāvatiṁsakāyikā devatā nandane vane accharāsaṅghaparivutā",
  "sn1.11:2.1_1": "dibbehi pañcahi kāmaguṇehi samappitā samaṅgībhūtā paricārayamānā tāyaṁ velāyaṁ imaṁ gāthaṁ abhāsi:",
  "sn1.11:3.1": "‘Na te sukhaṁ pajānanti, ",
  "sn1.11:3.2": "ye na passanti nandanaṁ; ",
  "sn1.11:3.3": "Āvāsaṁ naradevānaṁ, ",
  "sn1.11:3.4": "tidasānaṁ yasassinan’ti. ",
  "sn1.11:4.1": "Evaṁ vutte, bhikkhave, aññatarā devatā taṁ devataṁ gāthāya paccabhāsi: ",
  "sn1.11:5.1": "‘Na tvaṁ bāle pajānāsi, ",
  "sn1.11:5.2": "yathā arahataṁ vaco; ",
  "sn1.11:5.3": "Aniccā sabbasaṅkhārā, ",
  "sn1.11:5.4": "uppādavayadhammino; ",
  "sn1.11:5.5": "Uppajjitvā nirujjhanti, ",
  "sn1.11:5.6": "tesaṁ vūpasamo sukho’”ti. ",
  "sn1.12:0.1": "Saṁyutta Nikāya 1.12 ",
  "sn1.12:0.2": "2. Nandanavagga ",
  "sn1.12:0.3": "Nandatisutta ",
  "sn1.12:1.1": "Sāvatthinidānaṁ. ",
  "sn1.12:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.12:2.1": "“Nandati puttehi puttimā, ",
  "sn1.12:2.2": "Gomā gohi tatheva nandati; ",
  "sn1.12:2.3": "Upadhīhi narassa nandanā, ",
  "sn1.12:2.4": "Na hi so nandati yo nirūpadhī”ti. ",
  "sn1.12:3.1": "“Socati puttehi puttimā, ",
  "sn1.12:3.2": "Gomā gohi tatheva socati; ",
  "sn1.12:3.3": "Upadhīhi narassa socanā, ",
  "sn1.12:3.4": "Na hi so socati yo nirūpadhī”ti. ",
  "sn1.13:0.1": "Saṁyutta Nikāya 1.13 ",
  "sn1.13:0.2": "2. Nandanavagga ",
  "sn1.13:0.3": "Natthiputtasamasutta ",
  "sn1.13:1.1": "Sāvatthinidānaṁ. ",
  "sn1.13:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.13:2.1": "“Natthi puttasamaṁ pemaṁ, ",
  "sn1.13:2.2": "natthi gosamitaṁ dhanaṁ; ",
  "sn1.13:2.3": "Natthi sūriyasamā ābhā, ",
  "sn1.13:2.4": "samuddaparamā sarā”ti. ",
  "sn1.13:3.1": "“Natthi attasamaṁ pemaṁ, ",
  "sn1.13:3.2": "natthi dhaññasamaṁ dhanaṁ; ",
  "sn1.13:3.3": "Natthi paññāsamā ābhā, ",
  "sn1.13:3.4": "vuṭṭhi ve paramā sarā”ti. ",
  "sn1.14:0.1": "Saṁyutta Nikāya 1.14 ",
  "sn1.14:0.2": "2. Nandanavagga ",
  "sn1.14:0.3": "Khattiyasutta ",
  "sn1.14:1.1": "“Khattiyo dvipadaṁ seṭṭho, ",
  "sn1.14:1.2": "balībaddo catuppadaṁ; ",
  "sn1.14:1.3": "Komārī seṭṭhā bhariyānaṁ, ",
  "sn1.14:1.4": "yo ca puttāna pubbajo”ti. ",
  "sn1.14:2.1": "“Sambuddho dvipadaṁ seṭṭho, ",
  "sn1.14:2.2": "ājānīyo catuppadaṁ; ",
  "sn1.14:2.3": "Sussūsā seṭṭhā bhariyānaṁ, ",
  "sn1.14:2.4": "yo ca puttānamassavo”ti. ",
  "sn1.15:0.1": "Saṁyutta Nikāya 1.15 ",
  "sn1.15:0.2": "2. Nandanavagga ",
  "sn1.15:0.3": "Saṇamānasutta ",
  "sn1.15:1.1": "“Ṭhite majjhanhike kāle, ",
  "sn1.15:1.2": "sannisīvesu pakkhisu; ",
  "sn1.15:1.3": "Saṇateva brahāraññaṁ, ",
  "sn1.15:1.4": "taṁ bhayaṁ paṭibhāti man”ti. ",
  "sn1.15:2.1": "“Ṭhite majjhanhike kāle, ",
  "sn1.15:2.2": "sannisīvesu pakkhisu; ",
  "sn1.15:2.3": "Saṇateva brahāraññaṁ, ",
  "sn1.15:2.4": "sā rati paṭibhāti man”ti. ",
  "sn1.16:0.1": "Saṁyutta Nikāya 1.16 ",
  "sn1.16:0.2": "2. Nandanavagga ",
  "sn1.16:0.3": "Niddātandīsutta ",
  "sn1.16:1.1": "“Niddā tandī vijambhitā, ",
  "sn1.16:1.2": "Aratī bhattasammado; ",
  "sn1.16:1.3": "Etena nappakāsati, ",
  "sn1.16:1.4": "Ariyamaggo idha pāṇinan”ti. ",
  "sn1.16:2.1": "“Niddaṁ tandiṁ vijambhitaṁ, ",
  "sn1.16:2.2": "Aratiṁ bhattasammadaṁ; ",
  "sn1.16:2.3": "Vīriyena naṁ paṇāmetvā, ",
  "sn1.16:2.4": "Ariyamaggo visujjhatī”ti. ",
  "sn1.17:0.1": "Saṁyutta Nikāya 1.17 ",
  "sn1.17:0.2": "2. Nandanavagga ",
  "sn1.17:0.3": "Dukkarasutta ",
  "sn1.17:1.1": "“Dukkaraṁ duttitikkhañca, ",
  "sn1.17:1.2": "abyattena ca sāmaññaṁ; ",
  "sn1.17:1.3": "Bahūhi tattha sambādhā, ",
  "sn1.17:1.4": "yattha bālo visīdatī”ti. ",
  "sn1.17:2.1": "“Katihaṁ careyya sāmaññaṁ, ",
  "sn1.17:2.2": "cittañce na nivāraye; ",
  "sn1.17:2.3": "Pade pade visīdeyya, ",
  "sn1.17:2.4": "saṅkappānaṁ vasānugoti. ",
  "sn1.17:3.1": "Kummova aṅgāni sake kapāle, ",
  "sn1.17:3.2": "Samodahaṁ bhikkhu manovitakke; ",
  "sn1.17:3.3": "Anissito aññamaheṭhayāno, ",
  "sn1.17:3.4": "Parinibbuto nūpavadeyya kañcī”ti. ",
  "sn1.18:0.1": "Saṁyutta Nikāya 1.18 ",
  "sn1.18:0.2": "2. Nandanavagga ",
  "sn1.18:0.3": "Hirīsutta ",
  "sn1.18:1.1": "“Hirīnisedho puriso, ",
  "sn1.18:1.2": "koci lokasmiṁ vijjati; ",
  "sn1.18:1.3": "Yo nindaṁ apabodhati, ",
  "sn1.18:1.4": "asso bhadro kasāmivā”ti. ",
  "sn1.18:2.1": "“Hirīnisedhā tanuyā, ",
  "sn1.18:2.2": "ye caranti sadā satā; ",
  "sn1.18:2.3": "Antaṁ dukkhassa pappuyya, ",
  "sn1.18:2.4": "caranti visame saman”ti. ",
  "sn1.19:0.1": "Saṁyutta Nikāya 1.19 ",
  "sn1.19:0.2": "2. Nandanavagga ",
  "sn1.19:0.3": "Kuṭikāsutta ",
  "sn1.19:1.1": "“Kacci te kuṭikā natthi, ",
  "sn1.19:1.2": "kacci natthi kulāvakā; ",
  "sn1.19:1.3": "Kacci santānakā natthi, ",
  "sn1.19:1.4": "kacci muttosi bandhanā”ti. ",
  "sn1.19:2.1": "“Taggha me kuṭikā natthi, ",
  "sn1.19:2.2": "taggha natthi kulāvakā; ",
  "sn1.19:2.3": "Taggha santānakā natthi, ",
  "sn1.19:2.4": "taggha muttomhi bandhanā”ti. ",
  "sn1.19:3.1": "“Kintāhaṁ kuṭikaṁ brūmi, ",
  "sn1.19:3.2": "kiṁ te brūmi kulāvakaṁ; ",
  "sn1.19:3.3": "Kiṁ te santānakaṁ brūmi, ",
  "sn1.19:3.4": "kintāhaṁ brūmi bandhanan”ti. ",
  "sn1.19:4.1": "“Mātaraṁ kuṭikaṁ brūsi, ",
  "sn1.19:4.2": "bhariyaṁ brūsi kulāvakaṁ; ",
  "sn1.19:4.3": "Putte santānake brūsi, ",
  "sn1.19:4.4": "taṇhaṁ me brūsi bandhanan”ti. ",
  "sn1.19:5.1": "“Sāhu te kuṭikā natthi, ",
  "sn1.19:5.2": "sāhu natthi kulāvakā; ",
  "sn1.19:5.3": "Sāhu santānakā natthi, ",
  "sn1.19:5.4": "sāhu muttosi bandhanā”ti. ",
  "sn1.20:0.1": "Saṁyutta Nikāya 1.20 ",
  "sn1.20:0.2": "2. Nandanavagga ",
  "sn1.20:0.3": "Samiddhisutta ",
  "sn1.20:1.1": "Evaṁ me sutaṁ—",
  "sn1.20:1.2": "ekaṁ samayaṁ bhagavā rājagahe viharati tapodārāme. ",
  "sn1.20:1.3": "Atha kho āyasmā samiddhi rattiyā paccūsasamayaṁ paccuṭṭhāya yena tapodā tenupasaṅkami gattāni parisiñcituṁ. ",
  "sn1.20:1.4": "Tapode gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. ",
  "sn1.20:1.5_0": "Atha kho aññatarā devatā abhikkantāya rattiyā abhikkantavaṇṇā kevalakappaṁ tapodaṁ",
  "sn1.20:1.5_1": "obhāsetvā yena āyasmā samiddhi tenupasaṅkami; upasaṅkamitvā vehāsaṁ ṭhitā āyasmantaṁ",
  "sn1.20:1.5_2": "samiddhiṁ gāthāya ajjhabhāsi:",
  "sn1.20:2.1": "“Abhutvā bhikkhasi bhikkhu, ",
  "sn1.20:2.2": "na hi bhutvāna bhikkhasi; ",
  "sn1.20:2.3": "Bhutvāna bhikkhu bhikkhassu, ",
  "sn1.20:2.4": "mā taṁ kālo upaccagā”ti. ",
  "sn1.20:3.1": "“Kālaṁ vohaṁ na jānāmi, ",
  "sn1.20:3.2": "channo kālo na dissati; ",
  "sn1.20:3.3": "Tasmā abhutvā bhikkhāmi, ",
  "sn1.20:3.4": "mā maṁ kālo upaccagā”ti. ",
  "sn1.20:4.1": "Atha kho sā devatā pathaviyaṁ patiṭṭhahitvā āyasmantaṁ samiddhiṁ etadavoca: ",
  "sn1.20:4.2": "“daharo tvaṁ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. ",
  "sn1.20:4.3": "Bhuñja, bhikkhu, mānusake kāme; ",
  "sn1.20:4.4": "mā sandiṭṭhikaṁ hitvā kālikaṁ anudhāvī”ti. ",
  "sn1.20:5.1": "“Na khvāhaṁ, āvuso, sandiṭṭhikaṁ hitvā kālikaṁ anudhāvāmi. ",
  "sn1.20:5.2": "Kālikañca khvāhaṁ, āvuso, hitvā sandiṭṭhikaṁ anudhāvāmi. ",
  "sn1.20:5.3": "Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. ",
  "sn1.20:5.4": "Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī”ti. ",
  "sn1.20:6.1": "“Kathañca, bhikkhu, kālikā kāmā vuttā bhagavatā bahudukkhā bahupāyāsā, ādīnavo ettha bhiyyo? ",
  "sn1.20:6.2": "Kathaṁ sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī”ti? ",
  "sn1.20:7.1": "“Ahaṁ kho, āvuso, navo acirapabbajito adhunāgato imaṁ dhammavinayaṁ. ",
  "sn1.20:7.2": "Na tāhaṁ sakkomi vitthārena ācikkhituṁ. ",
  "sn1.20:7.3": "Ayaṁ so bhagavā arahaṁ sammāsambuddho rājagahe viharati tapodārāme. ",
  "sn1.20:7.4": "Taṁ bhagavantaṁ upasaṅkamitvā etamatthaṁ puccha. ",
  "sn1.20:7.5": "Yathā te bhagavā byākaroti tathā naṁ dhāreyyāsī”ti. ",
  "sn1.20:8.1": "“Na kho, bhikkhu, sukaro so bhagavā amhehi upasaṅkamituṁ, aññāhi mahesakkhāhi devatāhi parivuto. ",
  "sn1.20:8.2": "Sace kho tvaṁ, bhikkhu, taṁ bhagavantaṁ upasaṅkamitvā etamatthaṁ puccheyyāsi, mayampi āgaccheyyāma dhammassavanāyā”ti. ",
  "sn1.20:8.3_0": "“Evamāvuso”ti kho āyasmā samiddhi tassā devatāya paṭissutvā yena bhagavā tenupasaṅkami;",
  "sn1.20:8.3_1": "upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā",
  "sn1.20:8.3_2": "samiddhi bhagavantaṁ etadavoca:",
  "sn1.20:9.1": "“Idhāhaṁ, bhante, rattiyā paccūsasamayaṁ paccuṭṭhāya yena tapodā tenupasaṅkamiṁ gattāni parisiñcituṁ. ",
  "sn1.20:9.2": "Tapode gattāni parisiñcitvā paccuttaritvā ekacīvaro aṭṭhāsiṁ gattāni pubbāpayamāno. ",
  "sn1.20:9.3": "Atha kho, bhante, aññatarā devatā abhikkantāya rattiyā abhikkantavaṇṇā kevalakappaṁ tapodaṁ obhāsetvā yenāhaṁ tenupasaṅkami; upasaṅkamitvā vehāsaṁ ṭhitā imāya gāthāya ajjhabhāsi: ",
  "sn1.20:10.1": "‘Abhutvā bhikkhasi bhikkhu, ",
  "sn1.20:10.2": "na hi bhutvāna bhikkhasi; ",
  "sn1.20:10.3": "Bhutvāna bhikkhu bhikkhassu, ",
  "sn1.20:10.4": "mā taṁ kālo upaccagā’ti. ",
  "sn1.20:11.1": "Evaṁ vutte, ahaṁ, bhante, taṁ devataṁ gāthāya paccabhāsiṁ: ",
  "sn1.20:12.1": "‘Kālaṁ vohaṁ na jānāmi, ",
  "sn1.20:12.2": "channo kālo na dissati; ",
  "sn1.20:12.3": "Tasmā abhutvā bhikkhāmi, ",
  "sn1.20:12.4": "mā maṁ kālo upaccagā’ti. ",
  "sn1.20:13.1": "Atha kho, bhante, sā devatā pathaviyaṁ patiṭṭhahitvā maṁ etadavoca: ",
  "sn1.20:13.2": "‘daharo tvaṁ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. ",
  "sn1.20:13.3": "Bhuñja, bhikkhu, mānusake kāme; ",
  "sn1.20:13.4": "mā sandiṭṭhikaṁ hitvā kālikaṁ anudhāvī’ti. ",
  "sn1.20:14.1": "Evaṁ vuttāhaṁ, bhante, taṁ devataṁ etadavocaṁ: ",
  "sn1.20:14.2": "‘na khvāhaṁ, āvuso, sandiṭṭhikaṁ hitvā kālikaṁ anudhāvāmi; ",
  "sn1.20:14.3": "kālikañca khvāhaṁ, āvuso, hitvā sandiṭṭhikaṁ anudhāvāmi. ",
  "sn1.20:14.4": "Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. ",
  "sn1.20:14.5": "Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī’ti. ",
  "sn1.20:15.1": "Evaṁ vutte, bhante, sā devatā maṁ etadavoca: ",
  "sn1.20:15.2": "‘kathañca, bhikkhu, kālikā kāmā vuttā bhagavatā bahudukkhā bahupāyāsā; ādīnavo ettha bhiyyo? ",
  "sn1.20:15.3": "Kathaṁ sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī’ti? ",
  "sn1.20:16.1": "Evaṁ vuttāhaṁ, bhante, taṁ devataṁ etadavocaṁ: ",
  "sn1.20:16.2": "‘ahaṁ kho, āvuso, navo acirapabbajito adhunāgato imaṁ dhammavinayaṁ, na tāhaṁ sakkomi vitthārena ācikkhituṁ. ",
  "sn1.20:16.3": "Ayaṁ so bhagavā arahaṁ sammāsambuddho rājagahe viharati tapodārāme. ",
  "sn1.20:16.4": "Taṁ bhagavantaṁ upasaṅkamitvā etamatthaṁ puccha. ",
  "sn1.20:16.5": "Yathā te bhagavā byākaroti tathā naṁ dhāreyyāsī’ti. ",
  "sn1.20:17.1": "Evaṁ vutte, bhante, sā devatā maṁ etadavoca: ",
  "sn1.20:17.2": "‘na kho, bhikkhu, sukaro so bhagavā amhehi upasaṅkamituṁ, aññāhi mahesakkhāhi devatāhi parivuto. ",
  "sn1.20:17.3": "Sace kho tvaṁ, bhikkhu, taṁ bhagavantaṁ upasaṅkamitvā etamatthaṁ puccheyyāsi, mayampi āgaccheyyāma dhammassavanāyā’ti. ",
  "sn1.20:17.4": "Sace, bhante, tassā devatāya saccaṁ vacanaṁ, idheva sā devatā avidūre”ti. ",
  "sn1.20:18.1": "Evaṁ vutte, sā devatā āyasmantaṁ samiddhiṁ etadavoca: ",
  "sn1.20:18.2": "“puccha, bhikkhu, puccha, bhikkhu, yamahaṁ anuppattā”ti. ",
  "sn1.20:19.1": "Atha kho bhagavā taṁ devataṁ gāthāhi ajjhabhāsi: ",
  "sn1.20:20.1": "“Akkheyyasaññino sattā, ",
  "sn1.20:20.2": "akkheyyasmiṁ patiṭṭhitā; ",
  "sn1.20:20.3": "Akkheyyaṁ apariññāya, ",
  "sn1.20:20.4": "yogamāyanti maccuno. ",
  "sn1.20:21.1": "Akkheyyañca pariññāya, ",
  "sn1.20:21.2": "Akkhātāraṁ na maññati; ",
  "sn1.20:21.3": "Tañhi tassa na hotīti, ",
  "sn1.20:21.4": "Yena naṁ vajjā na tassa atthi; ",
  "sn1.20:21.5": "Sace vijānāsi vadehi yakkhā”ti. ",
  "sn1.20:22.1": "“Na khvāhaṁ, bhante, imassa bhagavatā saṅkhittena bhāsitassa vitthārena atthaṁ ājānāmi. ",
  "sn1.20:22.2": "Sādhu me, bhante, bhagavā tathā bhāsatu yathāhaṁ imassa bhagavatā saṅkhittena bhāsitassa vitthārena atthaṁ jāneyyan”ti. ",
  "sn1.20:23.1": "“Samo visesī uda vā nihīno, ",
  "sn1.20:23.2": "Yo maññatī so vivadetha tena; ",
  "sn1.20:23.3": "Tīsu vidhāsu avikampamāno, ",
  "sn1.20:23.4": "Samo visesīti na tassa hoti; ",
  "sn1.20:23.5": "Sace vijānāsi vadehi yakkhā”ti. ",
  "sn1.20:24.1": "“Imassapi khvāhaṁ, bhante, bhagavatā saṅkhittena bhāsitassa na vitthārena atthaṁ ājānāmi. ",
  "sn1.20:24.2": "Sādhu me, bhante, bhagavā tathā bhāsatu yathāhaṁ imassa bhagavatā saṅkhittena bhāsitassa vitthārena atthaṁ jāneyyan”ti. ",
  "sn1.20:25.1": "“Pahāsi saṅkhaṁ na vimānamajjhagā, ",
  "sn1.20:25.2": "Acchecchi taṇhaṁ idha nāmarūpe; ",
  "sn1.20:25.3": "Taṁ chinnaganthaṁ anighaṁ nirāsaṁ, ",
  "sn1.20:25.4": "Pariyesamānā nājjhagamuṁ; ",
  "sn1.20:25.5": "Devā manussā idha vā huraṁ vā, ",
  "sn1.20:25.6": "Saggesu vā sabbanivesanesu. ",
  "sn1.20:26.1": "Sace vijānāsi vadehi yakkhā”ti. ",
  "sn1.20:27.1": "“Imassa khvāhaṁ, bhante, bhagavatā saṅkhittena bhāsitassa evaṁ vitthārena atthaṁ ājānāmi—",
  "sn1.20:28.1": "Pāpaṁ na kayirā vacasā manasā, ",
  "sn1.20:28.2": "Kāyena vā kiñcana sabbaloke; ",
  "sn1.20:28.3": "Kāme pahāya satimā sampajāno, ",
  "sn1.20:28.4": "Dukkhaṁ na sevetha anatthasaṁhitan”ti. ",
  "sn1.20:28.5": "Nandanavaggo dutiyo. ",
  "sn1.20:29.0": "Tassuddānaṁ ",
  "sn1.20:29.1": "Nandanā nandati ceva, ",
  "sn1.20:29.2": "Natthiputtasamena ca; ",
  "sn1.20:29.3": "Khattiyo saṇamāno ca, ",
  "sn1.20:29.4": "Niddātandī ca dukkaraṁ; ",
  "sn1.20:29.5": "Hirī kuṭikā navamo, ",
  "sn1.20:29.6": "Dasamo vutto samiddhināti. ",
  "sn1.21:0.1": "Saṁyutta Nikāya 1.21 ",
  "sn1.21:0.2": "3. Sattivagga ",
  "sn1.21:0.3": "Sattisutta ",
  "sn1.21:1.1": "Sāvatthinidānaṁ. ",
  "sn1.21:1.2": "Ekamantaṁ ṭhitā kho sā devatā bhagavato santike imaṁ gāthaṁ abhāsi: ",
  "sn1.21:2.1": "“Sattiyā viya omaṭṭho, ",
  "sn1.21:2.2": "ḍayhamānova matthake; ",
  "sn1.21:2.3": "Kāmarāgappahānāya, ",
  "sn1.21:2.4": "sato bhikkhu paribbaje”ti. ",
  "sn1.21:3.1": "“Sattiyā viya omaṭṭho, ",
  "sn1.21:3.2": "ḍayhamānova matthake; ",
  "sn1.21:3.3": "Sakkāyadiṭṭhippahānāya, ",
  "sn1.21:3.4": "sato bhikkhu paribbaje”ti. ",
  "sn1.22:0.1": "Saṁyutta Nikāya 1.22 ",
  "sn1.22:0.2": "3. Sattivagga ",
  "sn1.22:0.3": "Phusatisutta ",
  "sn1.22:1.1": "“Nāphusantaṁ phusati ca, ",
  "sn1.22:1.2": "phusantañca tato phuse; ",
  "sn1.22:1.3": "Tasmā phusantaṁ phusati, ",
  "sn1.22:1.4": "appaduṭṭhapadosinan”ti. ",
  "sn1.22:2.1": "“Yo appaduṭṭhassa narassa dussati, ",
  "sn1.22:2.2": "Suddhassa posassa anaṅgaṇassa; ",
  "sn1.22:2.3": "Tameva bālaṁ pacceti pāpaṁ, ",
  "sn1.22:2.4": "Sukhumo rajo paṭivātaṁva khitto”ti. ",
  "sn1.23:0.1": "Saṁyutta Nikāya 1.23 ",
  "sn1.23:0.2": "3. Sattivagga ",
  "sn1.23:0.3": "Jaṭāsutta ",
  "sn1.23:1.1": "“Antojaṭā bahijaṭā, ",
  "sn1.23:1.2": "Jaṭāya jaṭitā pajā; ",
  "sn1.23:1.3": "Taṁ taṁ gotama pucchāmi, ",
  "sn1.23:1.4": "Ko imaṁ vijaṭaye jaṭan”ti. ",
  "sn1.23:2.1": "“Sīle patiṭṭhāya naro sapañño, ",
  "sn1.23:2.2": "Cittaṁ paññañca bhāvayaṁ; ",
  "sn1.23:2.3": "Ātāpī nipako bhikkhu, ",
  "sn1.23:2.4": "So imaṁ vijaṭaye jaṭaṁ. ",
  "sn1.23:3.1": "Yesaṁ rāgo ca doso ca, ",
  "sn1.23:3.2": "avijjā ca virājitā; ",
  "sn1.23:3.3": "Khīṇāsavā arahanto, ",
  "sn1.23:3.4": "tesaṁ vijaṭitā jaṭā. ",
  "sn1.23:4.1": "Yattha nāmañca rūpañca, ",
  "sn1.23:4.2": "asesaṁ uparujjhati; ",
  "sn1.23:4.3": "Paṭighaṁ rūpasaññā ca, ",
  "sn1.23:4.4": "etthesā chijjate jaṭā”ti. ",
  "sn1.24:0.1": "Saṁyutta Nikāya 1.24 ",
  "sn1.24:0.2": "3. Sattivagga ",
  "sn1.24:0.3": "Manonivāraṇasutta ",
  "sn1.24:1.1": "“Yato yato mano nivāraye, ",
  "sn1.24:1.2": "Na dukkhameti naṁ tato tato; ",
  "sn1.24:1.3": "Sa sabbato mano nivāraye, ",
  "sn1.24:1.4": "Sa sabbato dukkhā pamuccatī”ti. ",
  "sn1.24:2.1": "“Na sabbato mano nivāraye, ",
  "sn1.24:2.2": "Na mano saṁyatattamāgataṁ; ",
  "sn1.24:2.3": "Yato yato ca pāpakaṁ, ",
  "sn1.24:2.4": "Tato tato mano nivāraye”ti. ",
  "sn1.25:0.1": "Saṁyutta Nikāya 1.25 ",
  "sn1.25:0.2": "3. Sattivagga ",
  "sn1.25:0.3": "Arahantasutta ",
  "sn1.25:1.1": "“Yo hoti bhikkhu arahaṁ katāvī, ",
  "sn1.25:1.2": "Khīṇāsavo antimadehadhārī; ",
  "sn1.25:1.3": "Ahaṁ vadāmītipi so vadeyya, ",
  "sn1.25:1.4": "Mamaṁ vadantītipi so vadeyyā”ti. ",
  "sn1.25:2.1": "“Yo hoti bhikkhu arahaṁ katāvī, ",
  "sn1.25:2.2": "Khīṇāsavo antimadehadhārī; ",
  "sn1.25:2.3": "Ahaṁ vadāmītipi so vadeyya, ",
  "sn1.25:2.4": "Mamaṁ vadantītipi so vadeyya; ",
  "sn1.25:2.5": "Loke samaññaṁ kusalo viditvā, ",
  "sn1.25:2.6": "Vohāramattena so vohareyyā”ti. ",
  "sn1.25:3.1": "“Yo hoti bhikkhu arahaṁ katāvī, ",
  "sn1.25:3.2": "Khīṇāsavo antimadehadhārī; ",
  "sn1.25:3.3": "Mānaṁ nu kho so upagamma bhikkhu, ",
  "sn1.25:3.4": "Ahaṁ vadāmītipi so vadeyya; ",
  "sn1.25:3.5": "Mamaṁ vadantītipi so vadeyyā”ti. ",
  "sn1.25:4.1": "“Pahīnamānassa na santi ganthā, ",
  "sn1.25:4.2": "Vidhūpitā mānaganthassa sabbe; ",
  "sn1.25:4.3": "Sa vītivatto maññataṁ sumedho, ",
  "sn1.25:4.4": "Ahaṁ vadāmītipi so vadeyya. ",
  "sn1.25:5.1": "Mamaṁ vadantītipi so vadeyya, ",
  "sn1.25:5.2": "Loke samaññaṁ kusalo viditvā; ",
  "sn1.25:5.3": "Vohāramattena so vohareyyā”ti. ",
  "sn1.26:0.1": "Saṁyutta Nikāya 1.26 ",
  "sn1.26:0.2": "3. Sattivagga ",
  "sn1.26:0.3": "Pajjotasutta ",
  "sn1.26:1.1": "“Kati lokasmiṁ pajjotā, ",
  "sn1.26:1.2": "Tehi loko pakāsati; ",
  "sn1.26:1.3": "Bhagavantaṁ puṭṭhumāgamma, ",
  "sn1.26:1.4": "Kathaṁ jānemu taṁ mayan”ti. ",
  "sn1.26:2.1": "“Cattāro loke pajjotā, ",
  "sn1.26:2.2": "pañcamettha na vijjati; ",
  "sn1.26:2.3": "Divā tapati ādicco, ",
  "sn1.26:2.4": "rattimābhāti candimā. ",
  "sn1.26:3.1": "Atha aggi divārattiṁ, ",
  "sn1.26:3.2": "tattha tattha pakāsati; ",
  "sn1.26:3.3": "Sambuddho tapataṁ seṭṭho, ",
  "sn1.26:3.4": "esā ābhā anuttarā”ti. ",
  "sn1.27:0.1": "Saṁyutta Nikāya 1.27 ",
  "sn1.27:0.2": "3. Sattivagga ",
  "sn1.27:0.3": "Sarasutta ",
  "sn1.27:1.1": "“Kuto sarā nivattanti, ",
  "sn1.27:1.2": "kattha vaṭṭaṁ na vattati; ",
  "sn1.27:1.3": "Kattha nāmañca rūpañca, ",
  "sn1.27:1.4": "asesaṁ uparujjhatī”ti. ",
  "sn1.27:2.1": "“Yattha āpo ca pathavī, ",
  "sn1.27:2.2": "tejo vāyo na gādhati; ",
  "sn1.27:2.3": "Ato sarā nivattanti, ",
  "sn1.27:2.4": "ettha vaṭṭaṁ na vattati; ",
  "sn1.27:2.5": "Ettha nāmañca rūpañca, ",
  "sn1.27:2.6": "asesaṁ uparujjhatī”ti. ",
  "sn1.28:0.1": "Saṁyutta Nikāya 1.28 ",
  "sn1.28:0.2": "3. Sattivagga ",
  "sn1.28:0.3": "Mahaddhanasutta ",
  "sn1.28:1.1": "“Mahaddhanā mahābhogā, ",
  "sn1.28:1.2": "raṭṭhavantopi khattiyā; ",
  "sn1.28:1.3": "Aññamaññābhigijjhanti, ",
  "sn1.28:1.4": "kāmesu analaṅkatā. ",
  "sn1.28:2.1": "Tesu ussukkajātesu, ",
  "sn1.28:2.2": "bhavasotānusārisu; ",
  "sn1.28:2.3": "Kedha taṇhaṁ pajahiṁsu, ",
  "sn1.28:2.4": "ke lokasmiṁ anussukā”ti. ",
  "sn1.28:3.1": "“Hitvā agāraṁ pabbajitā, ",
  "sn1.28:3.2": "hitvā puttaṁ pasuṁ piyaṁ; ",
  "sn1.28:3.3": "Hitvā rāgañca dosañca, ",
  "sn1.28:3.4": "avijjañca virājiya; ",
  "sn1.28:3.5": "Khīṇāsavā arahanto, ",
  "sn1.28:3.6": "te lokasmiṁ anussukā”ti. ",
  "sn1.29:0.1": "Saṁyutta Nikāya 1.29 ",
  "sn1.29:0.2": "3. Sattivagga ",
  "sn1.29:0.3": "Catucakkasutta ",
  "sn1.29:1.1": "“Catucakkaṁ navadvāraṁ, ",
  "sn1.29:1.2": "puṇṇaṁ lobhena saṁyutaṁ; ",
  "sn1.29:1.3": "Paṅkajātaṁ mahāvīra, ",
  "sn1.29:1.4": "kathaṁ yātrā bhavissatī”ti. ",
  "sn1.29:2.1": "“Chetvā naddhiṁ varattañca, ",
  "sn1.29:2.2": "icchā lobhañca pāpakaṁ; ",
  "sn1.29:2.3": "Samūlaṁ taṇhamabbuyha, ",
  "sn1.29:2.4": "evaṁ yātrā bhavissatī”ti. ",
  "sn1.30:0.1": "Saṁyutta Nikāya 1.30 ",
  "sn1.30:0.2": "3. Sattivagga ",
  "sn1.30:0.3": "Eṇijaṅghasutta ",
  "sn1.30:1.1": "“Eṇijaṅghaṁ kisaṁ vīraṁ, ",
  "sn1.30:1.2": "appāhāraṁ alolupaṁ; ",
  "sn1.30:1.3": "Sīhaṁvekacaraṁ nāgaṁ, ",
  "sn1.30:1.4": "kāmesu anapekkhinaṁ; ",
  "sn1.30:1.5": "Upasaṅkamma pucchāma, ",
  "sn1.30:1.6": "kathaṁ dukkhā pamuccatī”ti. ",
  "sn1.30:2.1": "“Pañca kāmaguṇā loke, ",
  "sn1.30:2.2": "manochaṭṭhā paveditā; ",
  "sn1.30:2.3": "Ettha chandaṁ virājetvā, ",
  "sn1.30:2.4": "evaṁ dukkhā pamuccatī”ti. ",
  "sn1.30:2.5": "Sattivaggo tatiyo. ",
  "sn1.30:3.0": "Tassuddānaṁ ",
  "sn1.30:3.1": "Sattiyā phusati ceva, ",
  "sn1.30:3.2": "jaṭā manonivāraṇā; ",
  "sn1.30:3.3": "Arahantena pajjoto, ",
  "sn1.30:3.4": "sarā mahaddhanena ca; ",
  "sn1.30:3.5": "Catucakkena navamaṁ, ",
  "sn1.30:3.6": "eṇijaṅghena te dasāti. ",
  "sn1.31:0.1": "Saṁyutta Nikāya 1.31 ",
  "sn1.31:0.2": "4. Satullapakāyikavagga ",
  "sn1.31:0.3": "Sabbhisutta ",
  "sn1.31:1.1": "Evaṁ me sutaṁ—",
  "sn1.31:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn1.31:1.3_0": "Atha kho sambahulā satullapakāyikā devatāyo abhikkantāya rattiyā abhikkantavaṇṇā",
  "sn1.31:1.3_1": "kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ",
  "sn1.31:1.3_2": "abhivādetvā ekamantaṁ aṭṭhaṁsu.",
  "sn1.31:1.4": "Ekamantaṁ ṭhitā kho ekā devatā bhagavato santike imaṁ gāthaṁ abhāsi: ",
  "sn1.31:2.1": "“Sabbhireva samāsetha, ",
  "sn1.31:2.2": "sabbhi kubbetha santhavaṁ; ",
  "sn1.31:2.3": "Sataṁ saddhammamaññāya, ",
  "sn1.31:2.4": "seyyo hoti na pāpiyo”ti. ",
  "sn1.31:3.1": "Atha kho aparā devatā bhagavato santike imaṁ gāthaṁ abhāsi: ",
  "sn1.31:4.1": "“Sabbhireva samāsetha, ",
  "sn1.31:4.2": "sabbhi kubbetha santhavaṁ; ",
  "sn1.31:4.3": "Sataṁ saddhammamaññāya, ",
  "sn1.31:4.4": "paññā labbhati nāññato”ti. ",
  "sn1.31:5.1": "Atha kho aparā devatā bhagavato santike imaṁ gāthaṁ abhāsi: ",
  "sn1.31:6.1": "“Sabbhireva samāsetha, ",
  "sn1.31:6.2": "sabbhi kubbetha santhavaṁ; ",
  "sn1.31:6.3": "Sataṁ saddhammamaññāya, ",
  "sn1.31:6.4": "sokamajjhe na socatī”ti. ",
  "sn1.31:7.1": "Atha kho aparā devatā bhagavato santike imaṁ gāthaṁ abhāsi: ",
  "sn1.31:8.1": "“Sabbhireva samāsetha, ",
  "sn1.31:8.2": "sabbhi kubbetha santhavaṁ; ",
  "sn1.31:8.3": "Sataṁ saddhammamaññāya, ",
  "sn1.31:8.4": "ñātimajjhe virocatī”ti. ",
  "sn1.31:9.1": "Atha kho aparā devatā bhagavato santike imaṁ gāthaṁ abhāsi: ",
  "sn1.31:10.1": "“Sabbhireva samāsetha, ",
  "sn1.31:10.2": "sabbhi kubbetha santhavaṁ; ",
  "sn1.31:10.3": "Sataṁ saddhammamaññāya, ",
  "sn1.31:10.4": "sattā gacchanti suggatin”ti. ",
  "sn1.31:11.1": "Atha kho aparā devatā bhagavato santike imaṁ gāthaṁ abhāsi: ",
  "sn1.31:12.1": "“Sabbhireva samāsetha, ",
  "sn1.31:12.2": "sabbhi kubbetha santhavaṁ; ",
  "sn1.31:12.3": "Sataṁ saddhammamaññāya, ",
  "sn1.31:12.4": "sattā tiṭṭhanti sātatan”ti. ",
  "sn1.31:13.1": "Atha kho aparā devatā bhagavantaṁ etadavoca: ",
  "sn1.31:13.2": "“kassa nu kho, bhagavā, subhāsitan”ti? ",
  "sn1.31:14.1": "“Sabbāsaṁ vo subhāsitaṁ pariyāyena, api ca mamapi suṇātha—",
  "sn1.31:15.1": "Sabbhireva samāsetha, ",
  "sn1.31:15.2": "sabbhi kubbetha santhavaṁ; ",
  "sn1.31:15.3": "Sataṁ saddhammamaññāya, ",
  "sn1.31:15.4": "sabbadukkhā pamuccatī”ti. ",
  "sn1.31:16.1": "Idamavoca bhagavā. ",
  "sn1.31:16.2": "Attamanā tā devatāyo bhagavantaṁ abhivādetvā padakkhiṇaṁ katvā tatthevantaradhāyiṁsūti. ",
  "sn1.32:0.1": "Saṁyutta Nikāya 1.32 ",
  "sn1.32:0.2": "4. Satullapakāyikavagga ",
  "sn1.32:0.3": "Maccharisutta ",
  "sn1.32:1.1": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn1.32:1.2_0": "Atha kho sambahulā satullapakāyikā devatāyo abhikkantāya rattiyā abhikkantavaṇṇā",
  "sn1.32:1.2_1": "kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ",
  "sn1.32:1.2_2": "abhivādetvā ekamantaṁ aṭṭhaṁsu.",
  "sn1.32:1.3": "Ekamantaṁ ṭhitā kho ekā devatā bhagavato santike imaṁ gāthaṁ abhāsi: ",
  "sn1.32:2.1": "“Maccherā ca pamādā ca, ",
  "sn1.32:2.2": "evaṁ dānaṁ na dīyati; ",
  "sn1.32:2.3": "Puññaṁ ākaṅkhamānena, ",
  "sn1.32:2.4": "deyyaṁ hoti vijānatā”ti. ",
  "sn1.32:3.1": "Atha kho aparā devatā bhagavato santike imā gāthāyo abhāsi: ",
  "sn1.32:4.1": "“Yasseva bhīto na dadāti maccharī, ",
  "sn1.32:4.2": "Tadevādadato bhayaṁ; ",
  "sn1.32:4.3": "Jighacchā ca pipāsā ca, ",
  "sn1.32:4.4": "Yassa bhāyati maccharī; ",
  "sn1.32:4.5": "Tameva bālaṁ phusati, ",
  "sn1.32:4.6": "Asmiṁ loke paramhi ca. ",
  "sn1.32:5.1": "Tasmā vineyya maccheraṁ, ",
  "sn1.32:5.2": "dajjā dānaṁ malābhibhū; ",
  "sn1.32:5.3": "Puññāni paralokasmiṁ, ",
  "sn1.32:5.4": "patiṭṭhā honti pāṇinan”ti. ",
  "sn1.32:6.1": "Atha kho aparā devatā bhagavato santike imā gāthāyo abhāsi: ",
  "sn1.32:7.1": "“Te matesu na mīyanti, ",
  "sn1.32:7.2": "panthānaṁva sahabbajaṁ; ",
  "sn1.32:7.3": "Appasmiṁ ye pavecchanti, ",
  "sn1.32:7.4": "esa dhammo sanantano. ",
  "sn1.32:8.1": "Appasmeke pavecchanti, ",
  "sn1.32:8.2": "bahuneke na dicchare; ",
  "sn1.32:8.3": "Appasmā dakkhiṇā dinnā, ",
  "sn1.32:8.4": "sahassena samaṁ mitā”ti. ",
  "sn1.32:9.1": "Atha kho aparā devatā bhagavato santike imā gāthāyo abhāsi: ",
  "sn1.32:10.1": "“Duddadaṁ dadamānānaṁ, ",
  "sn1.32:10.2": "dukkaraṁ kamma kubbataṁ; ",
  "sn1.32:10.3": "Asanto nānukubbanti, ",
  "sn1.32:10.4": "sataṁ dhammo duranvayo. ",
  "sn1.32:11.1": "Tasmā satañca asataṁ, ",
  "sn1.32:11.2": "nānā hoti ito gati; ",
  "sn1.32:11.3": "Asanto nirayaṁ yanti, ",
  "sn1.32:11.4": "santo saggaparāyanā”ti. ",
  "sn1.32:12.1": "Atha kho aparā devatā bhagavato santike etadavoca: ",
  "sn1.32:12.2": "“kassa nu kho, bhagavā, subhāsitan”ti? ",
  "sn1.32:13.1": "“Sabbāsaṁ vo subhāsitaṁ pariyāyena; api ca mamapi suṇātha—",
  "sn1.32:14.1": "Dhammaṁ care yopi samuñjakaṁ care, ",
  "sn1.32:14.2": "Dārañca posaṁ dadamappakasmiṁ; ",
  "sn1.32:14.3": "Sataṁ sahassānaṁ sahassayāginaṁ, ",
  "sn1.32:14.4": "Kalampi nāgghanti tathāvidhassa te”ti. ",
  "sn1.32:15.1": "Atha kho aparā devatā bhagavantaṁ gāthāya ajjhabhāsi: ",
  "sn1.32:16.1": "“Kenesa yañño vipulo mahaggato, ",
  "sn1.32:16.2": "Samena dinnassa na agghameti; ",
  "sn1.32:16.3": "Kathaṁ sataṁ sahassānaṁ sahassayāginaṁ, ",
  "sn1.32:16.4": "Kalampi nāgghanti tathāvidhassa te”ti. ",
  "sn1.32:17.1": "“Dadanti heke visame niviṭṭhā, ",
  "sn1.32:17.2": "Chetvā vadhitvā atha socayitvā; ",
  "sn1.32:17.3": "Sā dakkhiṇā assumukhā sadaṇḍā, ",
  "sn1.32:17.4": "Samena dinnassa na agghameti. ",
  "sn1.32:18.1": "Evaṁ sataṁ sahassānaṁ sahassayāginaṁ, ",
  "sn1.32:18.2": "Kalampi nāgghanti tathāvidhassa te”ti. ",
  "sn1.33:0.1": "Saṁyutta Nikāya 1.33 ",
  "sn1.33:0.2": "4. Satullapakāyikavagga ",
  "sn1.33:0.3": "Sādhusutta ",
  "sn1.33:1.1": "Sāvatthinidānaṁ. ",
  "sn1.33:1.2_0": "Atha kho sambahulā satullapakāyikā devatāyo abhikkantāya rattiyā abhikkantavaṇṇā",
  "sn1.33:1.2_1": "kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ",
  "sn1.33:1.2_2": "abhivādetvā ekamantaṁ aṭṭhaṁsu.",
  "sn1.33:1.3": "Ekamantaṁ ṭhitā kho ekā devatā bhagavato santike imaṁ udānaṁ udānesi: ",
  "sn1.33:2.1": "“Sādhu kho mārisa dānaṁ, ",
  "sn1.33:2.2": "maccherā ca pamādā ca; ",
  "sn1.33:2.3": "Evaṁ dānaṁ na dīyati, ",
  "sn1.33:2.4": "puññaṁ ākaṅkhamānena; ",
  "sn1.33:2.5": "Deyyaṁ hoti vijānatā”ti. ",
  "sn1.33:3.1": "Atha kho aparā devatā bhagavato santike imaṁ udānaṁ udānesi: ",
  "sn1.33:4.1": "“Sādhu kho mārisa dānaṁ, ",
  "sn1.33:4.2": "Api ca appakasmimpi sāhu dānaṁ. ",
  "sn1.33:5.1": "Appasmeke pavecchanti, ",
  "sn1.33:5.2": "bahuneke na dicchare; ",
  "sn1.33:5.3": "Appasmā dakkhiṇā dinnā, ",
  "sn1.33:5.4": "sahassena samaṁ mitā”ti. ",
  "sn1.33:6.1": "Atha kho aparā devatā bhagavato santike imaṁ udānaṁ udānesi: ",
  "sn1.33:7.1": "“Sādhu kho mārisa dānaṁ, ",
  "sn1.33:7.2": "Appakasmimpi sāhu dānaṁ; ",
  "sn1.33:7.3": "Api ca saddhāyapi sāhu dānaṁ, ",
  "sn1.33:7.4": "Dānañca yuddhañca samānamāhu; ",
  "sn1.33:7.5": "Appāpi santā bahuke jinanti, ",
  "sn1.33:7.6": "Appampi ce saddahāno dadāti; ",
  "sn1.33:7.7": "Teneva so hoti sukhī paratthā”ti. ",
  "sn1.33:8.1": "Atha kho aparā devatā bhagavato santike imaṁ udānaṁ udānesi: ",
  "sn1.33:9.1": "“Sādhu kho mārisa dānaṁ, ",
  "sn1.33:9.2": "Appakasmimpi sāhu dānaṁ; ",
  "sn1.33:9.3": "Saddhāyapi sāhu dānaṁ, ",
  "sn1.33:9.4": "Api ca dhammaladdhassāpi sāhu dānaṁ. ",
  "sn1.33:10.1": "Yo dhammaladdhassa dadāti dānaṁ, ",
  "sn1.33:10.2": "Uṭṭhānavīriyādhigatassa jantu; ",
  "sn1.33:10.3": "Atikkamma so vetaraṇiṁ yamassa, ",
  "sn1.33:10.4": "Dibbāni ṭhānāni upeti macco”ti. ",
  "sn1.33:11.1": "Atha kho aparā devatā bhagavato santike imaṁ udānaṁ udānesi: ",
  "sn1.33:12.1": "“Sādhu kho mārisa dānaṁ, ",
  "sn1.33:12.2": "Appakasmimpi sāhu dānaṁ; ",
  "sn1.33:12.3": "Saddhāyapi sāhu dānaṁ, ",
  "sn1.33:12.4": "Dhammaladdhassāpi sāhu dānaṁ; ",
  "sn1.33:12.5": "Api ca viceyya dānampi sāhu dānaṁ. ",
  "sn1.33:13.1": "Viceyya dānaṁ sugatappasatthaṁ, ",
  "sn1.33:13.2": "Ye dakkhiṇeyyā idha jīvaloke; ",
  "sn1.33:13.3": "Etesu dinnāni mahapphalāni, ",
  "sn1.33:13.4": "Bījāni vuttāni yathā sukhette”ti. ",
  "sn1.33:14.1": "Atha kho aparā devatā bhagavato santike imaṁ udānaṁ udānesi: ",
  "sn1.33:15.1": "“Sādhu kho mārisa dānaṁ, ",
  "sn1.33:15.2": "Appakasmimpi sāhu dānaṁ; ",
  "sn1.33:15.3": "Saddhāyapi sāhu dānaṁ, ",
  "sn1.33:15.4": "Dhammaladdhassāpi sāhu dānaṁ; ",
  "sn1.33:15.5": "Viceyya dānampi sāhu dānaṁ, ",
  "sn1.33:15.6": "Api ca pāṇesupi sādhu saṁyamo. ",
  "sn1.33:16.1": "Yo pāṇabhūtāni aheṭhayaṁ caraṁ, ",
  "sn1.33:16.2": "Parūpavādā na karonti pāpaṁ; ",
  "sn1.33:16.3": "Bhīruṁ pasaṁsanti na hi tattha sūraṁ, ",
  "sn1.33:16.4": "Bhayā hi santo na karonti pāpan”ti. ",
  "sn1.33:17.1": "Atha kho aparā devatā bhagavantaṁ etadavoca: ",
  "sn1.33:17.2": "“kassa nu kho, bhagavā, subhāsitan”ti? ",
  "sn1.33:18.1": "“Sabbāsaṁ vo subhāsitaṁ pariyāyena, api ca mamapi suṇātha—",
  "sn1.33:19.1": "Saddhā hi dānaṁ bahudhā pasatthaṁ, ",
  "sn1.33:19.2": "Dānā ca kho dhammapadaṁva seyyo; ",
  "sn1.33:19.3": "Pubbe ca hi pubbatare ca santo, ",
  "sn1.33:19.4": "Nibbānamevajjhagamuṁ sapaññā”ti. ",
  "sn1.34:0.1": "Saṁyutta Nikāya 1.34 ",
  "sn1.34:0.2": "4. Satullapakāyikavagga ",
  "sn1.34:0.3": "Nasantisutta ",
  "sn1.34:1.1": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn1.34:1.2_0": "Atha kho sambahulā satullapakāyikā devatāyo abhikkantāya rattiyā abhikkantavaṇṇā",
  "sn1.34:1.2_1": "kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ",
  "sn1.34:1.2_2": "abhivādetvā ekamantaṁ aṭṭhaṁsu.",
  "sn1.34:1.3": "Ekamantaṁ ṭhitā kho ekā devatā bhagavato santike imaṁ gāthaṁ abhāsi: ",
  "sn1.34:2.1": "“Na santi kāmā manujesu niccā, ",
  "sn1.34:2.2": "Santīdha kamanīyāni yesu baddho; ",
  "sn1.34:2.3": "Yesu pamatto apunāgamanaṁ, ",
  "sn1.34:2.4": "Anāgantā puriso maccudheyyā”ti. ",
  "sn1.34:3.1": "“Chandajaṁ aghaṁ chandajaṁ dukkhaṁ, ",
  "sn1.34:3.2": "Chandavinayā aghavinayo; ",
  "sn1.34:3.3": "Aghavinayā dukkhavinayo”ti. ",
  "sn1.34:4.1": "“Na te kāmā yāni citrāni loke, ",
  "sn1.34:4.2": "Saṅkapparāgo purisassa kāmo; ",
  "sn1.34:4.3": "Tiṭṭhanti citrāni tatheva loke, ",
  "sn1.34:4.4": "Athettha dhīrā vinayanti chandaṁ. ",
  "sn1.34:5.1": "Kodhaṁ jahe vippajaheyya mānaṁ, ",
  "sn1.34:5.2": "Saṁyojanaṁ sabbamatikkameyya; ",
  "sn1.34:5.3": "Taṁ nāmarūpasmimasajjamānaṁ, ",
  "sn1.34:5.4": "Akiñcanaṁ nānupatanti dukkhā. ",
  "sn1.34:6.1": "Pahāsi saṅkhaṁ na vimānamajjhagā, ",
  "sn1.34:6.2": "Acchecchi taṇhaṁ idha nāmarūpe; ",
  "sn1.34:6.3": "Taṁ chinnaganthaṁ anighaṁ nirāsaṁ, ",
  "sn1.34:6.4": "Pariyesamānā nājjhagamuṁ; ",
  "sn1.34:6.5": "Devā manussā idha vā huraṁ vā, ",
  "sn1.34:6.6": "Saggesu vā sabbanivesanesū”ti. ",
  "sn1.34:7.1": "“Tañce hi nāddakkhuṁ tathāvimuttaṁ, ",
  "sn1.34:7.2": "(iccāyasmā mogharājā) ",
  "sn1.34:7.3": "Devā manussā idha vā huraṁ vā; ",
  "sn1.34:7.4": "Naruttamaṁ atthacaraṁ narānaṁ, ",
  "sn1.34:7.5": "Ye taṁ namassanti pasaṁsiyā te”ti. ",
  "sn1.34:8.1": "“Pasaṁsiyā tepi bhavanti bhikkhū, ",
  "sn1.34:8.2": "(mogharājāti bhagavā) ",
  "sn1.34:8.3": "Ye taṁ namassanti tathāvimuttaṁ; ",
  "sn1.34:8.4": "Aññāya dhammaṁ vicikicchaṁ pahāya, ",
  "sn1.34:8.5": "Saṅgātigā tepi bhavanti bhikkhū”ti. ",
  "sn1.35:0.1": "Saṁyutta Nikāya 1.35 ",
  "sn1.35:0.2": "4. Satullapakāyikavagga ",
  "sn1.35:0.3": "Ujjhānasaññisutta ",
  "sn1.35:1.1": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn1.35:1.2": "Atha kho sambahulā ujjhānasaññikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā vehāsaṁ aṭṭhaṁsu. ",
  "sn1.35:1.3": "Vehāsaṁ ṭhitā kho ekā devatā bhagavato santike imaṁ gāthaṁ abhāsi: ",
  "sn1.35:2.1": "“Aññathā santamattānaṁ, ",
  "sn1.35:2.2": "aññathā yo pavedaye; ",
  "sn1.35:2.3": "Nikacca kitavasseva, ",
  "sn1.35:2.4": "bhuttaṁ theyyena tassa taṁ. ",
  "sn1.35:3.1": "Yañhi kayirā tañhi vade, ",
  "sn1.35:3.2": "yaṁ na kayirā na taṁ vade; ",
  "sn1.35:3.3": "Akarontaṁ bhāsamānaṁ, ",
  "sn1.35:3.4": "parijānanti paṇḍitā”ti. ",
  "sn1.35:4.1": "“Na yidaṁ bhāsitamattena, ",
  "sn1.35:4.2": "ekantasavanena vā; ",
  "sn1.35:4.3": "Anukkamitave sakkā, ",
  "sn1.35:4.4": "yāyaṁ paṭipadā daḷhā; ",
  "sn1.35:4.5": "Yāya dhīrā pamuccanti, ",
  "sn1.35:4.6": "jhāyino mārabandhanā. ",
  "sn1.35:5.1": "Na ve dhīrā pakubbanti, ",
  "sn1.35:5.2": "viditvā lokapariyāyaṁ; ",
  "sn1.35:5.3": "Aññāya nibbutā dhīrā, ",
  "sn1.35:5.4": "tiṇṇā loke visattikan”ti. ",
  "sn1.35:6.1": "Atha kho tā devatāyo pathaviyaṁ patiṭṭhahitvā bhagavato pādesu sirasā nipatitvā bhagavantaṁ etadavocuṁ: ",
  "sn1.35:6.2": "“accayo no, bhante, accagamā yathābālaṁ yathāmūḷhaṁ yathāakusalaṁ, yā mayaṁ bhagavantaṁ āsādetabbaṁ amaññimhā. ",
  "sn1.35:6.3": "Tāsaṁ no, bhante, bhagavā accayaṁ accayato paṭiggaṇhātu āyatiṁ saṁvarāyā”ti. ",
  "sn1.35:6.4": "Atha kho bhagavā sitaṁ pātvākāsi. ",
  "sn1.35:6.5": "Atha kho tā devatāyo bhiyyoso mattāya ujjhāyantiyo vehāsaṁ abbhuggañchuṁ. ",
  "sn1.35:6.6": "Ekā devatā bhagavato santike imaṁ gāthaṁ abhāsi: ",
  "sn1.35:7.1": "“Accayaṁ desayantīnaṁ, ",
  "sn1.35:7.2": "yo ce na paṭigaṇhati; ",
  "sn1.35:7.3": "Kopantaro dosagaru, ",
  "sn1.35:7.4": "sa veraṁ paṭimuñcatī”ti. ",
  "sn1.35:8.1": "“Accayo ce na vijjetha, ",
  "sn1.35:8.2": "nocidhāpagataṁ siyā; ",
  "sn1.35:8.3": "Verāni na ca sammeyyuṁ, ",
  "sn1.35:8.4": "kenīdha kusalo siyā”ti. ",
  "sn1.35:9.1": "“Kassaccayā na vijjanti, ",
  "sn1.35:9.2": "kassa natthi apāgataṁ; ",
  "sn1.35:9.3": "Ko na sammohamāpādi, ",
  "sn1.35:9.4": "ko ca dhīro sadā sato”ti. ",
  "sn1.35:10.1": "“Tathāgatassa buddhassa, ",
  "sn1.35:10.2": "sabbabhūtānukampino; ",
  "sn1.35:10.3": "Tassaccayā na vijjanti, ",
  "sn1.35:10.4": "tassa natthi apāgataṁ; ",
  "sn1.35:10.5": "So na sammohamāpādi, ",
  "sn1.35:10.6": "sova dhīro sadā satoti. ",
  "sn1.35:11.1": "Accayaṁ desayantīnaṁ, ",
  "sn1.35:11.2": "yo ce na paṭigaṇhati; ",
  "sn1.35:11.3": "Kopantaro dosagaru, ",
  "sn1.35:11.4": "sa veraṁ paṭimuñcati; ",
  "sn1.35:11.5": "Taṁ veraṁ nābhinandāmi, ",
  "sn1.35:11.6": "paṭiggaṇhāmi voccayan”ti. ",
  "sn1.36:0.1": "Saṁyutta Nikāya 1.36 ",
  "sn1.36:0.2": "4. Satullapakāyikavagga ",
  "sn1.36:0.3": "Saddhāsutta ",
  "sn1.36:1.1": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn1.36:1.2_0": "Atha kho sambahulā satullapakāyikā devatāyo abhikkantāya rattiyā abhikkantavaṇṇā",
  "sn1.36:1.2_1": "kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ",
  "sn1.36:1.2_2": "abhivādetvā ekamantaṁ aṭṭhaṁsu.",
  "sn1.36:1.3": "Ekamantaṁ ṭhitā kho ekā devatā bhagavato santike imaṁ gāthaṁ abhāsi: ",
  "sn1.36:2.1": "“Saddhā dutiyā purisassa hoti, ",
  "sn1.36:2.2": "No ce assaddhiyaṁ avatiṭṭhati; ",
  "sn1.36:2.3": "Yaso ca kittī ca tatvassa hoti, ",
  "sn1.36:2.4": "Saggañca so gacchati sarīraṁ vihāyā”ti. ",
  "sn1.36:3.1": "Atha kho aparā devatā bhagavato santike imā gāthāyo abhāsi: ",
  "sn1.36:4.1": "“Kodhaṁ jahe vippajaheyya mānaṁ, ",
  "sn1.36:4.2": "Saṁyojanaṁ sabbamatikkameyya; ",
  "sn1.36:4.3": "Taṁ nāmarūpasmimasajjamānaṁ, ",
  "sn1.36:4.4": "Akiñcanaṁ nānupatanti saṅgā”ti. ",
  "sn1.36:5.1": "“Pamādamanuyuñjanti, ",
  "sn1.36:5.2": "bālā dummedhino janā; ",
  "sn1.36:5.3": "Appamādañca medhāvī, ",
  "sn1.36:5.4": "dhanaṁ seṭṭhaṁva rakkhati. ",
  "sn1.36:6.1": "Mā pamādamanuyuñjetha, ",
  "sn1.36:6.2": "mā kāmarati santhavaṁ; ",
  "sn1.36:6.3": "Appamatto hi jhāyanto, ",
  "sn1.36:6.4": "pappoti paramaṁ sukhan”ti. ",
  "sn1.37:0.1": "Saṁyutta Nikāya 1.37 ",
  "sn1.37:0.2": "4. Satullapakāyikavagga ",
  "sn1.37:0.3": "Samayasutta ",
  "sn1.37:1.1": "Evaṁ me sutaṁ—",
  "sn1.37:1.2": "ekaṁ samayaṁ bhagavā sakkesu viharati kapilavatthusmiṁ mahāvane mahatā bhikkhusaṅghena saddhiṁ pañcamattehi bhikkhusatehi sabbeheva arahantehi; ",
  "sn1.37:1.3": "dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṅghañca. ",
  "sn1.37:1.4": "Atha kho catunnaṁ suddhāvāsakāyikānaṁ devatānaṁ etadahosi: ",
  "sn1.37:1.5": "“ayaṁ kho bhagavā sakkesu viharati kapilavatthusmiṁ mahāvane mahatā bhikkhusaṅghena saddhiṁ pañcamattehi bhikkhusatehi sabbeheva arahantehi; ",
  "sn1.37:1.6": "dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṅghañca. ",
  "sn1.37:1.7": "Yannūna mayampi yena bhagavā tenupasaṅkameyyāma; upasaṅkamitvā bhagavato santike paccekaṁ gāthaṁ bhāseyyāmā”ti. ",
  "sn1.37:2.1": "Atha kho tā devatā—seyyathāpi nāma balavā puriso samiñjitaṁ vā bāhaṁ pasāreyya pasāritaṁ vā bāhaṁ samiñjeyya; evameva—suddhāvāsesu devesu antarahitā bhagavato purato pāturahesuṁ. ",
  "sn1.37:2.2": "Atha kho tā devatā bhagavantaṁ abhivādetvā ekamantaṁ aṭṭhaṁsu. ",
  "sn1.37:2.3": "Ekamantaṁ ṭhitā kho ekā devatā bhagavato santike imaṁ gāthaṁ abhāsi: ",
  "sn1.37:3.1": "“Mahāsamayo pavanasmiṁ, ",
  "sn1.37:3.2": "Devakāyā samāgatā; ",
  "sn1.37:3.3": "Āgatamha imaṁ dhammasamayaṁ, ",
  "sn1.37:3.4": "Dakkhitāye aparājitasaṅghan”ti. ",
  "sn1.37:4.1": "Atha kho aparā devatā bhagavato santike imaṁ gāthaṁ abhāsi: ",
  "sn1.37:5.1": "“Tatra bhikkhavo samādahaṁsu, ",
  "sn1.37:5.2": "Cittamattano ujukaṁ akaṁsu; ",
  "sn1.37:5.3": "Sārathīva nettāni gahetvā, ",
  "sn1.37:5.4": "Indriyāni rakkhanti paṇḍitā”ti. ",
  "sn1.37:6.1": "Atha kho aparā devatā bhagavato santike imaṁ gāthaṁ abhāsi: ",
  "sn1.37:7.1": "“Chetvā khīlaṁ chetvā palighaṁ, ",
  "sn1.37:7.2": "Indakhīlaṁ ūhacca manejā; ",
  "sn1.37:7.3": "Te caranti suddhā vimalā, ",
  "sn1.37:7.4": "Cakkhumatā sudantā susunāgā”ti. ",
  "sn1.37:8.1": "Atha kho aparā devatā bhagavato santike imaṁ gāthaṁ abhāsi: ",
  "sn1.37:9.1": "“Ye keci buddhaṁ saraṇaṁ gatāse, ",
  "sn1.37:9.2": "Na te gamissanti apāyabhūmiṁ; ",
  "sn1.37:9.3": "Pahāya mānusaṁ dehaṁ, ",
  "sn1.37:9.4": "Devakāyaṁ paripūressantī”ti. ",
  "sn1.38:0.1": "Saṁyutta Nikāya 1.38 ",
  "sn1.38:0.2": "4. Satullapakāyikavagga ",
  "sn1.38:0.3": "Sakalikasutta ",
  "sn1.38:1.1": "Evaṁ me sutaṁ—",
  "sn1.38:1.2": "ekaṁ samayaṁ bhagavā rājagahe viharati maddakucchismiṁ migadāye. ",
  "sn1.38:1.3": "Tena kho pana samayena bhagavato pādo sakalikāya khato hoti. ",
  "sn1.38:1.4": "Bhusā sudaṁ bhagavato vedanā vattanti sārīrikā vedanā dukkhā tibbā kharā kaṭukā asātā amanāpā; ",
  "sn1.38:1.5": "tā sudaṁ bhagavā sato sampajāno adhivāseti avihaññamāno. ",
  "sn1.38:1.6": "Atha kho bhagavā catugguṇaṁ saṅghāṭiṁ paññāpetvā dakkhiṇena passena sīhaseyyaṁ kappeti pāde pādaṁ accādhāya sato sampajāno. ",
  "sn1.38:2.1_0": "Atha kho sattasatā satullapakāyikā devatāyo abhikkantāya rattiyā abhikkantavaṇṇā",
  "sn1.38:2.1_1": "kevalakappaṁ maddakucchiṁ obhāsetvā yena bhagavā tenupasaṅkamiṁsu; upasaṅkamitvā",
  "sn1.38:2.1_2": "bhagavantaṁ abhivādetvā ekamantaṁ aṭṭhaṁsu.",
  "sn1.38:2.2": "Ekamantaṁ ṭhitā kho ekā devatā bhagavato santike imaṁ udānaṁ udānesi: ",
  "sn1.38:2.3": "“nāgo vata, bho, samaṇo gotamo; ",
  "sn1.38:2.4": "nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:3.1": "Atha kho aparā devatā bhagavato santike imaṁ udānaṁ udānesi: ",
  "sn1.38:3.2": "“sīho vata, bho, samaṇo gotamo; ",
  "sn1.38:3.3": "sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:4.1": "Atha kho aparā devatā bhagavato santike imaṁ udānaṁ udānesi: ",
  "sn1.38:4.2": "“ājānīyo vata, bho, samaṇo gotamo; ",
  "sn1.38:4.3": "ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:5.1": "Atha kho aparā devatā bhagavato santike imaṁ udānaṁ udānesi: ",
  "sn1.38:5.2": "“nisabho vata, bho, samaṇo gotamo; ",
  "sn1.38:5.3": "nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:6.1": "Atha kho aparā devatā bhagavato santike imaṁ udānaṁ udānesi: ",
  "sn1.38:6.2": "“dhorayho vata, bho, samaṇo gotamo; ",
  "sn1.38:6.3": "dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:7.1": "Atha kho aparā devatā bhagavato santike imaṁ udānaṁ udānesi: ",
  "sn1.38:7.2": "“danto vata, bho, samaṇo gotamo; ",
  "sn1.38:7.3": "dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:8.1": "Atha kho aparā devatā bhagavato santike imaṁ udānaṁ udānesi: ",
  "sn1.38:8.2": "“passa samādhiṁ subhāvitaṁ cittañca suvimuttaṁ, na cābhinataṁ na cāpanataṁ na ca sasaṅkhāraniggayhavāritagataṁ. ",
  "sn1.38:8.3": "Yo evarūpaṁ purisanāgaṁ purisasīhaṁ purisaājānīyaṁ purisanisabhaṁ purisadhorayhaṁ purisadantaṁ atikkamitabbaṁ maññeyya kimaññatra adassanā”ti. ",
  "sn1.38:9.1": "“Pañcavedā sataṁ samaṁ, ",
  "sn1.38:9.2": "Tapassī brāhmaṇā caraṁ; ",
  "sn1.38:9.3": "Cittañca nesaṁ na sammā vimuttaṁ, ",
  "sn1.38:9.4": "Hīnattharūpā na pāraṅgamā te. ",
  "sn1.38:10.1": "Taṇhādhipannā vatasīlabaddhā, ",
  "sn1.38:10.2": "Lūkhaṁ tapaṁ vassasataṁ carantā; ",
  "sn1.38:10.3": "Cittañca nesaṁ na sammā vimuttaṁ, ",
  "sn1.38:10.4": "Hīnattharūpā na pāraṅgamā te. ",
  "sn1.38:11.1": "Na mānakāmassa damo idhatthi, ",
  "sn1.38:11.2": "Na monamatthi asamāhitassa; ",
  "sn1.38:11.3": "Eko araññe viharaṁ pamatto, ",
  "sn1.38:11.4": "Na maccudheyyassa tareyya pāran”ti. ",
  "sn1.38:12.1": "“Mānaṁ pahāya susamāhitatto, ",
  "sn1.38:12.2": "Sucetaso sabbadhi vippamutto; ",
  "sn1.38:12.3": "Eko araññe viharamappamatto, ",
  "sn1.38:12.4": "Sa maccudheyyassa tareyya pāran”ti. ",
  "sn1.39:0.1": "Saṁyutta Nikāya 1.39 ",
  "sn1.39:0.2": "4. Satullapakāyikavagga ",
  "sn1.39:0.3": "Paṭhamapajjunnadhītusutta ",
  "sn1.39:1.1": "Evaṁ me sutaṁ—",
  "sn1.39:1.2": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn1.39:1.3_0": "Atha kho kokanadā pajjunnassa dhītā abhikkantāya rattiyā abhikkantavaṇṇā kevalakappaṁ",
  "sn1.39:1.3_1": "mahāvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn1.39:1.4": "Ekamantaṁ ṭhitā kho sā devatā kokanadā pajjunnassa dhītā bhagavato santike imā gāthāyo abhāsi: ",
  "sn1.39:2.1": "“Vesāliyaṁ vane viharantaṁ, ",
  "sn1.39:2.2": "Aggaṁ sattassa sambuddhaṁ; ",
  "sn1.39:2.3": "Kokanadāhamasmi abhivande, ",
  "sn1.39:2.4": "Kokanadā pajjunnassa dhītā. ",
  "sn1.39:3.1": "Sutameva pure āsi, ",
  "sn1.39:3.2": "Dhammo cakkhumatānubuddho; ",
  "sn1.39:3.3": "Sāhaṁ dāni sakkhi jānāmi, ",
  "sn1.39:3.4": "Munino desayato sugatassa. ",
  "sn1.39:4.1": "Ye keci ariyaṁ dhammaṁ, ",
  "sn1.39:4.2": "Vigarahantā caranti dummedhā; ",
  "sn1.39:4.3": "Upenti roruvaṁ ghoraṁ, ",
  "sn1.39:4.4": "Cirarattaṁ dukkhaṁ anubhavanti. ",
  "sn1.39:5.1": "Ye ca kho ariye dhamme, ",
  "sn1.39:5.2": "Khantiyā upasamena upetā; ",
  "sn1.39:5.3": "Pahāya mānusaṁ dehaṁ, ",
  "sn1.39:5.4": "Devakāyaṁ paripūressantī”ti. ",
  "sn1.40:0.1": "Saṁyutta Nikāya 1.40 ",
  "sn1.40:0.2": "4. Satullapakāyikavagga ",
  "sn1.40:0.3": "Dutiyapajjunnadhītusuttaṁ ",
  "sn1.40:1.1": "Evaṁ me sutaṁ—",
  "sn1.40:1.2": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn1.40:1.3_0": "Atha kho cūḷakokanadā pajjunnassa dhītā abhikkantāya rattiyā abhikkantavaṇṇā kevalakappaṁ",
  "sn1.40:1.3_1": "mahāvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn1.40:1.4": "Ekamantaṁ ṭhitā kho sā devatā cūḷakokanadā pajjunnassa dhītā bhagavato santike imā gāthāyo abhāsi: ",
  "sn1.40:2.1": "“Idhāgamā vijjupabhāsavaṇṇā, ",
  "sn1.40:2.2": "Kokanadā pajjunnassa dhītā; ",
  "sn1.40:2.3": "Buddhañca dhammañca namassamānā, ",
  "sn1.40:2.4": "Gāthācimā atthavatī abhāsi. ",
  "sn1.40:3.1": "Bahunāpi kho taṁ vibhajeyyaṁ, ",
  "sn1.40:3.2": "Pariyāyena tādiso dhammo; ",
  "sn1.40:3.3": "Saṅkhittamatthaṁ lapayissāmi, ",
  "sn1.40:3.4": "Yāvatā me manasā pariyattaṁ. ",
  "sn1.40:4.1": "Pāpaṁ na kayirā vacasā manasā, ",
  "sn1.40:4.2": "Kāyena vā kiñcana sabbaloke; ",
  "sn1.40:4.3": "Kāme pahāya satimā sampajāno, ",
  "sn1.40:4.4": "Dukkhaṁ na sevetha anatthasaṁhitan”ti. ",
  "sn1.40:4.5": "Satullapakāyikavaggo catuttho. ",
  "sn1.40:5.0": "Tassuddānaṁ ",
  "sn1.40:5.1": "Sabbhimaccharinā sādhu, ",
  "sn1.40:5.2": "na santujjhānasaññino; ",
  "sn1.40:5.3": "Saddhā samayo sakalikaṁ, ",
  "sn1.40:5.4": "ubho pajjunnadhītaroti. ",
  "sn1.41:0.1": "Saṁyutta Nikāya 1.41 ",
  "sn1.41:0.2": "5. Ādittavagga ",
  "sn1.41:0.3": "Ādittasutta ",
  "sn1.41:1.1": "Evaṁ me sutaṁ—",
  "sn1.41:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn1.41:1.3": "Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. ",
  "sn1.41:1.4": "Ekamantaṁ ṭhitā kho sā devatā bhagavato santike imā gāthāyo abhāsi: ",
  "sn1.41:2.1": "“Ādittasmiṁ agārasmiṁ, ",
  "sn1.41:2.2": "yaṁ nīharati bhājanaṁ; ",
  "sn1.41:2.3": "Taṁ tassa hoti atthāya, ",
  "sn1.41:2.4": "no ca yaṁ tattha ḍayhati. ",
  "sn1.41:3.1": "Evaṁ ādittako loko, ",
  "sn1.41:3.2": "jarāya maraṇena ca; ",
  "sn1.41:3.3": "Nīharetheva dānena, ",
  "sn1.41:3.4": "dinnaṁ hoti sunīhataṁ. ",
  "sn1.41:4.1": "Dinnaṁ sukhaphalaṁ hoti, ",
  "sn1.41:4.2": "nādinnaṁ hoti taṁ tathā; ",
  "sn1.41:4.3": "Corā haranti rājāno, ",
  "sn1.41:4.4": "aggi ḍahati nassati. ",
  "sn1.41:5.1": "Atha antena jahati, ",
  "sn1.41:5.2": "Sarīraṁ sapariggahaṁ; ",
  "sn1.41:5.3": "Etadaññāya medhāvī, ",
  "sn1.41:5.4": "Bhuñjetha ca dadetha ca; ",
  "sn1.41:5.5": "Datvā ca bhutvā ca yathānubhāvaṁ, ",
  "sn1.41:5.6": "Anindito saggamupeti ṭhānan”ti. ",
  "sn1.42:0.1": "Saṁyutta Nikāya 1.42 ",
  "sn1.42:0.2": "5. Ādittavagga ",
  "sn1.42:0.3": "Kiṁdadasutta ",
  "sn1.42:1.1": "“Kiṁdado balado hoti, ",
  "sn1.42:1.2": "kiṁdado hoti vaṇṇado; ",
  "sn1.42:1.3": "Kiṁdado sukhado hoti, ",
  "sn1.42:1.4": "kiṁdado hoti cakkhudo; ",
  "sn1.42:1.5": "Ko ca sabbadado hoti, ",
  "sn1.42:1.6": "taṁ me akkhāhi pucchito”ti. ",
  "sn1.42:2.1": "“Annado balado hoti, ",
  "sn1.42:2.2": "vatthado hoti vaṇṇado; ",
  "sn1.42:2.3": "Yānado sukhado hoti, ",
  "sn1.42:2.4": "dīpado hoti cakkhudo. ",
  "sn1.42:3.1": "So ca sabbadado hoti, ",
  "sn1.42:3.2": "yo dadāti upassayaṁ; ",
  "sn1.42:3.3": "Amataṁ dado ca so hoti, ",
  "sn1.42:3.4": "yo dhammamanusāsatī”ti. ",
  "sn1.43:0.1": "Saṁyutta Nikāya 1.43 ",
  "sn1.43:0.2": "5. Ādittavagga ",
  "sn1.43:0.3": "Annasutta ",
  "sn1.43:1.1": "“Annamevābhinandanti, ",
  "sn1.43:1.2": "ubhaye devamānusā; ",
  "sn1.43:1.3": "Atha ko nāma so yakkho, ",
  "sn1.43:1.4": "yaṁ annaṁ nābhinandatī”ti. ",
  "sn1.43:2.1": "“Ye naṁ dadanti saddhāya, ",
  "sn1.43:2.2": "vippasannena cetasā; ",
  "sn1.43:2.3": "Tameva annaṁ bhajati, ",
  "sn1.43:2.4": "asmiṁ loke paramhi ca. ",
  "sn1.43:3.1": "Tasmā vineyya maccheraṁ, ",
  "sn1.43:3.2": "dajjā dānaṁ malābhibhū; ",
  "sn1.43:3.3": "Puññāni paralokasmiṁ, ",
  "sn1.43:3.4": "patiṭṭhā honti pāṇinan”ti. ",
  "sn1.44:0.1": "Saṁyutta Nikāya 1.44 ",
  "sn1.44:0.2": "5. Ādittavagga ",
  "sn1.44:0.3": "Ekamūlasutta ",
  "sn1.44:1.1": "“Ekamūlaṁ dvirāvaṭṭaṁ, ",
  "sn1.44:1.2": "timalaṁ pañcapattharaṁ; ",
  "sn1.44:1.3": "Samuddaṁ dvādasāvaṭṭaṁ, ",
  "sn1.44:1.4": "pātālaṁ atarī isī”ti. ",
  "sn1.45:0.1": "Saṁyutta Nikāya 1.45 ",
  "sn1.45:0.2": "5. Ādittavagga ",
  "sn1.45:0.3": "Anomasutta ",
  "sn1.45:1.1": "“Anomanāmaṁ nipuṇatthadassiṁ, ",
  "sn1.45:1.2": "Paññādadaṁ kāmālaye asattaṁ; ",
  "sn1.45:1.3": "Taṁ passatha sabbaviduṁ sumedhaṁ, ",
  "sn1.45:1.4": "Ariye pathe kamamānaṁ mahesin”ti. ",
  "sn1.46:0.1": "Saṁyutta Nikāya 1.46 ",
  "sn1.46:0.2": "5. Ādittavagga ",
  "sn1.46:0.3": "Accharāsutta ",
  "sn1.46:1.1": "“Accharāgaṇasaṅghuṭṭhaṁ, ",
  "sn1.46:1.2": "pisācagaṇasevitaṁ; ",
  "sn1.46:1.3": "Vanantaṁ mohanaṁ nāma, ",
  "sn1.46:1.4": "kathaṁ yātrā bhavissatī”ti. ",
  "sn1.46:2.1": "“Ujuko nāma so maggo, ",
  "sn1.46:2.2": "abhayā nāma sā disā; ",
  "sn1.46:2.3": "Ratho akūjano nāma, ",
  "sn1.46:2.4": "dhammacakkehi saṁyuto. ",
  "sn1.46:3.1": "Hirī tassa apālambo, ",
  "sn1.46:3.2": "satyassa parivāraṇaṁ; ",
  "sn1.46:3.3": "Dhammāhaṁ sārathiṁ brūmi, ",
  "sn1.46:3.4": "sammādiṭṭhipurejavaṁ. ",
  "sn1.46:4.1": "Yassa etādisaṁ yānaṁ, ",
  "sn1.46:4.2": "itthiyā purisassa vā; ",
  "sn1.46:4.3": "Sa ve etena yānena, ",
  "sn1.46:4.4": "nibbānasseva santike”ti. ",
  "sn1.47:0.1": "Saṁyutta Nikāya 1.47 ",
  "sn1.47:0.2": "5. Ādittavagga ",
  "sn1.47:0.3": "Vanaropasutta ",
  "sn1.47:1.1": "“Kesaṁ divā ca ratto ca, ",
  "sn1.47:1.2": "sadā puññaṁ pavaḍḍhati; ",
  "sn1.47:1.3": "Dhammaṭṭhā sīlasampannā, ",
  "sn1.47:1.4": "ke janā saggagāmino”ti. ",
  "sn1.47:2.1": "“Ārāmaropā vanaropā, ",
  "sn1.47:2.2": "ye janā setukārakā; ",
  "sn1.47:2.3": "Papañca udapānañca, ",
  "sn1.47:2.4": "ye dadanti upassayaṁ. ",
  "sn1.47:3.1": "Tesaṁ divā ca ratto ca, ",
  "sn1.47:3.2": "sadā puññaṁ pavaḍḍhati; ",
  "sn1.47:3.3": "Dhammaṭṭhā sīlasampannā, ",
  "sn1.47:3.4": "te janā saggagāmino”ti. ",
  "sn1.48:0.1": "Saṁyutta Nikāya 1.48 ",
  "sn1.48:0.2": "5. Ādittavagga ",
  "sn1.48:0.3": "Jetavanasutta ",
  "sn1.48:1.1": "“Idañhi taṁ jetavanaṁ, ",
  "sn1.48:1.2": "isisaṅghanisevitaṁ; ",
  "sn1.48:1.3": "Āvutthaṁ dhammarājena, ",
  "sn1.48:1.4": "pītisañjananaṁ mama. ",
  "sn1.48:2.1": "Kammaṁ vijjā ca dhammo ca, ",
  "sn1.48:2.2": "sīlaṁ jīvitamuttamaṁ; ",
  "sn1.48:2.3": "Etena maccā sujjhanti, ",
  "sn1.48:2.4": "na gottena dhanena vā. ",
  "sn1.48:3.1": "Tasmā hi paṇḍito poso, ",
  "sn1.48:3.2": "sampassaṁ atthamattano; ",
  "sn1.48:3.3": "Yoniso vicine dhammaṁ, ",
  "sn1.48:3.4": "evaṁ tattha visujjhati. ",
  "sn1.48:4.1": "Sāriputtova paññāya, ",
  "sn1.48:4.2": "sīlena upasamena ca; ",
  "sn1.48:4.3": "Yopi pāraṅgato bhikkhu, ",
  "sn1.48:4.4": "etāvaparamo siyā”ti. ",
  "sn1.49:0.1": "Saṁyutta Nikāya 1.49 ",
  "sn1.49:0.2": "5. Ādittavagga ",
  "sn1.49:0.3": "Maccharisutta ",
  "sn1.49:1.1": "“Yedha maccharino loke, ",
  "sn1.49:1.2": "kadariyā paribhāsakā; ",
  "sn1.49:1.3": "Aññesaṁ dadamānānaṁ, ",
  "sn1.49:1.4": "antarāyakarā narā. ",
  "sn1.49:2.1": "Kīdiso tesaṁ vipāko, ",
  "sn1.49:2.2": "samparāyo ca kīdiso; ",
  "sn1.49:2.3": "Bhagavantaṁ puṭṭhumāgamma, ",
  "sn1.49:2.4": "kathaṁ jānemu taṁ mayan”ti. ",
  "sn1.49:3.1": "“Yedha maccharino loke, ",
  "sn1.49:3.2": "kadariyā paribhāsakā; ",
  "sn1.49:3.3": "Aññesaṁ dadamānānaṁ, ",
  "sn1.49:3.4": "antarāyakarā narā. ",
  "sn1.49:4.1": "Nirayaṁ tiracchānayoniṁ, ",
  "sn1.49:4.2": "yamalokaṁ upapajjare; ",
  "sn1.49:4.3": "Sace enti manussattaṁ, ",
  "sn1.49:4.4": "dalidde jāyare kule. ",
  "sn1.49:5.1": "Coḷaṁ piṇḍo ratī khiḍḍā, ",
  "sn1.49:5.2": "yattha kicchena labbhati; ",
  "sn1.49:5.3": "Parato āsīsare bālā, ",
  "sn1.49:5.4": "tampi tesaṁ na labbhati; ",
  "sn1.49:5.5": "Diṭṭhe dhammesa vipāko, ",
  "sn1.49:5.6": "samparāye ca duggatī”ti. ",
  "sn1.49:6.1": "“Itihetaṁ vijānāma, ",
  "sn1.49:6.2": "aññaṁ pucchāma gotama; ",
  "sn1.49:6.3": "Yedha laddhā manussattaṁ, ",
  "sn1.49:6.4": "vadaññū vītamaccharā. ",
  "sn1.49:7.1": "Buddhe pasannā dhamme ca, ",
  "sn1.49:7.2": "saṅghe ca tibbagāravā; ",
  "sn1.49:7.3": "Kīdiso tesaṁ vipāko, ",
  "sn1.49:7.4": "samparāyo ca kīdiso; ",
  "sn1.49:7.5": "Bhagavantaṁ puṭṭhumāgamma, ",
  "sn1.49:7.6": "kathaṁ jānemu taṁ mayan”ti. ",
  "sn1.49:8.1": "“Yedha laddhā manussattaṁ, ",
  "sn1.49:8.2": "vadaññū vītamaccharā; ",
  "sn1.49:8.3": "Buddhe pasannā dhamme ca, ",
  "sn1.49:8.4": "saṅghe ca tibbagāravā; ",
  "sn1.49:8.5": "Ete saggā pakāsanti, ",
  "sn1.49:8.6": "yattha te upapajjare. ",
  "sn1.49:9.1": "Sace enti manussattaṁ, ",
  "sn1.49:9.2": "aḍḍhe ājāyare kule; ",
  "sn1.49:9.3": "Coḷaṁ piṇḍo ratī khiḍḍā, ",
  "sn1.49:9.4": "yatthākicchena labbhati. ",
  "sn1.49:10.1": "Parasambhatesu bhogesu, ",
  "sn1.49:10.2": "vasavattīva modare; ",
  "sn1.49:10.3": "Diṭṭhe dhammesa vipāko, ",
  "sn1.49:10.4": "samparāye ca suggatī”ti. ",
  "sn1.50:0.1": "Saṁyutta Nikāya 1.50 ",
  "sn1.50:0.2": "5. Ādittavagga ",
  "sn1.50:0.3": "Ghaṭīkārasutta ",
  "sn1.50:1.1": "“Avihaṁ upapannāse, ",
  "sn1.50:1.2": "vimuttā satta bhikkhavo; ",
  "sn1.50:1.3": "Rāgadosaparikkhīṇā, ",
  "sn1.50:1.4": "tiṇṇā loke visattikan”ti. ",
  "sn1.50:2.1": "“Ke ca te ataruṁ paṅkaṁ, ",
  "sn1.50:2.2": "maccudheyyaṁ suduttaraṁ; ",
  "sn1.50:2.3": "Ke hitvā mānusaṁ dehaṁ, ",
  "sn1.50:2.4": "dibbayogaṁ upaccagun”ti. ",
  "sn1.50:3.1": "“Upako palagaṇḍo ca, ",
  "sn1.50:3.2": "pukkusāti ca te tayo; ",
  "sn1.50:3.3": "Bhaddiyo khaṇḍadevo ca, ",
  "sn1.50:3.4": "bāhuraggi ca siṅgiyo; ",
  "sn1.50:3.5": "Te hitvā mānusaṁ dehaṁ, ",
  "sn1.50:3.6": "dibbayogaṁ upaccagun”ti. ",
  "sn1.50:4.1": "“Kusalī bhāsasī tesaṁ, ",
  "sn1.50:4.2": "mārapāsappahāyinaṁ; ",
  "sn1.50:4.3": "Kassa te dhammamaññāya, ",
  "sn1.50:4.4": "acchiduṁ bhavabandhanan”ti. ",
  "sn1.50:5.1": "“Na aññatra bhagavatā, ",
  "sn1.50:5.2": "nāññatra tava sāsanā; ",
  "sn1.50:5.3": "Yassa te dhammamaññāya, ",
  "sn1.50:5.4": "acchiduṁ bhavabandhanaṁ. ",
  "sn1.50:6.1": "Yattha nāmañca rūpañca, ",
  "sn1.50:6.2": "asesaṁ uparujjhati; ",
  "sn1.50:6.3": "Taṁ te dhammaṁ idhaññāya, ",
  "sn1.50:6.4": "acchiduṁ bhavabandhanan”ti. ",
  "sn1.50:7.1": "“Gambhīraṁ bhāsasī vācaṁ, ",
  "sn1.50:7.2": "dubbijānaṁ sudubbudhaṁ; ",
  "sn1.50:7.3": "Kassa tvaṁ dhammamaññāya, ",
  "sn1.50:7.4": "vācaṁ bhāsasi īdisan”ti. ",
  "sn1.50:8.1": "“Kumbhakāro pure āsiṁ, ",
  "sn1.50:8.2": "vekaḷiṅge ghaṭīkaro; ",
  "sn1.50:8.3": "Mātāpettibharo āsiṁ, ",
  "sn1.50:8.4": "kassapassa upāsako. ",
  "sn1.50:9.1": "Virato methunā dhammā, ",
  "sn1.50:9.2": "brahmacārī nirāmiso; ",
  "sn1.50:9.3": "Ahuvā te sagāmeyyo, ",
  "sn1.50:9.4": "ahuvā te pure sakhā. ",
  "sn1.50:10.1": "Sohamete pajānāmi, ",
  "sn1.50:10.2": "vimutte satta bhikkhavo; ",
  "sn1.50:10.3": "Rāgadosaparikkhīṇe, ",
  "sn1.50:10.4": "tiṇṇe loke visattikan”ti. ",
  "sn1.50:11.1": "“Evametaṁ tadā āsi, ",
  "sn1.50:11.2": "yathā bhāsasi bhaggava; ",
  "sn1.50:11.3": "Kumbhakāro pure āsi, ",
  "sn1.50:11.4": "vekaḷiṅge ghaṭīkaro; ",
  "sn1.50:11.5": "Mātāpettibharo āsi, ",
  "sn1.50:11.6": "kassapassa upāsako. ",
  "sn1.50:12.1": "Virato methunā dhammā, ",
  "sn1.50:12.2": "brahmacārī nirāmiso; ",
  "sn1.50:12.3": "Ahuvā me sagāmeyyo, ",
  "sn1.50:12.4": "ahuvā me pure sakhā”ti. ",
  "sn1.50:13.1": "“Evametaṁ purāṇānaṁ, ",
  "sn1.50:13.2": "sahāyānaṁ ahu saṅgamo; ",
  "sn1.50:13.3": "Ubhinnaṁ bhāvitattānaṁ, ",
  "sn1.50:13.4": "sarīrantimadhārinan”ti. ",
  "sn1.50:13.5": "Ādittavaggo pañcamo. ",
  "sn1.50:14.0": "Tassuddānaṁ ",
  "sn1.50:14.1": "Ādittaṁ kiṁdadaṁ annaṁ, ",
  "sn1.50:14.2": "ekamūlaanomiyaṁ; ",
  "sn1.50:14.3": "Accharāvanaropajetaṁ, ",
  "sn1.50:14.4": "maccharena ghaṭīkaroti. ",
  "sn1.51:0.1": "Saṁyutta Nikāya 1.51 ",
  "sn1.51:0.2": "6. Jarāvagga ",
  "sn1.51:0.3": "Jarāsutta ",
  "sn1.51:1.1": "“Kiṁsu yāva jarā sādhu, ",
  "sn1.51:1.2": "kiṁsu sādhu patiṭṭhitaṁ; ",
  "sn1.51:1.3": "Kiṁsu narānaṁ ratanaṁ, ",
  "sn1.51:1.4": "kiṁsu corehi dūharan”ti. ",
  "sn1.51:2.1": "“Sīlaṁ yāva jarā sādhu, ",
  "sn1.51:2.2": "saddhā sādhu patiṭṭhitā; ",
  "sn1.51:2.3": "Paññā narānaṁ ratanaṁ, ",
  "sn1.51:2.4": "puññaṁ corehi dūharan”ti. ",
  "sn1.52:0.1": "Saṁyutta Nikāya 1.52 ",
  "sn1.52:0.2": "6. Jarāvagga ",
  "sn1.52:0.3": "Ajarasāsutta ",
  "sn1.52:1.1": "“Kiṁsu ajarasā sādhu, ",
  "sn1.52:1.2": "kiṁsu sādhu adhiṭṭhitaṁ; ",
  "sn1.52:1.3": "Kiṁsu narānaṁ ratanaṁ, ",
  "sn1.52:1.4": "kiṁsu corehyahāriyan”ti. ",
  "sn1.52:2.1": "“Sīlaṁ ajarasā sādhu, ",
  "sn1.52:2.2": "saddhā sādhu adhiṭṭhitā; ",
  "sn1.52:2.3": "Paññā narānaṁ ratanaṁ, ",
  "sn1.52:2.4": "puññaṁ corehyahāriyan”ti. ",
  "sn1.53:0.1": "Saṁyutta Nikāya 1.53 ",
  "sn1.53:0.2": "6. Jarāvagga ",
  "sn1.53:0.3": "Mittasutta ",
  "sn1.53:1.1": "“Kiṁsu pavasato mittaṁ, ",
  "sn1.53:1.2": "kiṁsu mittaṁ sake ghare; ",
  "sn1.53:1.3": "Kiṁ mittaṁ atthajātassa, ",
  "sn1.53:1.4": "kiṁ mittaṁ samparāyikan”ti. ",
  "sn1.53:2.1": "“Sattho pavasato mittaṁ, ",
  "sn1.53:2.2": "mātā mittaṁ sake ghare; ",
  "sn1.53:2.3": "Sahāyo atthajātassa, ",
  "sn1.53:2.4": "hoti mittaṁ punappunaṁ; ",
  "sn1.53:2.5": "Sayaṅkatāni puññāni, ",
  "sn1.53:2.6": "taṁ mittaṁ samparāyikan”ti. ",
  "sn1.54:0.1": "Saṁyutta Nikāya 1.54 ",
  "sn1.54:0.2": "6. Jarāvagga ",
  "sn1.54:0.3": "Vatthusutta ",
  "sn1.54:1.1": "“Kiṁsu vatthu manussānaṁ, ",
  "sn1.54:1.2": "kiṁsūdha paramo sakhā; ",
  "sn1.54:1.3": "Kiṁsu bhūtā upajīvanti, ",
  "sn1.54:1.4": "ye pāṇā pathavissitā”ti. ",
  "sn1.54:2.1": "“Puttā vatthu manussānaṁ, ",
  "sn1.54:2.2": "bhariyā ca paramo sakhā; ",
  "sn1.54:2.3": "Vuṭṭhiṁ bhūtā upajīvanti, ",
  "sn1.54:2.4": "ye pāṇā pathavissitā”ti. ",
  "sn1.55:0.1": "Saṁyutta Nikāya 1.55 ",
  "sn1.55:0.2": "6. Jarāvagga ",
  "sn1.55:0.3": "Paṭhamajanasutta ",
  "sn1.55:1.1": "“Kiṁsu janeti purisaṁ, ",
  "sn1.55:1.2": "kiṁsu tassa vidhāvati; ",
  "sn1.55:1.3": "Kiṁsu saṁsāramāpādi, ",
  "sn1.55:1.4": "kiṁsu tassa mahabbhayan”ti. ",
  "sn1.55:2.1": "“Taṇhā janeti purisaṁ, ",
  "sn1.55:2.2": "cittamassa vidhāvati; ",
  "sn1.55:2.3": "Satto saṁsāramāpādi, ",
  "sn1.55:2.4": "dukkhamassa mahabbhayan”ti. ",
  "sn1.56:0.1": "Saṁyutta Nikāya 1.56 ",
  "sn1.56:0.2": "6. Jarāvagga ",
  "sn1.56:0.3": "Dutiyajanasutta ",
  "sn1.56:1.1": "“Kiṁsu janeti purisaṁ, ",
  "sn1.56:1.2": "kiṁsu tassa vidhāvati; ",
  "sn1.56:1.3": "Kiṁsu saṁsāramāpādi, ",
  "sn1.56:1.4": "kismā na parimuccatī”ti. ",
  "sn1.56:2.1": "“Taṇhā janeti purisaṁ, ",
  "sn1.56:2.2": "cittamassa vidhāvati; ",
  "sn1.56:2.3": "Satto saṁsāramāpādi, ",
  "sn1.56:2.4": "dukkhā na parimuccatī”ti. ",
  "sn1.57:0.1": "Saṁyutta Nikāya 1.57 ",
  "sn1.57:0.2": "6. Jarāvagga ",
  "sn1.57:0.3": "Tatiyajanasutta ",
  "sn1.57:1.1": "“Kiṁsu janeti purisaṁ, ",
  "sn1.57:1.2": "kiṁsu tassa vidhāvati; ",
  "sn1.57:1.3": "Kiṁsu saṁsāramāpādi, ",
  "sn1.57:1.4": "kiṁsu tassa parāyanan”ti. ",
  "sn1.57:2.1": "“Taṇhā janeti purisaṁ, ",
  "sn1.57:2.2": "cittamassa vidhāvati; ",
  "sn1.57:2.3": "Satto saṁsāramāpādi, ",
  "sn1.57:2.4": "kammaṁ tassa parāyanan”ti. ",
  "sn1.58:0.1": "Saṁyutta Nikāya 1.58 ",
  "sn1.58:0.2": "6. Jarāvagga ",
  "sn1.58:0.3": "Uppathasutta ",
  "sn1.58:1.1": "“Kiṁsu uppatho akkhāto, ",
  "sn1.58:1.2": "kiṁsu rattindivakkhayo; ",
  "sn1.58:1.3": "Kiṁ malaṁ brahmacariyassa, ",
  "sn1.58:1.4": "kiṁ sinānamanodakan”ti. ",
  "sn1.58:2.1": "“Rāgo uppatho akkhāto, ",
  "sn1.58:2.2": "Vayo rattindivakkhayo; ",
  "sn1.58:2.3": "Itthī malaṁ brahmacariyassa, ",
  "sn1.58:2.4": "Etthāyaṁ sajjate pajā; ",
  "sn1.58:2.5": "Tapo ca brahmacariyañca, ",
  "sn1.58:2.6": "Taṁ sinānamanodakan”ti. ",
  "sn1.59:0.1": "Saṁyutta Nikāya 1.59 ",
  "sn1.59:0.2": "6. Jarāvagga ",
  "sn1.59:0.3": "Dutiyasutta ",
  "sn1.59:1.1": "“Kiṁsu dutiyā purisassa hoti, ",
  "sn1.59:1.2": "Kiṁsu cenaṁ pasāsati; ",
  "sn1.59:1.3": "Kissa cābhirato macco, ",
  "sn1.59:1.4": "Sabbadukkhā pamuccatī”ti. ",
  "sn1.59:2.1": "“Saddhā dutiyā purisassa hoti, ",
  "sn1.59:2.2": "Paññā cenaṁ pasāsati; ",
  "sn1.59:2.3": "Nibbānābhirato macco, ",
  "sn1.59:2.4": "Sabbadukkhā pamuccatī”ti. ",
  "sn1.60:0.1": "Saṁyutta Nikāya 1.60 ",
  "sn1.60:0.2": "6. Jarāvagga ",
  "sn1.60:0.3": "Kavisutta ",
  "sn1.60:1.1": "“Kiṁsu nidānaṁ gāthānaṁ, ",
  "sn1.60:1.2": "kiṁsu tāsaṁ viyañjanaṁ; ",
  "sn1.60:1.3": "Kiṁsu sannissitā gāthā, ",
  "sn1.60:1.4": "kiṁsu gāthānamāsayo”ti. ",
  "sn1.60:2.1": "“Chando nidānaṁ gāthānaṁ, ",
  "sn1.60:2.2": "akkharā tāsaṁ viyañjanaṁ; ",
  "sn1.60:2.3": "Nāmasannissitā gāthā, ",
  "sn1.60:2.4": "kavi gāthānamāsayo”ti. ",
  "sn1.60:2.5": "Jarāvaggo chaṭṭho. ",
  "sn1.60:3.0": "Tassuddānaṁ ",
  "sn1.60:3.1": "Jarā ajarasā mittaṁ, ",
  "sn1.60:3.2": "vatthu tīṇi janāni ca; ",
  "sn1.60:3.3": "Uppatho ca dutiyo ca, ",
  "sn1.60:3.4": "kavinā pūrito vaggoti. ",
  "sn1.61:0.1": "Saṁyutta Nikāya 1.61 ",
  "sn1.61:0.2": "7. Addhavagga ",
  "sn1.61:0.3": "Nāmasutta ",
  "sn1.61:1.1": "“Kiṁsu sabbaṁ addhabhavi, ",
  "sn1.61:1.2": "kismā bhiyyo na vijjati; ",
  "sn1.61:1.3": "Kissassu ekadhammassa, ",
  "sn1.61:1.4": "sabbeva vasamanvagū”ti. ",
  "sn1.61:2.1": "“Nāmaṁ sabbaṁ addhabhavi, ",
  "sn1.61:2.2": "nāmā bhiyyo na vijjati; ",
  "sn1.61:2.3": "Nāmassa ekadhammassa, ",
  "sn1.61:2.4": "sabbeva vasamanvagū”ti. ",
  "sn1.62:0.1": "Saṁyutta Nikāya 1.62 ",
  "sn1.62:0.2": "7. Addhavagga ",
  "sn1.62:0.3": "Cittasutta ",
  "sn1.62:1.1": "“Kenassu nīyati loko, ",
  "sn1.62:1.2": "kenassu parikassati; ",
  "sn1.62:1.3": "Kissassu ekadhammassa, ",
  "sn1.62:1.4": "sabbeva vasamanvagū”ti. ",
  "sn1.62:2.1": "“Cittena nīyati loko, ",
  "sn1.62:2.2": "cittena parikassati; ",
  "sn1.62:2.3": "Cittassa ekadhammassa, ",
  "sn1.62:2.4": "sabbeva vasamanvagū”ti. ",
  "sn1.63:0.1": "Saṁyutta Nikāya 1.63 ",
  "sn1.63:0.2": "7. Addhavagga ",
  "sn1.63:0.3": "Taṇhāsutta ",
  "sn1.63:1.1": "“Kenassu nīyati loko, ",
  "sn1.63:1.2": "kenassu parikassati; ",
  "sn1.63:1.3": "Kissassu ekadhammassa, ",
  "sn1.63:1.4": "sabbeva vasamanvagū”ti. ",
  "sn1.63:2.1": "“Taṇhāya nīyati loko, ",
  "sn1.63:2.2": "taṇhāya parikassati; ",
  "sn1.63:2.3": "Taṇhāya ekadhammassa, ",
  "sn1.63:2.4": "sabbeva vasamanvagū”ti. ",
  "sn1.64:0.1": "Saṁyutta Nikāya 1.64 ",
  "sn1.64:0.2": "7. Addhavagga ",
  "sn1.64:0.3": "Saṁyojanasutta ",
  "sn1.64:1.1": "“Kiṁsu saṁyojano loko, ",
  "sn1.64:1.2": "kiṁsu tassa vicāraṇaṁ; ",
  "sn1.64:1.3": "Kissassu vippahānena, ",
  "sn1.64:1.4": "nibbānaṁ iti vuccatī”ti. ",
  "sn1.64:2.1": "“Nandīsaṁyojano loko, ",
  "sn1.64:2.2": "vitakkassa vicāraṇaṁ; ",
  "sn1.64:2.3": "Taṇhāya vippahānena, ",
  "sn1.64:2.4": "nibbānaṁ iti vuccatī”ti. ",
  "sn1.65:0.1": "Saṁyutta Nikāya 1.65 ",
  "sn1.65:0.2": "7. Addhavagga ",
  "sn1.65:0.3": "Bandhanasutta ",
  "sn1.65:1.1": "“Kiṁsu sambandhano loko, ",
  "sn1.65:1.2": "kiṁsu tassa vicāraṇaṁ; ",
  "sn1.65:1.3": "Kissassu vippahānena, ",
  "sn1.65:1.4": "sabbaṁ chindati bandhanan”ti. ",
  "sn1.65:2.1": "“Nandīsambandhano loko, ",
  "sn1.65:2.2": "vitakkassa vicāraṇaṁ; ",
  "sn1.65:2.3": "Taṇhāya vippahānena, ",
  "sn1.65:2.4": "sabbaṁ chindati bandhanan”ti. ",
  "sn1.66:0.1": "Saṁyutta Nikāya 1.66 ",
  "sn1.66:0.2": "7. Addhavagga ",
  "sn1.66:0.3": "Attahatasutta ",
  "sn1.66:1.1": "“Kenassubbhāhato loko, ",
  "sn1.66:1.2": "kenassu parivārito; ",
  "sn1.66:1.3": "Kena sallena otiṇṇo, ",
  "sn1.66:1.4": "kissa dhūpāyito sadā”ti. ",
  "sn1.66:2.1": "“Maccunābbhāhato loko, ",
  "sn1.66:2.2": "jarāya parivārito; ",
  "sn1.66:2.3": "Taṇhāsallena otiṇṇo, ",
  "sn1.66:2.4": "icchādhūpāyito sadā”ti. ",
  "sn1.67:0.1": "Saṁyutta Nikāya 1.67 ",
  "sn1.67:0.2": "7. Addhavagga ",
  "sn1.67:0.3": "Uḍḍitasutta ",
  "sn1.67:1.1": "“Kenassu uḍḍito loko, ",
  "sn1.67:1.2": "kenassu parivārito; ",
  "sn1.67:1.3": "Kenassu pihito loko, ",
  "sn1.67:1.4": "kismiṁ loko patiṭṭhito”ti. ",
  "sn1.67:2.1": "“Taṇhāya uḍḍito loko, ",
  "sn1.67:2.2": "jarāya parivārito; ",
  "sn1.67:2.3": "Maccunā pihito loko, ",
  "sn1.67:2.4": "dukkhe loko patiṭṭhito”ti. ",
  "sn1.68:0.1": "Saṁyutta Nikāya 1.68 ",
  "sn1.68:0.2": "7. Addhavagga ",
  "sn1.68:0.3": "Pihitasutta ",
  "sn1.68:1.1": "“Kenassu pihito loko, ",
  "sn1.68:1.2": "kismiṁ loko patiṭṭhito; ",
  "sn1.68:1.3": "Kenassu uḍḍito loko, ",
  "sn1.68:1.4": "kenassu parivārito”ti. ",
  "sn1.68:2.1": "“Maccunā pihito loko, ",
  "sn1.68:2.2": "dukkhe loko patiṭṭhito; ",
  "sn1.68:2.3": "Taṇhāya uḍḍito loko, ",
  "sn1.68:2.4": "jarāya parivārito”ti. ",
  "sn1.69:0.1": "Saṁyutta Nikāya 1.69 ",
  "sn1.69:0.2": "7. Addhavagga ",
  "sn1.69:0.3": "Icchāsutta ",
  "sn1.69:1.1": "“Kenassu bajjhatī loko, ",
  "sn1.69:1.2": "kissa vinayāya muccati; ",
  "sn1.69:1.3": "Kissassu vippahānena, ",
  "sn1.69:1.4": "sabbaṁ chindati bandhanan”ti. ",
  "sn1.69:2.1": "“Icchāya bajjhatī loko, ",
  "sn1.69:2.2": "icchāvinayāya muccati; ",
  "sn1.69:2.3": "Icchāya vippahānena, ",
  "sn1.69:2.4": "sabbaṁ chindati bandhanan”ti. ",
  "sn1.70:0.1": "Saṁyutta Nikāya 1.70 ",
  "sn1.70:0.2": "7. Addhavagga ",
  "sn1.70:0.3": "Lokasutta ",
  "sn1.70:1.1": "“Kismiṁ loko samuppanno, ",
  "sn1.70:1.2": "kismiṁ kubbati santhavaṁ; ",
  "sn1.70:1.3": "Kissa loko upādāya, ",
  "sn1.70:1.4": "kismiṁ loko vihaññatī”ti. ",
  "sn1.70:2.1": "“Chasu loko samuppanno, ",
  "sn1.70:2.2": "chasu kubbati santhavaṁ; ",
  "sn1.70:2.3": "Channameva upādāya, ",
  "sn1.70:2.4": "chasu loko vihaññatī”ti. ",
  "sn1.70:2.5": "Addhavaggo sattamo. ",
  "sn1.70:3.0": "Tassuddānaṁ ",
  "sn1.70:3.1": "Nāmaṁ cittañca taṇhā ca, ",
  "sn1.70:3.2": "saṁyojanañca bandhanā; ",
  "sn1.70:3.3": "Abbhāhatuḍḍito pihito, ",
  "sn1.70:3.4": "icchā lokena te dasāti. ",
  "sn1.71:0.1": "Saṁyutta Nikāya 1.71 ",
  "sn1.71:0.2": "8. Chetvāvagga ",
  "sn1.71:0.3": "Chetvāsutta ",
  "sn1.71:1.1": "Sāvatthinidānaṁ. ",
  "sn1.71:1.2": "Ekamantaṁ ṭhitā kho sā devatā bhagavantaṁ gāthāya ajjhabhāsi: ",
  "sn1.71:2.1": "“Kiṁsu chetvā sukhaṁ seti, ",
  "sn1.71:2.2": "kiṁsu chetvā na socati; ",
  "sn1.71:2.3": "Kissassu ekadhammassa, ",
  "sn1.71:2.4": "vadhaṁ rocesi gotamā”ti. ",
  "sn1.71:3.1": "“Kodhaṁ chetvā sukhaṁ seti, ",
  "sn1.71:3.2": "kodhaṁ chetvā na socati; ",
  "sn1.71:3.3": "Kodhassa visamūlassa, ",
  "sn1.71:3.4": "madhuraggassa devate; ",
  "sn1.71:3.5": "Vadhaṁ ariyā pasaṁsanti, ",
  "sn1.71:3.6": "tañhi chetvā na socatī”ti. ",
  "sn1.72:0.1": "Saṁyutta Nikāya 1.72 ",
  "sn1.72:0.2": "8. Chetvāvagga ",
  "sn1.72:0.3": "Rathasutta ",
  "sn1.72:1.1": "“Kiṁsu rathassa paññāṇaṁ, ",
  "sn1.72:1.2": "kiṁsu paññāṇamaggino; ",
  "sn1.72:1.3": "Kiṁsu raṭṭhassa paññāṇaṁ, ",
  "sn1.72:1.4": "kiṁsu paññāṇamitthiyā”ti. ",
  "sn1.72:2.1": "“Dhajo rathassa paññāṇaṁ, ",
  "sn1.72:2.2": "dhūmo paññāṇamaggino; ",
  "sn1.72:2.3": "Rājā raṭṭhassa paññāṇaṁ, ",
  "sn1.72:2.4": "bhattā paññāṇamitthiyā”ti. ",
  "sn1.73:0.1": "Saṁyutta Nikāya 1.73 ",
  "sn1.73:0.2": "8. Chetvāvagga ",
  "sn1.73:0.3": "Vittasutta ",
  "sn1.73:1.1": "“Kiṁsūdha vittaṁ purisassa seṭṭhaṁ, ",
  "sn1.73:1.2": "Kiṁsu suciṇṇo sukhamāvahati; ",
  "sn1.73:1.3": "Kiṁsu have sādutaraṁ rasānaṁ, ",
  "sn1.73:1.4": "Kathaṁjīviṁ jīvitamāhu seṭṭhan”ti. ",
  "sn1.73:2.1": "“Saddhīdha vittaṁ purisassa seṭṭhaṁ, ",
  "sn1.73:2.2": "Dhammo suciṇṇo sukhamāvahati; ",
  "sn1.73:2.3": "Saccaṁ have sādutaraṁ rasānaṁ, ",
  "sn1.73:2.4": "Paññājīviṁ jīvitamāhu seṭṭhan”ti. ",
  "sn1.74:0.1": "Saṁyutta Nikāya 1.74 ",
  "sn1.74:0.2": "8. Chetvāvagga ",
  "sn1.74:0.3": "Vuṭṭhisutta ",
  "sn1.74:1.1": "“Kiṁsu uppatataṁ seṭṭhaṁ, ",
  "sn1.74:1.2": "kiṁsu nipatataṁ varaṁ; ",
  "sn1.74:1.3": "Kiṁsu pavajamānānaṁ, ",
  "sn1.74:1.4": "kiṁsu pavadataṁ varan”ti. ",
  "sn1.74:2.1": "“Bījaṁ uppatataṁ seṭṭhaṁ, ",
  "sn1.74:2.2": "vuṭṭhi nipatataṁ varā; ",
  "sn1.74:2.3": "Gāvo pavajamānānaṁ, ",
  "sn1.74:2.4": "putto pavadataṁ varo”ti. ",
  "sn1.74:3.1": "“Vijjā uppatataṁ seṭṭhā, ",
  "sn1.74:3.2": "avijjā nipatataṁ varā; ",
  "sn1.74:3.3": "Saṅgho pavajamānānaṁ, ",
  "sn1.74:3.4": "buddho pavadataṁ varo”ti. ",
  "sn1.75:0.1": "Saṁyutta Nikāya 1.75 ",
  "sn1.75:0.2": "8. Chetvāvagga ",
  "sn1.75:0.3": "Bhītāsutta ",
  "sn1.75:1.1": "“Kiṁsūdha bhītā janatā anekā, ",
  "sn1.75:1.2": "Maggo canekāyatanappavutto; ",
  "sn1.75:1.3": "Pucchāmi taṁ gotama bhūripañña, ",
  "sn1.75:1.4": "Kismiṁ ṭhito paralokaṁ na bhāye”ti. ",
  "sn1.75:2.1": "“Vācaṁ manañca paṇidhāya sammā, ",
  "sn1.75:2.2": "Kāyena pāpāni akubbamāno; ",
  "sn1.75:2.3": "Bahvannapānaṁ gharamāvasanto, ",
  "sn1.75:2.4": "Saddho mudū saṁvibhāgī vadaññū; ",
  "sn1.75:2.5": "Etesu dhammesu ṭhito catūsu, ",
  "sn1.75:2.6": "Dhamme ṭhito paralokaṁ na bhāye”ti. ",
  "sn1.76:0.1": "Saṁyutta Nikāya 1.76 ",
  "sn1.76:0.2": "8. Chetvāvagga ",
  "sn1.76:0.3": "Najīratisutta ",
  "sn1.76:1.1": "“Kiṁ jīrati kiṁ na jīrati, ",
  "sn1.76:1.2": "kiṁsu uppathoti vuccati; ",
  "sn1.76:1.3": "Kiṁsu dhammānaṁ paripantho, ",
  "sn1.76:1.4": "kiṁsu rattindivakkhayo; ",
  "sn1.76:1.5": "Kiṁ malaṁ brahmacariyassa, ",
  "sn1.76:1.6": "kiṁ sinānamanodakaṁ. ",
  "sn1.76:2.1": "Kati lokasmiṁ chiddāni, ",
  "sn1.76:2.2": "yattha vittaṁ na tiṭṭhati; ",
  "sn1.76:2.3": "Bhagavantaṁ puṭṭhumāgamma, ",
  "sn1.76:2.4": "kathaṁ jānemu taṁ mayan”ti. ",
  "sn1.76:3.1": "“Rūpaṁ jīrati maccānaṁ, ",
  "sn1.76:3.2": "nāmagottaṁ na jīrati; ",
  "sn1.76:3.3": "Rāgo uppathoti vuccati. ",
  "sn1.76:4.1": "Lobho dhammānaṁ paripantho, ",
  "sn1.76:4.2": "Vayo rattindivakkhayo; ",
  "sn1.76:4.3": "Itthī malaṁ brahmacariyassa, ",
  "sn1.76:4.4": "Etthāyaṁ sajjate pajā; ",
  "sn1.76:4.5": "Tapo ca brahmacariyañca, ",
  "sn1.76:4.6": "Taṁ sinānamanodakaṁ. ",
  "sn1.76:5.1": "Cha lokasmiṁ chiddāni, ",
  "sn1.76:5.2": "yattha vittaṁ na tiṭṭhati; ",
  "sn1.76:5.3": "Ālasyañca pamādo ca, ",
  "sn1.76:5.4": "anuṭṭhānaṁ asaṁyamo; ",
  "sn1.76:5.5": "Niddā tandī ca te chidde, ",
  "sn1.76:5.6": "sabbaso taṁ vivajjaye”ti. ",
  "sn1.77:0.1": "Saṁyutta Nikāya 1.77 ",
  "sn1.77:0.2": "8. Chetvāvagga ",
  "sn1.77:0.3": "Issariyasutta ",
  "sn1.77:1.1": "“Kiṁsu issariyaṁ loke, ",
  "sn1.77:1.2": "kiṁsu bhaṇḍānamuttamaṁ; ",
  "sn1.77:1.3": "Kiṁsu satthamalaṁ loke, ",
  "sn1.77:1.4": "kiṁsu lokasmimabbudaṁ. ",
  "sn1.77:2.1": "Kiṁsu harantaṁ vārenti, ",
  "sn1.77:2.2": "haranto pana ko piyo; ",
  "sn1.77:2.3": "Kiṁsu punappunāyantaṁ, ",
  "sn1.77:2.4": "abhinandanti paṇḍitā”ti. ",
  "sn1.77:3.1": "“Vaso issariyaṁ loke, ",
  "sn1.77:3.2": "itthī bhaṇḍānamuttamaṁ; ",
  "sn1.77:3.3": "Kodho satthamalaṁ loke, ",
  "sn1.77:3.4": "corā lokasmimabbudā. ",
  "sn1.77:4.1": "Coraṁ harantaṁ vārenti, ",
  "sn1.77:4.2": "haranto samaṇo piyo; ",
  "sn1.77:4.3": "Samaṇaṁ punappunāyantaṁ, ",
  "sn1.77:4.4": "abhinandanti paṇḍitā”ti. ",
  "sn1.78:0.1": "Saṁyutta Nikāya 1.78 ",
  "sn1.78:0.2": "8. Chetvāvagga ",
  "sn1.78:0.3": "Kāmasutta ",
  "sn1.78:1.1": "“Kimatthakāmo na dade, ",
  "sn1.78:1.2": "kiṁ macco na pariccaje; ",
  "sn1.78:1.3": "Kiṁsu muñceyya kalyāṇaṁ, ",
  "sn1.78:1.4": "pāpikaṁ na ca mocaye”ti. ",
  "sn1.78:2.1": "“Attānaṁ na dade poso, ",
  "sn1.78:2.2": "attānaṁ na pariccaje; ",
  "sn1.78:2.3": "Vācaṁ muñceyya kalyāṇaṁ, ",
  "sn1.78:2.4": "pāpikañca na mocaye”ti. ",
  "sn1.79:0.1": "Saṁyutta Nikāya 1.79 ",
  "sn1.79:0.2": "8. Chetvāvagga ",
  "sn1.79:0.3": "Pātheyyasutta ",
  "sn1.79:1.1": "“Kiṁsu bandhati pātheyyaṁ, ",
  "sn1.79:1.2": "kiṁsu bhogānamāsayo; ",
  "sn1.79:1.3": "Kiṁsu naraṁ parikassati, ",
  "sn1.79:1.4": "kiṁsu lokasmi dujjahaṁ; ",
  "sn1.79:1.5": "Kismiṁ baddhā puthū sattā, ",
  "sn1.79:1.6": "pāsena sakuṇī yathā”ti. ",
  "sn1.79:2.1": "“Saddhā bandhati pātheyyaṁ, ",
  "sn1.79:2.2": "sirī bhogānamāsayo; ",
  "sn1.79:2.3": "Icchā naraṁ parikassati, ",
  "sn1.79:2.4": "icchā lokasmi dujjahā; ",
  "sn1.79:2.5": "Icchābaddhā puthū sattā, ",
  "sn1.79:2.6": "pāsena sakuṇī yathā”ti. ",
  "sn1.80:0.1": "Saṁyutta Nikāya 1.80 ",
  "sn1.80:0.2": "8. Chetvāvagga ",
  "sn1.80:0.3": "Pajjotasutta ",
  "sn1.80:1.1": "“Kiṁsu lokasmi pajjoto, ",
  "sn1.80:1.2": "kiṁsu lokasmi jāgaro; ",
  "sn1.80:1.3": "Kiṁsu kamme sajīvānaṁ, ",
  "sn1.80:1.4": "kimassa iriyāpatho. ",
  "sn1.80:2.1": "Kiṁsu alasaṁ analasañca, ",
  "sn1.80:2.2": "Mātā puttaṁva posati; ",
  "sn1.80:2.3": "Kiṁ bhūtā upajīvanti, ",
  "sn1.80:2.4": "Ye pāṇā pathavissitā”ti. ",
  "sn1.80:3.1": "“Paññā lokasmi pajjoto, ",
  "sn1.80:3.2": "sati lokasmi jāgaro; ",
  "sn1.80:3.3": "Gāvo kamme sajīvānaṁ, ",
  "sn1.80:3.4": "sītassa iriyāpatho. ",
  "sn1.80:4.1": "Vuṭṭhi alasaṁ analasañca, ",
  "sn1.80:4.2": "Mātā puttaṁva posati; ",
  "sn1.80:4.3": "Vuṭṭhiṁ bhūtā upajīvanti, ",
  "sn1.80:4.4": "Ye pāṇā pathavissitā”ti. ",
  "sn1.81:0.1": "Saṁyutta Nikāya 1.81 ",
  "sn1.81:0.2": "8. Chetvāvagga ",
  "sn1.81:0.3": "Araṇasutta ",
  "sn1.81:1.1": "“Kesūdha araṇā loke, ",
  "sn1.81:1.2": "kesaṁ vusitaṁ na nassati; ",
  "sn1.81:1.3": "Kedha icchaṁ parijānanti, ",
  "sn1.81:1.4": "kesaṁ bhojissiyaṁ sadā. ",
  "sn1.81:2.1": "Kiṁsu mātā pitā bhātā, ",
  "sn1.81:2.2": "vandanti naṁ patiṭṭhitaṁ; ",
  "sn1.81:2.3": "Kiṁsu idha jātihīnaṁ, ",
  "sn1.81:2.4": "abhivādenti khattiyā”ti. ",
  "sn1.81:3.1": "“Samaṇīdha araṇā loke, ",
  "sn1.81:3.2": "Samaṇānaṁ vusitaṁ na nassati; ",
  "sn1.81:3.3": "Samaṇā icchaṁ parijānanti, ",
  "sn1.81:3.4": "Samaṇānaṁ bhojissiyaṁ sadā. ",
  "sn1.81:4.1": "Samaṇaṁ mātā pitā bhātā, ",
  "sn1.81:4.2": "vandanti naṁ patiṭṭhitaṁ; ",
  "sn1.81:4.3": "Samaṇīdha jātihīnaṁ, ",
  "sn1.81:4.4": "abhivādenti khattiyā”ti. ",
  "sn1.81:4.5": "Chetvāvaggo aṭṭhamo. ",
  "sn1.81:5.0": "Tassuddānaṁ ",
  "sn1.81:5.1": "Chetvā rathañca cittañca, ",
  "sn1.81:5.2": "vuṭṭhi bhītā najīrati; ",
  "sn1.81:5.3": "Issaraṁ kāmaṁ pātheyyaṁ, ",
  "sn1.81:5.4": "pajjoto araṇena cāti. ",
  "sn1.81:5.5": "Devatāsaṁyuttaṁ samattaṁ. "
}