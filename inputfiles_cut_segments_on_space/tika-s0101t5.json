{
  "tika-s0101t5:0": "5. Kūṭadantasuttavaṇṇanā",
  "tika-s0101t5:1_0": "323.Purimasuttadvayeti ambaṭṭhasoṇadaṇḍasuttadvaye. Vuttanayamevāti yaṁ tattha āgatasadisaṁ",
  "tika-s0101t5:1_1": "idhāgataṁ taṁ atthavaṇṇanato vuttanayameva, tattha vuttanayeneva veditabbanti attho.",
  "tika-s0101t5:1_2": "‘‘Taruṇo ambarukkho ambalaṭṭhikā’’ti (dī. ni. aṭṭha. 1.2) brahmajālasuttavaṇṇanāyaṁ",
  "tika-s0101t5:1_3": "vuttanti āha ‘‘ambalaṭṭhikā brahmajāle vuttasadisāvā’’ti.",
  "tika-s0101t5:2_0": "Yaññāvāṭaṁ sampādetvā mahāyaññaṁ uddissa saviññāṇakāni, aviññāṇakāni ca yaññūpakaraṇāni",
  "tika-s0101t5:2_1": "upaṭṭhapitānīti vuttaṁ pāḷiyaṁ ‘‘mahāyañño upakkhaṭo’’ti, taṁ upakkharaṇaṁ tesaṁ",
  "tika-s0101t5:2_2": "tathāsajjananti āha ‘‘upakkhaṭoti sajjito’’ti. Vacchatarasatānīti yuvabhāvappattāni",
  "tika-s0101t5:2_3": "balavavacchasatāni, te pana vacchā eva honti, na dammā balibaddā cāti āha ‘‘vacchasatānī’’ti.",
  "tika-s0101t5:2_4": "Eteti usabhādayo urabbhapariyosānā. Anekesanti anekajātikānaṁ. Saṅkhyāvasena anekatā",
  "tika-s0101t5:2_5": "sattasataggahaṇeneva paricchinnā. Migapakkhīnanti mahiṁsarurupasadakuruṅgagokaṇṇamigānañceva",
  "tika-s0101t5:2_6": "morakapiñjaratittirakapotādipakkhīnañca.",
  "tika-s0101t5:3_0": "328. Yaññasaṅkhātassa puññassa yo saṁkileso, tassa nivāraṇato nisedhanato vidhā vuccanti",
  "tika-s0101t5:3_1": "vippaṭisāravinodanā. Tato eva tā taṁ puññābhisandaṁ avicchinditvā ṭhapentīti ‘‘ṭhapanā’’ti",
  "tika-s0101t5:3_2": "vuttā. Tāsaṁ pana yaññassa ādimajjhapariyosānavasena tīsu kālesu pavattiyā yañño",
  "tika-s0101t5:3_3": "tiṭṭhapanoti āha ‘‘tiṭṭhapananti attho’’ti. Parikkharonti abhisaṅkharontīti parikkhārā,",
  "tika-s0101t5:3_4": "parivārāti vuttaṁ. ‘‘Soḷasaparikkhāranti soḷasaparivāra’’nti.",
  "tika-s0101t5:4": "Mahāvijitarājayaññakathāvaṇṇanā",
  "tika-s0101t5:5_0": "336.Pubbacaritanti attano purimajātisambhūtaṁ bodhisambhārabhūtaṁ puññacariyaṁ. Tathā",
  "tika-s0101t5:5_1": "hissa anugāminova nidhissa thāvaro nidhi nidassito. Aḍḍhatā nāma vibhavasampannatā,",
  "tika-s0101t5:5_2": "sā taṁ taṁ upādāyupādāya vuccatīti āha ‘‘yo koci attano santakena vibhavena aḍḍho",
  "tika-s0101t5:5_3": "hotī’’ti . Tathā mahaddhanatāpīti taṁ ukkaṁsagataṁ dassetuṁ ‘‘mahatā aparimāṇasaṅkhyena",
  "tika-s0101t5:5_4": "dhanena samannāgato’’ti vuttaṁ. Bhuñjitabbato paribhuñjitabbato visesato kāmā bhogo",
  "tika-s0101t5:5_5": "nāmāti āha ‘‘pañcakāmaguṇavasenā’’ti. Piṇḍapiṇḍavasenāti bhājanālaṅkārādivibhāgaṁ",
  "tika-s0101t5:5_6": "ahutvā kevalaṁ khaṇḍakhaṇḍavasena.",
  "tika-s0101t5:6_0": "Māsakādīti ādi-saddena thālakādiṁ saṅgaṇhāti. Bhājanādīti ādi-saddena vatthaseyyāvasathādiṁ",
  "tika-s0101t5:6_1": "saṅgaṇhāti. Suvaṇṇarajatamaṇimuttāveḷuriyavajirapavāḷāni ‘‘sattaratanānī’’ti vadanti.",
  "tika-s0101t5:6_2": "Sālivīhiādi pubbaṇṇaṁ purakkhataṁsassaphalanti katvā. Tabbipariyāyato muggamāsādi",
  "tika-s0101t5:6_3": "aparaṇṇaṁ. Devasikaṁ…pe… vasenāti divase divase paribhuñjitabbadātabbavaḍḍhetabbādividhinā",
  "tika-s0101t5:6_4": "parivattanakadhanadhaññavasena.",
  "tika-s0101t5:7_0": "Koṭṭhaṁ vuccati dhaññassa āṭhapanaṭṭhānaṁ, koṭṭhabhūtaṁ agāraṁ koṭṭhāgāraṁ tenāha",
  "tika-s0101t5:7_1": "‘‘dhaññena…pe… gāro cā’’ti. Evaṁ sāragabbhaṁ ‘‘koso’’ti, dhaññassa āṭhapanaṭṭhānañca",
  "tika-s0101t5:7_2": "‘‘koṭṭhāgāra’’nti dassetvā idāni tato aññathā taṁ dassetuṁ ‘‘atha vā’’tiādi vuttaṁ.",
  "tika-s0101t5:7_3": "Tattha yathā asino tikkhabhāvaparihārato paricchado ‘‘koso’’ti vuccati, evaṁ rañño",
  "tika-s0101t5:7_4": "tikkhabhāvapariharaṇattā caturaṅginī senā ‘‘koso’’ti āha ‘‘catubbidho koso hatthī",
  "tika-s0101t5:7_5": "assā rathā pattī’’ti. ‘‘Vatthakoṭṭhāgāraggahaṇeneva sabbassāpi bhaṇḍaṭṭhapanaṭṭhānassa",
  "tika-s0101t5:7_6": "gahitattā tividhaṁ koṭṭhāgāranti vuttaṁ. ‘‘Idaṁ evaṁ bahu’’ntiādi rājā tamatthaṁ",
  "tika-s0101t5:7_7": "jānantova bhaṇḍāgārikena kathāpetvā parisāya nissaddabhāvāpādanatthañca āha evaṁ",
  "tika-s0101t5:7_8": "me pakatikkhobho na bhavissatīti.",
  "tika-s0101t5:8": "337-8.Brāhmaṇo cintesi janapadassa anupaddavatthañceva yaññassa ca cirānupavattanatthañca, tenāha ‘‘ayaṁ rājā’’tiādi.",
  "tika-s0101t5:9_0": "Sattānaṁ hitassa sukhassa ca vidūsanato ahitassa dukkhassa ca āvahanato corā eva",
  "tika-s0101t5:9_1": "kaṇṭakā, tehi corakaṇṭakehi. Yathā gāmavāsīnaṁ ghātā gāmaghātā, evaṁ panthikānaṁ",
  "tika-s0101t5:9_2": "duhanā vibādhanā panthaduhanā. Adhammakārīti dhammato apetassa ayuttassa karaṇasīlo,",
  "tika-s0101t5:9_3": "attano vijite janapadādīnaṁ tato anatthato tāyanena khattiyo yo khattadhammo, tassa",
  "tika-s0101t5:9_4": "vā akaraṇasīloti attho. Dassavo eva khīlasadisattā dassukhīlaṁ. Yathā hi khette khīlaṁ",
  "tika-s0101t5:9_5": "kasanādīnaṁ sukhappavattiṁ , mūlasantānena sassassa buddhiñca vibandhati, evaṁ dassavo",
  "tika-s0101t5:9_6": "rajje rājāṇāya sukhappavattiṁ, mūlaviruḷhiyā janapadānaṁ paribuddhiñca vibandhanti.",
  "tika-s0101t5:9_7": "Tena vuttaṁ ‘‘dassavo eva khīlasadisattā dassukhīla’’nti. Vadha-saddo hiṁsanatthopi",
  "tika-s0101t5:9_8": "hotīti vuttaṁ ‘‘māraṇena vā koṭṭanena vā’’ti. Addubandhanādināti ādi-saddena rajjubandhanasaṅkhalikabandhanādiṁ",
  "tika-s0101t5:9_9": "saṅgaṇhāti. Jāniyāti dhanajāniyā, tenāha ‘‘sataṁ gaṇhathā’’tiādi. Pañcasikhamuṇḍakaraṇanti",
  "tika-s0101t5:9_10": "kākapakkhakaraṇaṁ. Gomayasiñcananti sīse chakaṇodakāvasecanaṁ. Kudaṇḍakabandhananti",
  "tika-s0101t5:9_11": "gaddulabandhanaṁ. Evamādīnīti ādi-saddena khuramuṇḍaṁ karitvā bhasmapuṭapothanādiṁ",
  "tika-s0101t5:9_12": "saṅgaṇhāti. Ūhanissāmīti uddharissāmi, apanessāmīti attho. Ussahantīti pubbe tattha",
  "tika-s0101t5:9_13": "kataparicayatāya ussāhaṁ kātuṁ sakkonti. Anuppadetūti anu anu padetu, tenāha ‘‘dinne",
  "tika-s0101t5:9_14": "appahonte’’tiādi. Sakkhikaraṇapaṇṇāropanāni vaḍḍhiyā saha vā vinā vā puna gahetukāmassa,",
  "tika-s0101t5:9_15": "idha pana taṁ natthīti āha ‘‘sakkhiṁ akatvā’’tiādi, tenāha ‘‘mūlacchejjavasenā’’ti.",
  "tika-s0101t5:9_16": "Pakārato bhaṇḍāni ābharati sambharati paricayati etenāti pābhataṁ, bhaṇḍamūlaṁ.",
  "tika-s0101t5:10_0": "Divase divase dātabbabhattaṁ devasikabhattaṁ. ‘‘Anumāsaṁ, anuposatha’’ntiādinā dātabbaṁ",
  "tika-s0101t5:10_1": "vetanaṁ māsikādiparibbayaṁ. Tassa tassa kulānurūpena kammānurūpena sūrabhāvānurūpenāti",
  "tika-s0101t5:10_2": "paccekaṁ anurūpa-saddo yojetabbo. Senāpaccādi ṭhānantaraṁ. Sakakammapasutattā , anupaddavattā",
  "tika-s0101t5:10_3": "ca dhanadhaññānaṁ rāsiko rāsikārabhūto. Khemena ṭhitāti anupaddavena pavattā, tenāha",
  "tika-s0101t5:10_4": "‘‘abhayā’’ti, kutocipi bhayarahitāti attho.",
  "tika-s0101t5:11": "Catuparikkhāravaṇṇanā",
  "tika-s0101t5:12_0": "339. Tasmiṁ tasmiṁ kicce anuyanti anuvattantīti anuyantā, anuyantā eva ānuyantā yathā",
  "tika-s0101t5:12_1": "‘‘anubhāvo eva ānubhāvo’’ti. Assāti rañño. Teti ānuyantakhattiyādayo. Attamanā na",
  "tika-s0101t5:12_2": "bhavissanti ‘‘amhe ettha bahi karotī’’ti. Nibandhavipulāgamo gāmo nigamo, vivaḍḍhitamahāāyo",
  "tika-s0101t5:12_3": "mahāgāmoti attho. Janapada-saddo heṭṭhā vuttattho eva. Channaṁ pakatīnaṁ vasena rañño",
  "tika-s0101t5:12_4": "hitasukhābhibuddhi, tadekadesā ca ānuyantādayoti vuttaṁ ‘‘yaṁ tumhākaṁ anujānanaṁ",
  "tika-s0101t5:12_5": "mama bhaveyya dīgharattaṁ hitāya sukhāyā’’ti.",
  "tika-s0101t5:13_0": "Amā saha bhavanti kiccesūti amaccā, rajjakiccavosāsanakā. Te pana rañño piyā, sahapavattanakā",
  "tika-s0101t5:13_1": "ca hontīti āha ‘‘piyasahāyakā’’ti. Rañño parisati bhavāti pārisajjā, te pana keti",
  "tika-s0101t5:13_2": "āha ‘‘sesā āṇattikarā’’ti, yathāvuttaānuyantakhattiyādī hi avasesā rañño āṇākarāti",
  "tika-s0101t5:13_3": "attho. Satipi deyyadhamme ānubhāvasampattiyā, parivārasampattiyā ca abhāve tādisaṁ",
  "tika-s0101t5:13_4": "dātuṁ na sakkā, vuḍḍhakāle ca tādisānampi rājūnaṁ tadubhayaṁ hāyatevāti āha ‘‘mahallakakāle…pe…",
  "tika-s0101t5:13_5": "na sakkā’’ti. Anumatiyāti anujānanena, pakkhāti sapakkhā yaññassa aṅgabhūtā. Parikkharontīti",
  "tika-s0101t5:13_6": "parikkhārā, sambhārā. Ime tassa yaññassa aṅgabhūtā parivārā viya hontīti āha ‘‘parivārā bhavantī’’ti.",
  "tika-s0101t5:14": "Aṭṭhaparikkhāravaṇṇanā",
  "tika-s0101t5:15_0": "340.Yasasāti ānubhāvena, tenāha ‘‘āṇāṭhapanasamatthatāyā’’ti. Saddahatīti ‘‘dātā",
  "tika-s0101t5:15_1": "dānassa phalaṁ paccanubhotī’’ti pattiyāyati. Dāne sūroti dānasūro deyyadhamme īsakampi",
  "tika-s0101t5:15_2": "saṅgaṁ akatvā muttacāgo. Svāyamattho kammassakataññāṇassa tikkhavisadabhāvena veditabbo,",
  "tika-s0101t5:15_3": "tenāha ‘‘na saddhāmattakenevā’’tiādi. Yassa hi kammassakatā paccakkhato viya upaṭṭhāti,",
  "tika-s0101t5:15_4": "so evaṁ vutto. Yaṁ dānaṁ detīti yaṁ deyyadhammaṁ parassa deti. Tassa pati hutvāti",
  "tika-s0101t5:15_5": "tabbisayaṁ lobhaṁ suṭṭhu abhibhavanto tassa adhipati hutvā deti anadhibhavanīyattā.",
  "tika-s0101t5:15_6": "‘‘Na dāso, na sahāyo’’ti vatvā tadubhayaṁ anvayato, byatirekato ca dassetuṁ ‘‘yo",
  "tika-s0101t5:15_7": "hī’’tiādi vuttaṁ. Dāso hutvā deti taṇhāya dānassa dāsabyataṁ upagatattā. Sahāyo hutvā",
  "tika-s0101t5:15_8": "deti tassa piyabhāvānissajjanato. Sāmī hutvā deti tattha taṇhādāsabyato attānaṁ mocetvā",
  "tika-s0101t5:15_9": "abhibhuyya pavattanato. Sāmiparibhogasadisā hetassāyaṁ pavattatīti.",
  "tika-s0101t5:16_0": "Samitapāpāsamaṇā, bāhitapāpā brāhmaṇā ukkaṭṭhaniddesena, pabbajjāmattasamaṇā jātimattabrāhmaṇā",
  "tika-s0101t5:16_1": "pana kapaṇādiggahaṇenevettha gahitāti adhippāyo. Duggatāti dukkarajīvikaṁ upagatā",
  "tika-s0101t5:16_2": "kasiravuttikā, tenāha ‘‘daliddamanussā’’ti. Addhikāti addhānamaggagāmino. Vaṇibbakāti",
  "tika-s0101t5:16_3": "dāyakānaṁ guṇakittanavasena, kammaphalakittanamukhena ca yācanakā seyyathāpi naggacariyādayo,",
  "tika-s0101t5:16_4": "tenāha ‘‘iṭṭhaṁ dinna’’ntiādi. ‘‘Pasatamatta’’nti vīhitaṇḍulādivasena vuttaṁ, ‘‘sarāvamatta’’nti",
  "tika-s0101t5:16_5": "yāgubhattādivasena. Opānaṁ vuccati ogāhetvā pātabbato naditaḷākādīnaṁ sabbasādhāraṇatitthaṁ",
  "tika-s0101t5:16_6": "opānaṁ viya bhūtoti opānabhūto, tenāha ‘‘udapānabhūto’’tiādi. Sutameva sutajātanti",
  "tika-s0101t5:16_7": "jāta-saddassa anatthantaravācakatamāha yathā ‘‘kosajāta’’nti.",
  "tika-s0101t5:17_0": "Atītādiatthacintanasamatthatā nāmassa rañño anumānavasena, itikattabbatāvasena ca",
  "tika-s0101t5:17_1": "veditabbā , na buddhānaṁ viya tattha paccakkhadassitāyāti dassetuṁ ‘‘atīte’’tiādi",
  "tika-s0101t5:17_2": "vuttaṁ. Aḍḍhatādayo tāva yaññassa parikkhārā hontu tehi vinā tassa asijjhanato, sujātatā",
  "tika-s0101t5:17_3": "surūpatā pana kathanti āha ‘‘etehi kirā’’tiādi. Ettha ca keci ‘‘yathā aḍḍhatādayo",
  "tika-s0101t5:17_4": "yaññassa ekaṁsato aṅgāni, na evamabhijātatā, abhirūpatā cāti dassetuṁ kirasaddaggahaṇa’’nti",
  "tika-s0101t5:17_5": "vadanti ‘‘ayaṁ dujjāto’’tiādi vacanassa anekantikataṁ maññamānā, tayidaṁ asāraṁ,",
  "tika-s0101t5:17_6": "sabbasādhāraṇavasena hesa yaññārambho tattha siyā kesañci tathāparivitakkoti tassāpi",
  "tika-s0101t5:17_7": "avakāsābhāvādassanatthaṁ tathā vuttattā. Kira-saddo pana tadā brāhmaṇena cintitākārasūcanattho",
  "tika-s0101t5:17_8": "daṭṭhabbo. Evamādīnīti ādi-saddena ‘‘ayaṁ virūpo daliddo appesakkho assaddho appassuto",
  "tika-s0101t5:17_9": "anatthaññū na medhāvī’’ti etesaṁ saṅgaho daṭṭhabbo.",
  "tika-s0101t5:18": "Catuparikkhārādivaṇṇanā",
  "tika-s0101t5:19_0": "341.‘‘Sujaṁ paggaṇhantāna’’nti purohitassa sayameva kaṭacchuggahaṇajotanena evaṁ",
  "tika-s0101t5:19_1": "sahatthā, sakkaccañca dāne yuttatā icchitabbāti dasseti . Evaṁ dujjātassāti etthāpi",
  "tika-s0101t5:19_2": "heṭṭhā vuttanayeneva attho veditabbo.",
  "tika-s0101t5:20_0": "342.Tiṇṇaṁ ṭhānānanti dānassa ādimajjhapariyosānabhūtāsu tīsu bhūmīsu, avatthāsūti",
  "tika-s0101t5:20_1": "attho. Calantīti kampanti purimākārena na tiṭṭhanti. Karaṇattheti tatiyāvibhattiatthe.",
  "tika-s0101t5:20_2": "Kattari hetaṁ sāmivacanaṁ karaṇīyasaddāpekkhāya. ‘‘Paccānutāpo na kattabbo’’ti vatvā",
  "tika-s0101t5:20_3": "tassa akaraṇūpāyaṁ dassetuṁ ‘‘pubbacetanā pana acalā patiṭṭhapetabbā’’ti vuttaṁ.",
  "tika-s0101t5:20_4": "Tattha acalāti daḷhā kenaci asaṁhīrā. Patiṭṭhapetabbāti supatiṭṭhitā kātabbā. Evaṁ",
  "tika-s0101t5:20_5": "karaṇena hi yathā taṁ dānaṁ sampati yathādhippāyaṁ nippajjati, evaṁ āyatimpi vipulaphalatāyāti",
  "tika-s0101t5:20_6": "āha ‘‘evañhi dānaṁ mahapphalaṁ hotīti dassetī’’ti, vippaṭisārena anupakkiliṭṭhabhāvato.",
  "tika-s0101t5:20_7": "Muñcacetanāti pariccāgacetanā. Tassā niccalabhāvo nāma muttacāgatā pubbābhisaṅkhāravasena",
  "tika-s0101t5:20_8": "uḷārabhāvo, samanussaraṇacetanāya pana niccalabhāvo ‘‘aho mayā dānaṁ dinnaṁ sādhu",
  "tika-s0101t5:20_9": "suṭṭhū’’ti tassa sakkaccaṁ paccavekkhaṇāvasena veditabbo. Tathā akarontassāti muñcacetanaṁ,",
  "tika-s0101t5:20_10": "tattha paccāsamanussaraṇacetanañca vuttanayena niccalaṁ akarontassa vippaṭisāraṁ",
  "tika-s0101t5:20_11": "uppādentassa. Khettavisese pariccāgassa katattā laddhesupi uḷāresubhogesu cittaṁ",
  "tika-s0101t5:20_12": "nāpi namati. Yathā kathanti āha ‘‘mahāroruvaṁ upapannassa seṭṭhigahapatino viyā’’ti.",
  "tika-s0101t5:21_0": "So kira tagarasikhiṁ paccekabuddhaṁ attano gehadvāre piṇḍāya ṭhitaṁ disvā ‘‘imassa",
  "tika-s0101t5:21_1": "samaṇassa piṇḍapātaṁ dehī’’ti bhariyaṁ āṇāpetvā rājupaṭṭhānatthaṁ pakkāmi. Seṭṭhibhariyā",
  "tika-s0101t5:21_2": "sappaññajātikā, sā cintesi ‘‘mayā ettakena kālena ‘imassa dethā’ti vacanamattaṁ pissa",
  "tika-s0101t5:21_3": "na sutapubbaṁ, ayañca maññe ahosi paccekasambuddho, yathā tathā adatvā paṇītaṁ piṇḍapātaṁ",
  "tika-s0101t5:21_4": "dassāmī’’ti upagantvā paccekasambuddhaṁ pañcapatiṭṭhitena vanditvā pattaṁ ādāya antonivesane",
  "tika-s0101t5:21_5": "paññattāsane nisīdāpetvā parisuddhehi sālitaṇḍulehi bhattaṁ sampādetvā tadanurūpaṁ",
  "tika-s0101t5:21_6": "khādanīyaṁ, byañjanaṁ, sūpeyyañca abhisaṅkharitvā bahi gandhehi alaṅkaritvā paccekasambuddhassa",
  "tika-s0101t5:21_7": "hatthesu patiṭṭhapetvā vandi. Paccekabuddho ‘‘aññesampi paccekabuddhānaṁ saṅgahaṁ",
  "tika-s0101t5:21_8": "karissāmī’’ti aparibhuñjitvāva anumodanaṁ katvā pakkāmi. Sopi kho seṭṭhi rājupaṭṭhānaṁ",
  "tika-s0101t5:21_9": "katvā āgacchanto paccekabuddhaṁ disvā ahaṁ ‘‘tumhākaṁ piṇḍapātaṁ dethā’’ti vatvā",
  "tika-s0101t5:21_10": "pakkanto, api vo laddho piṇḍapātoti. Āma seṭṭhi laddhoti. ‘‘Passāmā’’ti gīvaṁ ukkhipitvā",
  "tika-s0101t5:21_11": "olokesi. Athassa piṇḍapātagandho uṭṭhahitvā nāsapuṭaṁ pūresi. So ‘‘mahā vata me dhanabyayo",
  "tika-s0101t5:21_12": "jāto’’ti cittaṁ sandhāretuṁ asakkonto pacchā vippaṭisārī ahosi. Vippaṭisārassa pana",
  "tika-s0101t5:21_13": "uppannākāro ‘‘varameta’’ntiādinā (saṁ. ni. 1.131) pāḷiyaṁ āgatoyeva. Bhātu panāyaṁ",
  "tika-s0101t5:21_14": "ekaṁ puttakaṁ sāpateyyakāraṇā jīvitā voropesi, tena mahāroruvaṁ upapanno. Piṇḍapātadānena",
  "tika-s0101t5:21_15": "panesa sattakkhattuṁ suggatiṁ saggaṁ lokaṁ upapanno, sattakkhattumeva ca seṭṭhikule",
  "tika-s0101t5:21_16": "nibbatto, na cāssa uḷāresu bhogesu cittaṁ nami, tena vuttaṁ ‘‘nāpi uḷāresu bhogesu cittaṁ namatī’’ti.",
  "tika-s0101t5:22_0": "343. Ākaroti attano anurūpatāya samariyādaṁ saparicchedaṁ phalaṁ nibbattetīti ākāro,",
  "tika-s0101t5:22_1": "kāraṇanti āha ‘‘dasahi ākārehīti dasahi kāraṇehī’’ti. Paṭiggāhakato vāti balavataro",
  "tika-s0101t5:22_2": "hutvā uppajjamāno paṭiggāhakatova uppajjati, itaro pana deyyadhammato, parivārajanatopi",
  "tika-s0101t5:22_3": "uppajjeyyeva. Uppajjituṁ yuttanti uppajjanārahaṁ. Tesaṁyeva pāṇātipātīnaṁ. Yajanaṁ",
  "tika-s0101t5:22_4": "nāmettha dānaṁ adhippetaṁ, na aggijuhananti āha ‘‘yajataṁ bhavanti detu bhava’’nti.",
  "tika-s0101t5:22_5": "Vissajjatūti muttacāgavasena vissajjatu. Abbhantaranti ajjhattaṁ, sakasantāneti attho.",
  "tika-s0101t5:23_0": "344. Heṭṭhā soḷasa parikkhārā vuttā yaññassa te vatthuṁ katvā, idha pana sandassanādivasena",
  "tika-s0101t5:23_1": "anumodanāya āraddhattā vuttaṁ ‘‘soḷasahi ākārehī’’ti. Dassetvā attano desanānubhāvena",
  "tika-s0101t5:23_2": "paccakkhato viya phalaṁ dassetvā, anekavāraṁ pana kathanato ca āmeḍitavacanaṁ. Tamatthanti",
  "tika-s0101t5:23_3": "yathāvuttaṁ dānaphalavasena kammaphalasambandhaṁ. Samādapetvāti sutamattameva akatvā",
  "tika-s0101t5:23_4": "yathā rājā tamatthaṁ sammadeva ādiyati citte karonto suggahitaṁ katvā gaṇhāti, tathā",
  "tika-s0101t5:23_5": "sakkaccaṁ ādāpetvā. Āmeḍitakāraṇaṁ heṭṭhā vuttameva.",
  "tika-s0101t5:24_0": "‘‘Vippaṭisāravinodanenā’’ti idaṁ nidassanamattaṁ lobhadosamohaissāmacchariyamānādayopi",
  "tika-s0101t5:24_1": "hi dānacittassa upakkilesā, tesaṁ vinodanenapi taṁ samuttejitaṁ nāma hoti tikkhavisadabhāvappattito.",
  "tika-s0101t5:24_2": "Āsannatarabhāvato vā vippaṭisārassa tabbinodanameva gahitaṁ, pavattitepi hi dāne",
  "tika-s0101t5:24_3": "tassa sambhavato. Yāthāvato vijjamānehi guṇehi tuṭṭhapahaṭṭhabhāvāpādanaṁ sampahaṁsananti",
  "tika-s0101t5:24_4": "āha ‘‘sundaraṁ te…pe… thutiṁ katvā kathesī’’ti. Dhammatoti saccato. Saccañhi dhammato",
  "tika-s0101t5:24_5": "anapetattā dhammaṁ, upasamacariyābhāvato samaṁ, yuttabhāvena kāraṇanti ca vuccatīti.",
  "tika-s0101t5:25_0": "345. Tasmiṁ yaññe rukkhatiṇacchedopi nāma nāhosi, kuto pāṇavadhoti pāṇavadhābhāvasseva",
  "tika-s0101t5:25_1": "daḷhīkaraṇatthaṁ sabbaso viparītagāhāvidūsitañcassa dassetuṁ pāḷiyaṁ ‘‘neva gāvo",
  "tika-s0101t5:25_2": "haññiṁsū’’ti ādiṁ vatvāpi ‘‘na rukkhā chijjiṁsū’’tiādi vuttaṁ, tenāha ‘‘kiṁ pana",
  "tika-s0101t5:25_3": "gāvo’’tiādi. Barihisatthāyāti paricchedanatthāya. Vanamālāsaṅkhepenāti vanapupphehi",
  "tika-s0101t5:25_4": "ganthitamālāniyāmena. Bhūmiyaṁ vā pattharantīti vedibhūmiṁ parikkhipantā tattha pantharanti.",
  "tika-s0101t5:25_5": "Antogehadāsādayoti antojātadhanakkītakaramarānītasayaṁdāsā. Pubbamevāti bhatikaraṇato",
  "tika-s0101t5:25_6": "pageva. Gahetvā karontīti divase divase gahetvā karonti. Tajjitāti gajjitā. Piyasamudācārenevāti",
  "tika-s0101t5:25_7": "iṭṭhavacaneneva. Phāṇitena cevāti ettha ca-saddo avuttasamuccayattho, tena paṇītapaṇītānaṁ",
  "tika-s0101t5:25_8": "nānappakārānaṁ khādanīyabhojanīyādīnañceva vatthamālāgandhavilepanayānaseyyādīnañca",
  "tika-s0101t5:25_9": "saṅgaho daṭṭhabbo, tenāha ‘‘paṇītehi sappitelādisammissehevā’’tiādi.",
  "tika-s0101t5:26_0": "346. Saṁ nāma dhanaṁ, tassa patīti sapati, dhanavā. Diṭṭhadhammikasamparāyikahitāvahattā",
  "tika-s0101t5:26_1": "tassa hitanti sāpateyyaṁ, tadeva dhanaṁ. Tenāha ‘‘pahūtaṁ sāpateyyaṁ ādāyāti bahuṁ",
  "tika-s0101t5:26_2": "dhanaṁ gahetvā’’ti. Gāmabhāgenāti saṅkittanavasena gāme vā gahetabbabhāgena.",
  "tika-s0101t5:27_0": "347.‘‘Yāguṁ pivitvā’’ti yāgusīsena pātarāsabhojanamāha. Puratthimena yaññavāṭassāti",
  "tika-s0101t5:27_1": "rañño dānasālāya nātidūre puratthimadisābhāgeti attho, yato tattha pātarāsaṁ bhuñjitvā",
  "tika-s0101t5:27_2": "akilantarūpāyeva sāyanhe sālaṁ pāpuṇanti ‘‘dakkhiṇena yaññavāṭassā’’ti ādīsupi eseva nayo.",
  "tika-s0101t5:28": "348.Parihārenāti bhagavantaṁ garuṁ katvā agāravaparihārena.",
  "tika-s0101t5:29": "Niccadānaanukulayaññavaṇṇanā",
  "tika-s0101t5:30_0": "349.Uṭṭhāya samuṭṭhāyāti dāne uṭṭhānavīriyaṁ sakkaccaṁ katvā. Appasambhārataroti",
  "tika-s0101t5:30_1": "ativiya parittasambhāro. Samārabhīyati yañño etehīti samārambhā, sambhārasambharaṇavasena",
  "tika-s0101t5:30_2": "pavattasattapīḷā. Appaṭṭhataroti pana ativiya appakiccoti attho. Vipākasaññitaṁ atisayena",
  "tika-s0101t5:30_3": "mahantaṁ sadisaphalaṁ etassāti mahapphalataro. Udayasaññitaṁ atisayena mahantaṁ nissandādiphalaṁ",
  "tika-s0101t5:30_4": "etassāti mahānisaṁsataro. Dhuvadānānīti dhuvāni thirāni acchinnāni katvā dātabbadānāni.",
  "tika-s0101t5:30_5": "Anukulayaññānīti anukulaṁ kulānukkamaṁ upādāya dātabbadānāni, tenāha ‘‘amhāka’’ntiādi.",
  "tika-s0101t5:30_6": "Nibaddhadānānīti nibandhetvā niyametvā paveṇīvasena pavattitadānāni.",
  "tika-s0101t5:31": "Hatthidantena pavattitā dantamayasalākā, yattha dāyakānaṁ nāmaṁ aṅkanti. Raññoti setavāhanarañño.",
  "tika-s0101t5:32_0": "Ādīnīti ādi-saddena ‘‘seno viya maṁsapesiṁ kasmā okkhanditvā gaṇhāsī’’ti evamādīnaṁ",
  "tika-s0101t5:32_1": "saṅgaho. Pubbacetanāmuñcacetanāaparacetanāsampattiyā dāyakassa vasena tīṇi aṅgāni,",
  "tika-s0101t5:32_2": "vītarāgatāvītadosatāvītamohatāpaṭipattiyā dakkhiṇeyyassa vasena tīṇīti evaṁ chaḷaṅgasamannāgatāya",
  "tika-s0101t5:32_3": "dakkhiṇāya. Aparāparaṁ uppajjanakacetanāvasena mahānadī viya, mahogho viya ca ito",
  "tika-s0101t5:32_4": "cito ca abhisanditvā okkhanditvā pavattiyā puññameva puññābhisando.",
  "tika-s0101t5:33_0": "350.Kiccapariyosānaṁ natthi divase divase dāyakassa byāpārāpajjanato, tenāha ‘‘ekenā’’tiādi.",
  "tika-s0101t5:33_1": "Kiccapariyosānaṁ atthi yathāraddhassa āvāsassa katipayenāpi kālena parisamāpetabbato,",
  "tika-s0101t5:33_2": "tenāha ‘‘paṇṇasāla’’ntiādi. Suttantapariyāyenāti suttantapāḷinayena. (Ma. ni. 1.12,",
  "tika-s0101t5:33_3": "13; a. ni. 2.58) nava ānisaṁsāti sītapaṭighātādayo paṭisallānārāmapariyosānā nava",
  "tika-s0101t5:33_4": "udayā. Appamattatāya cete vuttā.",
  "tika-s0101t5:34_0": "Yasmā āvāsaṁ dentena nāma sabbampi paccayajātaṁ dinnameva hoti. Dve tayo gāme piṇḍāya",
  "tika-s0101t5:34_1": "caritvā kiñci aladdhā āgatassapi chāyūdakasampannaṁ ārāmaṁ pavisitvā nhāyitvā patissaye",
  "tika-s0101t5:34_2": "muhuttaṁ nipajjitvā vuṭṭhāya nisinnassa kāye balaṁ āharitvā pakkhittaṁ viya hoti",
  "tika-s0101t5:34_3": ". Bahi vicarantassa ca kāye vaṇṇadhātu vātātapehi kilamati, patissayaṁ pavisitvā",
  "tika-s0101t5:34_4": "dvāraṁ pidhāya muhuttaṁ nipannassa visabhāgasantati vūpasammati, sabhāgasantati patiṭṭhāti,",
  "tika-s0101t5:34_5": "vaṇṇadhātu āharitvā pakkhittā viya hoti. Bahi vicarantassa ca pāde kaṇṭako vijjhati,",
  "tika-s0101t5:34_6": "khāṇu paharati, sarīsapādiparissayā ceva corabhayañca uppajjati, patissayaṁ pavisitvā",
  "tika-s0101t5:34_7": "dvāraṁ pidhāya nipannassa sabbe te parissayā na honti, sajjhāyantassa dhammapītisukhaṁ,",
  "tika-s0101t5:34_8": "kammaṭṭhānaṁ manasi karontassa upasamasukhañca uppajjati bahiddhā vikkhepābhāvato.",
  "tika-s0101t5:34_9": "Bahi vicarantassa ca kāye sedā muccanti, akkhīni phandanti, senāsanaṁ pavisanakkhaṇe",
  "tika-s0101t5:34_10": "mañcapīṭhādīni na paññāyanti, muhuttaṁ nisinnassa pana akkhīnaṁ pasādo āharitvā pakkhitto",
  "tika-s0101t5:34_11": "viya hoti, dvāravātapānamañcapīṭhādīni paññāyanti. Etasmiñca āvāse vasantaṁ disvā",
  "tika-s0101t5:34_12": "manussā catūhi paccayehi sakkaccaṁ upaṭṭhahanti. Tena vuttaṁ ‘‘āvāsaṁ dentena nāma",
  "tika-s0101t5:34_13": "sabbampi paccayajātaṁ dinnameva hotī’’ti, tasmā ete yathāvuttā sabbepi ānisaṁsā veditabbā.",
  "tika-s0101t5:34_14": "Tena vuttaṁ ‘‘appamattatāya cete vuttā’’ti.",
  "tika-s0101t5:35_0": "Sītanti ajjhattaṁ dhātukkhobhavasena vā bahiddhā utuvipariṇāmavasena vā uppajjanakasītaṁ.",
  "tika-s0101t5:35_1": "Uṇhanti aggisantāpaṁ, tassa vanaḍāhādīsu (vanadāhādīsu vā sārattha. ṭī. cūḷavagga",
  "tika-s0101t5:35_2": "3.295) sambhavo veditabbo. Paṭihantīti paṭibāhati, yathā tadubhayavasena kāyacittānaṁ",
  "tika-s0101t5:35_3": "bādhanaṁ na hoti, evaṁ karoti. Sītuṇhabbhāhate hi sarīre vikkhittacitto bhikkhu yoniso",
  "tika-s0101t5:35_4": "padahituṁ na sakkoti. Vāḷamigānīti sīhabyagghādicaṇḍamige. Guttasenāsanañhi āraññakampi",
  "tika-s0101t5:35_5": "pavisitvā dvāraṁ pidhāya nisinnassa te parissayā na hontīti. Sarīsapeti ye keci sarante",
  "tika-s0101t5:35_6": "gacchante dīghajātike sappādike. Makaseti nidassanamattametaṁ, ḍaṁsādīnampi etesveva",
  "tika-s0101t5:35_7": "(etaneva sārattha. ṭī. cūḷavagga 3.295) saṅgaho daṭṭhabbo. Sisireti sisirakālavasena,",
  "tika-s0101t5:35_8": "sattāhavaddalikādivasena ca uppanne sisirasamphasse. Vuṭṭhiyoti yadā tadā uppannā",
  "tika-s0101t5:35_9": "vassavuṭṭhiyo paṭihanatīti yojanā.",
  "tika-s0101t5:36_0": "Vātātapo ghoroti rukkhagacchādīnaṁ ummūlabhañjanādivasena pavattiyā ghoro sarajaarajādibhedo",
  "tika-s0101t5:36_1": "vāto ceva gimhapariḷāhasamayesu uppattiyā ghoro sūriyātapo ca. Paṭihaññatīti paṭibāhīyati.",
  "tika-s0101t5:36_2": "Leṇatthanti nānārammaṇato cittaṁ nivattetvā paṭisallānārāmatthaṁ. Sukhatthanti vuttaparissayābhāvena",
  "tika-s0101t5:36_3": "phāsuvihāratthaṁ. Jhāyitunti aṭṭhatiṁsāya ārammaṇesu yattha katthaci cittaṁ upanibandhitvā",
  "tika-s0101t5:36_4": "upanijjhāyituṁ. Vipassitunti aniccādito saṅkhāre sammasituṁ.",
  "tika-s0101t5:37_0": "Vihāreti patissaye. Kārayeti kārāpeyya. Rammeti manorame nivāsasukhe. Vāsayettha",
  "tika-s0101t5:37_1": "bahussuteti kāretvā pana ettha vihāresu bahussute sīlavante kalyāṇadhamme nivāseyya,",
  "tika-s0101t5:37_2": "te nivāsento pana tesaṁ bahussutānaṁ yathā paccayehi kilamatho na hoti, evaṁ annañca",
  "tika-s0101t5:37_3": "pānañca vatthasenāsanāni ca dadeyya ujubhūtesu ajjhāsayasampannesu kammakammaphalānaṁ,",
  "tika-s0101t5:37_4": "ratanattayaguṇānañca saddahanena vippasannena cetasā.",
  "tika-s0101t5:38_0": "Idāni gahaṭṭhapabbajitānaṁ aññamaññūpakāritaṁ dassetuṁ ‘‘te tassā’’ti gāthamāha.",
  "tika-s0101t5:38_1": "Tattha teti bahussutā. Tassāti upāsakassa. Dhammaṁ desentīti sakalavaṭṭadukkhapanūdanaṁ",
  "tika-s0101t5:38_2": "saddhammaṁ desenti. Yaṁ so dhammaṁ idhaññāyāti so upāsako yaṁ saddhammaṁ imasmiṁ",
  "tika-s0101t5:38_3": "sāsane sammāpaṭipajjanena jānitvā aggamaggādhigamena anāsavo hutvā parinibbāti ekādasaggivūpasamena sīti bhavati.",
  "tika-s0101t5:39": "Sītapaṭighātādayo vipassanāvasānā terasa, annādilābho, dhammassavanaṁ, dhammāvabodho, parinibbānanti evaṁ sattarasa.",
  "tika-s0101t5:40_0": "351.Attano santakāti attaniyā. Duppariccajanaṁ lobhaṁ niggaṇhituṁ asakkontassa. Saṅghassa",
  "tika-s0101t5:40_1": "vā gaṇassa vā santiketi yojanā. Tatthāti yathāgahite saraṇe. Natthi punappunaṁ kattabbatā",
  "tika-s0101t5:40_2": "viññūjātikassāti adhippāyo. ‘‘Jīvitapariccāgamayaṁ puñña’’nti ‘‘sace tvaṁ na yathāgahitaṁ",
  "tika-s0101t5:40_3": "saraṇaṁ bhindissati, evāhaṁ taṁ māremī’’ti yadipi koci tiṇhena satthena jīvitā voropeyya,",
  "tika-s0101t5:40_4": "tathāpi ‘‘nevāhaṁ buddhaṁ na buddhoti, dhammaṁ na dhammoti, saṅghaṁ na saṅghoti vadāmī’’ti",
  "tika-s0101t5:40_5": "daḷhataraṁ katvā gahitasaraṇassa vasena vuttaṁ.",
  "tika-s0101t5:41_0": "352. Saraṇaṁ upagatena kāyavācācittehi sakkaccaṁ vatthuttayapūjā kātabbā, tattha",
  "tika-s0101t5:41_1": "ca saṁkileso parihanitabbo, sikkhāpadāni pana samādānamattaṁ, sampattavatthuto viramaṇamattañcāti",
  "tika-s0101t5:41_2": "saraṇagamanato sīlassa appaṭṭhataratā, appasamārambhataratā ca veditabbā. Sabbesaṁ",
  "tika-s0101t5:41_3": "sattānaṁ jīvitadānādinā daṇḍanidhānato, sakalalokiyalokuttaraguṇādhiṭṭhānato cassa",
  "tika-s0101t5:41_4": "mahapphalamahānisaṁsataratā daṭṭhabbā.",
  "tika-s0101t5:42_0": "Vakkhamānanayena ca verahetutāya veraṁ vuccati pāṇātipātādipāpadhammo, taṁ maṇati",
  "tika-s0101t5:42_1": "‘‘mayi idha ṭhitāya kathaṁ āgacchasī’’ti tajjentī viya nīharatīti veramaṇī, tato",
  "tika-s0101t5:42_2": "vā pāpadhammato viramati etāyāti ‘‘viramaṇī’’ti vattabbe niruttinayena ikārassa ekāraṁ",
  "tika-s0101t5:42_3": "katvā ‘‘veramaṇī’’ti vuttā. Asamādinnasīlassa sampattato yathāupaṭṭhitavītikkamitabbavatthuto",
  "tika-s0101t5:42_4": "virati sampattavirati. Samādānavasena uppannā virati samādānavirati. Setu vuccati",
  "tika-s0101t5:42_5": "ariyamaggo, tappariyāpannā hutvā pāpadhammānaṁ samucchedavasena ghātanavirati setughātavirati.",
  "tika-s0101t5:42_6": "Idāni tisso viratiyo sarūpato dassetuṁ ‘‘tatthā’’tiādi vuttaṁ. Pariharatīti avītikkamavasena",
  "tika-s0101t5:42_7": "parivajjeti. Na hanāmīti ettha iti-saddo ādiattho, tena ‘‘adinnaṁ nādiyāmī’’ti evaṁ",
  "tika-s0101t5:42_8": "ādīnaṁ saṅgaho, vā-saddena vā, tenāha ‘‘sikkhāpadāni gaṇhantassā’’ti.",
  "tika-s0101t5:43_0": "Maggasampayuttāti sammādiṭṭhiyādimaggasampayuttā. Idāni tāsaṁ viratīnaṁ ārammaṇato",
  "tika-s0101t5:43_1": "vibhāgaṁ dassetuṁ ‘‘tatthā’’tiādi vuttaṁ. Purimā dveti sampattasamādānaviratiyo.",
  "tika-s0101t5:43_2": "Pacchimāti setughātavirati. Sabbānipi bhinnāni honti ekajjhaṁ samādinnattā. Tadeva",
  "tika-s0101t5:43_3": "bhijjati visuṁ visuṁ samādinnattā . Gahaṭṭhavasena cetaṁ vuttaṁ. Bhedo nāma natthi",
  "tika-s0101t5:43_4": "paṭipakkhasamucchindanena akuppasabhāvattā, tenāha ‘‘bhavantarepī’’ti. Yonisiddhanti",
  "tika-s0101t5:43_5": "manussatiracchānānaṁ uddhaṁ tiriyameva dīghatā viya jātisiddhanti attho. Bodhisatte",
  "tika-s0101t5:43_6": "kucchigate bodhisattamātusīlaṁ viya dhammatāya sabhāveneva siddhaṁ dhammatāsiddhaṁ,",
  "tika-s0101t5:43_7": "maggadhammatāya vā ariyamaggānubhāvena siddhaṁ dhammatāsiddhaṁ. Diṭṭhiujukaraṇaṁnāma",
  "tika-s0101t5:43_8": "bhāriyaṁ dukkhaṁ, tasmā saraṇagamanaṁ sikkhāpadasamādānato mahaṭṭhatarameva, na appaṭṭhataranti",
  "tika-s0101t5:43_9": "adhippāyo. Yathā tathā vā gaṇhantassāpīti ādaragāravaṁ akatvā samādiyantassāpi. Sādhukaṁ",
  "tika-s0101t5:43_10": "gaṇhantassāpīti sakkaccaṁ sīlāni samādiyantassāpi, na diguṇaṁ, tiguṇaṁ vā ussāho karaṇīyo.",
  "tika-s0101t5:44_0": "Abhayadānatāya sīlassa dānabhāvo, anavasesaṁ vā sattanikāyaṁ dayati tena rakkhatīti",
  "tika-s0101t5:44_1": "dānaṁ, sīlaṁ. ‘‘Aggānī’’ti ñātattā aggaññāni. Cirarattatāya ñātattā rattaññāni. ‘‘Ariyānaṁ",
  "tika-s0101t5:44_2": "sādhūnaṁ vaṁsānī’’ti ñātattā vaṁsaññāni.‘‘Porāṇānī’’tiādīsu purimānaṁ etāni porāṇāni.",
  "tika-s0101t5:44_3": "Sabbaso kenacipi pakārena sādhūhi na kiṇṇāni na khittāni na chaḍḍitānīti asaṅkiṇṇāni.",
  "tika-s0101t5:44_4": "Ayañca nayo nesaṁ yathā atīte, evaṁ etarahi, anāgate cāti āha ‘‘asaṅkiṇṇapubbāni",
  "tika-s0101t5:44_5": "na saṅkiyanti na saṅkiyissantī’’ti. Tato eva appapikuṭṭhāni na paṭikkhittāni. Na",
  "tika-s0101t5:44_6": "hi kadācipi viññū samaṇabrāhmaṇā hiṁsādipāpadhammaṁ anujānanti. Aparimāṇānaṁ sattānaṁ",
  "tika-s0101t5:44_7": "abhayaṁ detīti sabbesu bhūtesu nihitadaṇḍattā sakalassapi sattanikāyassa bhayābhāvaṁ",
  "tika-s0101t5:44_8": "deti. Na hi ariyasāvakato kassaci bhayaṁ hoti. Averanti verābhāvaṁ. Abyāpajjhanti niddukkhataṁ.",
  "tika-s0101t5:45_0": "Nanu ca pañcasīlaṁ sabbakālikaṁ, na ca ekantato vimuttāyatanaṁ, saraṇagamanaṁ pana",
  "tika-s0101t5:45_1": "buddhuppādahetukaṁ, ekantavimuttāyatanañca, tattha kathaṁ saraṇāgamanato pañcasīlassa",
  "tika-s0101t5:45_2": "mahapphalatāti āha ‘‘kiñcāpī’’tiādi. Jeṭṭhakanti uttamaṁ. ‘‘Saraṇagamaneyeva patiṭṭhāyā’’ti",
  "tika-s0101t5:45_3": "iminā tassa sīlassa saraṇagamanena abhisaṅkhatatamāha.",
  "tika-s0101t5:46_0": "353.Īdisamevāti evaṁ saṁkilesaṁ paṭipakkhameva hutvā. Heṭṭhā vuttehi guṇehīti ettha",
  "tika-s0101t5:46_1": "heṭṭhā vuttaguṇā nāma saraṇagamanaṁ, sīlasampadā, indriyesu guttadvāratāti evaṁ ādayo.",
  "tika-s0101t5:46_2": "Paṭhamajjhānaṁ nibbattento na kilamatīti yojanā. Tānīti paṭhamajjhānādīni. ‘‘Paṭhamajjhāna’’nti",
  "tika-s0101t5:46_3": "ukkaṭṭhaniddeso ayanti āha ‘‘ekaṁ kappa’’nti, ekaṁ mahākappanti attho. Hīnaṁ pana",
  "tika-s0101t5:46_4": "paṭhamajjhānaṁ, majjhimañca asaṅkhyeyyakappassa tatiyaṁ bhāgaṁ, upaḍḍhakappañca āyuṁ",
  "tika-s0101t5:46_5": "deti. ‘‘Dutiyaṁ aṭṭhakappe’’ti ādīsupi iminā nayena attho veditabbo, mahākappavaseneva",
  "tika-s0101t5:46_6": "ca gahetabbaṁ. Yasmā vā paṇītāniyevettha jhānāni adhippetāni mahapphalatarabhāvadassanaparattā",
  "tika-s0101t5:46_7": "desanāya, tasmā ‘‘paṭhamajjhānaṁ ekaṁ kappa’’ntiādi vuttaṁ. Tadevāti catutthajjhānameva.",
  "tika-s0101t5:46_8": "Yadi evaṁ kathaṁ āruppatāti āha ‘‘ākāsānañcāyatanādī’’tiādi.",
  "tika-s0101t5:47_0": "Sammadeva niccasaññādipaṭipakkhavidhamanavasena pavattamānā pubbabhāgiye eva bodhipakkhiyadhamme",
  "tika-s0101t5:47_1": "sammānentī vipassanā vipassakassa anappakaṁ pītisomanassaṁ samāvahatīti āha ‘‘vipassanā…pe…",
  "tika-s0101t5:47_2": "abhāvā’’ti. Tenāha bhagavā –",
  "tika-s0101t5:48": "‘‘Yato yato sammasati, khandhānaṁ udayabbayaṁ;",
  "tika-s0101t5:49": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "tika-s0101t5:50_0": "Yasmā ayaṁ desanā iminā anukkamena imāni ñāṇāni nibbattentassa vasena pavattitā,",
  "tika-s0101t5:50_1": "tasmā ‘‘vipassanāñāṇe patiṭṭhāya nibbattento’’ti heṭṭhimaṁ heṭṭhimaṁ uparimassa uparimassa",
  "tika-s0101t5:50_2": "patiṭṭhābhūtaṁ katvā vuttaṁ. Samānarūpanimmānaṁ nāma manomayiddhiyā aññehi asādhāraṇakiccanti",
  "tika-s0101t5:50_3": "āha ‘‘attano…pe… mahapphalā’’ti. Vikubbanadassanasamatthatāyāti hatthiassādivividharūpakaraṇaṁ",
  "tika-s0101t5:50_4": "vikubbanaṁ, tassa dassanasamatthabhāvena. Icchiticchitaṭṭhānaṁ nāma purimajātīsu",
  "tika-s0101t5:50_5": "icchiticchito khandhappadeso. Samāpentoti pariyosāpento.",
  "tika-s0101t5:51": "Kūṭadantaupāsakattapaṭivedanākathāvaṇṇanā",
  "tika-s0101t5:52_0": "354-8.Sabbete pāṇayoti ‘‘satta ca usabhasatānī’’tiādinā vutte sabbe pāṇino. Ākulabhāvoti",
  "tika-s0101t5:52_1": "bhagavato santike dhammassa sutattā pāṇīsu anuddayaṁ upaṭṭhapetvā ṭhitassa ‘‘kathañhi",
  "tika-s0101t5:52_2": "nāma mayā tāva bahū pāṇino māraṇatthāya bandhāpitā’’ti citte paribyākulabhāvo udapādi.",
  "tika-s0101t5:52_3": "Sutvāti ‘‘bandhanato mocitā’’ti sutvā. Kāmacchandavigamena kallacittatā arogacittatā,",
  "tika-s0101t5:52_4": "byāpādavigamena mettāvasena muducittatā akathinacittatā, uddhaccakukkuccappahānena",
  "tika-s0101t5:52_5": "vikkhepavigamanato vinīvaraṇacittatā tehi na pihitacittatā, thinamiddhavigamena udaggacittatā",
  "tika-s0101t5:52_6": "saṁpaggaṇhanavasena alīnacittatā, vicikicchāvigamena sammāpaṭipattiyā adhimuttatāya",
  "tika-s0101t5:52_7": "pasannacittatā ca hotīti āha ‘‘kallacittantiādi anupubbikathānubhāvena vikkhambhitanīvaraṇataṁ",
  "tika-s0101t5:52_8": "sandhāya vutta’’nti. Yaṁ panettha atthato avibhattaṁ, taṁ suviññeyyameva.",
  "tika-s0101t5:53": "Kūṭadantasuttavaṇṇanāya līnatthappakāsanā."
}