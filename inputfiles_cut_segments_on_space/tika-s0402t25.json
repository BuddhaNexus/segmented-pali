{
  "tika-s0402t25:0": "(8) 3. Ānandavaggo",
  "tika-s0402t25:1": "1. Channasuttavaṇṇanā",
  "tika-s0402t25:2": "72. Tatiyassa paṭhame channaparibbājakoti na naggaparibbājako. Bāhirakasamayaṁ luñcitvā harantoti bāhirakānaṁ samayaṁ nisedhetvā āpanno.",
  "tika-s0402t25:3_0": "Paññācakkhussa vibandhanato andhaṁ karotīti andhakaraṇoti āha ‘‘yassa rāgo uppajjatī’’tiādi.",
  "tika-s0402t25:3_1": "Acakkhukaraṇoti asamatthasamāsoyaṁ ‘‘asūriyapassāni mukhānī’’tiādīsu viyāti āha ‘‘paññācakkhuṁ",
  "tika-s0402t25:3_2": "na karotīti acakkhukaraṇo’’ti. Paññānirodhikoti anuppannāya lokiyalokuttarāya paññāya",
  "tika-s0402t25:3_3": "uppajjituṁ na deti, lokiyapaññaṁ pana aṭṭhasamāpattipañcābhiññāvasena uppannampi",
  "tika-s0402t25:3_4": "samucchinditvā khipatīti paññānirodhikoti evampettha attho daṭṭhabbo. Anuppannānuppādauppannaparihāninimittatāya",
  "tika-s0402t25:3_5": "hi paññaṁ nirodhetīti paññānirodhiko. Vihanati vibādhatīti vighāto, dukkhanti āha",
  "tika-s0402t25:3_6": "‘‘dukkhasaṅkhātassa vighātassā’’ti. Kilesanibbānanti iminā asaṅkhatanibbānameva vadati.",
  "tika-s0402t25:3_7": "Asaṅkhatañhi nibbānaṁ nāma, taṁ paccakkhaṁ kātuṁ na detīti anibbānasaṁvattaniko.",
  "tika-s0402t25:3_8": "Lokuttaramissako kathito pubbabhāgiyassapi ariyamaggassa kathitattā.",
  "tika-s0402t25:4": "Channasuttavaṇṇanā niṭṭhitā.",
  "tika-s0402t25:5": "2. Ājīvakasuttavaṇṇanā",
  "tika-s0402t25:6_0": "73. Dutiye na aññātukāmoti na ājānitukāmoyevāti attho. Tenāha ‘‘pariggaṇhanatthaṁ",
  "tika-s0402t25:6_1": "pana āgato’’ti, paññāya paricchinditvā upaparikkhitvā gaṇhanatthanti attho. Kāraṇāpadesoti",
  "tika-s0402t25:6_2": "kāraṇaniddeso. Sesamettha uttānameva.",
  "tika-s0402t25:7": "Ājīvakasuttavaṇṇanā niṭṭhitā.",
  "tika-s0402t25:8": "3. Mahānāmasakkasuttavaṇṇanā",
  "tika-s0402t25:9_0": "74. Tatiye gilānassa bhāvo gelaññanti āha ‘‘gilānabhāvato’’ti. Dīpetīti desanākkameneva",
  "tika-s0402t25:9_1": "paññāpeti. Paṭhamañhi sekhasīlasamādhipaññāyo vatvā pacchā asekhasīlādīni vadanto imamatthaṁ dīpeti.",
  "tika-s0402t25:10": "Mahānāmasakkasuttavaṇṇanā niṭṭhitā.",
  "tika-s0402t25:11": "4. Nigaṇṭhasuttavaṇṇanā",
  "tika-s0402t25:12_0": "75. Catutthe haṁsavaṭṭakacchannenāti haṁsavaṭṭakaparicchannena, haṁsamaṇḍalākārenāti",
  "tika-s0402t25:12_1": "attho. Natthi etassa parisesanti aparisesaṁ. Tenāha ‘‘appamattakampi asesetvā’’ti.",
  "tika-s0402t25:12_2": "Aparisesadhammajānanato vā aparisesasaṅkhātaṁ ñāṇadassanaṁ paṭijānātīti evampettha",
  "tika-s0402t25:12_3": "attho daṭṭhabbo. Satatanti niccaṁ. Samitanti tasseva vevacananti āha ‘‘satataṁ samitanti",
  "tika-s0402t25:12_4": "sabbakālaṁ nirantara’’nti. Atha vā niccaṭṭhena satata-saddena abhiṇhappavatti jotitā",
  "tika-s0402t25:12_5": "siyāti ‘‘samita’’nti vuttaṁ. Tena nirantarappavattiṁ dassetīti āha ‘‘sabbakālaṁ nirantara’’nti.",
  "tika-s0402t25:13_0": "Visuddhisampāpanatthāyāti rāgādīhi malehi abhijjhāvisamalobhādīhi ca upakkiliṭṭhacittānaṁ",
  "tika-s0402t25:13_1": "sattānaṁ visuddhipāpanatthāya. Samatikkamanatthāyāti sokassa ca paridevassa ca pahānatthāya.",
  "tika-s0402t25:13_2": "Atthaṁ gamanatthāyāti kāyikadukkhassa ca cetasikadomanassassa cāti imesaṁ dvinnaṁ",
  "tika-s0402t25:13_3": "atthaṅgamanāya, nirodhāyāti attho. Ñāyati nicchayena kamati nibbānaṁ. Taṁ vā ñāyati",
  "tika-s0402t25:13_4": "paṭivijjhati etenāti ñāyo, ariyamaggoti āha ‘‘maggassa adhigamanatthāyā’’ti. Apaccayanibbānassa",
  "tika-s0402t25:13_5": "sacchikaraṇatthāyāti paccayarahitattā apaccayassa asaṅkhatassa taṇhāvānavirahitattā",
  "tika-s0402t25:13_6": "nibbānanti laddhanāmassa amatassa sacchikiriyāya, attapaccakkhatāyāti vuttaṁ hoti.",
  "tika-s0402t25:13_7": "Phusitvā phusitvāti patvā patvā. Sesamettha suviññeyyameva.",
  "tika-s0402t25:14": "Nigaṇṭhasuttavaṇṇanā niṭṭhitā.",
  "tika-s0402t25:15": "5. Nivesakasuttavaṇṇanā",
  "tika-s0402t25:16_0": "76. Pañcame kiccakaraṇīyesu sahabhāvaṭṭhena amā hontīti amaccā. ‘‘Ayaṁ ajjhattiko’’ti",
  "tika-s0402t25:16_1": "evaṁ jānanti, ñāyanti vāti ñātī. Sassusasurapakkhikāti sassusasurā ca tappakkhiko",
  "tika-s0402t25:16_2": "ca sassusasurapakkhikā. Lohitena sambaddhāti sālohitā. Pitupakkhikā vā ñātī, mātupakkhikā",
  "tika-s0402t25:16_3": "sālohitā. Mātupitupakkhikā vā ñātī, sassusasurapakkhikā sālohitā. Avecca ratanassa",
  "tika-s0402t25:16_4": "guṇe yāthāvato ñatvā pasādo aveccappasādo. So pana yasmā maggenāgatattā kenaci akampanīyo",
  "tika-s0402t25:16_5": "ca appadhaṁsiyo ca hoti, tasmā evaṁ vuttaṁ ‘‘acalappasādo’’ti. Bhāvaññathattanti",
  "tika-s0402t25:16_6": "sabhāvassa aññathattaṁ.",
  "tika-s0402t25:17_0": "Vīsatiyā koṭṭhāsesūti kesādimatthaluṅgapariyantesu. Dvādasasu koṭṭhāsesūti pittādimuttapariyantesu.",
  "tika-s0402t25:17_1": "Catūsu koṭṭhāsesūti ‘‘yena ca santappati, yena ca jīrīyati, yena ca paridayhati,",
  "tika-s0402t25:17_2": "yena ca asitapītakhāyitasāyitaṁ sammā pariṇāmaṁ gacchatī’’ti (ma. ni. 1.304) evaṁ",
  "tika-s0402t25:17_3": "vuttesu catūsu koṭṭhāsesu. Chasu koṭṭhāsesūti ‘‘uddhaṅgamā vātā, adhogamā vātā, kucchisayā",
  "tika-s0402t25:17_4": "vātā, koṭṭhāsayā vātā, aṅgamaṅgānusārino vātā, assāso passāso’’ti (ma. ni. 2.305)",
  "tika-s0402t25:17_5": "evaṁ vuttesu chasu koṭṭhāsesu. Vitthambhanaṁ sesabhūtattayasanthambhitatāpādanaṁ,",
  "tika-s0402t25:17_6": "‘‘upakīḷana’’nti eke. Sesaṁ suviññeyyameva.",
  "tika-s0402t25:18": "Nivesakasuttavaṇṇanā niṭṭhitā.",
  "tika-s0402t25:19": "6-7. Paṭhamabhavasuttādivaṇṇanā",
  "tika-s0402t25:20": "77-78. Chaṭṭhe abhisaṅkhāraviññāṇanti kammasahajātaṁ viññāṇaṁ. Sesamettha suviññeyyameva. Sattame natthi vattabbaṁ.",
  "tika-s0402t25:21": "Paṭhamabhavasuttādivaṇṇanā niṭṭhitā.",
  "tika-s0402t25:22": "8. Sīlabbatasuttavaṇṇanā",
  "tika-s0402t25:23_0": "79. Aṭṭhame dukkarakārikānuyogoti dukkarakiriyāya anuyogo. Upaṭṭhānena sāranti upaṭṭhānākārena",
  "tika-s0402t25:23_1": "sāraṁ. ‘‘Idaṁ vara’’ntiādinā upaṭṭhānākāraṁ vibhāveti. Etthāti etasmiṁ satthārā pucchite pañhe.",
  "tika-s0402t25:24": "Sīlabbatasuttavaṇṇanā niṭṭhitā.",
  "tika-s0402t25:25": "9. Gandhajātasuttavaṇṇanā",
  "tika-s0402t25:26_0": "80. Navame mūle, mūlassa vā gandho mūlagandhoti āha ‘‘mūlavatthuko gandho’’ti. Mūlaṁ",
  "tika-s0402t25:26_1": "vatthu etassāti mūlavatthuko. Idāni mūlaṁ gandhayogato gandhoti imamatthaṁ dassento",
  "tika-s0402t25:26_2": "‘‘gandhasampannaṁ vā mūlameva mūlagandho’’ti āha. Pacchimoyevettha atthavikappo yuttataroti",
  "tika-s0402t25:26_3": "dassetuṁ ‘‘tassa hi gandho’’tiādimāha. Vassikapupphādīnanti sumanapupphādīnaṁ.",
  "tika-s0402t25:27": "Gandhajātasuttavaṇṇanā niṭṭhitā.",
  "tika-s0402t25:28": "10. Cūḷanikāsuttavaṇṇanā",
  "tika-s0402t25:29_0": "81. Dasame aruṇavatisuttantaaṭṭhuppattiyanti ‘‘bhūtapubbaṁ, bhikkhave, rājā ahosi",
  "tika-s0402t25:29_1": "aruṇavā nāma. Rañño kho pana, bhikkhave, aruṇavato aruṇavatī nāma rājadhānī ahosi.",
  "tika-s0402t25:29_2": "Aruṇavatiṁ kho pana, bhikkhave, rājadhāniṁ sikhī bhagavā arahaṁ sammāsambuddho upanissāya",
  "tika-s0402t25:29_3": "vihāsi. Sikhissa kho pana, bhikkhave, bhagavato arahato sammāsambuddhassa abhibhūsambhavaṁ",
  "tika-s0402t25:29_4": "nāma sāvakayugaṁ ahosi aggaṁ bhaddayugaṁ. Atha kho, bhikkhave, sikhī bhagavā arahaṁ",
  "tika-s0402t25:29_5": "sammāsambuddho abhibhuṁ bhikkhuṁ āmantesī’’tiādinā brahmasaṁyutte (saṁ. ni. 1.185)",
  "tika-s0402t25:29_6": "āgatassa aruṇavatisuttantassa aṭṭhuppattiyaṁ. Atippagoti ativiya pago, ativiya pātoti",
  "tika-s0402t25:29_7": "attho, na tāva kulesu bhattaṁ niṭṭhātīti vuttaṁ hoti.",
  "tika-s0402t25:30_0": "Ujjhāyantīti avajhāyanti, heṭṭhā katvā cintenti, lāmakato cintenti. Anekavihitaṁ",
  "tika-s0402t25:30_1": "iddhivikubbanaṁ katvāti ‘‘pakativaṇṇaṁ vijahitvā nāgavaṇṇaṁ vā dasseti, supaṇṇavaṇṇaṁ",
  "tika-s0402t25:30_2": "vā dassetī’’tiādinā (paṭi. ma. 3.13) nayena āgataṁ anekappakāraṁ iddhivikubbanaṁ",
  "tika-s0402t25:30_3": "katvā. Sahassilokadhātunti cakkavāḷasahassaṁ. Gāthādvayaṁ abhāsīti thero kira ‘‘kathaṁ",
  "tika-s0402t25:30_4": "desitā kho dhammadesanā sabbesaṁ piyā manāpā’’ti cintetvā ‘‘sabbepi pāsaṇḍā sabbe",
  "tika-s0402t25:30_5": "devamanussā attano attano samaye purisakāraṁ vaṇṇayanti, vīriyassa avaṇṇavādī nāma",
  "tika-s0402t25:30_6": "natthi, vīriyappaṭisaṁyuttaṁ katvā desessāmi. Evamassa dhammadesanā sabbesaṁ piyā",
  "tika-s0402t25:30_7": "bhavissati manāpā’’ti ñatvā tīsu piṭakesu vicinitvā ‘‘ārambhatha nikkamathā’’ti (saṁ.",
  "tika-s0402t25:30_8": "ni. 1.186) idaṁ gāthādvayaṁ abhāsi.",
  "tika-s0402t25:31_0": "Kiṁ āloko ayanti kassa nu kho ayaṁ ālokoti. Vicinantānanti cintentānaṁ. Sabbeti lokadhātuyaṁ",
  "tika-s0402t25:31_1": "sabbe devā ca manussā ca. Osaṭāya parisāyāti dhammassavanatthaṁ samosaṭāya parimitaparicchinnāya",
  "tika-s0402t25:31_2": "parisāya. Atthopi nesaṁ pākaṭo ahosīti na kevalaṁ te saddameva assosuṁ, atha kho",
  "tika-s0402t25:31_3": "atthopi tesaṁ pakatisavanūpacāre viya pākaṭo ahosi. Tena sahassaṁ lokadhātuṁ viññāpetīti adhippāyo.",
  "tika-s0402t25:32_0": "Pariharantīti sineruṁ dakkhiṇato katvā parivattenti. Virocamānāti attano jutiyā dibbamānā,",
  "tika-s0402t25:32_1": "sobhamānā vā. Tāva sahassadhā lokoti yattako candimasūriyehi obhāsiyamāno lokadhātusaṅkhāto",
  "tika-s0402t25:32_2": "ekeko loko, tattakena pamāṇena sahassadhā loko, iminā cakkavāḷena saddhiṁ cakkavāḷasahassanti",
  "tika-s0402t25:32_3": "attho. Kasmā panesā ānītāti esā cūḷanikā lokadhātu kasmā bhagavatā ānītā, desitāti",
  "tika-s0402t25:32_4": "attho. Majjhimikāya lokadhātuyā paricchedadassanatthanti dvisahassilokadhātuyā parimāṇadassanatthaṁ.",
  "tika-s0402t25:33_0": "Sahassilokadhātuyā sahassī dvisahassilokadhātu, sā cakkavāḷagaṇanāya dasasatasahassacakkavāḷaparimāṇā.",
  "tika-s0402t25:33_1": "Tenāha ‘‘sahassacakkavāḷāni sahassabhāgena gaṇetvā’’tiādi. Kampanadevatūpasaṅkamanādinā",
  "tika-s0402t25:33_2": "jātacakkavāḷena saha yogakkhemaṁ ṭhānaṁ jātikkhettaṁ. Tattakāya eva jātikkhettabhāvo",
  "tika-s0402t25:33_3": "dhammatāvaseneva veditabbo, ‘‘pariggahavasenā’’ti keci. Sabbesampi buddhānaṁ evaṁ",
  "tika-s0402t25:33_4": "jātikkhettaṁ tannivāsīnaṁyeva ca devatānaṁ dhammābhisamayoti vadanti. Paṭisandhiggahaṇādīnaṁ",
  "tika-s0402t25:33_5": "sattannaṁyeva gahaṇaṁ nidassanamattaṁ mahābhinīhārādikālepi tassa pakampanassa labbhanato.",
  "tika-s0402t25:34_0": "Sahassaṁ sahassadhā katvā gaṇitaṁ majjhimikantiādinā majjhimikāya lokadhātuyā sahassaṁ",
  "tika-s0402t25:34_1": "tisahassilokadhātu, sāyeva ca mahāsahassilokadhātūti dasseti. Saraseneva āṇāpavattanaṁ",
  "tika-s0402t25:34_2": "āṇākkhettaṁ, yaṁ ekajjhaṁ saṁvaṭṭati vivaṭṭati ca. Āṇā pharatīti tannivāsidevatānaṁ",
  "tika-s0402t25:34_3": "sirasā sampaṭicchanena vattati, tañca kho kevalaṁ buddhānubhāveneva, adhippāyavasena",
  "tika-s0402t25:34_4": "ca pana ‘‘yāvatā pana ākaṅkheyyā’’ti (a. ni. 3.81) vacanato buddhānaṁ avisayo nāma",
  "tika-s0402t25:34_5": "natthi, visayakkhettassa pamāṇaparicchedo nāma natthi. Visamoti sūriyuggamanādīnaṁ",
  "tika-s0402t25:34_6": "visamabhāvato visamo. Tenevāha ‘‘ekasmiṁ ṭhāne sūriyo uggato hotī’’tiādi. Sesamettha suviññeyyameva.",
  "tika-s0402t25:35": "Cūḷanikāsuttavaṇṇanā niṭṭhitā.",
  "tika-s0402t25:36": "Ānandavaggavaṇṇanā niṭṭhitā."
}