{
  "atk-s0517a11:0": "10. Maṇḍapeyyakathā",
  "atk-s0517a11:1": "Maṇḍapeyyakathāvaṇṇanā",
  "atk-s0517a11:2_0": "238. Idāni tassa maggassa maṇḍapeyyattaṁ dassentena kathitāya bhagavato vacanekadesapubbaṅgamāya",
  "atk-s0517a11:2_1": "maṇḍapeyyakathāya apubbatthānuvaṇṇanā. Tattha maṇḍapeyyanti yathā sampannaṁ nimmalaṁ",
  "atk-s0517a11:2_2": "vippasannaṁ sappi sappimaṇḍoti vuccati, evaṁ vippasannaṭṭhena maṇḍo, pātabbaṭṭhena",
  "atk-s0517a11:2_3": "peyyaṁ. Yañhi pivitvā antaravīthiyaṁ patitā visaññino attano sāṭakādīnampi assāmikā",
  "atk-s0517a11:2_4": "honti, taṁ pasannampi na pātabbaṁ. Mayhaṁ pana idaṁ sikkhattayasaṅgahitaṁ sāsanabrahmacariyaṁ",
  "atk-s0517a11:2_5": "sampannattā nimmalattā vippasannattā maṇḍañca hitasukhāvahattā peyyañcāti maṇḍapeyyanti",
  "atk-s0517a11:2_6": "dīpeti. Maṇḍo peyyo etthāti maṇḍapeyyaṁ. Kiṁ taṁ? Sāsanabrahmacariyaṁ. Kasmā sikkhattayaṁ",
  "atk-s0517a11:2_7": "brahmacariyaṁ nāma? Uttamaṭṭhena nibbānaṁ brahmaṁ nāma, sikkhattayaṁ nibbānatthāya",
  "atk-s0517a11:2_8": "pavattanato brahmatthāya cariyāti brahmacariyanti vuccati. Sāsanabrahmacariyanti",
  "atk-s0517a11:2_9": "taṁyeva. Satthāsammukhībhūtoti idamettha kāraṇavacanaṁ. Yasmā pana satthā sammukhībhūto,",
  "atk-s0517a11:2_10": "tasmā vīriyapayogaṁ katvā pivathetaṁ maṇḍaṁ. Bāhirakañhi bhesajjamaṇḍaṁ vejjassa",
  "atk-s0517a11:2_11": "asammukhā pivantānaṁ pamāṇaṁ vā uggamananiggamanaṁ vā na jānāmāti āsaṅkā hoti. Vejjassa",
  "atk-s0517a11:2_12": "sammukhā pana vejjo jānissatīti nirāsaṅkā pivanti. Evamevaṁ amhākañca dhammassāmī",
  "atk-s0517a11:2_13": "satthā sammukhībhūtoti vīriyaṁ katvā pivathāti maṇḍapāne sanniyojeti. Diṭṭhadhammikasamparāyikaparamatthehi",
  "atk-s0517a11:2_14": "yathārahaṁ anusāsatīti satthā. Apica “satthā bhagavā satthavāho”tiādinā niddesanayenapettha",
  "atk-s0517a11:2_15": "attho veditabbo. Sandissamāno mukho bhūtoti sammukhībhūto.",
  "atk-s0517a11:3_0": "Maṇḍapeyyaniddese tidhattamaṇḍoti tidhābhāvo tidhattaṁ. Tidhattena maṇḍo tidhattamaṇḍo,",
  "atk-s0517a11:3_1": "tividhena maṇḍoti attho. Satthari sammukhībhūteti idaṁ sabbākāraparipuṇṇamaṇḍattayadassanatthaṁ",
  "atk-s0517a11:3_2": "vuttaṁ. Parinibbutepi pana satthari ekadesena maṇḍattayaṁ pavattatiyeva. Teneva cassa",
  "atk-s0517a11:3_3": "niddese “satthari sammukhībhūte”ti avatvā katamo desanāmaṇḍotiādi vuttanti veditabbaṁ.",
  "atk-s0517a11:4": "Desanāmaṇḍoti dhammadesanā eva maṇḍo. Paṭiggahamaṇḍoti desanāpaṭiggāhako eva maṇḍo. Brahmacariyamaṇḍoti maggabrahmacariyameva maṇḍo.",
  "atk-s0517a11:5_0": "Ācikkhanāti desetabbānaṁ saccādīnaṁ imāni nāmānīti nāmavasena kathanā. Desanāti dassanā.",
  "atk-s0517a11:5_1": "Paññāpanāti jānāpanā, ñāṇamukhe ṭhapanā vā. Āsanaṁ ṭhapento hi “āsanaṁ paññāpetī”ti",
  "atk-s0517a11:5_2": "vuccati. Paṭṭhapanāti paññāpanā, pavattanāti attho, ñāṇamukhe ṭhapanā vā. Vivaraṇāti",
  "atk-s0517a11:5_3": "vivaṭakaraṇaṁ, vivaritvā dassanāti attho. Vibhajanāti vibhāgakiriyā, vibhāgato dassanāti",
  "atk-s0517a11:5_4": "attho. Uttānīkammanti pākaṭabhāvakaraṇaṁ. Atha vā ācikkhanāti desanādīnaṁ channaṁ",
  "atk-s0517a11:5_5": "padānaṁ mūlapadaṁ. Desanādīni cha padāni tassa atthavivaraṇatthaṁ vuttāni. Tattha",
  "atk-s0517a11:5_6": "desanāti ugghaṭitaññūnaṁ vasena saṅkhepato paṭhamaṁ uddesavasena desanā. Ugghaṭitaññū",
  "atk-s0517a11:5_7": "hi saṅkhepena vuttaṁ paṭhamaṁ vuttañca paṭivijjhanti. Paññāpanāti vipañcitaññūnaṁ",
  "atk-s0517a11:5_8": "vasena tesaṁ cittatosanena buddhinisānena ca paṭhamaṁ saṅkhittassa vitthārato niddesavasena",
  "atk-s0517a11:5_9": "paññāpanā. Paṭṭhapanāti tesaṁyeva niddiṭṭhassa niddesassa paṭiniddesavasena vitthārataravacanena",
  "atk-s0517a11:5_10": "paññāpanā. Vivaraṇāti niddiṭṭhassāpi punappunaṁ vacanena vivaraṇā. Vibhajanāti punappunaṁ",
  "atk-s0517a11:5_11": "vuttassāpi vibhāgakaraṇena vibhajanā. Uttānīkammanti vivaṭassa vitthārataravacanena,",
  "atk-s0517a11:5_12": "vibhattassa ca nidassanavacanena uttānīkaraṇaṁ. Ayaṁ desanā neyyānampi paṭivedhāya",
  "atk-s0517a11:5_13": "hoti. Yevāpanaññepi kecīti piyaṅkaramātādikā vinipātikā gahitā. Viññātāroti paṭivedhavasena",
  "atk-s0517a11:5_14": "lokuttaradhammaṁ viññātāro. Ete hi bhikkhuādayo paṭivedhavasena dhammadesanaṁ paṭiggaṇhantīti",
  "atk-s0517a11:5_15": "paṭiggahā. Ayamevātiādīni paṭhamañāṇaniddese vuttatthāni. Ariyamaggo nibbānena saṁsandanato",
  "atk-s0517a11:5_16": "brahmatthāya cariyāti brahmacariyanti vuccati.",
  "atk-s0517a11:6_0": "239. Idāni adhimokkhamaṇḍotiādīhi tasmiṁ maggakkhaṇe vijjamānāni indriyabalabojjhaṅgamaggaṅgāni",
  "atk-s0517a11:6_1": "maṇḍapeyyavidhāne yojetvā dasseti. Tattha adhimokkhamaṇḍoti adhimokkhasaṅkhāto maṇḍo.",
  "atk-s0517a11:6_2": "Kasaṭoti pasādavirahito āvilo. Chaḍḍetvāti samucchedavasena pahāya. Saddhindriyassa",
  "atk-s0517a11:6_3": "adhimokkhamaṇḍaṁ pivatīti maṇḍapeyyanti saddhindriyato adhimokkhamaṇḍassa anaññattepi",
  "atk-s0517a11:6_4": "sati aññaṁ viya katvā vohāravasena vuccati, yathā loke nisadapotako nisadapotasarīrassa",
  "atk-s0517a11:6_5": "anaññattepi sati nisadapotassa sarīranti vuccati, yathā ca pāḷiyaṁ “phusitatta”ntiādīsu",
  "atk-s0517a11:6_6": "dhammato anaññopi bhāvo añño viya vutto, yathā ca aṭṭhakathāyaṁ “phusanalakkhaṇo",
  "atk-s0517a11:6_7": "phasso”tiādīsu dhammato anaññampi lakkhaṇaṁ aññaṁ viya vuttaṁ, evamidanti veditabbaṁ.",
  "atk-s0517a11:6_8": "Pivatīti cettha taṁsamaṅgipuggaloti vuttaṁ hoti. Taṁsamaṅgipuggalo taṁ maṇḍaṁ pivatīti",
  "atk-s0517a11:6_9": "katvā tena puggalena so maṇḍo pātabbato maṇḍapeyyaṁ nāma hotīti vuttaṁ hoti. “Maṇḍapeyyo”ti",
  "atk-s0517a11:6_10": "ca vattabbe “maṇḍapeyya”nti liṅgavipallāso kato. Sesānampi iminā nayena attho veditabbo.",
  "atk-s0517a11:6_11": "Apubbesu pana pariḷāhoti pīṇanalakkhaṇāya pītiyā paṭipakkho kilesasantāpo. Duṭṭhullanti",
  "atk-s0517a11:6_12": "upasamapaṭipakkho kilesavasena oḷārikabhāvo asantabhāvo. Appaṭisaṅkhāti paṭisaṅkhānapaṭipakkho",
  "atk-s0517a11:6_13": "kilesavasena asamavāhitabhāvo.",
  "atk-s0517a11:7_0": "240. Puna aññena pariyāyena maṇḍapeyyavidhiṁ niddisitukāmo atthi maṇḍotiādimāha.",
  "atk-s0517a11:7_1": "Tattha tatthāti tasmiṁ saddhindriye. Attharasotiādīsu saddhindriyassa adhimuccanaṁ",
  "atk-s0517a11:7_2": "attho, saddhindriyaṁ dhammo, tadeva nānākilesehi vimuttattā vimutti, tassa atthassa",
  "atk-s0517a11:7_3": "sampatti attharaso. Tassa dhammassa sampatti dhammaraso. Tassā vimuttiyā sampatti",
  "atk-s0517a11:7_4": "vimuttiraso. Atha vā atthapaṭilābharati attharaso, dhammapaṭilābharati dhammaraso,",
  "atk-s0517a11:7_5": "vimuttipaṭilābharati vimuttiraso. Ratīti ca taṁsampayuttā, tadārammaṇā vā pīti. Iminā",
  "atk-s0517a11:7_6": "nayena sesapadesupi attho veditabbo. Imasmiṁ pariyāye maṇḍassa peyyaṁ maṇḍapeyyanti attho vutto hoti.",
  "atk-s0517a11:8_0": "Evaṁ indriyādibodhipakkhiyadhammapaṭipāṭiyā indriyabalabojjhaṅgamaggaṅgānaṁ vasena",
  "atk-s0517a11:8_1": "maṇḍapeyyaṁ dassetvā puna ante ṭhitaṁ brahmacariyamaṇḍaṁ dassento maggassa padhānattā",
  "atk-s0517a11:8_2": "maggaṁ pubbaṅgamaṁ katvā uppaṭipāṭivasena maggaṅgabojjhaṅgabalaindriyāni dassesi.",
  "atk-s0517a11:8_3": "Ādhipateyyaṭṭhena indriyā maṇḍotiādayo yathāyogaṁ lokiyalokuttarā maṇḍā. Taṁ heṭṭhā",
  "atk-s0517a11:8_4": "vuttanayena veditabbaṁ. Tathaṭṭhena saccā maṇḍoti ettha pana dukkhasamudayānaṁ maṇḍattābhāvā",
  "atk-s0517a11:8_5": "mahāhatthipadasutte viya saccañāṇāni saccāti vuttanti veditabbaṁ.",
  "atk-s0517a11:9": "Saddhammappakāsiniyā paṭisambhidāmagga-aṭṭhakathāya",
  "atk-s0517a11:10": "Maṇḍapeyyakathāvaṇṇanā niṭṭhitā.",
  "atk-s0517a11:11": "Niṭṭhitā ca mahāvaggavaṇṇanā."
}