{
  "tika-s0301t3:0": "3. Kosalasaṁyuttaṁ",
  "tika-s0301t3:1": "1. Paṭhamavaggo",
  "tika-s0301t3:2": "1. Daharasuttavaṇṇanā",
  "tika-s0301t3:3_0": "112.Bhagavatāsaddhiṁ sammodīti bhagavato guṇe ajānanto kosalarājā attano khattiyamānena",
  "tika-s0301t3:3_1": "kevalaṁ bhagavatā saddhiṁ sammodi. Paṭhamāgate hi satthari tassa sammoditākāraṁ dassetuṁ",
  "tika-s0301t3:3_2": "‘‘yathā’’tiādi vuttaṁ. Yathā khamanīyādīni pucchantoti yathā bhagavā ‘‘kacci te,",
  "tika-s0301t3:3_3": "mahārāja, khamanīyaṁ, kacci yāpanīya’’ntiādinā tena raññā saddhiṁ paṭhamaṁ pavattamodo",
  "tika-s0301t3:3_4": "ahosi pubbabhāsitāya, tadanukaraṇena evaṁ sopi rājā bhagavatā saddhiṁ samappavattamodo",
  "tika-s0301t3:3_5": "ahosīti yojanā. Taṁ pana samappavattamodanaṁ upamāya dassetuṁ ‘‘sītodakaṁ viyā’’tiādi",
  "tika-s0301t3:3_6": "vuttaṁ. Tattha sammoditanti saṁsanditaṁ ekībhāvanti sammodanakiriyāya samānataṁ ekarūpataṁ,",
  "tika-s0301t3:3_7": "khamanīyanti ‘‘idaṁ catucakkaṁ navadvāraṁ sarīrayantaṁ dukkhabahulatāya sabhāvato",
  "tika-s0301t3:3_8": "dussahaṁ, kacci khamituṁ sakkuṇeyya’’nti pucchati. Yāpanīyanti paccayāyattavuttikaṁ",
  "tika-s0301t3:3_9": "cirapabandhasaṅkhātāya yāpanāya kacci yāpetuṁ sakkuṇeyyaṁ. Sīsarogādiābādhābhāvena",
  "tika-s0301t3:3_10": "kacci appābādhaṁ. Dukkhajīvikābhāvena kacci appātaṅkaṁ. Taṁtaṁkiccakaraṇe uṭṭhānasukhatāya",
  "tika-s0301t3:3_11": "kacci lahuṭṭhānaṁ. Tadanurūpabalayogato kacci balaṁ. Sukhavihārasambhavena kacci",
  "tika-s0301t3:3_12": "phāsuvihāro atthīti tattha tattha kacci-saddaṁ yojetvā attho veditabbo. Balavappattā",
  "tika-s0301t3:3_13": "pīti pītiyeva. Taruṇapīti pāmojjaṁ. Sammodanaṁ janeti karotīti sammodanīyaṁ. Sammoditabbato",
  "tika-s0301t3:3_14": "sammodanīyanti imaṁ pana atthaṁ dassento ‘‘sammodituṁ yuttabhāvato’’ti āha. Saritabbabhāvatoti",
  "tika-s0301t3:3_15": "anussaritabbabhāvato. ‘‘Saraṇīya’’nti vattabbe dīghaṁ katvā ‘‘sāraṇīya’’nti vuttaṁ.",
  "tika-s0301t3:4_0": "Suyyamānasukhatoti āpāthamadhurataṁ āha, anussariyamānasukhatoti vimaddaramaṇīyataṁ.",
  "tika-s0301t3:4_1": "Byañjanaparisuddhatāyāti sabhāvaniruttibhāvena tassā kathāya vacanacāturiyamāha,",
  "tika-s0301t3:4_2": "atthaparisuddhatāyāti atthassa nirupakkilesataṁ. Anekehi pariyāyehīti anekehi kāraṇehi.",
  "tika-s0301t3:4_3": "Adiṭṭhattāti upasaṅkamanavasena adiṭṭhattā. Guṇāguṇavasenāti guṇavasena gambhīrabhāvaṁ",
  "tika-s0301t3:4_4": "vā aguṇavasena uttānabhāvaṁ vā. Ovaṭṭikasāraṁ katvāti ovaṭṭikāya gahetabbasāravatthuṁ",
  "tika-s0301t3:4_5": "katvā. Lokanissaraṇabhavokkantipañhanti lokato nissaṭabhāvapañhañceva ādito bhavokkamanapañhañca.",
  "tika-s0301t3:4_6": "Satthu sammāsambuddhataṁ pucchanto hi ‘‘kiṁ bhavaṁ gotamo sabbalokato nissaṭo, sabbasattehi",
  "tika-s0301t3:4_7": "ca jeṭṭho’’ti? Pucchati nāma. Yathā hi satthu sammāsambuddhatāya lokato nissaṭatā",
  "tika-s0301t3:4_8": "viññāyati, evaṁ sabbasattehi jeṭṭhabhāvato seṭṭhabhāvato. Svāyamattho aggapasādasuttādīhi",
  "tika-s0301t3:4_9": "(itivu. 90; a. ni. 4.34) vibhāvetabbo. Kathaṁ pana sambuddhatā viññāyatīti? Aviparītadhammadesanato.",
  "tika-s0301t3:4_10": "Ayamettha saṅkhepo, vitthāro pana visuddhimaggasaṁvaṇṇanādīsu (visuddhi. mahāṭī.",
  "tika-s0301t3:4_11": "1.124) vuttanayena veditabbo.",
  "tika-s0301t3:5_0": "Rājā satthu aviparītadhammadesanaṁ ajānanto tato evassa sammāsambodhiṁ asaddahanto",
  "tika-s0301t3:5_1": "‘‘vuḍḍhataresupi cirapabbajitesu sammāsambuddhabhāve alabbhamāne tabbiparīte kathaṁ",
  "tika-s0301t3:5_2": "labbheyyā’’ti maññamāno ‘‘kiṁ pana bhavaṁ gotamo’’tiādiṁ vakkhati. Rājā attano laddhiyā",
  "tika-s0301t3:5_3": "na pucchati attano sammukhā tehi asammāsambuddhabhāvasseva paṭiññātattā. Yasmā te",
  "tika-s0301t3:5_4": "musāvāditāya attano upaṭṭhākādīnaṁ ‘‘buddhā maya’’nti paṭijāniṁsu, tasmā vuttaṁ ‘‘loke",
  "tika-s0301t3:5_5": "mahājanena gahitapaṭiññāvasena pucchatī’’ti. Svāyamattho āgamissati. Buddhasīhanādanti",
  "tika-s0301t3:5_6": "buddhānaṁ eva āveṇikaṁ sīhanādaṁ. Kāmaṁ maggañāṇapadaṭṭhānaṁ sabbaññutaññāṇaṁ, sambodhiñāṇe",
  "tika-s0301t3:5_7": "pana gahite taṁ atthato gahitameva hotīti vuttaṁ ‘‘sabbaññutaññāṇasaṅkhātaṁ sammāsambodhi’’nti.",
  "tika-s0301t3:6_0": "Pabbajjūpagamanenāti yāya kāyaci pabbajjāya upagamanamattena samaṇā, na samitapāpatāya.",
  "tika-s0301t3:6_1": "Jātivasenāti jātimattena brāhmaṇā, na bāhitapāpatāya. Pabbajitasamūhasaṅkhāto saṅghoti",
  "tika-s0301t3:6_2": "pabbajitasamūhatāmattena saṅgho, na niyyānikadiṭṭhivisuddhasīlasāmaññavasena saṁhatattāti",
  "tika-s0301t3:6_3": "adhippāyo. Etesaṁ atthīti etesaṁ sabbaññupaṭiññātānaṁ parivārabhūto atthi. Svevāti",
  "tika-s0301t3:6_4": "pabbajitasamūhasaṅkhāto eva. Keci pana ‘‘pabbajitasamūhavasena. Saṅghino, gahaṭṭhasamūhavasena",
  "tika-s0301t3:6_5": "gaṇino’’ti vadanti, taṁ tesaṁ matimattaṁ gaṇe eva loke saṅghasaddassa niruḷhattā.",
  "tika-s0301t3:6_6": "Ācārasikkhāpanavasenāti acelakavatacariyādi-ācārasikkhāpanavasena. Pākaṭāti saṅghīādibhāvena",
  "tika-s0301t3:6_7": "pakāsitā. ‘‘Appicchā’’ti vatvā tattha labbhamānaṁ appicchataṁ dassetuṁ ‘‘apicchatāya",
  "tika-s0301t3:6_8": "vatthampi na nivāsentī’’ti vuttaṁ. Na hi tesu sāsanikesu viya santaguṇaniguhanā appicchā",
  "tika-s0301t3:6_9": "labbhatīti. Yasoti kittisaddo. Taranti etena saṁsāroghanti evaṁ sammatattā titthaṁ",
  "tika-s0301t3:6_10": "vuccati laddhīti āha ‘‘titthakarāti laddhikarā’’ti. Sādhusammatāti ‘‘sādhū’’ti sammatā,",
  "tika-s0301t3:6_11": "na sādhūhi sammatāti āha ‘‘santo…pe… puthujjanassā’’ti.",
  "tika-s0301t3:7_0": "Kappakolāhalanti kappato kolāhalaṁ, ‘‘kappuṭṭhānaṁ bhavissatī’’ti devaputtehi ugghositamahāsaddo.",
  "tika-s0301t3:7_1": "Imeti pūraṇādayo. Buddhakolāhalanti devatāhi ghositaṁ buddhakolāhalaṁ. Payirupāsitvāti",
  "tika-s0301t3:7_2": "purisasutiparamparāya sutvā. Cintāmaṇivijjā nāma paracittajānāpanavijjā. Sā kevaṭṭasutte",
  "tika-s0301t3:7_3": "‘‘maṇikā’’ti āgatā, ādi-saddena gandhārisambhavavijjādiṁ saṅgaṇhāti. Tattha gandhāriyā",
  "tika-s0301t3:7_4": "vikubbanaṁ dasseti. Attabhāveti sarīre. Rājusmāti rājatejo.",
  "tika-s0301t3:8_0": "Sukkadhammoti anavajjadhammo nikkilesatā. Idaṁ gahetvāti idaṁ parammukhā ‘‘mayaṁ",
  "tika-s0301t3:8_1": "buddhā’’ti vatvā attano sammukhā ‘‘na mayaṁ buddhā’’ti tehi vuttavacanaṁ gahetvā.",
  "tika-s0301t3:8_2": "Evamāhāti ‘‘yepi te, bho gotama…pe… navo ca pabbajjāyā’’ti evaṁ avoca. Attano paṭiññaṁ",
  "tika-s0301t3:8_3": "gahetvāti ‘‘na mayaṁ buddhā’’ti tesaṁ attano purato pavattitaṁ paṭiññaṁ gahetvā.",
  "tika-s0301t3:8_4": "Īdise ṭhāne kiṁ-saddo paṭisedhavācako hotīti vuttaṁ ‘‘kinti paṭikkhepavacana’’nti,",
  "tika-s0301t3:8_5": "kasmā paṭijānātīti attho?",
  "tika-s0301t3:9_0": "Na uññātabbāti na garahitabbā. Garahattho hi ayaṁ u-saddo. ‘‘Daharo’’ti adhikatattā",
  "tika-s0301t3:9_1": "vakkhamānattā ca ‘‘khattiyoti rājakumāro’’ti vuttaṁ. Urasā gacchatīti urago, yo koci",
  "tika-s0301t3:9_2": "sappo, idha pana adhippetaṁ dassetuṁ ‘‘āsīviso’’ti āha. Sīlavantaṁ pabbajitaṁ dasseti",
  "tika-s0301t3:9_3": "sāmaññato ‘‘bhikkhū’’ti vadanto. Idha pana yasmā ‘‘bhavampi no gotamo’’tiādinā bhagavantaṁ",
  "tika-s0301t3:9_4": "uddissa kathaṁ samuṭṭhāpesi, tasmā bhagavā attānaṁ abbhantaraṁ akāsi. Yadipi viseso",
  "tika-s0301t3:9_5": "sāmaññajotanāya vibhāvito hoti, saṁsayuppattidīpakaṁ noti vuttaggahaṇaṁ pana taṁ",
  "tika-s0301t3:9_6": "paricchijjatīti. Tenāha ‘‘desanākusalatāyā’’tiādi. Idāni avaññāparibhave payogato",
  "tika-s0301t3:9_7": "vibhāvetuṁ ‘‘ettha cā’’tiādi vuttaṁ. Tattha acittīkatākāravasena avaññāya pākaṭabhāvo,",
  "tika-s0301t3:9_8": "vambhanavasena paribhavassāti adhippāyena kāyapayogavasena avaññā dassitā, vacīpayogavasena",
  "tika-s0301t3:9_9": "paribhavo, ubhayaṁ pana ubhayatthāpi pabhedato gahitaṁ, avaññaparibhavānaṁ dvinnampi",
  "tika-s0301t3:9_10": "ubhayattha pariggaho. Taṁ sabbampīti taṁ avaññādi sabbampi. Catūsupi taṁ na kātabbameva",
  "tika-s0301t3:9_11": "sampati āyatiñca anatthāvahattā.",
  "tika-s0301t3:10_0": "Tadatthadīpanāti tassa ādito vuttassa atthassa dīpanā. Visesatthadīpanāti tato visiṭṭhatthadīpanā",
  "tika-s0301t3:10_1": ". Khettānaṁ adhipatīti khattiyoti niruttinayena saddasiddhi veditabbā. Khettato vivādā",
  "tika-s0301t3:10_2": "satte tāyatīti khattiyoti lokiyā kathayanti. ‘‘Mahāsammato, khattiyo, rājā’’ti evamāgatesu",
  "tika-s0301t3:10_3": "imesu dutiyaṁ. Akkharanti samaññā. Sā hi udayabbayābhāvato ‘‘na kadāci kharatīti",
  "tika-s0301t3:10_4": "akkhara’’nti vuttā. Tenāha ‘‘nāmagottaṁ na jīratī’’ti. Jātisampannanti sampannajātiṁ",
  "tika-s0301t3:10_5": "ativisuddhajātiṁ. Tīṇi kulānīti brāhmaṇavessasuddakulāni. Atikkamitvāti attano jātisampattiyā abhibhavitvā.",
  "tika-s0301t3:11_0": "Kevalaṁ nāmapadaṁ vuttaṁ ākhyātapadaṁ apekkhatevāti āha ‘‘ṭhānaṁ hīti kāraṇaṁ vijjatī’’ti.",
  "tika-s0301t3:11_1": "Uddhaṭadaṇḍenāti samantato ubbhatena daṇḍena sāsanena, balavaṁ upakkamaṁ garukaṁ",
  "tika-s0301t3:11_2": "rājānampi. Taṁ khattiyaṁ parivajjeyyāti khattiyaṁ avaññāparibhavakaraṇato vajjeyya.",
  "tika-s0301t3:11_3": "Tenāha ‘‘na ghaṭṭeyyā’’ti.",
  "tika-s0301t3:12_0": "Uragassa ca nānāvidhavaṇṇaggahaṇe kāraṇaṁ vadati ‘‘yena yena hī’’tiādinā. Bahubhakkhanti",
  "tika-s0301t3:12_1": "mahābhakkhaṁ sabbabhakkhakhādakaṁ. Pāvakaṁ sodhanatthena asuddhassapi dahanena. Soti",
  "tika-s0301t3:12_2": "maggo. Kaṇho vattanī imassāti kaṇhavattanī. Mahanto aggikkhandho hutvā. Yāvabrahmalokappamāṇoti",
  "tika-s0301t3:12_3": "kappavuṭṭhānakāle araññe agginā gahite kālantare eva kaṭṭhatiṇarukkhādisambhavoti",
  "tika-s0301t3:12_4": "dassetuṁ ‘‘jāyanti tattha pārohā’’ti pāḷiyaṁ vuttanti dassento ‘‘tatthā’’tiādimāha.",
  "tika-s0301t3:13_0": "Ḍahituṁ na sakkoti paccakkosanādinā. Vinassanti samaṇatejasā vināsitattā. ‘‘Na tassā’’ti",
  "tika-s0301t3:13_1": "ettha na-kāraṁ ‘‘vindare’’ti ettha ānetvā sambandhitabbanti āha ‘‘na vindantī’’ti.",
  "tika-s0301t3:13_2": "Vatthumattāvasiṭṭhoti ṭhānameva nesaṁ avasissati, sayaṁ pana sabbaso saha dhanena vinassantīti attho.",
  "tika-s0301t3:14_0": "‘‘Sammadeva samācare’’ti ettha yathā rājādīsu sammā samācareyya, taṁ vibhāgena dassento",
  "tika-s0301t3:14_1": "‘‘khattiyaṁ tāvā’’tiādimāha. Taṁ suviññeyyameva. Tisso kulasampattiyoti khattiya-brāhmaṇagahapati-mahāsālakulāni",
  "tika-s0301t3:14_2": "vadati. Pañca rūpibrahmaloke, cattāro arūpībrahmaloketi evaṁ nava brahmaloke kammabhavavibhāgena,",
  "tika-s0301t3:14_3": "sesānaṁ gaṇanānaṁ upapattibhavavibhāgena.",
  "tika-s0301t3:15_0": "Abhikkantanti ativiya kamanīyaṁ. Sā panassā kantatā ativiya iṭṭhatāya manavaḍḍhanatāya",
  "tika-s0301t3:15_1": "sobhanatāyāti āha ‘‘atiiṭṭhaṁ atimanāpaṁ atisundaranti attho’’ti. ‘‘Abhikkanta’’nti",
  "tika-s0301t3:15_2": "vacanaṁ apekkhitvā napuṁsakaniddeso, vacanaṁ pana bhagavato dhammadesanāti tathā",
  "tika-s0301t3:15_3": "vuttaṁ. Atthamattadassanaṁ vā etaṁ, tasmā atthavasena liṅgavibhattivipariṇāmo veditabbo.",
  "tika-s0301t3:15_4": "Dutiyapadepi eseva nayo.",
  "tika-s0301t3:16_0": "Adhomukhaṭhapitanti kenaci adhomukhaṁ ṭhapitaṁ. Heṭṭhāmukhajātanti sabhāveneva heṭṭhāmukhaṁ",
  "tika-s0301t3:16_1": "jātaṁ. Ugghāṭeyyāti vivaṭaṁ kareyya. Hatthe gahetvāti ‘‘puratthābhimukho uttarābhimukho",
  "tika-s0301t3:16_2": "vā gacchā’’tiādīni avatvā hatthe gahetvā nissandehaṁ katvā ‘‘esa maggo’’ti evaṁ vatvā",
  "tika-s0301t3:16_3": "‘‘gacchā’’ti vadeyya. Kāḷapakkhacātuddasīti kāḷapakkhe cātuddasī. Nikkujjitaṁ ukkujjeyyāti",
  "tika-s0301t3:16_4": "ādheyyassa anādhārabhūtaṁ bhājanaṁ tassa ādhārabhāvāpādanavasena ukkujjeyya. Aññāṇassa",
  "tika-s0301t3:16_5": "abhimukhattā heṭṭhāmukhajātatāya saddhammavimukhaṁ, tato eva adhomukhabhāvena asaddhamme",
  "tika-s0301t3:16_6": "patitanti evaṁ padadvayaṁ yathārahaṁ yojetabbaṁ, na yathāsaṅkhayaṁ. Kāmaṁ kāmacchandādayopi",
  "tika-s0301t3:16_7": "paṭicchādakā, micchādiṭṭhi pana savisesaṁ paṭicchādikāti āha ‘‘micchādiṭṭhigahanapaṭicchanna’’nti.",
  "tika-s0301t3:16_8": "Tenāha bhagavā – ‘‘micchādiṭṭhiparamāhaṁ, bhikkhave, vajjaṁ vadāmī’’ti (a. ni. 1.310).",
  "tika-s0301t3:16_9": "Sabbāpāyagāmimaggo kummaggo ‘‘kucchito maggo’’ti katvā. Sammādiṭṭhiādīnaṁ ujupaṭipakkhatāya",
  "tika-s0301t3:16_10": "micchādiṭṭhiādayo aṭṭha micchattadhammā micchāmaggo. Teneva hi tadubhayapaṭipakkhataṁ",
  "tika-s0301t3:16_11": "sandhāya ‘‘saggamokkhamaggaṁ āvikarontenā’’ti vuttaṁ. Sappiādisannissayo padīpo na",
  "tika-s0301t3:16_12": "tathā ujjalo, yathā telasannissayoti telapajjotaggahaṇaṁ. Etehi pariyāyehīti etehi",
  "tika-s0301t3:16_13": "nikkujjitukkujjanapaṭicchannavivaraṇādiupamopamitabbappakārehi.",
  "tika-s0301t3:17_0": "Pasannākāranti pasannehi kātabbaṁ sakkāraṁ. Saraṇanti paṭisaraṇaṁ parāyaṇaṁ. Ajjatāti",
  "tika-s0301t3:17_1": "ajjāti padassa vaḍḍhanamattaṁ hettha tā-saddo yathā ‘‘devatā’’ti. Pāṇehi upetanti",
  "tika-s0301t3:17_2": "pāṇehi saha saraṇaṁ upetaṁ. ‘‘Yāva me pāṇā dharanti, tāva saraṇaṁ gatameva maṁ dhāretū’’ti",
  "tika-s0301t3:17_3": "āpāṇakoṭikaṁ attano saraṇagamanaṁ pavedeti. Tenāha ‘‘yāva me’’tiādi. Yaṁ panettha",
  "tika-s0301t3:17_4": "atthato avibhattaṁ, taṁ suviññeyyameva.",
  "tika-s0301t3:18": "Daharasuttavaṇṇanā niṭṭhitā.",
  "tika-s0301t3:19": "2. Purisasuttavaṇṇanā",
  "tika-s0301t3:20_0": "113.Purimasutteti purimasuttadesanāyaṁ. Tattha hi upasaṅkamantavelāya satthu guṇe",
  "tika-s0301t3:20_1": "ajānanto kevalaṁ sammodanaṁ karoti. Desanaṁ sutvā pana satthu guṇe ñatvā saraṇaṅgatattā",
  "tika-s0301t3:20_2": "idha imasmiṁ samāgame abhivādesi pañcapatiṭṭhitena vandi. Attānaṁ adhi ajjhattaṁ,",
  "tika-s0301t3:20_3": "avijahena attānaṁ adhikicca uddissa pavattadhammā ajjhattaṁ ekajjhaṁ gahaṇavasena,",
  "tika-s0301t3:20_4": "bhummatthe cetaṁ paccattavacanaṁ. Kāmañcāyaṁ ajjhattasaddo gocarajjhattavisayajjhattaajjhattajjhattesu",
  "tika-s0301t3:20_5": "pavattati. Te panettha na yujjantīti vuttaṁ ‘‘niyakajjhatta’’nti, niyakasaṅkhātaajjhattadhammesūti",
  "tika-s0301t3:20_6": "attho. Tenāha ‘‘attano santāne’’ti. Lubbhanalakkhaṇoti gijjhanalakkhaṇo, ārammaṇe",
  "tika-s0301t3:20_7": "daḷhaggahaṇasabhāvoti attho. Dussanalakkhaṇoti kujjhanalakkhaṇo, byāpajjanasabhāvoti",
  "tika-s0301t3:20_8": "attho. Muyhanalakkhaṇoti aññāṇalakkhaṇo, ārammaṇe sabhāvasammohabhāvoti attho. Viheṭhentīti",
  "tika-s0301t3:20_9": "atthanāsanaanatthuppādanehi vibādhenti. Tato eva yathā saggamaggesu na dissati, evaṁ",
  "tika-s0301t3:20_10": "karontīti āha ‘‘nāsenti vināsentī’’ti. Attani sambhūtāti santāne nibbattā.",
  "tika-s0301t3:21": "Purisasuttavaṇṇanā niṭṭhitā.",
  "tika-s0301t3:22": "3. Jarāmaraṇasuttavaṇṇanā",
  "tika-s0301t3:23_0": "114.Aññatrajarāmaraṇāti jarāmaraṇena vinā. Jarāmaraṇavirahito jāto nāma atthi nu",
  "tika-s0301t3:23_1": "khoti pucchati. Pāḷiyaṁ jātassāti paccatte sāmivacanaṁ. Mahāsālāti iminā ra-kārassa",
  "tika-s0301t3:23_2": "la-kāraṁ katvā ‘‘mahāsālā’’ti vuttanti dasseti yathā ‘‘puratthiyoti pulatthiyo’’ti.",
  "tika-s0301t3:23_3": "Mahāsārappattāti mahantaṁ vibhavasāraṁ pattā. Koṭisataṁ dhanaṁ, ayameva vā pāṭho.",
  "tika-s0301t3:23_4": "‘‘Kumbhaṁ nāma dasa ambaṇānī’’ti vadanti. Issarāti vibhavissariyena issarā. Suvaṇṇarajatabhājanādīnanti",
  "tika-s0301t3:23_5": "ādi-saddena vatthaseyyāvasathādiṁ saṅgaṇhāti. Asādhāraṇadhanānaṁ nidhānagatattā ‘‘anidhānagatassā’’ti",
  "tika-s0301t3:23_6": "vuttaṁ. Tuṭṭhikaraṇassāti pāsādasivikādisukhasādhanassa.",
  "tika-s0301t3:24_0": "Ārakā kilesehīti niruttinayena saddasiddhimāha. Ārakāti ca sabbaso samucchinnattā",
  "tika-s0301t3:24_1": "tehi dūreti attho. Rāgādīnaṁ hatattā, pāpakaraṇe rahābhāvato, anuttaradakkhiṇeyyatādipaccayā",
  "tika-s0301t3:24_2": "ca arahaṁ. Kāmañcāyaṁ saṁyuttavaṇṇanā, abhidhammanayo eva pana nippariyāyoti āha",
  "tika-s0301t3:24_3": "‘‘cattāro āsavā’’ti brahmacariyavāsanti maggabrahmacariyavāsaṁ. Vuṭṭhāti vuṭṭhavanto.",
  "tika-s0301t3:24_4": "Catūhi maggehi karaṇīyanti paccekaṁ catūhi maggehi kattabbaṁ pariññāpahānasacchikiriyabhāvanābhisamayaṁ.",
  "tika-s0301t3:24_5": "Evaṁ gataṁ soḷasavidhaṁ hoti. Osīdāpanaṭṭhena bhārā viyāti bhārā. Tenāha ‘‘bhārā",
  "tika-s0301t3:24_6": "have pañcakkhandhā’’tiādi (saṁ. ni. 3.22). Attapaṭibaddhatāya attano avijahanato",
  "tika-s0301t3:24_7": "paramatthadesanāya ca paramattho arahattaṁ. Kāmañcāyamattho sabbasamiddhisasantatipariyāpanno",
  "tika-s0301t3:24_8": "anavajjadhammo sambhavati akuppasabhāvā, aparihānadhammesu pana aggabhūte arahatte",
  "tika-s0301t3:24_9": "sātisayo, na itaresūti ‘‘arahattasaṅkhāto’’tiādi vuttaṁ. Orambhāgiyuddhambhāgiyavibhāgaṁ",
  "tika-s0301t3:24_10": "dasavidhampi bhavesu saṁyojanaṁ kilesakammavipākavaṭṭapaccayo hutvā nissarituṁ appadānavasena",
  "tika-s0301t3:24_11": "bandhatīti bhavasaṁyojanaṁ. Satipi hi aññesaṁ tappakkhiyabhāvena vinā saṁyojanāni",
  "tika-s0301t3:24_12": "tesaṁ tappaccayabhāvo atthi, bhavaniyāmo orambhāgiyuddhambhāgiyasaṅgahitoti taṁtaṁbhavanibbattakakammaniyāmo",
  "tika-s0301t3:24_13": "ca hoti, na ca upacchinnasaṁyojanassa katānipi kammāni bhavaṁ nibbattentīti tesaṁyeva",
  "tika-s0301t3:24_14": "saṁyojanaṭṭho daṭṭhabbo. Sammākāraṇehi jānitvāti ñāyena dukkhādīsu so yathā jānitabbo;",
  "tika-s0301t3:24_15": "tathā jānitvā, pubbakālakiriyāvimuttā hi aparakālakiriyā ca yathā sambhavati, taṁ",
  "tika-s0301t3:24_16": "dassetuṁ ‘‘maggapaññāyā’’tiādi vuttaṁ.",
  "tika-s0301t3:25_0": "Bhijjanasabhāvo khaṇāyattattā. Nikkhipitabbasabhāvo maraṇadhammattā. Ayaṁ kāyo usmāyuviññāṇāpagamo",
  "tika-s0301t3:25_1": "chaḍḍanīyadhammo, yasmiṁ yaṁ patiṭṭhitaṁ, taṁ tassa santānagatavippayuttanti katvā",
  "tika-s0301t3:25_2": "vattabbataṁ arahatīti āha ‘‘khīṇāsavassa hi ajīraṇadhammopi atthī’’tiādi. Tenāha",
  "tika-s0301t3:25_3": "bhagavā ‘‘imasmiṁyeva byāmamatte kaḷevare sasaññimhi samanake lokañca paññapemi lokasamudayañca",
  "tika-s0301t3:25_4": "lokanirodhañcā’’tiādi (saṁ. ni. 1.107; a. ni. 4.45). Assa khīṇāsavassa, ‘‘jīraṇadhamma’’nti",
  "tika-s0301t3:25_5": "yathāvuttaṁ ajīraṇadhammaṁ ṭhapetvā jīraṇadhammaṁ dassento ‘‘tesaṁpāyaṁ kāyo bhedanadhammo’’ti",
  "tika-s0301t3:25_6": "evamāha. Jaraṁ pattasseva hissa bhedananikkhipitabbatāniyate atthe suttadesanā pavattā.",
  "tika-s0301t3:25_7": "Atthassa uppatti aṭṭhuppatti, sā etassa atthīti aṭṭhuppattiko. Kira-saddo anussavattho,",
  "tika-s0301t3:25_8": "tena anussavāgatoyamattho, na aṭṭhakathāgatoti dīpeti. Tenāha ‘‘vadantī’’ti. Yenāyaṁ",
  "tika-s0301t3:25_9": "attho hetunā aṭṭhuppattiko, taṁ dassetuṁ ‘‘sivikasālāyaṁ nisīditvā kathita’’nti vuttaṁ.",
  "tika-s0301t3:25_10": "‘‘Viharati jetavane’’ti nidānavacanena yathā na virujjhati, tathā veditabbaṁ. Nanu",
  "tika-s0301t3:25_11": "imassa suttassa pucchāvasiko nikkhepoti? Saccametaṁ, suttekadesaṁ pana sandhāya aṭṭhuppattikatāvacanaṁ.",
  "tika-s0301t3:25_12": "Keci pana ‘‘yānaṁ āruhitvā rājā āgato, rañño ārohanīyarathaṁ dassetvā vutta’’ntipi vadanti.",
  "tika-s0301t3:26_0": "Sarīre pheṇapiṇḍasame kiṁ vattabbaṁ? Sabbhi saddhinti sādhūhi saha pavedayanti. Na",
  "tika-s0301t3:26_1": "hi kadāci sādhūnaṁ sādhūhi saha kattabbā honti, tasmā sīdanasabhāvānaṁ kilesānaṁ",
  "tika-s0301t3:26_2": "bhijjanappattattā nibbānaṁ sabbhīti vuccati. Purimapadassāti ‘‘satañca dhammo na",
  "tika-s0301t3:26_3": "jaraṁ upetī’’ti padassa. Kāraṇaṁ dassento byatirekavasena. Sataṁ dhammo nibbānaṁ",
  "tika-s0301t3:26_4": "kilesehi saṁsīdanabhijjanasabhāvo na hoti, tasmā taṁ āgamma jaraṁ na upeti. Kilesā",
  "tika-s0301t3:26_5": "pana tannimittakā, evamayaṁ vuttakāraṇato jaraṁ na upetīti. Tenāha ‘‘ida’’ntiādi.",
  "tika-s0301t3:26_6": "Sundarādhivacanaṁ vā etaṁ ‘‘sabbhī’’ti padaṁ apāpatādīpanato, sabbhidhammabhūtanti",
  "tika-s0301t3:26_7": "attho. Tenāha ‘‘virāgo tesaṁ aggamakkhāyati (itivu. 90; a. ni. 4.34), na tena dhammena",
  "tika-s0301t3:26_8": "samatthi kiñcī’’ti (khu. pā. 6.4; su. ni. 227) ca.",
  "tika-s0301t3:27": "Jarāmaraṇasuttavaṇṇanā niṭṭhitā.",
  "tika-s0301t3:28": "4. Piyasuttavaṇṇanā",
  "tika-s0301t3:29_0": "115.Rahasi gatassāti janasambādhato apakkantassa. Nilīnassa teneva janavivekena ekamantaṁ",
  "tika-s0301t3:29_1": "nisajjāya ekībhāvena paṭisallīnassa viya. Tenāha ‘‘ekībhūtassā’’ti. Sabbaññubhāsitaṁ",
  "tika-s0301t3:29_2": "karonto āha tassa vacanaṁ ‘‘evameta’’nti sampaṭicchitvā tassa vacanaṁ tathāpaccanubhāsanto.",
  "tika-s0301t3:29_3": "Antakenādhipannattā eva khettavatthuhiraññasuvaṇṇādi mānusaṁ bhavaṁ jahato. Anuganti",
  "tika-s0301t3:29_4": "anugataṁ, tameva anugāmīti attho. Nicayanti uparūpari vaḍḍhiyā nicitabhūtaṁ. Samparāyikanti samparāya hitaṁ.",
  "tika-s0301t3:30": "Piyasuttavaṇṇanā niṭṭhitā.",
  "tika-s0301t3:31": "5. Attarakkhitasuttavaṇṇanā",
  "tika-s0301t3:32_0": "116.Pīdahananti saṁyamanaṁ. Kammapathabhedaṁ appattassāti supinakālo viya pavattimattatāya",
  "tika-s0301t3:32_1": "kammapathavisesaṁ agatassa. Kammassāti akusalakammassa. Saṁvaranti saṁvarabhāvaṁ",
  "tika-s0301t3:32_2": "dasseti, itarassa pana saṁvarabhāvo purimehi tīhi padehi dassitovāti. Ottappampi",
  "tika-s0301t3:32_3": "gahitameva tadavinābhāvato. Na hi pāpajigucchanaṁ pāpautrāsarahitaṁ, utrāso vā pāpajigucchanarahito atthīti.",
  "tika-s0301t3:33": "Attarakkhitasuttavaṇṇanā niṭṭhitā.",
  "tika-s0301t3:34": "6. Appakasuttavaṇṇanā",
  "tika-s0301t3:35": "117. Uḷārasaddo seṭṭhe bahuke ca dissatīti āha ‘‘paṇīte ca bahuke cā’’ti. Mānamajjanenāti mānavasena madappattiyā. Atikkamanti sādhumariyādavītikkamalakkhaṇaṁ dosaṁ. Kūṭo pāso.",
  "tika-s0301t3:36": "Appakasuttavaṇṇanā niṭṭhitā.",
  "tika-s0301t3:37": "7. Aḍḍakaraṇasuttavaṇṇanā",
  "tika-s0301t3:38_0": "118. Yasmā kāmanimittaṁ satto sampajānamusā bhāsati, tasmā kāmā tassa patiṭṭhā paccayo",
  "tika-s0301t3:38_1": "kāraṇanti āha ‘‘kāmahetū’’tiādi. Bhadramukhasīsena viṭaṭubhaṁ bhadropacārena upacaratīti",
  "tika-s0301t3:38_2": "attho, vinicchayo karīyati etthāti aḍḍakaraṇaṁ, vinicchayaṭṭhānaṁ. Khippanti kūṭaṁ,",
  "tika-s0301t3:38_3": "macchakhippantipi vaṭṭati. Oḍḍitanti oḍḍanavasena phalaṁ pāpitaṁ.",
  "tika-s0301t3:39": "Aḍḍakaraṇasuttavaṇṇanā niṭṭhitā.",
  "tika-s0301t3:40": "8. Mallikāsuttavaṇṇanā",
  "tika-s0301t3:41_0": "119.‘‘Kasmā pucchatī’’ti? Pucchākāraṇaṁ codetvā samudayato paṭṭhāya dassetuṁ ‘‘ayaṁ",
  "tika-s0301t3:41_1": "kira mallikā’’tiādi vuttaṁ. Mālārāmaṁ gantvāti attano pitu mālārāmaṁ rakkhaṇatthañceva",
  "tika-s0301t3:41_2": "avasesapupphaggahaṇatthañca gantvā. Kāsigāmeti kāsiraṭṭhassa gāme. So kira gāmo mahākosalarājena",
  "tika-s0301t3:41_3": "attano dhītuyā patigharaṁ gacchantiyā pupphamūlatthāya dinno, taṁnimittaṁ. Bhāgineyyena",
  "tika-s0301t3:41_4": "ajātasattunā. Tassāti rañño pasenadissa. Sāti mallikā. Nivattitunti tassā dhammatāya",
  "tika-s0301t3:41_5": "nivattituṁ tassā vacanaṁ paṭikkhipituṁ. Nevajjhagāti vattamānatthe atītavacananti",
  "tika-s0301t3:41_6": "āha ‘‘nādhigacchatī’’ti. Puthu attāti tesaṁ sattānaṁ attā.",
  "tika-s0301t3:42": "Mallikāsuttavaṇṇanā niṭṭhitā.",
  "tika-s0301t3:43": "9. Yaññasuttavaṇṇanā",
  "tika-s0301t3:44_0": "120.Thūṇanti yaññūpatthambhaṁ. Upanītāni yaññaṁ yajituṁ ārambhāya. Ettāvatāti ‘‘idha,",
  "tika-s0301t3:44_1": "bhante…pe… rudamānā parikammāni karontī’’ti ettakena pāṭhena. Sanniṭṭhānanti ‘‘naṁ",
  "tika-s0301t3:44_2": "itthiṁ labhissāmi nu kho, na nu kho labhissāmī’’ti nicchayaṁ avindanto na ñāyanto.",
  "tika-s0301t3:44_3": "Pheṇuddehakanti yathā yattha kuthite pheṇaṁ uddehati na upadhīyati, evaṁ anekavāraṁ",
  "tika-s0301t3:44_4": "pheṇaṁ uṭṭhāpetvā. Taṁ divasanti tasmiṁ raññā niddaṁ alabhitvā dukkhaseyyadivase.",
  "tika-s0301t3:44_5": "Ālokaṁ oloketvāti lohakumbhimukhavaṭṭisīse patte tattha mahantaṁ ālokaṁ oloketvā.",
  "tika-s0301t3:44_6": "Attāno vacanaṁ rañño pavattiñāpanatthaṁ. Mahāsaddo udapādi ‘‘evarūpaṁ yaññaṁ rājā",
  "tika-s0301t3:44_7": "kārāpetī’’ti. Vattukāmo ahosi, vattuñca pana avisahanto ‘‘sa’’ iti vatvā lohakumbhiyaṁ",
  "tika-s0301t3:44_8": "nimuggo. Imaṁ gāthaṁ vattukāmo ahosīti ayaṁ panettha sambandho. Esa nayo sesapadadvayepi.",
  "tika-s0301t3:44_9": "Dhammabheriṁ carāpesuṁ ‘‘koci kañci pāṇaṁ mā hanatū’’ti. So itthisāmiko puriso sotāpattiphale",
  "tika-s0301t3:44_10": "patiṭṭhahi attano upanissayasampattiyā sattu ca desanāvilāsasampattiyā, rājā pana",
  "tika-s0301t3:44_11": "mahābodhinirujjhanasabhāvattā kiñci visesaṁ nādhigacchi.",
  "tika-s0301t3:45_0": "Saṅgahavatthūnīti lokassa saṅgahakāraṇāni. Nipphannasassato navabhāge kassakassa",
  "tika-s0301t3:45_1": "datvā raññaṁ ekabhāgaggahaṇaṁ dasamabhāgaggahaṇaṁ. Evaṁ kassakā haṭṭhatuṭṭhā sassāni",
  "tika-s0301t3:45_2": "sampādentīti āha ‘‘sassasampādane medhāvitāti attho’’ti. Tato orabhāge kira chabhāgaggahaṇaṁ",
  "tika-s0301t3:45_3": "jātaṁ. Chamāsikanti channaṁ channaṁ māsānaṁ pahonakaṁ. Pāsetīti pāsagate viya karoti.",
  "tika-s0301t3:45_4": "Vācāya piyassa piyakarassa kammaṁ vācāpeyyaṁ. Sabbaso raṭṭhassa iddhādibhāvato khemaṁ.",
  "tika-s0301t3:45_5": "Nirabbudaṁ coriyābhāvato. Idañhi raṭṭhaṁ acoriyaṁ niraggaḷanti vuccati apārutagharabhāvato.",
  "tika-s0301t3:46_0": "Uddhaṁmūlakaṁ katvāti ummūlaṁ katvā. Dvīhi pariyaññehīti mahāyaññassa pubbabhāge",
  "tika-s0301t3:46_1": "pacchā ca pavattetabbehi dvīhi parivārayaññehi. Sattavīsati…pe… nassāti sattavīsādhikānaṁ",
  "tika-s0301t3:46_2": "tiṇṇaṁ pasusatānaṁ dvāvīsatiyā assādīhi ca saṭṭhiadhikadvisataāraññakapasūhi ca saddhiṁ",
  "tika-s0301t3:46_3": "sampiṇḍitānaṁ pana navādhikachasatapasūnaṁ māraṇena bheravassa pāpabhīrukānaṁ bhayāvahassa. Tathā hi vadanti –",
  "tika-s0301t3:47": "‘‘Chasatāni niyujjanti, pasūnaṁ majjhime hani,",
  "tika-s0301t3:48": "Assamedhassa yaññassa, adhikāni navāpi cā’’ti.",
  "tika-s0301t3:49_0": "Sammanti yugacchidde pakkhipitabbadaṇḍakaṁ. Pāsentīti khipanti. Saṁhārimehīti sakaṭehi",
  "tika-s0301t3:49_1": "vahitabbehi yūpehi. Pubbe kira eko rājā sammāpāsaṁ yajanto sarassatinadītīre pathaviyā",
  "tika-s0301t3:49_2": "vivare dinne nimuggoyeva ahosi. Andhabālabrāhmaṇā gatānugatigatā ‘‘ayaṁ tassa saggagamanamaggo’’ti",
  "tika-s0301t3:49_3": "saññāya tattha sammāpāsayaññaṁ paṭṭhapenti. Tena vuttaṁ ‘‘nimuggokāsato pabhutī’’ti.",
  "tika-s0301t3:49_4": "Ayūpo appakadivaso yāgo, sayūpo bahudivasaṁ sādheyyo satrayāgo. Mantapadābhisaṅkhatānaṁ",
  "tika-s0301t3:49_5": "sappimadhūnaṁ vājamiti samaññā, hiraññasuvaṇṇagomahiṁ sādisattarasakadakkhiṇassa.",
  "tika-s0301t3:49_6": "Sāragabbhakoṭṭhāgārādīsu natthettha aggaḷanti niraggaḷo. Tattha kira yaññe attano",
  "tika-s0301t3:49_7": "sāpateyyaṁ anavasesato anigūhitvā niyyātīyati. Mahārambhāti bahupasughātakammā. Aṭṭhakathāyaṁ",
  "tika-s0301t3:49_8": "pana ‘‘vividhā yattha haññare’’ti vakkhamānattā ‘‘mahākiccā’’ti attho vutto, idha",
  "tika-s0301t3:49_9": "‘‘mahārambhāti papañcavasena ajeḷakā’’tiādi vuttanti ‘‘bahupasughātakammā’’ti attho",
  "tika-s0301t3:49_10": "vutto. Nirārambhāti etthāpi vuttanayena attho veditabbo. Anugataṁ kulanti anukulaṁ,",
  "tika-s0301t3:49_11": "kulānugatanti attho veditabbo. Tenāha ‘‘yaṁ niccabhattādi…pe… attho’’ti.",
  "tika-s0301t3:50": "Yaññasuttavaṇṇanā niṭṭhitā.",
  "tika-s0301t3:51": "10. Bandhanasuttavaṇṇanā",
  "tika-s0301t3:52_0": "121.Idanti ‘‘idha, bhante’’tiādikaṁ vacanaṁ. Te bhikkhū ārocesunti sambandho. Tesūti",
  "tika-s0301t3:52_1": "tesu raññā bandhāpitamanussesu. Sukatakāraṇanti sukāraṇakiriyaṁ ārocesuṁ, na kevalaṁ",
  "tika-s0301t3:52_2": "tesaṁ manussānaṁ bandhāpitabhāvaṁ . Idāni tamatthaṁ vitthārato dassetuṁ ‘‘rañño kirā’’tiādi",
  "tika-s0301t3:52_3": "vuttaṁ. Aṭṭhavaṅkoti aṭṭhaṁso. Antogharacārinoti antepuravāsino.",
  "tika-s0301t3:53_0": "Ukkaṭṭheti yuddhe. Mantīsūti guttamantīsu. Akutūhalanti saññataṁ. Piyanti piyāyitabbaṁ.",
  "tika-s0301t3:53_1": "Annapānamhi madhure abhutte uppanne. Attheti atthe kicce jāte thiranti na kathenti",
  "tika-s0301t3:53_2": "kāyabalamattena apanetuṁ sakkuṇeyyattā. Suṭṭhu rattarattāti ativiya rattā eva hutvā",
  "tika-s0301t3:53_3": "rattā. Sārattenāti sārabhāvena sārabhāvasaññāya. Ohārinanti heṭṭhā haraṇasīlanti",
  "tika-s0301t3:53_4": "āha ‘‘catūsu apāyesu ākaḍḍhanaka’’nti. Sithilanti sithilākāraṁ, na pana sithilaṁ.",
  "tika-s0301t3:53_5": "Tenāha bhagavā ‘‘duppamuñca’’nti.",
  "tika-s0301t3:54": "Bandhanasuttavaṇṇanā niṭṭhitā.",
  "tika-s0301t3:55": "Paṭhamavaggavaṇṇanā niṭṭhitā.",
  "tika-s0301t3:56": "2. Dutiyavaggo",
  "tika-s0301t3:57": "1. Sattajaṭilasuttavaṇṇanā",
  "tika-s0301t3:58_0": "122.Pubbārāmasaṅkhāteti sāvatthinagarassa pubbadisāya katattā pubbārāmeti saṅkhaṁ",
  "tika-s0301t3:58_1": "gate. Tatrāti ‘‘migāramātuyā pāsāde’’ti tasmiṁ saṁkhittavacane. Ayaṁ idāni vuccamānā",
  "tika-s0301t3:58_2": "anupubbikathā ādito paṭṭhāya anukkamakathā. Patthanaṁ akāsi tassa bhagavato aggupaṭṭhāyikaṁ",
  "tika-s0301t3:58_3": "ekaṁ upāsikaṁ disvā taṁ ṭhānantaraṁ ākaṅkhantī. Meṇḍakaputtassāti meṇḍakaseṭṭhiputtassa.",
  "tika-s0301t3:58_4": "Mātiṭṭhāneṭhapesi tassā upakāraṁ garubhāvañca disvā. Tāya kārite pāsādeti tāya mahāupāsikāya",
  "tika-s0301t3:58_5": "mahālatāpasādhanaṁ vissajjetvā navahi koṭīhi karīsamatte bhūmibhāge kārite sahassagabbhapaṭimaṇḍite pāsāde.",
  "tika-s0301t3:59_0": "Parūḷhakacchāti parūḷhakacchalomā. Kamaṇḍalughaṭikādiṁ pabbajitaparikkhāraṁ. Naggabhogganissirikānanti",
  "tika-s0301t3:59_1": "naggānañceva bhoggānañca nissirikānañca. Te hi anivatthavatthatāya naggā ceva, acelakavatādinā",
  "tika-s0301t3:59_2": "bhoggasarīratāya bhoggā, sobhārahitatāya nissirikā ca. Attanā diṭṭhasutaṁpaṭicchādetvā",
  "tika-s0301t3:59_3": "na katheyyunti akāraṇametaṁ tesaṁ raññā payuttacarapurisabhāvato. Evaṁ kate pana",
  "tika-s0301t3:59_4": "te ‘‘aññepi pabbajitā atthīti ayaṁ jānātī’’ti maññeyyunti kohaññacitto evaṁ akāsīti",
  "tika-s0301t3:59_5": "sakkā viññātuṁ. Tathā hi tenatthena aparitosamāno ‘‘apicā’’tiādimāha.",
  "tika-s0301t3:60_0": "Kāsikacandananti ujjalacandanaṁ. Taṁ kira vaṇṇavasena samujjalaṁ hoti pabhassaraṁ,",
  "tika-s0301t3:60_1": "tadatthameva naṁ saṇhataraṁ karonti. Tenāha ‘‘kāsikacandananti saṇhacandana’’nti.",
  "tika-s0301t3:60_2": "Vaṇṇagandhatthāyāti vaṇṇasobhatthañceva sugandhabhāvatthañca. Vaṇṇagandhatthāyāti",
  "tika-s0301t3:60_3": "chavirāgakaraṇatthañceva sugandhatthāya ca. ‘‘Gihinā’’tiādīhi padehi evaṁ pamādavihārinā",
  "tika-s0301t3:60_4": "tayā arahanto duviññeyyāti dasseti.",
  "tika-s0301t3:61_0": "Saṁvāso nāma idha kālena upasaṅkamananti dassento ‘‘upasaṅkamantenā’’ti āha. Kāyavācāhi",
  "tika-s0301t3:61_1": "asaṁyatenapi saṁyatākāro, asaṁvutindriyenapi saṁvutindriyākāro. Pariggahessāmīti",
  "tika-s0301t3:61_2": "vīmaṁsissāmi ‘‘parisuddhaṁ nu kho, no’’ti. Sappaññenāti sīlapariggaṇhanapaññāya sappaññena.",
  "tika-s0301t3:61_3": "Jānituṁ na sakkoti sabhāvassa sato sīlassa anupadhāraṇato.",
  "tika-s0301t3:62_0": "Kathanenāti aparāparaṁ kathanena. Tathā hi vakkhati ‘‘ekaccassa hī’’tiādi. Ariyavohāroti",
  "tika-s0301t3:62_1": "diṭṭhādilakkhaṇena voharito ‘‘diṭṭhaṁ adiṭṭha’’ntiādinā pavuttasaddavohāro. Tassa",
  "tika-s0301t3:62_2": "pana kāraṇameva gaṇhanto ‘‘ettha cetanā’’ti āha. Esa nayo anariyavohārepi. Paramatthato",
  "tika-s0301t3:62_3": "hi saccavācādayo musāvādādayo cetanālakkhaṇāti. Paññattivohāro tathā tathā voharitabbato",
  "tika-s0301t3:62_4": "evamāha ‘‘saṁvohārena kho, mahārāja, soceyyaṁ veditabba’’nti.",
  "tika-s0301t3:63_0": "Ñāṇathāmoti ñāṇaguṇabalaṁ, yena ṭhānuppattikapaṭibhānādinā accāyikakiccakaraṇīyāni",
  "tika-s0301t3:63_1": "niṭṭhāpeti. Saṁkathāyāti atthavīmaṁsanavasena pavattāya sammākathāya. Uppilavati",
  "tika-s0301t3:63_2": "lahukabhāvato. Heṭṭhācarakāti avacarakā. Ye anupavisitvā paresaṁ rahassavīmaṁsanavasena",
  "tika-s0301t3:63_3": "pavattā, tesu ocarakavohāroti vuttaṁ ‘‘carā hī’’tiādi.",
  "tika-s0301t3:64_0": "Vaṇṇasaṇṭhānenāti vaṇṇena vā saṇṭhānena vā vaṇṇapokkharatāya vā saṇṭhānasampattiyā",
  "tika-s0301t3:64_1": "vā. Sujāno pesalo vissaseti yojanā. Lahukadassanenāti parittadassanena vijjukena",
  "tika-s0301t3:64_2": "viya. Parikkhārabhaṇḍakenāti pabbajitaparikkhārabhūtena bhaṇḍakena. Lohaḍḍhamāsoti",
  "tika-s0301t3:64_3": "lohamayo upaḍḍhagghanakamāso.",
  "tika-s0301t3:65": "Sattajaṭilasuttavaṇṇanā niṭṭhitā.",
  "tika-s0301t3:66": "2. Pañcarājasuttavaṇṇanā",
  "tika-s0301t3:67_0": "123.Rūpāti rūpasaṅkhātā kāmaguṇā. Te pana nīlādivasena anekabhedabhinnāpi rūpāyatanattā",
  "tika-s0301t3:67_1": "cakkhuviññeyyataṁ nātivattantīti āha ‘‘nīlapītādibhedaṁ rūpārammaṇa’’nti. To-saddopi",
  "tika-s0301t3:67_2": "dā-saddo viya kālattho hotīti āha ‘‘yatoti yadā’’ti. Manaṁ āpayati vaḍḍhetīti manāpaṁ,",
  "tika-s0301t3:67_3": "manoramaṁ. Manāpanipphattitanti tassa puggalassa manasā piyāyitaṁ, tassa aggabhāvena",
  "tika-s0301t3:67_4": "pariyantaṁ paramaṁ koṭiṁ katvā pavattitanti attho. Puggalamanāpanti ārammaṇasabhāvaṁ",
  "tika-s0301t3:67_5": "acintetvā puggalassa vasena manāpabhāveneva iṭṭhatāya iṭṭhanti. Sammutīti samaññā.",
  "tika-s0301t3:67_6": "Puggalamanāpaṁ nāma saññāvipallāsavasena viparītampi gaṇhāti itarasabhāvatoti āha",
  "tika-s0301t3:67_7": "‘‘yaṁ ekassa…pe… iṭṭhaṁ kanta’’nti. Idāni taṁ jivhāviññeyyavasena yojetvā dassento",
  "tika-s0301t3:67_8": "‘‘paccantavāsīna’’ntiādimāha. Idaṁ puggalamanāpanti idaṁ yathāvuttaṁ jivhāviññeyyaṁ",
  "tika-s0301t3:67_9": "viya aññampi evaṁjātikaṁ tena tena puggalena manāpanti gahetabbārammaṇaṁ puggalamanāpaṁ nāma.",
  "tika-s0301t3:68_0": "Loke paṭivibhattaṁ natthi, vibhajitvā dassanena lokena madhurajātenapi paṭivibhattaṁ",
  "tika-s0301t3:68_1": "katvā gahetuṁ na sakkuṇeyyāti adhippāyo. Tenāha ‘‘vibhajitvā pana dassetabba’’nti.",
  "tika-s0301t3:68_2": "Dibbakappampīti devalokapariyāpannasadisampi amanāpaṁ upaṭṭhāti uḷārapaṇītārammaṇaparicayato.",
  "tika-s0301t3:68_3": "Majjhimānaṁ pana…pe… vibhajitabbaṁ tesaṁ manāpassa manāpato, amanāpassa amanāpato",
  "tika-s0301t3:68_4": "upaṭṭhānato. Tatthapi iṭṭhāniṭṭhaparicchedo nippariyāyato evaṁ veditabboti dassento",
  "tika-s0301t3:68_5": "āha ‘‘tañca paneta’’ntiādi. Tañca panetaṁ iṭṭhāniṭṭhabhūtaṁ ārammaṇaṁ kāmāvacarajavanesu",
  "tika-s0301t3:68_6": "akusalassa vasena yebhuyyena pavattatīti katvā tattha ‘‘rajjati dussatī’’ti akusalasseva",
  "tika-s0301t3:68_7": "pavatti dassitā. Sesakāmāvacarassapi vasena pavatti labbhateva. Tathā hi taṁ appaṭikūlepi",
  "tika-s0301t3:68_8": "paṭikūlākārato, paṭikūlepi appaṭikūlākārato pavattatīti. Vipākacittaṁ iṭṭhāniṭṭhaṁ",
  "tika-s0301t3:68_9": "paricchindati, na sakkā vipākaṁ vañcetunti. Kusalakammaṁ hi ekantato iṭṭhameva, akusalakammañca",
  "tika-s0301t3:68_10": "aniṭṭhameva, tasmā tattha uppajjamānaṁ vipākacittaṁ yathāsabhāvato pavattatīti.",
  "tika-s0301t3:69_0": "Yaṁ pana sammohavinodaniyaṁ ‘‘kusalakammajaṁ aniṭṭhaṁ nāma natthī’’ti ettakameva",
  "tika-s0301t3:69_1": "vuttaṁ, taṁ pana nidassanamattaṁ daṭṭhabbaṁ. Tena sobhanaṁ akusalakammajampi ekaccānaṁ",
  "tika-s0301t3:69_2": "sattānaṁ iṭṭhanti anuññātaṁ siyā. Kusalakammajaṁ pana sabbesaṁ iṭṭhamevāti vadanti.",
  "tika-s0301t3:69_3": "Tiracchānagatānaṁ kesañci manussarūpaṁ amanāpaṁ, yato te disvāva palāyanti. Manussā",
  "tika-s0301t3:69_4": "ca devatānaṁ rūpaṁ disvā bhāyanti, tesampi vipākaviññāṇaṁ taṁ rūpaṁ ārabbha kusalavipākameva",
  "tika-s0301t3:69_5": "uppajjati, tādisassa pana puññassa abhāvā na tesaṁ tattha abhirati hotīti daṭṭhabbaṁ.",
  "tika-s0301t3:69_6": "Kusalakammajassa pana aniṭṭhassa abhāvo viya akusalakammajassa sobhanassa iṭṭhassa",
  "tika-s0301t3:69_7": "abhāvo vattabbo. Hatthiādīnampi hi akusalakammajaṁ manussānaṁ akusalavipākasseva",
  "tika-s0301t3:69_8": "ārammaṇaṁ, kusalakammajaṁ pana pavatte samuṭṭhitaṁ kusalavipākassa, iṭṭhārammaṇena",
  "tika-s0301t3:69_9": "vomissakattā appakaṁ akusalakammajaṁ bahulaṁ akusalavipākuppattiyā kāraṇaṁ na bhavissatīti",
  "tika-s0301t3:69_10": "sakkā vattuṁ. Idāni tameva vipākavasena iṭṭhāniṭṭhārammaṇavavatthānaṁ vibhāvetuṁ",
  "tika-s0301t3:69_11": "‘‘kiñcāpi hī’’tiādi vuttaṁ. Tayidaṁ sammutimanāpasaṁvibhāgatthaṁ vuttaṁ, idha pana",
  "tika-s0301t3:69_12": "na tathā vibhattanti āha ‘‘bhagavā panā’’tiādi.",
  "tika-s0301t3:70_0": "So upāsako candanaṅgalagāme jātattā ‘‘candanaṅgaliko’’ti paññāyati, ‘‘candanavilāso’’ti",
  "tika-s0301t3:70_1": "keci. Tassa upāsakassa paṭibhānaṁ udapādīti yojanā. Te rājāno hatappabhe hatasobhe",
  "tika-s0301t3:70_2": "disvāti sambandho. Udakābhisitteti udakena abhisiñcite. Aṅgāre viyāti aṅgārakkhaṇe viya.",
  "tika-s0301t3:71": "Kālassevāti pageva. Avigatagandhaṁ taṅkhaṇavikasitatāya. Īdisaṁ vacananti ‘‘acchādesī’’ti evarūpaṁ vacananti.",
  "tika-s0301t3:72": "Pañcarājasuttavaṇṇanā niṭṭhitā.",
  "tika-s0301t3:73": "3. Doṇapākasuttavaṇṇanā",
  "tika-s0301t3:74_0": "124. ‘‘Doṇapākakura’’nti ettha vibhattilopaṁ katvā niddesoti āha ‘‘doṇapākaṁ kura’’nti.",
  "tika-s0301t3:74_1": "Doṇassāti catunnaṁ āḷhakānaṁ, soḷasanāḷīnanti attho. Tadupiyanti tadanurūpaṁ, tassa",
  "tika-s0301t3:74_2": "vuttaparimāṇassa anucchavikanti attho. Pubbeti taṁdivasato purimataradivasesu. Balavāti",
  "tika-s0301t3:74_3": "mahā. Bhattapariḷāhoti bhattasammadahetuko. Assa rañño ubhosu passesu gahitatālavaṇṭā",
  "tika-s0301t3:74_4": "bījanti yamakatālavaṇṭehi. Phāsuvihāranti bhojane mattaññutāya laddhabbasukhavihāraṁ.",
  "tika-s0301t3:74_5": "Bhojanamattaññū hi sukhavihāro hoti. Tenāha ‘‘tanukassa bhavanti vedanā, saṇikaṁ",
  "tika-s0301t3:74_6": "jīrati āyu pālaya’’nti.",
  "tika-s0301t3:75_0": "Tanukassāti tanukā assa puggalassa, bhuttapaccayā visabhāgavedanā na hontīti attho.",
  "tika-s0301t3:75_1": "Saṇikanti mandaṁ mudukaṁ, aparissayamevāti attho. Jīratīti paribhuttāhāro paccati.",
  "tika-s0301t3:75_2": "Āyupālayanti nirodho avedano jīvitaṁ rakkhanto. Atha vā saṇikaṁ jīratīti so bhojane",
  "tika-s0301t3:75_3": "mattaññū puggalo parimitāhāratāya saṇikaṁ cirena jīrati jaraṁ pāpuṇāti jīvitaṁ pālento.",
  "tika-s0301t3:76_0": "Pariyāpuṇitvāti ettha yathā sabbaṁ so pariyāpuṇi, tato parañca yathā paṭipajji, taṁ",
  "tika-s0301t3:76_1": "dassetuṁ ‘‘raññā saddhi’’ntiādi vuttaṁ. Tāvatake taṇḍule hāreyyāsi tadupiyañca byañjananti ānetvā sambandho.",
  "tika-s0301t3:77_0": "Purisabhāgo esāti majjhimena purisena bhuñjitabbabhāgo eso, yadidaṁ nāḷikodanamattaṁ.",
  "tika-s0301t3:77_1": "Sallikhitasarīratāti bhamaṁ āropetvā ullikhitassa viya sabbapariḷāhavūpasamassa puthulatāpagatasarīrassa.",
  "tika-s0301t3:77_2": "Sīlaṁ samparāyikatthoti vuttaṁ, kuto panettha sīlanti āha ‘‘bhojane’’tiādi. Sīlaṅgaṁ",
  "tika-s0301t3:77_3": "nāma hotīti catupārisuddhisīlassa avayavo eko bhāgo hoti.",
  "tika-s0301t3:78": "Doṇapākasuttavaṇṇanā niṭṭhitā.",
  "tika-s0301t3:79": "4. Paṭhamasaṅgāmasuttavaṇṇanā",
  "tika-s0301t3:80_0": "125. Vedena ñāṇena īhati iriyatīti vedehī, kosalarājabhaginī ajātasattuno mātā, sā",
  "tika-s0301t3:80_1": "kira sampajaññajātikā. Tenāha ‘‘paṇḍitādhivacana’’nti, cattāri aṅgāni etissanti caturaṅginī.",
  "tika-s0301t3:80_2": "Dvinnaṁ rajjānanti kāsikarajjamagadharajjānaṁ antare, so pana gāmo kāsikarajjo.",
  "tika-s0301t3:81_0": "Pāpāti lāmakā nihīnācārā. Mejjati siniyhatīti metti, sā etesu atthīti mittā. Saha",
  "tika-s0301t3:81_1": "ayanti pavattantīti sahāyā. Sampavaṅkanti suṭṭhu onataṁ. Jayakāraṇaṁ disvā āha, tathā",
  "tika-s0301t3:81_2": "hi ‘‘ajja imaṁ rattiṁ dukkhaṁ setī’’ti kālaparicchedavasena vuttaṁ. Verighāto nāma",
  "tika-s0301t3:81_3": "veripuggale satīti āha ‘‘veripuggalaṁ labhatī’’ti.",
  "tika-s0301t3:82": "Paṭhamasaṅgāmasuttavaṇṇanā niṭṭhitā.",
  "tika-s0301t3:83": "5. Dutiyasaṅgāmasuttavaṇṇanā",
  "tika-s0301t3:84_0": "126.Suṇāthāti ‘‘vatvā’’ti vacanaseso. Upakappatīti sambhavati. Sayhaṁ hotīti kātuṁ",
  "tika-s0301t3:84_1": "sakkā hoti. ‘‘Yadā caññe’’ti ca-kāro nipātamattanti āha ‘‘yadā aññe’’ti. Vilumpantīti",
  "tika-s0301t3:84_2": "vināsaṁ acchindanaṁ karonti. Vilumpīyatīti viluttaparasantakassa asakattā puggalo",
  "tika-s0301t3:84_3": "diṭṭhadhammikaṁ kammaphalaṁ paṭisaṁvedento viya sayampi parena vilumpīyati, dhanajāniṁ",
  "tika-s0301t3:84_4": "pāpuṇāti. ‘‘Kāraṇa’’nti hi maññatīti pāpakiriyaṁ attano hitāvahaṁ kāraṇaṁ katvā maññati.",
  "tika-s0301t3:84_5": "Jayanto puggalo ‘‘idaṁ nāma jināmī’’ti maññamāno sayampi tato parājayaṁ pāpuṇāti.",
  "tika-s0301t3:84_6": "Ghaṭṭetāranti pāpakammavipākaṁ. Kammavivaṭṭenāti kammassa vivaṭṭanena, paccayalābhena",
  "tika-s0301t3:84_7": "laddhāvasarena vivaṭṭetvā vigamitena kammenāti attho.",
  "tika-s0301t3:85": "Dutiyasaṅgāmasuttavaṇṇanā niṭṭhitā.",
  "tika-s0301t3:86": "6. Mallikāsuttavaṇṇanā",
  "tika-s0301t3:87_0": "127.Ekaccāti paṇḍitā sapaññā. Seyyāti varā. Gāthāsukhatthaṁ sasurasaddalopaṁ katvā",
  "tika-s0301t3:87_1": "‘‘sassudevā’’ti vuttanti āha ‘‘sassusasuradevatā’’ti. Disājeṭṭhakāti catūsupi disāsu",
  "tika-s0301t3:87_2": "jeṭṭhakasīsena hi lokaṁ vadati. Tādisāyāti tathārūpāya medhāvitādiguṇavuttiyā. Subhariyāyāti",
  "tika-s0301t3:87_3": "sukhettabhūtāya sundaritthiyāti attho.",
  "tika-s0301t3:88": "Mallikāsuttavaṇṇanā niṭṭhitā.",
  "tika-s0301t3:89": "7. Appamādasuttavaṇṇanā",
  "tika-s0301t3:90_0": "128.Samadhiggayhāti sammā ativiya gahetvā, ñāyena visesato gaṇhitvā. Kārāpakaappamādoti",
  "tika-s0301t3:90_1": "tiṇṇaṁ puññakiriyavatthūnaṁ pavattakaappamādo. Samavadhānanti samavarodhaṁ antogadhaṁ.",
  "tika-s0301t3:90_2": "Upakkhepanti bahi ahutvā pakkhipitabbataṁ. Sesapadajātāni viya ava…pe… dhammā sappadesattā.",
  "tika-s0301t3:90_3": "Appamāde samodhānaṁ gacchanti tassa nippadesattā. Aggaṁ seṭṭhaṁ mahantaṁ sesadhammānaṁappamādo.",
  "tika-s0301t3:90_4": "Paṭilābhakaṭṭhenāti adhigamahetutāya. Lokiyopi samānoti kāmāvacaropi samāno. Mahaggatānuttarānaṁ",
  "tika-s0301t3:90_5": "pubbabhāge pavattaappamādo hi idhādhippeto.",
  "tika-s0301t3:91_0": "Pasaṁsanti paṇḍitāti yojanā. Appamādassa pāsaṁsabhāve ekantato kattabbatāya pana",
  "tika-s0301t3:91_1": "‘‘etānī’’tiādinā kāraṇaṁ āha. Imissā yojanāya ‘‘puññakiriyāsū’’ti padassa ‘‘appamatto’’ti",
  "tika-s0301t3:91_2": "iminā sambandho. Yasmā paṇḍitā appamādaṁ pasaṁsanti, yasmā ca puññakiriyāsu appamatto",
  "tika-s0301t3:91_3": "ubho atthe adhiggaṇhāti, tasmā āyuādīni patthayantena appamādova kātabboti. Dutiyayojanāya",
  "tika-s0301t3:91_4": "pana paṇḍitā appamādaṁ pasaṁsanti. Kattha? Puññakiriyāsu. Kasmāti ce? Appamattotiādi.",
  "tika-s0301t3:91_5": "Tenāha ‘‘yasmā…pe… attho’’ti. Atthapaṭilābhāti diṭṭhadhammikādihitapaṭilābhā.",
  "tika-s0301t3:92": "Appamādasuttavaṇṇanā niṭṭhitā.",
  "tika-s0301t3:93": "8. Kalyāṇamittasuttavaṇṇanā",
  "tika-s0301t3:94_0": "129. Sīlādiguṇasamannāgato kalyāṇo bhaddako mitto etassāti kalyāṇamitto, tassa dhammo",
  "tika-s0301t3:94_1": "kalyāṇamittasseva svākhāto nāma hoti sutvā kattabbakiccassa sādhanato. Tenāha ‘‘atthaṁ",
  "tika-s0301t3:94_2": "pūretī’’ti. Itarassāti pāpamittassa. Tenāti atthapūraṇena. Etanti ‘‘so ca kho kalyāṇamittassā’’ti",
  "tika-s0301t3:94_3": "etaṁ vacanaṁ. Desanādhammoti pariyattidhammo. So hi kalyāṇamittato paccakkhato laddhabbo,",
  "tika-s0301t3:94_4": "itare tadupanissayā paccattapurisakārehi, tena laddhabbo kalyāṇamittoti evamattho",
  "tika-s0301t3:94_5": "gahetabbo. Sāvakabodhisattavasena hesā desanā āgatā. Na hi sesabodhisattānaṁ paropadesena payojanaṁ atthi.",
  "tika-s0301t3:95_0": "Upaḍḍhaṁ kalyāṇamittatoti brahmacariyaṁ carantassa upaḍḍhaguṇo kalyāṇamittato laddhabbo.",
  "tika-s0301t3:95_1": "Upaḍḍhaṁ paccattapurisakāratoti itaraṁ upaḍḍhaṁ ñāṇaṁ paṭipajjantassa attano purisakārato.",
  "tika-s0301t3:95_2": "Lokepi pākaṭoyamattho ‘‘ācariyato upaḍḍhaṁ, paccattapurisakārato upaḍḍhaṁ laddhabbā",
  "tika-s0301t3:95_3": "tevijjatā’’ti, tasmā thero tathā cintesi. Nippadesanti anavasesato. Tatoti kalyāṇamittato.",
  "tika-s0301t3:95_4": "Upaḍḍhaṁ āgacchatīti upaḍḍhaguṇo paṭipajjantaṁ upagacchati. Bahūhi purisehi. Vinibbhogo",
  "tika-s0301t3:95_5": "vivecanaṁ natthi ekajjhaṁ atthassa vivecetuṁ asakkuṇeyyattā. Esāti paratoghosapaccattapurisakārato",
  "tika-s0301t3:95_6": "ca sijjhamāno attho. Ettakanti ettako bhāgo. Yadi na sakkā laddhuṁ, atha kasmā upaḍḍhanti",
  "tika-s0301t3:95_7": "vuttanti āha ‘‘kalyāṇamittatāyā’’tiādi. Sammādiṭṭhiādīsu na sakkā laddhuṁ. Asakkuṇeyye",
  "tika-s0301t3:95_8": "sakalampi na sambhavati paratoghosamattena tesaṁ asijjhanato, padhānahetubhāvadīpanatthaṁ",
  "tika-s0301t3:95_9": "pana ‘‘sakalamevā’’ti vuttaṁ. Pubbabhāgapaṭilābhaṅganti pubbabhāge paṭiladdhabbakāraṇaṁ",
  "tika-s0301t3:95_10": "kalyāṇamittassa upadesena vinā tena uttari visesato aladdhabbato. Atthatoti paramatthato.",
  "tika-s0301t3:95_11": "‘‘Kalyāṇamittaṁ…pe… cattāro khandhā’’ti vatvā sutvāti attho. Te pana sīlādayo saṅkhārakkhandhapariyāpannāti",
  "tika-s0301t3:95_12": "āha ‘‘saṅkhārakkhandhotipi vadantiyevā’’ti.",
  "tika-s0301t3:96_0": "Māhevanti mā aha evanti chedo, ahāti nipātamattaṁ, māti paṭisedhe nipāto. Tenāha",
  "tika-s0301t3:96_1": "‘‘mā evaṁ abhaṇī’’ti. ‘‘Māhevaṁ ānandā’’ti vadato bhagavato imasmiṁ ṭhāne tādisassa",
  "tika-s0301t3:96_2": "nāma te, ānanda, kalyāṇamittaguṇe sevato vattuṁ yuttaṁ ayāthāvatoti dhammabhaṇḍāgārikassa",
  "tika-s0301t3:96_3": "yathābhūtaguṇakittanamukhena paṭikkhepo yuttoti dassento ‘‘bahussuto’’tiādimāha.",
  "tika-s0301t3:96_4": "Idanti idaṁ vacanaṁ bhagavā āhāti sambandho. Sakalameva hīti ettha hi-saddo hetuattho.",
  "tika-s0301t3:96_5": "Tena ‘‘māheva’’nti tassa paṭikkhepassa kāraṇaṁ jotitaṁ, na sarūpato vuttaṁ. ‘‘Kalyāṇamittasseta’’ntiādinā",
  "tika-s0301t3:96_6": "pana taṁ sarūpato dassitanti āha ‘‘idāni…pe… ādimāhā’’ti. Pāṭikaṅkhitabbanti icchanaṭṭhena",
  "tika-s0301t3:96_7": "pāṭikaṅkhitabbaṁ, na paṭikaṅkhānimittenāti āha ‘‘avassaṁbhāvīti attho’’ti.",
  "tika-s0301t3:97_0": "Idhāti antogadhāvadhāraṇapadaṁ, idhevāti attho. Imasmiṁyeva hi sāsane ariyamaggabhāvanā,",
  "tika-s0301t3:97_1": "na aññattha. Ādipadānaṁyevāti tasmiṁ tasmiṁ vākye ādito eva vuttasammādiṭṭhiādipadānaṁyeva.",
  "tika-s0301t3:97_2": "Sammādassanalakkhaṇāti catunnaṁ ariyasaccānaṁ pariññābhisamayādivasena sammadeva",
  "tika-s0301t3:97_3": "dassanasabhāvā. Sammāabhiropanalakkhaṇoti nibbānasaṅkhāte ārammaṇe sampayuttadhamme",
  "tika-s0301t3:97_4": "sammadeva āropanasabhāvo. Sammāpariggahaṇalakkhaṇāti musāvādādīnaṁ visaṁvādanādikiccatāya",
  "tika-s0301t3:97_5": "lūkhānaṁ apariggāhakānaṁ paṭipakkhabhāvato pariggāhakasabhāvā sammāvācā siniddhabhāvena",
  "tika-s0301t3:97_6": "sampayuttadhamme sammāvācāpaccayaṁ subhāsitasotārañca puggalaṁ pariggaṇhātīti sammāpariggahaṇalakkhaṇā.",
  "tika-s0301t3:97_7": "Yathā kāyikakiriyā kiñci kattabbaṁ samuṭṭhāpeti, sayañca samuṭṭhahanaṁ ghaṭanaṁ hoti,",
  "tika-s0301t3:97_8": "tathā sammākammanta saṅkhātā viratipīti samuṭṭhāpanalakkhaṇā daṭṭhabbā, sampayuttadhammānaṁ",
  "tika-s0301t3:97_9": "vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya. Jīvamānassa sattassa,",
  "tika-s0301t3:97_10": "sampayuttadhammānaṁ vā, jīvitappavattiyā ājīvasseva vā suddhi vodānaṁ. Yathā uppannuppannānaṁ",
  "tika-s0301t3:97_11": "vajjānaṁ dhammena pahānānuppādaatthalābhādiparivuḍḍhi hoti, evaṁ sampayuttānaṁ paggahaṇasabhāvoti",
  "tika-s0301t3:97_12": "sammāpaggahalakkhaṇo sammāvāyāmo. Kāyavedanācittadhammesu subhasukhaniccaattagāhānañca",
  "tika-s0301t3:97_13": "vidhamanavasena sammāpatiṭṭhānasabhāvāti sammāupaṭṭhānalakkhaṇā sammāsati. Sampayuttadhammānaṁ",
  "tika-s0301t3:97_14": "sammā samādahanaṁ ekaggatākaraṇaṁ sabhāvo etassāti sammāsamādhānalakkhaṇo sammāsamādhi.",
  "tika-s0301t3:97_15": "Tīṇi kiccāni honti paṭipakkhadhammesu , ārammaṇadhammesu, sampayuttadhammesu ca ekasmiṁyeva",
  "tika-s0301t3:97_16": "khaṇe pavattivisesabhūtāni. Idāni tāni sarūpato dassetuṁ ‘‘seyyathida’’ntiādi vuttaṁ.",
  "tika-s0301t3:97_17": "Saddhinti iminā ‘‘aññehī’’ti vuttakilesā micchādiṭṭhiyā saha ekaṭṭhā vā anekaṭṭhā",
  "tika-s0301t3:97_18": "vāti dasseti. Pajahati pahāya naṁ paṭivijjhati. Nirodhanti nibbānaṁ ārammaṇaṁ karoti",
  "tika-s0301t3:97_19": "sacchikiriyāpaṭivedhena paṭivijjhati.",
  "tika-s0301t3:98_0": "Na kevalaṁ maggadhammā vuttanayeneva, atha kho aparenapi nayena veditabbāti dassento",
  "tika-s0301t3:98_1": "‘‘apicā’’tiādimāha. Nānākhaṇā punappunaṁ uppajjanato. Nānārammaṇā aniccānupassanādibhāvato.",
  "tika-s0301t3:98_2": "Ekakkhaṇā sakideva uppajjanato. Ekārammaṇā nibbānavisayattā. Cattāri nāmāni labhati",
  "tika-s0301t3:98_3": "pariññābhisamayādivasena pavattiyā. Tīṇi nāmāni labhati kāmasaṅkappādīnaṁ pahānavasena",
  "tika-s0301t3:98_4": "pavattiyā. Paṭipakkhapahānavasena hissa nāmattayalābho. Esa nayo sesesupi. Viratiyopi",
  "tika-s0301t3:98_5": "honti cetanāyopi pubbabhāgepi vikkhambhanavasena pavattanato. Maggakkhaṇe pana viratiyova",
  "tika-s0301t3:98_6": "paṭipakkhasamucchindanassa maggakiccattā. Na hi cetanā maggasabhāvā. Sammappadhānasatipaṭṭhānavasenāti",
  "tika-s0301t3:98_7": "catubbidhasammappadhānacatubbidhasatipaṭṭhānavasena cattāri nāmāni labhati anuppannākusalānuppādanādīnaṁ",
  "tika-s0301t3:98_8": "kusalānañca vaḍḍhanato. Pubbabhāgepi maggakkhaṇepīti yathā pubbabhāge paṭhamajjhānādivasena",
  "tika-s0301t3:98_9": "nānā. Evaṁ maggakkhaṇepi. Na hi ekopi ca maggasamādhi paṭhamajjhānasamādhiādināmāni",
  "tika-s0301t3:98_10": "labhati sammādiṭṭhiādīnaṁ viya kiccavasena bhedābhāvato. Tenāha ‘‘maggakkhaṇepi sammāsamādhiyevā’’ti.",
  "tika-s0301t3:99_0": "Ñatvā ñātabbāti sambandho. Vuddhi nāma vepullaṁ bhiyyobhāvo punappunaṁ uppādo evāti",
  "tika-s0301t3:99_1": "āha ‘‘punappunaṁ janetī’’ti. Abhinibbattetīti abhivaḍḍhaṁ pāpento nibbatteti. Vivittatāti",
  "tika-s0301t3:99_2": "vivittabhāvo. So hi vivecanīyato viviccati, yaṁ viviccitvā ṭhitaṁ, tadubhayampi idha",
  "tika-s0301t3:99_3": "vivittabhāvasāmaññena ‘‘vivittatā’’ti vuttaṁ. Tesu purimo vivecanīyato viviccamānatāya",
  "tika-s0301t3:99_4": "viviccanakiriyāya samaṅgī dhammasamūho tāya eva viviccanakiriyāya vasena vivekoti",
  "tika-s0301t3:99_5": "gahito. Itaro sabbaso tato vivittasabhāvatāya. Tattha yasmiṁ dhammapuñje sammādiṭṭhi",
  "tika-s0301t3:99_6": "pavattati, taṁ yathāvuttāya viviccamānatāya vivekasaṅkhātaṁ nissāyeva pavattati,",
  "tika-s0301t3:99_7": "itaraṁ pana taṁninnatātaṁārammaṇatāhīti vuttaṁ ‘‘vivekaṁ nissitaṁ, viveke vā nissita’’nti.",
  "tika-s0301t3:100_0": "Yathā vā vivekavasena pavattaṁ jhānaṁ ‘‘vivekaja’’nti vuttaṁ, evaṁ vivekavasena pavattā",
  "tika-s0301t3:100_1": "sammādiṭṭhi ‘‘vivekanissitā’’ti daṭṭhabbā. Nissayo ca vipassanāmaggānaṁ vasena maggaphalānaṁ",
  "tika-s0301t3:100_2": "veditabbo. Asatipi tāsaṁ pubbāparabhāve ‘‘paṭiccasamuppādo’’ti ettha paccayānaṁ samuppādanaṁ",
  "tika-s0301t3:100_3": "viya abhinnadhammādhārā nissayabhāvanā sambhavanti. Tassa tadaṅga-samucchedanissaraṇavivekanissitataṁ",
  "tika-s0301t3:100_4": "vatvā paṭippassaddhivivekanissitatāya avacanaṁ ariyamaggabhāvanāya vuccamānattā.",
  "tika-s0301t3:100_5": "Bhāvitamaggassa hi ye sacchikātabbā dhammā. Tesaṁ kiccaṁ paṭippassaddhiviveko. Ajjhāsayatoti",
  "tika-s0301t3:100_6": "‘‘nibbānaṁ sacchikarissāmī’’ti mahantaajjhāsayato. Yadipi hi vipassanākkhaṇe saṅkhārārammaṇaṁ",
  "tika-s0301t3:100_7": "cittaṁ, saṅkhāresu pana ādīnavaṁ suṭṭhu, disvā tappaṭipakkhe nibbāne ninnatāya ajjhāsayato",
  "tika-s0301t3:100_8": "nissaraṇavivekanissito hoti, uṇhābhibhūtassa puggalassa sītaninnacittatā viya. Keci",
  "tika-s0301t3:100_9": "pana ‘‘yathā sabhāvato, yathā ajjhāsayato nissaraṇavivekanissitatā, evaṁ paṭippassaddhivivekanissitatāpi",
  "tika-s0301t3:100_10": "siyā’’ti vadanti. Yadaggena hi nibbānaninnatā siyā, tadaggena phalaninnatāpi siyā",
  "tika-s0301t3:100_11": "‘‘kudāssu nāmāhaṁ tadāyatanaṁ upasampajja vihareyya’’nti ajjhāsayasampattiyā bhāvato.",
  "tika-s0301t3:100_12": "Yasmā pahānavinayo viya rāganirodhopi idhādhippetavivekena atthato nibbisiṭṭho, tasmā",
  "tika-s0301t3:100_13": "vuttaṁ esa nayo virāganissitādīsūti. Tenāha ‘‘vivekatthā eva hi virāgādayo’’ti.",
  "tika-s0301t3:101_0": "Vossaggasaddo pariccāgattho pakkhandanattho cāti vossaggassa duvidhatā vuttā. Vossajjanañhi",
  "tika-s0301t3:101_1": "pahānaṁ, vissaṭṭhabhāvena nirāsaṅkapavatti ca, tasmā vipassanākkhaṇe tadaṅgavasena,",
  "tika-s0301t3:101_2": "maggakkhaṇe samucchedavasena paṭipakkhassa pahānaṁ vossaggo, tathā vipassanākkhaṇe",
  "tika-s0301t3:101_3": "taṁninnabhāvena, maggakkhaṇe ārammaṇakaraṇena vissaṭṭhasabhāvatā vossaggoti veditabbaṁ.",
  "tika-s0301t3:101_4": "Tenevāha ‘‘tattha pariccāgavossaggo’’tiādi. Ayaṁ sammādiṭṭhīti ayaṁ missakavasena",
  "tika-s0301t3:101_5": "vuttā sammādiṭṭhi. Yathāvuttena pakārenāti tadaṅgappahānasamucchedappahānapakārena",
  "tika-s0301t3:101_6": "taṁninnatadārammaṇakaraṇappakārena ca.",
  "tika-s0301t3:102_0": "Pubbe vossaggavacanasseva atthassa vuttattā āha ‘‘sakalena vacanenā’’ti. Pariṇamantaṁ",
  "tika-s0301t3:102_1": "vipassanākkhaṇe, pariṇataṁ maggakkhaṇe. Pariṇāmo nāma idha paripākoti āha ‘‘paripaccantaṁ",
  "tika-s0301t3:102_2": "paripakkañcā’’ti. Paripāko ca āsevanalābhena laddhasāmatthiyassa kilese pariccajituṁ",
  "tika-s0301t3:102_3": "nibbānaṁ pakkhandituṁ tikkhavisadabhāvo. Tenāha ‘‘aya’’ntiādi. Esa nayoti yvāyaṁ",
  "tika-s0301t3:102_4": "nayo ‘‘vivekanissita’’ntiādinā sammādiṭṭhiyaṁ vutto, sesesu sammāsaṅkappādīsupi eseva",
  "tika-s0301t3:102_5": "nayo, evaṁ tattha netabbanti attho. Paṭiccāti nissāya. Jātisabhāvāti jāyanasabhāvā.",
  "tika-s0301t3:102_6": "Sakaloti anavaseso, sabboti attho. Na koci maggo sāvaseso hutvā sambhavati. Heṭṭhime",
  "tika-s0301t3:102_7": "magge uppanne uparimo uppanno eva nāma anantarāyena uppajjanato. Vavassaggattheti",
  "tika-s0301t3:102_8": "vacasāyatthe. Vaṇṇayantīti guṇavaṇṇanavasena vitthārenti.",
  "tika-s0301t3:103": "Kalyāṇamittasuttavaṇṇanā niṭṭhitā.",
  "tika-s0301t3:104": "9. Paṭhamaaputtakasuttavaṇṇanā",
  "tika-s0301t3:105_0": "130. Diva-saddo divā-saddo viya divasapariyāyo, tasmā visesanabhāvena vuccamāno divasaddo",
  "tika-s0301t3:105_1": "atthavisesaṁ dīpetīti āha ‘‘divasassa divā’’tiādi. Saṁ vuccati dhanaṁ, tassa patīti",
  "tika-s0301t3:105_2": "sampati, dhanasāmiko, tassa hitāvahattā sāpateyyanti āha ‘‘sāpateyyanti dhana’’nti.",
  "tika-s0301t3:105_3": "Tassa gehe katākatabhaṇḍassa atibahubhāvato vimhayappatto rājā ‘‘ko pana vādo’’ti",
  "tika-s0301t3:105_4": "āha. Kāḷalohaṁ nāma ayophalaṁ. Kacchapādirūpehipi sovaṇṇādīni ṭhapenti. Sakuṇḍakabhattanti",
  "tika-s0301t3:105_5": "sakuṇḍehi vā sathusehi vā pakkabhattaṁ. Bilaṅgaṁ vuccati dhaññabilaṅgaṁ, āranālantipi",
  "tika-s0301t3:105_6": "vuccati, taṁ dutiyaṁ assāti bilaṅgadutiyaṁ. Tañhi kañjito nibbattattā kañjikaṁ nāma.",
  "tika-s0301t3:105_7": "Tīhi pakkhehi vatthakhaṇḍehi katanivāsanaṁ tipakkhavasanaṁ. Tenāha ‘‘tīṇi…pe… nivāsana’’nti.",
  "tika-s0301t3:106_0": "Asanto nīco purisoti asappurisoti āha ‘‘lāmakapuriso’’ti. Kammassa nibbattabhāvena",
  "tika-s0301t3:106_1": "otaraṇatāya phalaṁ aggaṁ nāma, uparibhūmigatattā uddhaṁ aggaṁ assāti uddhaggikaṁ.",
  "tika-s0301t3:106_2": "Dakkhiṇanti dānamāha. Saggo nāma kāmabhavūpapattibhavo, tassa nibbattanato ‘‘saggassa",
  "tika-s0301t3:106_3": "hitā’’ti vuttaṁ. Tatrupapattijananatoti tatra upapattiyā jananato, uppādanatoti attho.",
  "tika-s0301t3:107_0": "Setaṁ udakaṁ etissāti setodakā. So yena bhāvena yattha pākaṭataro hutvā dissati,",
  "tika-s0301t3:107_1": "taṁ dassetuṁ ‘‘vīcīnaṁ bhinnaṭṭhāne’’ti āha. Sukhotaraṇaṭṭhānatāya kaddamādidosavirahato",
  "tika-s0301t3:107_2": "ca sundaratitthā. Taṁ apeyyamānanti taṁ udakaṁ kenaci aparibhuñjiyamānaṁ. Attanā",
  "tika-s0301t3:107_3": "kattabbakiccakaroti attanā kātabbakammasaṅkhātakiccakaro, paribhogavasena ceva saṅgahetabbasaṅgaṇhanavasena",
  "tika-s0301t3:107_4": "ca niyojakoti attho. Kusalakiccakaroti attanā kātabbapuññakaro.",
  "tika-s0301t3:108": "Paṭhamaaputtakasuttavaṇṇanā niṭṭhitā.",
  "tika-s0301t3:109": "10. Dutiyaaputtakasuttavaṇṇanā",
  "tika-s0301t3:110_0": "131.Piṇḍapātenāti sahayoge karaṇavacanaṁ. Paṭipādanaṁ tena saha yojananti āha ‘‘piṇḍapātena",
  "tika-s0301t3:110_1": "saddhiṁ saṁyojesi, piṇḍapātaṁ adāsīti attho’’ti. ‘‘Paṇītabhojanaṁ bhuñjitvā’’ti vuttaṁ,",
  "tika-s0301t3:110_2": "pāḷiyaṁ pana ‘‘kaṇājakaṁ bhuñjati bilaṅgadutiya’’nti. Taṁ taṁ pavattitaṁ yebhuyyavasena",
  "tika-s0301t3:110_3": "vuttanti daṭṭhabbaṁ. Idāni ‘‘imassa seṭṭhissa kassaci samaṇassa vā brāhmaṇassa vā",
  "tika-s0301t3:110_4": "dethā’’ti vacanaṁ na sutapubbaṁ, yasmā paccekabuddhā nāma attano guṇānubhāvehi loke",
  "tika-s0301t3:110_5": "pākaṭā sañjātā eva honti, tasmā seṭṭhibhariyāya ‘‘na yassa vā tassa vā’’tiādi cintitaṁ.",
  "tika-s0301t3:110_6": "Tathā hi tesaṁ dentāpi sakkaccaṁ yebhuyyena paṇītameva denti. Nāsāpuṭaṁ pahari attano",
  "tika-s0301t3:110_7": "ānubhāvena. So luddhatāya ‘‘bahu vata dhaññaṁ mamassā’’ti cittaṁ saṁyametuṁ sandhāretuṁ asakkonto.",
  "tika-s0301t3:111_0": "Vippaṭisāruppannākāraṁ dassetuṁ ‘‘varameta’’ntiādi vuttaṁ. ‘‘Imassa samaṇassa piṇḍapātaṁ",
  "tika-s0301t3:111_1": "dehī’’ti vadato na ekāya eva javanavīthiyā vasena atthasiddhi. Atha kho tattha ādito",
  "tika-s0301t3:111_2": "pavattajavanavāropi atthi majjhe pavattajavanavāropi, taṁ sandhāyāha ‘‘pubbapacchimacetanāvasenā’’ti.",
  "tika-s0301t3:111_3": "Ekā cetanā dve paṭisandhiyo na detīti ettha sāketapañhavasena nicchayo veditabbo.",
  "tika-s0301t3:111_4": "Cuddasannaṁ cetanānaṁ pubbe puretaraṁ katattā purāṇaṁ.",
  "tika-s0301t3:112_0": "Parigayhatīti pariggahoti āha ‘‘pariggahitaṁ vatthu’’nti. Anvāya upanissāya jīvantīti",
  "tika-s0301t3:112_1": "anujīvino. Sabbametanti dhanadhaññādisabbaṁ etaṁ yathāvuttapariggahavatthuṁ. Nikkhippagāminanti",
  "tika-s0301t3:112_2": "nikkhipitabbatāgāminaṁ. Nikkhipitabbasabhāvaṁ hotīti āha ‘‘nikkhippasabhāva’’nti.",
  "tika-s0301t3:112_3": "Pahāya gamanīyanti ayamettha atthoti āha ‘‘pariccajitabbasabhāvamevā’’ti.",
  "tika-s0301t3:113": "Dutiyaaputtakasuttavaṇṇanā niṭṭhitā.",
  "tika-s0301t3:114": "Dutiyavaggavaṇṇanā niṭṭhitā.",
  "tika-s0301t3:115": "3. Tatiyavaggo",
  "tika-s0301t3:116": "1. Puggalasuttavaṇṇanā",
  "tika-s0301t3:117_0": "132. ‘‘Nīce kule paccājāto’’tiādi appakāsanabhāvena tamatīti tamo, tena tamena yuttoti",
  "tika-s0301t3:117_1": "tamo puggalo vuccati, taṁyogato puggalassa tabbohāro yathā ‘‘maccherayogato macchero’’ti.",
  "tika-s0301t3:117_2": "Tasmā tamoti appakāsanabhāvena tamo tamabhūto andhakāro viya jāto, andhakārattaṁ",
  "tika-s0301t3:117_3": "vā pattoti attho. Vuttalakkhaṇaṁ tamameva paramparato ayanaṁ gati niṭṭhā etassāti",
  "tika-s0301t3:117_4": "tamaparāyaṇo, tamaparāyaṇataṁ vā pattoti attho. Ñāyenapi tamaggahaṇena khandhatamova",
  "tika-s0301t3:117_5": "kathito, na andhakāratamo. Khandhatamoti ca sampattirahitā khandhapavattiyeva daṭṭhabbā.",
  "tika-s0301t3:117_6": "‘‘Ucce kule paccājāto’’tiādi pakāsanabhāvena jotetīti joti, tena jotinā yuttotiādi",
  "tika-s0301t3:117_7": "sabbaṁ tame vuttanayeneva veditabbaṁ. Itare dveti jotitamaparāyaṇo jotijotiparāyaṇoti itare dve puggale.",
  "tika-s0301t3:118_0": "Veṇuvettādikehi peḷādikārakā vilīvakārakā. Migamacchādīnaṁ nisādanato nesādā, māgavikamacchabandhādayo.",
  "tika-s0301t3:118_1": "Rathesu cammena hananakaraṇato rathakārā cammakārā vuttā. ‘‘Pu’’ iti karīsassa nāmaṁ,",
  "tika-s0301t3:118_2": "taṁ kusenti apanentīti pukkusā, pupphachaḍḍakā. Dubbaṇṇoti virūpo. Okoṭimakoti ārohābhāvena",
  "tika-s0301t3:118_3": "heṭṭhimakoṭiko, rassakāyoti attho. Tenāha ‘‘lakuṇḍako’’ti. Laku viya ghaṭikā viya",
  "tika-s0301t3:118_4": "ḍeti pavattatīti hi lakuṇḍako, rasso. Kaṇati nimīlatīti kāṇo. Taṁ panassa nimīlanaṁ",
  "tika-s0301t3:118_5": "ekena akkhinā dvīhipi vāti āha ‘‘ekakkhikāṇo vā ubhayakkhikāṇo vā’’ti. Kuṇanaṁ kuṇo,",
  "tika-s0301t3:118_6": "hatthavekallaṁ, so etassa atthīti kuṇī. Khañjo vuccati pādavikalo. Heṭṭhimakāyasaṅkhāto",
  "tika-s0301t3:118_7": "sarīrassa pakkho padeso hato assāti pakkhahato. Tenāha ‘‘pīṭhasampī’’ti. Padīpe padīpane",
  "tika-s0301t3:118_8": "etabbaṁ netabbanti padīpeyyaṁ, telakapallādiupakaraṇaṁ. Vuttanti aṭṭhakathāyaṁ vuttaṁ.",
  "tika-s0301t3:119_0": "Āgamanavipattīti āgamanaṭṭhānavasena vipatti āgamo etthāti katvā. Pubbuppannapaccayavipattīti",
  "tika-s0301t3:119_1": "paṭhamuppannapaccayavasena vipatti. Caṇḍālādisabhāvā hissa mātāpitaro paṭhamuppannapaccayā,",
  "tika-s0301t3:119_2": "paṭhamuppattiyā vā paccayā, tehevassa vipatti eva, na sampatti. Pavattapaccayavipattīti",
  "tika-s0301t3:119_3": "pavatte sukhapaccayavipatti. Tādise nihīnakule uppannopi koci vibhavasampanno siyā,",
  "tika-s0301t3:119_4": "ayaṁ pana duggato durūpo hoti. Ājīvupāyavipattīti ājīvanupāyavasena vipatti. Sukhena",
  "tika-s0301t3:119_5": "hi jīvikaṁ pavattetuṁ upāyabhūtā hatthisippādayo imassa natthi, pupphachaḍḍakasilākoṭṭanādikammaṁ",
  "tika-s0301t3:119_6": "pana katvā jīvikaṁ pavatteti. Tenāha ‘‘kasiravuttike’’ti. Attabhāvavipattīti upadhivipatti.",
  "tika-s0301t3:119_7": "Dukkhakāraṇasamāyogoti kāyikacetasikadukkhuppattiyā paccayasamodhānaṁ. Sukhakāraṇavipattīti",
  "tika-s0301t3:119_8": "sukhapaccayaparihāni. Upabhogavipattīti upabhogasukhassa vināso anupaladdhi. Joti",
  "tika-s0301t3:119_9": "ceva jotiparāyaṇabhāvo ca sukkapakkho.",
  "tika-s0301t3:120_0": "Dasahi akkosavatthūhīti lakkhaṇavacanaṁ etaṁ yathā ‘‘yadi me byādhitā honti, dātabbamidamosadha’’nti,",
  "tika-s0301t3:120_1": "tasmā dasahi akkosavatthūhi, tattha vā yena kenaci paribhāsatīti attho. Ekaggacittoti",
  "tika-s0301t3:120_2": "dānaṁ dātuṁ apekkhitatāya samāhitacitto.",
  "tika-s0301t3:121": "Puggalasuttavaṇṇanā niṭṭhitā.",
  "tika-s0301t3:122": "2. Ayyikāsuttavaṇṇanā",
  "tika-s0301t3:123_0": "133.Jarājiṇṇāti jarāya jiṇṇā. Tena pākaṭajarāya matthakappattimāha. Vayovuḍḍhāti",
  "tika-s0301t3:123_1": "vayasā vuḍḍhā. Tena pacchimavayassa osakkasampavattiṁ vadati. Jātimahallikāti jātimahattagatā.",
  "tika-s0301t3:123_2": "Cirakālaṁ atikkantāti dve tayo rājaparivaṭṭe vītivattā. Vayo-saddo sādhāraṇavacanopi",
  "tika-s0301t3:123_3": "jiṇṇasaddasannidhānato osānavayaṁ eva vadatīti āha ‘‘pacchimavayaṁ sampattā’’ti.",
  "tika-s0301t3:123_4": "Ayyikāti mātāmahiṁ sandhāya vadati. Hatthī eva ratanabhūto hatthiratananti āha ‘‘satasahassagghanakenā’’tiādi.",
  "tika-s0301t3:123_5": "Sabbāni tānīti kumbhakārabhājanāni, tehi saddhiṁ sattasantānassa pamāṇaṁ dassento",
  "tika-s0301t3:123_6": "‘‘tesu hī’’tiādimāha, taṁ suviññeyyameva.",
  "tika-s0301t3:124": "Ayyikāsuttavaṇṇanā niṭṭhitā.",
  "tika-s0301t3:125": "4. Issattasuttavaṇṇanā",
  "tika-s0301t3:126_0": "135.Aṭṭhuppattikoti ettha kā assa aṭṭhuppatti? Titthiyānaṁ bhagavato bhikkhusaṅghassa",
  "tika-s0301t3:126_1": "ca alābhāya ayasāya parisakkanaṁ. Taṁ vitthārato dassetuṁ ‘‘bhagavato kirā’’tiādi",
  "tika-s0301t3:126_2": "vuttaṁ. Yathā taṁ sabbadisāsu yamakamahāmegho uṭṭhahitvā mahāoghaṁ viya sabbā pāramiyo",
  "tika-s0301t3:126_3": "‘‘imasmiṁyeva attabhāve vipākaṁ dassāmā’’ti sampiṇḍitā viya lābhasakkāramahoghaṁ",
  "tika-s0301t3:126_4": "nibbattayiṁsu. Tato tato annapānayānavatthamālāgandhavilepanādihatthā khattiyabrāhmaṇādayo",
  "tika-s0301t3:126_5": "āgantvā – ‘‘kahaṁ bhagavā, kahaṁ devadevo narāsabho lokanātho’’ti bhagavantaṁ pariyesanti,",
  "tika-s0301t3:126_6": "sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena",
  "tika-s0301t3:126_7": "sakaṭadhuraṁ āhacca tiṭṭhanti ceva anuvattanti ca andhakavindabrāhmaṇādayo viya.",
  "tika-s0301t3:126_8": "Sabbaṁ khandhake (mahāva. 282) tesu tesu suttesu ca āgatanayena veditabbaṁ. Yathā",
  "tika-s0301t3:126_9": "ca bhagavato, evaṁ bhikkhusaṅghassapi. Vuttampi – ‘‘tena kho pana samayena bhagavā",
  "tika-s0301t3:126_10": "sakkato hoti garukato mānito pūjito apacito lābhī cīvara…pe… parikkhārānaṁ, bhikkhusaṅghopi",
  "tika-s0301t3:126_11": "kho’’tiādi (udā. 38), tathā ‘‘yāvatā kho, cunda, etarahi saṅgho vā gaṇo vā loke uppanno,",
  "tika-s0301t3:126_12": "nāhaṁ, cunda, aññaṁ ekaṁ saṅghampi ekaṁ gaṇampi samanupassāmi evaṁ lābhaggayasaggappattaṁ,",
  "tika-s0301t3:126_13": "yatharivāyaṁ, cunda, bhikkhusaṅgho’’ti (dī. ni. 3.176). Evanti idāni vuccamānākārena.",
  "tika-s0301t3:126_14": "Nijjhattinti saññattiṁ. Nanti kathaṁ.",
  "tika-s0301t3:127_0": "Evaṁ pucchituṁ ayuttaṁ titthiyānaṁ kathā mahājanasannipāte niyyātitā hotīti. Tasmiṁ",
  "tika-s0301t3:127_1": "dātabbaṁ, cittappasādamattena dentepi hi puññaṁ pavaḍḍhati. Ārocitaṁ attanoti adhippāyo.",
  "tika-s0301t3:127_2": "Bhagavāti satthu āmantanaṁ. Cittaṁ nāma yathāpaccayaṁ pavattamānaṁ nigaṇṭhā…pe… pasīdati",
  "tika-s0301t3:127_3": "pasannassāti adhippāyo. Pubbe avisesato deyyadhammassa dātabbaṭṭhānaṁ nāma pucchitaṁ,",
  "tika-s0301t3:127_4": "idāni tassa mahapphalabhāvakaro dakkhiṇeyyavisesoti āha ‘‘aññaṁ tayā paṭhamaṁ pucchitaṁ,",
  "tika-s0301t3:127_5": "aññaṁ pacchā’’ti. Sallakkhehi etaṁ. Pacchimaṁ purimena saddhiṁ ānehīti adhippāyo.",
  "tika-s0301t3:127_6": "Pucchitassa nāma pañhassa kathanaṁ mayhameva bhāro. Samupabyūḷhoti ekato senāya rāsivasena",
  "tika-s0301t3:127_7": "sampiṇḍitoti attho. Tenāha ‘‘rāsibhūto’’ti. Asikkhitoti sattaṭṭhasaṁvaccharāni dhanusippena",
  "tika-s0301t3:127_8": "sikkhito. Dhanusippaṁ sikkhitvāpi koci katahattho na hoti, ayaṁ pana asikkhito na",
  "tika-s0301t3:127_9": "katahattho, poṅkhānupoṅkhabhāvoyeva byāmamuṭṭhibandho. Tiṇapuñjamattikāpuñjādīsūti",
  "tika-s0301t3:127_10": "ādi-saddena paṁsupuñjavālukapuñjasāraphalakaayoghanādike saṅgaṇhāti. Akataparicayoti",
  "tika-s0301t3:127_11": "tesaṁ santikā vijjhanaṭṭhena akataparicayo. Rājarājamahāmattādike upecca asanaṁ upāsanaṁ,",
  "tika-s0301t3:127_12": "na kataṁ upāsanaṁ etenāti akatūpāsano. Asikkhitatādinā bhīrubhāvena vā kāyassa chambhanaṁ",
  "tika-s0301t3:127_13": "saṅkampanaṁ uttāso etassa atthīti chambhīti āha ‘‘pavedhitakāyo’’ti.",
  "tika-s0301t3:128_0": "Dakkhiṇeyyatāya adhippetattā ‘‘arahattamaggena kāmacchando pahīno hotī’’ti āha. Accantappahānassa",
  "tika-s0301t3:128_1": "icchitattā tatiyeneva kukkuccaṁ pahīnaṁ hoti paṭighasampayogaṁ. Asekkhassa ayanti",
  "tika-s0301t3:128_2": "asekkhaṁ, sīlakkhandho. Tayidaṁ na aggaphalaṁ sīlameva adhippetaṁ, atha kho yaṁ kiñci",
  "tika-s0301t3:128_3": "asekkhasantāne pavattaṁ sīlaṁ, lokuttaro eva na adhippeto sikkhāya jātattā, evaṁ",
  "tika-s0301t3:128_4": "vimuttikkhandhopīti . Sekkhassa esoti vā, apariyositasikkhattā sayameva sikkhatīti",
  "tika-s0301t3:128_5": "vā sekkho, catūsu maggesu heṭṭhimesu ca tīsu phalesu sīlakkhandho. Upari sikkhitabbābhāvato",
  "tika-s0301t3:128_6": "asekkho. Vuḍḍhippatto sekkhoti asekkho. Aggaphalabhūto sīlakkhandho vucceyya, aṭṭhakathāyaṁ",
  "tika-s0301t3:128_7": "pana vipassakassa sīlassa adhippetattā tathā attho vutto. Sabbatthāti ‘‘asekkhenā’’tiādīsu.",
  "tika-s0301t3:128_8": "Ettha ca yathā sīlasamādhipaññākkhandhā missakā adhippetā, evaṁ vimuttikkhandhāpīti",
  "tika-s0301t3:128_9": "tadaṅgavimuttiādayopi veditabbā, na paṭippassaddhivimutti eva.",
  "tika-s0301t3:129_0": "Yena sippena issāso hoti, taṁ issattanti āha ‘‘ususippa’’nti. Yassā vāyodhātuyā vasena",
  "tika-s0301t3:129_1": "sarīraṁ sañjātathāmaṁ hoti, taṁ balapaccayaṁ sandhāyāha ‘‘balaṁ nāma vāyodhātū’’ti.",
  "tika-s0301t3:129_2": "Samappavattito hi visamappavattinivārakadhātu balaṁ nāma, tena tato aññaṁ balarūpaṁ nāma natthi.",
  "tika-s0301t3:130_0": "Yasmā arahā eva ekantato sorato, tassa bhāvo soraccanti āha ‘‘soraccanti arahatta’’nti.",
  "tika-s0301t3:130_1": "Ete dveti khanti soraccanti ete dve dhammā. Pānīyaṁ pivanti etthāti papā, yo koci",
  "tika-s0301t3:130_2": "jalāsayo yaṁ kiñci pānīyaṭṭhānanti āha ‘‘caturassapokkharaṇīādīnī’’ti. Udakavikūlādīsu",
  "tika-s0301t3:130_3": "kamanti atikkamanti etehīti saṅkamanāni, setuādīni. Setukaraṇayuttaṭṭhāne setuṁ,",
  "tika-s0301t3:130_4": "caṅkamanakaraṇayuttaṭṭhāne caṅkamanaṁ, maggakaraṇayuttaṭṭhāne maggaṁ kareyyāti ayamettha",
  "tika-s0301t3:130_5": "adhippāyo. Tenāha ‘‘paṇṇāsā’’tiādi.",
  "tika-s0301t3:131_0": "Bhikkhācāravattanti ariyānaṁ hitaṁ vattapaṭipattiṁ. Dentopīti pi-saddena akhīṇāsavassa",
  "tika-s0301t3:131_1": "dentopīti imamatthaṁ dasseti yassa kassacipi dentenapi kammaphalaṁ saddahitvā vippasannacitteneva",
  "tika-s0301t3:131_2": "dātabbattā. Thanayanti idaṁ tassa mahāmeghabhāvadassanaṁ, yo hi mahāvassaṁ vassati,",
  "tika-s0301t3:131_3": "so gajjanto vijjummālaṁ vissajjento pavassati. Abhisaṅkharitvā samodhānetvāti khādanīyassa",
  "tika-s0301t3:131_4": "vividhajātiyāni sampiṇḍetvā. Tenāha ‘‘rāsiṁ katvā’’ti.",
  "tika-s0301t3:132_0": "Pakiraṇaṁ nāma vikiraṇampi hoti anekatthattā dhātūnanti āha ‘‘vikiratī’’ti. Pakiranto",
  "tika-s0301t3:132_1": "viya vā dānaṁ detīti iminā guṇakhettameva apariyesitvā karuṇākhettepi mahādānaṁ pavattetīti",
  "tika-s0301t3:132_2": "dasseti. Tena ‘‘pakiretī’’ti vadantena bhagavatā aṭṭhuppattiyaṁ āgatatitthiyavādena",
  "tika-s0301t3:132_3": "appaṭisedhitatāpi dīpitā hoti. Puññadhārāti puññamayadhārā puññābhisandā. Sinehayantīti",
  "tika-s0301t3:132_4": "thūladhārenapi sinehena siniddhaṁ karontī. Kiledayantīti allabhāvaṁ pāpayantī. Yathāyaṁ",
  "tika-s0301t3:132_5": "puññadhārā dātāraṁ anto sineheti pūreti abhisandeti, evaṁ paṭiggāhakānampi anto sineheti",
  "tika-s0301t3:132_6": "pūreti abhisandeti. Tenevāha ‘‘dadaṁ piyo hoti bhajanti naṁ bahū’’tiādi (a. ni. 5.34)",
  "tika-s0301t3:132_7": "evaṁ santepi ‘‘dātāraṁ abhivassatī’’ti vuttattā aṭṭhakathāyaṁ dāyakavaseneva ‘‘sinehetī’’ti",
  "tika-s0301t3:132_8": "vuttaṁ, yasmā vā paṭiggāhakassa sinehuppatti āmisanissitāti dāyakavaseneva vuttaṁ.",
  "tika-s0301t3:133": "Issattasuttavaṇṇanā niṭṭhitā.",
  "tika-s0301t3:134": "5. Pabbatūpamasuttavaṇṇanā",
  "tika-s0301t3:135_0": "136.Khattiyāti abhisekappattā. Issariyamado kāmagedho. Pathavimaṇḍalassa mahantatā",
  "tika-s0301t3:135_1": "taṁnivāsinaṁ anuyantatāti sabbamidaṁ yathicchitassa rājakiccassa sukhena samijjhanassa",
  "tika-s0301t3:135_2": "kāraṇakittanaṁ. Yādise rājakicce ussukkaṁ āpanno, taṁ vitthārato dassetuṁ ‘‘esa kirā’’tiādi",
  "tika-s0301t3:135_3": "vuttaṁ. Antaragamanānīti tiṇṇaṁ nirantaragamanānaṁ antarantarā gamanāni. Corā cintayiṁsūti",
  "tika-s0301t3:135_4": "eko antarabhogiko rājāparādhiko pañcasatamanussaparivāro coriyaṁ karonto vicarati, te sandhāya vuttaṁ.",
  "tika-s0301t3:136_0": "‘‘Ayuttaṁ te kata’’nti sacāhaṁ vakkhāmīti yojanā. Dhuravihāreti rathassa dhuraṁ viya",
  "tika-s0301t3:136_1": "nagarassa dhurabhūte vihāre. Santhambhitunti vissāsabhāvena upaṭṭhātuṁ. Saddhāyikoti",
  "tika-s0301t3:136_2": "saddhāya ayitabbo, saddheyyoti attho. Tenāha ‘‘saddhātabbo’’ti. Paccayikoti pattiyāyitabbo.",
  "tika-s0301t3:136_3": "Abbhasamaṁ puthulabhāvena. Nippothentoti nimmaddento. Saṇhakaraṇīyaṁ atisaṇhaṁ pisanto",
  "tika-s0301t3:136_4": "nisadapoto viya pisanto.",
  "tika-s0301t3:137_0": "Dhammacariyātiādittampi sīsaṁ celañca ajjhupekkhitvā sammāpaṭipatti eva kātabbā tassā",
  "tika-s0301t3:137_1": "eva paraloke patiṭṭhābhāvato. Ācikkhāmīti kathemi, kathento ca yathā tamatthaṁ sammadeva",
  "tika-s0301t3:137_2": "rājā jānāti, evaṁ jānāpemīti . Nipphatti yuddhena kātabbaatthasiddhi. Visinoti bandhati",
  "tika-s0301t3:137_3": "yathādhippetaṁ cittaṁ etenāti visayo, samatthabhāvo. Mantasampannāti sampannarājamantā.",
  "tika-s0301t3:137_4": "Mahāamaccāti mahosadhādisadisā nītisatthachekā amaccapurisā. Upalāpetunti paresaṁ",
  "tika-s0301t3:137_5": "antare virodhatthaṁ saṅgaṇhituṁ.",
  "tika-s0301t3:138_0": "Dveyeva pabbatāti pabbatasadisā dveyeva gahitā. Rājovādeti rājovādasutte. Āgatāva",
  "tika-s0301t3:138_1": "tattantiyā anurūpatthaṁ. Vilumpamānāti iti-saddo ādiattho. Vipattīti bhogaparihānādivināso.",
  "tika-s0301t3:138_2": "Hatthiyuddhādīhi jarāmaraṇaṁ jinituṁ na sakkā sattassa avisayabhāvato. Yena pana",
  "tika-s0301t3:138_3": "jinituṁ sakkā, taṁ dassento bhagavā ‘‘buddhe…pe… nivesaye’’ti āha. Ratanattaye hi",
  "tika-s0301t3:138_4": "saddhā niviṭṭhā mūlajātā patiṭṭhitā ekantato jarāmaraṇavijayāya hoti. Tenāha ‘‘tasmā saddha’’nti.",
  "tika-s0301t3:139": "Pabbatūpamasuttavaṇṇanā niṭṭhitā.",
  "tika-s0301t3:140": "Tatiyavaggavaṇṇanā niṭṭhitā.",
  "tika-s0301t3:141": "Sāratthappakāsiniyā saṁyuttanikāya-aṭṭhakathāya",
  "tika-s0301t3:142": "Kosalasaṁyuttavaṇṇanāya līnatthappakāsanā samattā."
}