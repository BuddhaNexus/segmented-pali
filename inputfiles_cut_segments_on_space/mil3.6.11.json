{
  "mil3.6.11:0.1": "Milindapañha",
  "mil3.6.11:0.2": "Sativagga",
  "mil3.6.11:0.3": "11. Abhijānantasatipañha",
  "mil3.6.11:1.1": "Rājā āha—",
  "mil3.6.11:1.2": "“bhante nāgasena, sabbā sati abhijānantī uppajjati, udāhu kaṭumikāva satī”ti?",
  "mil3.6.11:1.3": "“Abhijānantīpi, mahārāja, kaṭumikāpi satī”ti.",
  "mil3.6.11:1.4": "“Evañhi kho, bhante nāgasena, sabbā sati abhijānantī, natthi kaṭumikā satī”ti?",
  "mil3.6.11:1.5_0": "“Yadi natthi, mahārāja, kaṭumikā sati, natthi kiñci sippikānaṁ kammāyatanehi vā sippāyatanehi",
  "mil3.6.11:1.5_1": "vā vijjāṭṭhānehi vā karaṇīyaṁ, niratthakā ācariyā, yasmā ca kho, mahārāja, atthi",
  "mil3.6.11:1.5_2": "kaṭumikā sati, tasmā atthi kammāyatanehi vā sippāyatanehi vā vijjāṭṭhānehi vā karaṇīyaṁ,",
  "mil3.6.11:1.5_3": "attho ca ācariyehī”ti.",
  "mil3.6.11:2.1": "“Kallosi, bhante nāgasenā”ti.",
  "mil3.6.11:3.1": "Abhijānantasatipañho ekādasamo.",
  "mil3.6.11:4.1": "Sativaggo chaṭṭho.",
  "mil3.6.11:5.1": "Imasmiṁ vagge ekādasa pañhā."
}