{
  "tika-s0402t36:0": "3. Uruvelavaggo",
  "tika-s0402t36:1": "1. Paṭhamauruvelasuttavaṇṇanā",
  "tika-s0402t36:2_0": "21. Tatiyassa paṭhame mahāvelā viya mahāvelā, vipulavālikapuñjatāya mahanto velātaṭo",
  "tika-s0402t36:2_1": "viyāti attho. Tenāha ‘‘mahāvālikarāsīti attho’’ti. Uru, maru, sikatā, vālukā, vaṇṇu,",
  "tika-s0402t36:2_2": "vālikāti ime saddā samānatthā, byañjanameva nānaṁ. Tenāha ‘‘urūti vālikā vuccatī’’ti.",
  "tika-s0402t36:3_0": "Najjāti nadati saddāyatīti nadī, tassā najjā, nadiyā ninnagāyāti attho. Nerañjarāyāti",
  "tika-s0402t36:3_1": "‘‘nelañjalāyā’’ti vattabbe la-kārassa ra-kāraṁ katvā ‘‘nerañjarāyā’’ti vuttaṁ, kaddamasevālapaṇakādidosarahitasalilāyāti",
  "tika-s0402t36:3_2": "attho. Keci ‘‘nīlaṁ-jalāyāti vattabbe nerañjarāyā’’ti vadanti. Nāmameva vā etaṁ tassā",
  "tika-s0402t36:3_3": "nadiyāti veditabbaṁ. Tassā nadiyā tīre yattha bhagavā vihāsi, taṁ dassetuṁ ‘‘ajapālanigrodhe’’ti",
  "tika-s0402t36:3_4": "vuttaṁ. Kasmā panāyaṁ ajapālanigrodho nāma jātoti āha ‘‘tassā’’tiādi. Keci pana ‘‘yasmā",
  "tika-s0402t36:3_5": "tattha vede sajjhāyituṁ asamatthā mahallakabrāhmaṇā pākāraparikkhepayuttāni nivesanāni",
  "tika-s0402t36:3_6": "katvā sabbe vasiṁsu, tasmāssa ajapālanigrodhoti nāmaṁ jāta’’nti vadanti . Tatrāyaṁ",
  "tika-s0402t36:3_7": "vacanattho – na japantīti ajapā, mantānaṁ anajjhāyakāti attho. Ajapālanti ādiyanti",
  "tika-s0402t36:3_8": "nivāsaṁ etthāti ajapāloti. Apare pana vadanti ‘‘yasmā majjhanhikasamaye antopaviṭṭhe",
  "tika-s0402t36:3_9": "aje attano chāyāya pāleti rakkhati, tasmā ‘ajapālo’tissa nāmaṁ ruḷha’’nti. Sabbatthāpi",
  "tika-s0402t36:3_10": "nāmametaṁ tassa rukkhassa.",
  "tika-s0402t36:4_0": "Paṭhamābhisambuddhoti paṭhamaṁ abhisambuddho, anunāsikalopenāyaṁ niddeso. Tenevāha",
  "tika-s0402t36:4_1": "‘‘sambuddho hutvā paṭhamamevā’’ti. Paṭhamanti ca bhāvanapuṁsakaniddeso, tasmā abhisambuddho",
  "tika-s0402t36:4_2": "hutvā paṭhamaṁ ajapālanigrodhe viharāmīti evamettha sambandho veditabbo. Ayaṁ vitakkoti",
  "tika-s0402t36:4_3": "ayaṁ ‘‘kinnu khvāhaṁ…pe… vihareyya’’nti evaṁ pavattavitakko. Hatthī ca vānaro ca",
  "tika-s0402t36:4_4": "tittiro ca hatthivānaratittirā.",
  "tika-s0402t36:5_0": "Ye vuddhamapacāyantīti jātivuddho, vayovuddho, guṇavuddhoti tayo vuddhā. Tesu jātisampanno",
  "tika-s0402t36:5_1": "jātivuddho nāma, vaye ṭhito vayovuddho nāma, guṇasampanno guṇavuddho nāma. Tesu guṇasampanno",
  "tika-s0402t36:5_2": "vayovuddho imasmiṁ ṭhāne vuddhoti adhippeto. Apacāyantīti jeṭṭhāpacāyikākammena pūjenti.",
  "tika-s0402t36:5_3": "Dhammassa kovidāti jeṭṭhāpacāyanadhammassa kovidā kusalā. Diṭṭheva dhammeti imasmiṁyeva",
  "tika-s0402t36:5_4": "attabhāve. Pāsaṁsāti pasaṁsārahā. Samparāye ca suggatīti samparetabbe imaṁ lokaṁ",
  "tika-s0402t36:5_5": "hitvā gantabbe paralokepi tesaṁ sugatiyeva. Ayaṁ panettha piṇḍattho – khattiyā vā",
  "tika-s0402t36:5_6": "hontu brāhmaṇā vā vessā vā suddā vā gahaṭṭhā vā pabbajitā vā tiracchānagatā vā, ye",
  "tika-s0402t36:5_7": "keci sattā jeṭṭhāpacitikammena sīlādiguṇasampannānaṁ vayovuddhānaṁ apacitiṁ karonti,",
  "tika-s0402t36:5_8": "te imasmiñca attabhāve jeṭṭhāpacitikārakāti pasaṁsaṁ vaṇṇanaṁ thomanaṁ labhanti,",
  "tika-s0402t36:5_9": "kāyassa ca bhedā sagge nibbattantīti.",
  "tika-s0402t36:6_0": "Aññasminti parasmiṁ. Attā na hotīti añño, paro. So panettha na yo koci adhippeto,",
  "tika-s0402t36:6_1": "atha kho garuṭṭhāniyo. Tenāha ‘‘kañci garuṭṭhāne aṭṭhapetvā’’ti. Patissati garuno",
  "tika-s0402t36:6_2": "āṇaṁ sampaṭicchatīti patisso, na patisso appatisso, patissayarahito, garupassayarahitoti attho.",
  "tika-s0402t36:7_0": "Sadevaketi avayavena viggaho samudāyo samāsattho. Sadevakaggahaṇena pañcakāmāvacaradevaggahaṇaṁ",
  "tika-s0402t36:7_1": "pārisesañāyena itaresaṁ padantarehi saṅgahitattā. Samārakaggahaṇena chaṭṭhakāmāvacaradevaggahaṇaṁ",
  "tika-s0402t36:7_2": "paccāsattiñāyena. Tattha hi māro jāto tannivāsī ca hoti. Sabrahmakavacanena brahmakāyikādibrahmaggahaṇaṁ",
  "tika-s0402t36:7_3": "paccāsattiñāyeneva. Sassamaṇabrāhmaṇiyā pajāyāti sāsanassa paccatthikasamaṇabrāhmaṇaggahaṇaṁ.",
  "tika-s0402t36:7_4": "Nidassanamattañcetaṁ apaccatthikānaṁ asamitābāhitapāpānañca samaṇabrāhmaṇānaṁ teneva",
  "tika-s0402t36:7_5": "vacanena gahitattā. Kāmaṁ ‘‘sadevake’’tiādivisesanānaṁ vasena sattavisayo lokasaddoti",
  "tika-s0402t36:7_6": "viññāyati tulyayogavisayattā tesaṁ, ‘‘salomako sapakkhako’’tiādīsu pana atulyayoge",
  "tika-s0402t36:7_7": "ayaṁ samāso labbhatīti byabhicāradassanato pajāgahaṇanti pajāvacanena sattalokaggahaṇaṁ.",
  "tika-s0402t36:8_0": "Devabhāvasāmaññena mārabrahmesu gahitesupi itarehi tesaṁ labbhamānavisesadassanatthaṁ",
  "tika-s0402t36:8_1": "visuṁ gahaṇanti dassento ‘‘māro nāmā’’tiādimāha. Māro brahmānampi vicakkhukammāya",
  "tika-s0402t36:8_2": "pahotīti āha ‘‘sabbesa’’nti. Uparīti uparibhāge. Brahmāti dasasahassibrahmānaṁ sandhāyāha.",
  "tika-s0402t36:8_3": "Tathā cāha ‘‘dasahi aṅgulīhī’’tiādi. Idha dīghanikāyādayo viya bāhirakānampi ganthanikāyo",
  "tika-s0402t36:8_4": "labbhatīti āha ‘‘ekanikāyādivasenā’’ti. Vatthuvijjādīti ādi-saddena vijjāṭṭhānāni",
  "tika-s0402t36:8_5": "saṅgayhanti. Yathāsakaṁ kammakilesehi pajātattā nibbattattā pajā, sattanikāyo, tassā",
  "tika-s0402t36:8_6": "pajāya. Sadevamanussāyāti vā iminā sammutidevaggahaṇaṁ tadavasiṭṭhamanussalokaggahaṇañca daṭṭhabbaṁ.",
  "tika-s0402t36:9_0": "Evaṁ bhāgaso lokaṁ gahetvā yojanaṁ dassetvā idāni abhāgaso lokaṁ gahetvā yojanaṁ",
  "tika-s0402t36:9_1": "dassetuṁ ‘‘apicetthā’’tiādi vuttaṁ. Lokavasena vuttāni ‘‘lokīyanti ettha kammaṁ kammaphalānī’’ti",
  "tika-s0402t36:9_2": "katvā. Pajāvasena ‘‘hetupaccayehi pajātā’’ti katvā. Sīlasampannataranti ettha paripuṇṇasampannatā",
  "tika-s0402t36:9_3": "adhippetā ‘‘sampannaṁ sālikedāra’’ntiādīsu (jā. 1.14.1) viya. Tenāha ‘‘adhikataranti",
  "tika-s0402t36:9_4": "attho’’ti. Paripuṇṇañhi adhikataranti vattuṁ arahati. Kāraṇanti yuttiṁ. Atthanti",
  "tika-s0402t36:9_5": "aviparītatthaṁ. Vaḍḍhinti ativaḍḍhinimittaṁ.",
  "tika-s0402t36:10_0": "Imināvacanenāti imasmiṁ sutte anantaraṁ vuttavacanena. Na kevalaṁ imināva, suttantarampi",
  "tika-s0402t36:10_1": "ānetvā paṭibāhitabboti dassento ‘‘na me ācariyo atthī’’tiādimāha. Tattha na me ācariyo",
  "tika-s0402t36:10_2": "atthīti lokuttaradhamme mayhaṁ ācariyo nāma natthi. Kiñcāpi lokiyadhammānampi yādiso",
  "tika-s0402t36:10_3": "lokanāthassa adhigamo, na tādiso adhigamo parūpadeso atthi. Lokuttaradhamme panassa",
  "tika-s0402t36:10_4": "lesopi natthi. Natthi me paṭipuggaloti mayhaṁ sīlādīhi guṇehi paṭinidhibhūto puggalo",
  "tika-s0402t36:10_5": "nāma natthi. Saranti karaṇe etaṁ paccattavacananti āha ‘‘sarantenā’’ti, saranti vā",
  "tika-s0402t36:10_6": "saraṇahetu cāti attho.",
  "tika-s0402t36:11_0": "Yatoti bhummatthe tosaddoti āha ‘‘yasmiṁ kāle’’ti. Rattiyo jānantīti rattaññū, attano",
  "tika-s0402t36:11_1": "pabbajitadivasato paṭṭhāya bahū rattiyo jānanti, cirapabbajitāti vuttaṁ hoti. Rattaññūnaṁ",
  "tika-s0402t36:11_2": "mahantabhāvo rattaññumahantaṁ. Bhāvappadhāno esa niddeso. ‘‘Rattaññumahatta’’nti",
  "tika-s0402t36:11_3": "vā pāṭho. Esa nayo sesesupi. Theranavamajjhimānaṁ vasena vipulabhāvo vepullamahantaṁ.",
  "tika-s0402t36:11_4": "Sikkhattayasaṅgahitassa sāsanabrahmacariyassa jhānābhiññādivasena vipulabhāvo brahmacariyamahantaṁ.",
  "tika-s0402t36:11_5": "Visiṭṭhassa paccayalābhassa vipulabhāvo lābhaggamahantaṁ. Catubbidhena mahantenāti",
  "tika-s0402t36:11_6": "catubbidhena mahantabhāvena. Mahāpajāpatiyā dussayugadānakāleti bhagavato saṅghe",
  "tika-s0402t36:11_7": "gāravassa pākaṭakāladassanamattaṁ. Na hi bhagavā tato pubbe saṅghe gāravarahito vihāsi.",
  "tika-s0402t36:12": "Paṭhamauruvelasuttavaṇṇanā niṭṭhitā.",
  "tika-s0402t36:13": "2.Dutiyauruvelasuttavaṇṇanā",
  "tika-s0402t36:14_0": "22. Dutiye huhuṅkajātikenāti so kira diṭṭhamaṅgaliko mānavasena kodhavasena ca ‘‘huhu’’nti",
  "tika-s0402t36:14_1": "karonto vicarati, tasmā huhuṅkajātikoti vuccati. ‘‘Huhukkajātiko’’tipi paṭhanti,",
  "tika-s0402t36:14_2": "tena saddhiṁ āgatāti attho. Jarājiṇṇāti jarāya khaṇḍadantapalitakesādibhāvaṁ āpāditā.",
  "tika-s0402t36:14_3": "Vayovuddhāti aṅgapaccaṅgānaṁ vuddhimariyādappattā. Jātimahallakāti upapattiyā mahallakabhāvena",
  "tika-s0402t36:14_4": "samannāgatā. Mahattaṁ lanti gaṇhantīti mahallakā, jātiyā mahallakā, na vibhavādināti",
  "tika-s0402t36:14_5": "jātimahallakā. Vayoanuppattāti pacchimavayaṁ sampattā, pacchimavayo nāma vassasatassa",
  "tika-s0402t36:14_6": "pacchimo tatiyo bhāgo. Jiṇṇāti vā porāṇā, cirakālappavattakulanvayāti vuttaṁ hoti.",
  "tika-s0402t36:14_7": "Vuddhāti sīlācārādiguṇavuddhiyuttā. Mahallakāti vibhavamahantatāya samannāgatā. Mahaddhanāti",
  "tika-s0402t36:14_8": "mahābhogā. Addhagatāti maggappaṭipannā brāhmaṇānaṁ vatacariyādimariyādaṁ avītikkamma",
  "tika-s0402t36:14_9": "caramānā. Vayoanuppattāti jātivuddhabhāvaṁ antimavayaṁ anuppattā. Sutaṁ netanti ettha",
  "tika-s0402t36:14_10": "sutaṁ no etanti padacchedo. Noti ca karaṇatthe sāmivacanaṁ. Tenāha ‘‘amhehi suta’’nti.",
  "tika-s0402t36:15_0": "Akāleti ayuttakāle. Asabhāvaṁ vadatīti yaṁ natthi, taṁ vadati. Anatthaṁ vadatīti",
  "tika-s0402t36:15_1": "akāraṇanissitaṁ vadati. Akāraṇanissitanti ca nipphalanti attho. Phalañhi kāraṇanissitaṁ.",
  "tika-s0402t36:15_2": "Akāraṇanissitatā ca tadavinābhāvato akāraṇe nissitaṁ, nipphalaṁ samphanti vuttaṁ",
  "tika-s0402t36:15_3": "hoti. Avinayaṁ vadatīti na saṁvaravinayappaṭisaṁyuttaṁ vadati, attano suṇantassa",
  "tika-s0402t36:15_4": "ca na saṁvaravinayāvahaṁ vadatīti vuttaṁ hoti. Na hadaye nidhetabbayuttakanti ahitasaṁhitattā",
  "tika-s0402t36:15_5": "cittaṁ anuppavesetvā nidhetuṁ ayuttaṁ. Kathetuṁ ayuttakālenāti dhammaṁ kathentena",
  "tika-s0402t36:15_6": "yo attho yasmiṁ kāle vattabbo, tato pubbe pacchā ca tassa akālo, tasmiṁ ayuttakāle",
  "tika-s0402t36:15_7": "vattā. Apadesarahitanti suttāpadesarahitaṁ. Sāpadesaṁ sakāraṇaṁ katvā na kathetīti",
  "tika-s0402t36:15_8": "‘‘bhagavatā asuke sutte evaṁ vutta’’nti evaṁ sāpadesaṁ kāraṇasahitaṁ katvā na katheti.",
  "tika-s0402t36:16_0": "Pariyantarahitanti paricchedarahitaṁ, suttaṁ vā jātakaṁ vā nikkhipitvā tassa anuyogaṁ",
  "tika-s0402t36:16_1": "upamaṁ vā vatthuṁ vā āharitvā yaṁ suttaṁ jātakaṁ vā nikkhipitaṁ, tassa sarīrabhūtaṁ",
  "tika-s0402t36:16_2": "kathaṁ anāmasitvā bāhirakathaṁyeva katheti, nikkhittaṁ nikkhittamattameva hoti, ‘‘suttaṁ",
  "tika-s0402t36:16_3": "nu kho katheti jātakaṁ nu kho, nāssa antaṁ vā koṭiṁ vā passāmā’’ti vattabbataṁ āpajjati.",
  "tika-s0402t36:16_4": "Yathā vaṭarukkhasākhānaṁ gatagataṭṭhāne pārohā otaranti, otiṇṇo-tiṇṇaṭṭhāne viruḷhiṁ",
  "tika-s0402t36:16_5": "āpajjitvā puna vaḍḍhantiyeva, evaṁ aḍḍhayojanampi yojanampi gacchatiyeva. Gacchante",
  "tika-s0402t36:16_6": "gacchante pana mūlarukkho vinassati, anujātapārohamūlāniyeva tiṭṭhanti, evaṁ ayampi",
  "tika-s0402t36:16_7": "nigrodhadhammakathiko nāma hoti. Nikkhittaṁ nikkhittameva katvā passeneva pariharanto",
  "tika-s0402t36:16_8": "gacchati. Yo pana bahumpi bhaṇanto ‘‘etadatthamidaṁ vutta’’nti nikkhittasuttato aññampi",
  "tika-s0402t36:16_9": "anuyogūpamāvatthuvasena tadupayogīnaṁ āharitvā āharitvā jānāpetuṁ sakkoti, tathārūpassa",
  "tika-s0402t36:16_10": "dhammakathikassa bahumpi kathetuṁ vaṭṭati. Na lokiyalokuttaraatthanissitanti attano",
  "tika-s0402t36:16_11": "paresañca na lokiyalokuttarahitāvahaṁ.",
  "tika-s0402t36:17_0": "Pakaṭṭhānaṁ ukkaṭṭhānaṁ sīlādiatthānaṁ bodhanato sabhāvaniruttivasena ca buddhādīhi",
  "tika-s0402t36:17_1": "bhāsitattā pakaṭṭhānaṁ vacanappabandhānaṁ āḷīti pāḷi, pariyattidhammo. Purimassa",
  "tika-s0402t36:17_2": "atthassa pacchimena atthena anusandhānaṁ anusandhi, atthamukhena pana pāḷippadesānampi",
  "tika-s0402t36:17_3": "anusandhi hotiyeva. Svāyaṁ anusandhi pucchānusandhiajjhāsayānusandhiyathānusandhiādivasena",
  "tika-s0402t36:17_4": "catubbidho, taṁtaṁdesanānaṁ pana pubbāparapāḷivasena anusandhivasena pubbāparavasenāti",
  "tika-s0402t36:17_5": "paccekaṁ yojetabbaṁ. Uggahitanti byañjanaso atthaso ca uddhaṁ uddhaṁ gahitaṁ, pariyāpuṇanavasena",
  "tika-s0402t36:17_6": "ceva paripucchāvasena ca hadayena gahitanti attho. Vaṭṭadukkhanissaraṇatthikehi sotabbato",
  "tika-s0402t36:17_7": "sutaṁ, pariyattidhammo. Taṁ dhāretīti sutadharo. Yo hi sutadharo, sutaṁ tasmiṁ patiṭṭhitaṁ",
  "tika-s0402t36:17_8": "hoti suppatiṭṭhitaṁ arogikaṁ, tasmā vuttaṁ ‘‘sutassa ādhārabhūto’’ti. Tenāha ‘‘yassa",
  "tika-s0402t36:17_9": "hī’’tiādi. Ekaṁ padaṁ ekakkharampi avinaṭṭhaṁ hutvā sannicīyatīti sannicayo, sutaṁ",
  "tika-s0402t36:17_10": "sannicayo etasminti sutasannicayo. Ajjhosāyāti anuppavisitvā. Tiṭṭhatīti na sammussati.",
  "tika-s0402t36:18_0": "Paguṇāti vācuggatā. Niccalikanti aviparivattaṁ. Saṁsanditvāti aññehi saṁsanditvā.",
  "tika-s0402t36:18_1": "Samanuggāhitvāti paripucchāvasena atthaṁ ogāhitvā. Pabandhassa vicchedābhāvato gaṅgāsotasadisaṁ.",
  "tika-s0402t36:18_2": "‘‘Bhavaṅgasotasadisa’’nti vā pāṭho, akittimaṁ sukhappavattīti attho. Suttekadesassa",
  "tika-s0402t36:18_3": "suttamattassa ca vacasā paricayo idha nādhippeto, vaggādivasena pana adhippetoti",
  "tika-s0402t36:18_4": "āha ‘‘suttadasaka…pe… sajjhāyitā’’ti, ‘‘dasasuttāni gatāni, dasavaggāni gatānī’’tiādinā",
  "tika-s0402t36:18_5": "sallakkhetvā vācāya sajjhāyitāti attho. Manasā anu anu pekkhitā bhāgaso nijjhāyitā",
  "tika-s0402t36:18_6": "cintitā manasānupekkhitā. Rūpagataṁ viya paññāyatīti rūpagataṁ viya cakkhussa vibhūtaṁ",
  "tika-s0402t36:18_7": "hutvā paññāyati. Suppaṭividdhāti nijjaṭaṁ niggumbaṁ katvā suṭṭhu yāthāvato paṭividdhā.",
  "tika-s0402t36:19_0": "Adhikaṁ cetoti abhiceto, upacārajjhānacittaṁ. Tassa pana adhikatā pākatikakāmāvacaracittehi",
  "tika-s0402t36:19_1": "sundaratāya, sā paṭipakkhato suddhiyāti āha ‘‘abhikkantaṁ visuddhaṁ citta’’nti. Adhicittanti",
  "tika-s0402t36:19_2": "samādhimāha. Sopi upacārasamādhi daṭṭhabbo. Vivekajaṁ pītisukhaṁ, samādhijaṁ pītisukhaṁ,",
  "tika-s0402t36:19_3": "apītijaṁ kāyasukhaṁ, satipārisuddhijaṁ ñāṇasukhanti catubbidhampi jhānasukhaṁ paṭipakkhato",
  "tika-s0402t36:19_4": "nikkhantataṁ upādāya nekkhammasukhanti vuccatīti āha ‘‘nekkhammasukhaṁ vindatī’’ti.",
  "tika-s0402t36:19_5": "Icchiticchitakkhaṇe samāpajjituṁ samatthoti iminā tesu jhānesu samāpajjanavasībhāvamāha.",
  "tika-s0402t36:19_6": "Nikāmalābhīti pana vacanato āvajjanādhiṭṭhānapaccavekkhaṇavasiyopi vuttā evāti veditabbā.",
  "tika-s0402t36:19_7": "Sukheneva paccanīkadhamme vikkhambhetvāti etena tesaṁ jhānānaṁ sukhappaṭipadataṁ",
  "tika-s0402t36:19_8": "khippābhiññatañca dasseti.",
  "tika-s0402t36:20_0": "Vipulānanti vepullaṁ pāpitānaṁ jhānānaṁ. Vipulatā nāma subhāvitabhāvena ciratarappavattiyā,",
  "tika-s0402t36:20_1": "sā ca paricchedānurūpāva icchitabbāti ‘‘vipulāna’’nti vatvā ‘‘yathāparicchedena vuṭṭhātuṁ",
  "tika-s0402t36:20_2": "samatthoti vuttaṁ hotī’’ti āha. Paricchedakālañhi appatvāva vuṭṭhahanto akasiralābhī",
  "tika-s0402t36:20_3": "na hoti yāvadicchitaṁ pavattetuṁ asamatthattā. Idāni yathāvutte samāpajjanādivasībhāve",
  "tika-s0402t36:20_4": "byatirekavasena vibhāvetuṁ ‘‘ekacco hī’’tiādi vuttaṁ. Tattha lābhīyeva hotīti idaṁ",
  "tika-s0402t36:20_5": "paṭiladdhamattassa jhānassa vasena vuttaṁ. Tathāti icchiticchitakkhaṇe. Pāripanthiketi",
  "tika-s0402t36:20_6": "vasībhāvassa paccanīkadhamme. Jhānādhigamassa pana paccanīkadhammā pageva vikkhambhitā,",
  "tika-s0402t36:20_7": "aññathā jhānādhigamo eva na siyā. Kicchena vikkhambhetīti kicchena visodheti. Kāmādīnavapaccavekkhaṇādīhi",
  "tika-s0402t36:20_8": "kāmacchandādīnaṁ viya aññesampi samādhipāripanthikānaṁ dūrasamussāraṇaṁ idha vikkhambhanaṁ",
  "tika-s0402t36:20_9": "visodhanañcāti veditabbaṁ. Nāḷikayantanti kālamānanāḷikayantamāha.",
  "tika-s0402t36:21_0": "Aṭṭhapitasaṅkappoti na sammāpaṇihitasaṅkappo. Abhiññāpāragūti sabbesaṁ lokiyalokuttaradhammānaṁ",
  "tika-s0402t36:21_1": "abhiññāya pāraṁ gato, sabbadhamme abhivisiṭṭhāya aggamaggapaññāya jānitvā ṭhitoti",
  "tika-s0402t36:21_2": "attho. Pariññāpāragūti pañcannaṁ khandhānaṁ pariññāya pāraṁ gato, pañcakkhandhe parijānitvā",
  "tika-s0402t36:21_3": "ṭhitoti attho. Bhāvanāpāragūti catunnaṁ maggānaṁ bhāvanāya pāraṁ gato, cattāro magge",
  "tika-s0402t36:21_4": "bhāvetvā ṭhitoti attho. Pahānapāragūti sabbakilesānaṁ pahānena pāraṁ gato, sabbakilese",
  "tika-s0402t36:21_5": "pajahitvā ṭhitoti attho . Sacchikiriyāpāragūti nirodhasacchikiriyāya pāraṁ gato,",
  "tika-s0402t36:21_6": "nirodhaṁ sacchikatvā ṭhitoti attho. Samāpattipāragūti sabbasamāpattīnaṁ samāpajjanena",
  "tika-s0402t36:21_7": "pāraṁ gato, sabbā samāpattiyo samāpajjitvā ṭhitoti attho. Brahmacariyassa kevalīti",
  "tika-s0402t36:21_8": "yaṁ brahmacariyassa kevalaṁ sakalabhāvo, tena samannāgato, sakalacatumaggabrahmacariyavāsoti",
  "tika-s0402t36:21_9": "attho. Tenāha ‘‘sakalabrahmacariyo’’ti, paripuṇṇamaggabrahmacariyoti attho. Sesaṁ suviññeyyameva.",
  "tika-s0402t36:22": "Dutiyauruvelasuttavaṇṇanā niṭṭhitā.",
  "tika-s0402t36:23": "3. Lokasuttavaṇṇanā",
  "tika-s0402t36:24_0": "23. Tatiye lokoti lujjanapalujjanaṭṭhena loko. Atthato purimasmiṁ ariyasaccadvayaṁ,",
  "tika-s0402t36:24_1": "idha pana dukkhaṁ ariyasaccaṁ veditabbaṁ. Tenāha ‘‘lokoti dukkhasacca’’nti. Visaṁyuttoti",
  "tika-s0402t36:24_2": "visaṁsaṭṭho na paṭibaddho, sabbesaṁ saṁyojanānaṁ sammadeva samucchinnattā tato vippamuttoti",
  "tika-s0402t36:24_3": "attho. Lokasamudayoti suttantanayena taṇhā, abhidhammanayena pana abhisaṅkhārehi",
  "tika-s0402t36:24_4": "saddhiṁ diyaḍḍhakilesasahassaṁ. Lokanirodhoti nibbānaṁ. Sacchikatoti attapaccakkho",
  "tika-s0402t36:24_5": "kato. Lokanirodhagāminī paṭipadāti sīlādikkhandhattayasaṅgaho ariyo aṭṭhaṅgiko maggo.",
  "tika-s0402t36:24_6": "So hi lokanirodhaṁ nibbānaṁ gacchati adhigacchati, tadatthaṁ ariyehi paṭipajjīyati",
  "tika-s0402t36:24_7": "cāti lokanirodhagāminī paṭipadāti vuccati.",
  "tika-s0402t36:25": "Ettāvatā tathāni abhisambuddho yāthāvato gatoti tathāgatoti ayamattho dassito hoti. Cattāri hi ariyasaccāni tathāni nāma. Yathāha –",
  "tika-s0402t36:26_0": "‘‘Cattārimāni, bhikkhave, tathāni avitathāni anaññathāni. Katamāni cattāri? Idaṁ",
  "tika-s0402t36:26_1": "dukkhanti, bhikkhave, tathametaṁ avitathametaṁ anaññathameta’’nti (saṁ. ni. 5.1090;",
  "tika-s0402t36:26_2": "paṭi. ma. 2.8) vitthāro.",
  "tika-s0402t36:27_0": "Apica tathāya gatoti tathāgato, gatoti ca avagato atīto patto paṭipannoti attho.",
  "tika-s0402t36:27_1": "Idaṁ vuttaṁ hoti – yasmā bhagavā sakalalokaṁ tīraṇapariññāya tathāya aviparītāya",
  "tika-s0402t36:27_2": "gato avagato, tasmā loko tathāgatena abhisambuddhoti tathāgato. Lokasamudayaṁ pahānapariññāya",
  "tika-s0402t36:27_3": "tathāya gato atītoti tathāgato. Lokanirodhaṁ sacchikiriyāya tathāya gato pattoti",
  "tika-s0402t36:27_4": "tathāgato. Lokanirodhagāminiṁ paṭipadaṁ tathaṁ aviparītaṁ gato paṭipannoti tathāgatoti.",
  "tika-s0402t36:27_5": "Evaṁ imissā pāḷiyā tathāgatabhāvadīpanavasena attho veditabbo.",
  "tika-s0402t36:28_0": "Iti bhagavā catusaccābhisambodhavasena attano tathāgatabhāvaṁ pakāsetvā idāni tattha",
  "tika-s0402t36:28_1": "diṭṭhādiabhisambodhavasenapi taṁ dassetuṁ ‘‘yaṁ, bhikkhave’’tiādimāha. Aṭṭhakathāyaṁ",
  "tika-s0402t36:28_2": "pana ‘‘catūhi saccehi attano buddhabhāvaṁ kathetvā’’ti vuttaṁ, taṁ tathāgatasaddabuddhasaddānaṁ",
  "tika-s0402t36:28_3": "atthato ninnānākaraṇataṁ dassetuṁ vuttaṁ. Tathā ceva hi pāḷi pavattāti. Diṭṭhanti",
  "tika-s0402t36:28_4": "rūpāyatanaṁ daṭṭhabbato. Tena yaṁ diṭṭhaṁ yaṁ dissati, yaṁ dakkhati, yaṁ samavāye",
  "tika-s0402t36:28_5": "passeyya, taṁ sabbaṁ diṭṭhanteva gahitaṁ kālavisesassa anāmaṭṭhabhāvato yathā ‘‘duddha’’nti",
  "tika-s0402t36:28_6": "dasseti. Sutantiādīsupi eseva nayo. Sutanti saddāyatanaṁ sotabbato. Mutanti sanissaye",
  "tika-s0402t36:28_7": "indriye nissayaṁ muñcitvā pāpuṇitvā gahetabbaṁ. Tenāha ‘‘patvā gahetabbato’’ti. Viññātanti",
  "tika-s0402t36:28_8": "vijānitabbaṁ. Taṁ pana diṭṭhādivinimuttaṁ viññeyyanti āha ‘‘sukhadukkhādi dhammārammaṇa’’nti.",
  "tika-s0402t36:28_9": "Pattanti yathā tathā patvā hatthagataṁ, adhigatanti attho. Tenāha ‘‘pariyesitvā vā",
  "tika-s0402t36:28_10": "apariyesitvā vā’’ti. Pariyesitanti pattiyā atthaṁ pariyiṭṭhaṁ. Taṁ pana pattaṁ vā",
  "tika-s0402t36:28_11": "siyā appattaṁ vā, ubhayathāpi pariyesitamevāti āha ‘‘pattaṁ vā appattaṁ vā’’ti. Dvayenapi",
  "tika-s0402t36:28_12": "dvippakārampi pattaṁ dvippakārampi pariyesitaṁ tena tena pakārena tathāgatena abhisambuddhanti",
  "tika-s0402t36:28_13": "dasseti. Cittena anusañcaritanti te pana apāpetvā citteneva anu anu sañcaritaṁ, viparitakkitanti attho.",
  "tika-s0402t36:29_0": "Pītakantiādīti ādisaddena lohitaodātādisabbaṁ rūpārammaṇabhāgaṁ saṅgaṇhāti. Sumanoti",
  "tika-s0402t36:29_1": "rāgavasena lobhavasena saddhādivasena vā sumano. Dummanoti byāpādavitakkavasena vā",
  "tika-s0402t36:29_2": "vihiṁsāvitakkavasena vā dummano. Majjhattoti aññāṇavasena, ñāṇavasena vā majjhatto.",
  "tika-s0402t36:29_3": "Esa nayo sabbattha. Tattha ādisaddena saṅkhasaddo, paṇavasaddo, pattagandho, pupphagandho,",
  "tika-s0402t36:29_4": "puppharaso, phalaraso, upādinnaṁ, anupādinnaṁ, majjhattavedanā kusalakammaṁ akusalakammanti",
  "tika-s0402t36:29_5": "evamādīnaṁ saṅgaho daṭṭhabbo. Appattanti ñāṇena asampattaṁ, aviditanti attho. Tenāha",
  "tika-s0402t36:29_6": "‘‘ñāṇena asacchikata’’nti. Lokena gatanti lokena ñātaṁ. Tatheva gatattāti tatheva",
  "tika-s0402t36:29_7": "ñātattā abhisambuddhattā , gatasaddena ekattaṁ buddhiatthanti attho. Gatiattho hi",
  "tika-s0402t36:29_8": "dhātavo buddhiatthā bhavantīti akkharacintakā.",
  "tika-s0402t36:30_0": "Yañca, bhikkhave, ratiṁ tathāgato anuttaraṁ sammāsambodhiṁ abhisambujjhatīti yassañca",
  "tika-s0402t36:30_1": "visākhapuṇṇamāya rattiyaṁ tathāāgatattādiatthena tathāgato bhagavā bodhimaṇḍe aparājitapallaṅke",
  "tika-s0402t36:30_2": "nisinno tiṇṇaṁ mārānaṁ matthakaṁ madditvā uttaritarābhāvato anuttaraṁ sammāsambodhiṁ",
  "tika-s0402t36:30_3": "āsavakkhayañāṇena saddhiṁ sabbaññutaññāṇaṁ adhigacchati. Yañca rattiṁ anupādisesāya",
  "tika-s0402t36:30_4": "nibbānadhātuyā parinibbāyatīti yassañca visākhapuṇṇamāya rattiyaṁyeva kusinārāyaṁ",
  "tika-s0402t36:30_5": "upavattane mallānaṁ sālavane yamakasālānamantare anupādisesāya nibbānadhātuyā parinibbāyati.",
  "tika-s0402t36:30_6": "Yaṁ etasmiṁ antareti imāsaṁ dvinnaṁ saupādisesaanupādisesanibbānadhātūnaṁ majjhe",
  "tika-s0402t36:30_7": "pañcacattālīsavassaparimāṇakāle paṭhamabodhiyampi majjhimabodhiyampi pacchimabodhiyampi",
  "tika-s0402t36:30_8": "yaṁ suttageyyādippabhedaṁ dhammaṁ bhāsati nidassanavasena, lapati uddisanavasena,",
  "tika-s0402t36:30_9": "niddisati pariniddisanavasena. Sabbaṁ taṁ tatheva hotīti taṁ etthantare desitaṁ sabbaṁ",
  "tika-s0402t36:30_10": "suttageyyādinavaṅgaṁ buddhavacanaṁ atthato byañjanato ca anūnaṁ anadhikaṁ sabbākāraparipuṇṇaṁ",
  "tika-s0402t36:30_11": "rāgamadanimmadanaṁ dosamadanimmadanaṁ mohamadanimmadanaṁ, natthi tattha vālaggamattampi",
  "tika-s0402t36:30_12": "avakkhalitaṁ, ekamuddikāya lañchitaṁ viya ekāya nāḷiyā mitaṁ viya ekatulāya tulitaṁ",
  "tika-s0402t36:30_13": "viya ca taṁ tatheva hoti yassatthāya bhāsitaṁ, ekanteneva tassa sādhanato, no aññathā,",
  "tika-s0402t36:30_14": "tasmā tathaṁ avitathaṁ anaññathaṁ. Etena tathāvāditāya tathāgatoti dasseti. Gadaattho",
  "tika-s0402t36:30_15": "ayaṁ gatasaddo da-kārassa ta-kāraṁ katvā, tasmā tathaṁ gadatīti tathāgatoti attho.",
  "tika-s0402t36:30_16": "Atha vā āgadanaṁ āgado, vacananti attho. Tato aviparīto āgado assāti da-kārassa ta-kāraṁ",
  "tika-s0402t36:30_17": "katvā tathāgatoti evamettha padasiddhi veditabbā.",
  "tika-s0402t36:31_0": "Yathāvādīti ye dhamme bhagavā ‘‘ime dhammā akusalā sāvajjā viññugarahitā samattā",
  "tika-s0402t36:31_1": "samādinnā ahitāya dukkhāya saṁvattantī’’ti paresaṁ dhammaṁ desento vadati, te dhamme",
  "tika-s0402t36:31_2": "ekanteneva sayaṁ pahāsi. Ye pana dhamme bhagavā – ‘‘ime dhammā kusalā anavajjā viññuppasatthā",
  "tika-s0402t36:31_3": "samattā samādinnā hitāya sukhāya saṁvattantī’’ti vadati, te dhamme ekanteneva sayaṁ",
  "tika-s0402t36:31_4": "upasampajja viharati, tasmā yathāvādī bhagavā tathākārīti veditabbo. Tathā sammadeva",
  "tika-s0402t36:31_5": "sīlādiparipūraṇavasena sammāpaṭipadāyaṁ yathākārī bhagavā, tatheva dhammadesanāya",
  "tika-s0402t36:31_6": "paresaṁ tattha patiṭṭhāpanavasena tathāvādī. Bhagavato hi vācāya kāyo anulometi,",
  "tika-s0402t36:31_7": "kāyassapi vācā, tasmā yathāvādī tathākārī, yathākārī tathāvādī ca hoti. Evaṁbhūtassa",
  "tika-s0402t36:31_8": "ca yathā vācā, kāyopi tathā gato pavatto. Yathā ca kāyo, vācāpi tathā gatā pavattāti attho.",
  "tika-s0402t36:32_0": "Abhibhū anabhibhūtoti upari bhavaggaṁ, heṭṭhā avīcinirayaṁ pariyantaṁ katvā tiriyaṁ",
  "tika-s0402t36:32_1": "aparimāṇāsu lokadhātūsu bhagavā sabbasatte abhibhavati sīlenapi samādhināpi paññāyapi",
  "tika-s0402t36:32_2": "vimuttiyāpi, na tassa tulā vā pamāṇaṁ vā atthi. Asamo asamasamo appaṭimo appaṭibhāgo",
  "tika-s0402t36:32_3": "appaṭipuggalo atulo appameyyo anuttaro dhammarājā devadevo sakkānaṁ atisakko brahmānaṁ",
  "tika-s0402t36:32_4": "atibrahmā, tato eva ayaṁ na kenaci abhibhūto. Dakkhatīti sabbaṁ passati. Visesavacanicchāyapi",
  "tika-s0402t36:32_5": "abhāvato anavasesavisayo dasasaddo. Tena yaṁ kiñci neyyaṁ nāma, sabbaṁ taṁ hatthatale",
  "tika-s0402t36:32_6": "āmalakaṁ viya passatīti dīpeti. Aviparītaṁ āsayādiavabodhena hitūpasaṁhārādinā ca",
  "tika-s0402t36:32_7": "satte, bhāvaññatthattūpanayavasena saṅkhāre, sabbākārena suciṇṇavasitāya samāpattiyo,",
  "tika-s0402t36:32_8": "cittañca vase vattetīti vasavattīti evamettha attho daṭṭhabbo.",
  "tika-s0402t36:33": "Visaṁyuttoti catūhi yogehi visaṁyutto. Tenāha ‘‘catunnaṁ yogānaṁ pahānena visaṁyutto’’ti. Taṇhādiṭṭhiupayehi virahitoti sabbasmimpi loke taṇhādiṭṭhisaṅkhātehi upayehi virahito.",
  "tika-s0402t36:34_0": "Abhibhavitvā ṭhitoti tabbisayakilesappahānena abhibhuyya atikkamitvā ṭhito. Cattāropi",
  "tika-s0402t36:34_1": "ganthe mocetvā ṭhitoti sabbe abhijjhākāyaganthādike sakasantānato mocetvā ṭhito.",
  "tika-s0402t36:34_2": "Veneyyasantāne vā attano desanāvilāsena tesaṁ pamocanoti sabbaganthappamocano. Phuṭṭhassa",
  "tika-s0402t36:34_3": "paramā santīti assa anena khīṇāsavena buddhena paramā santi ñāṇaphusanena phuṭṭhāti",
  "tika-s0402t36:34_4": "evamettha sambandho veditabbo. Tenāha ‘‘phuṭṭhassā’’tiādi. Nibbāne kutoci bhayaṁ",
  "tika-s0402t36:34_5": "natthīti kutoci bhayakāraṇato nibbāne bhayaṁ natthi asaṅkhatabhāvena sabbaso khemattā.",
  "tika-s0402t36:34_6": "Tenāha bhagavā – ‘‘khemañca vo, bhikkhave, dhammaṁ desessāmi khemagāminiñca paṭipada’’ntiādi",
  "tika-s0402t36:34_7": "(saṁ. ni. 4.379-408). Nibbānappattassa vā kutoci bhayaṁ natthīti nibbānaṁ akutobhayanti",
  "tika-s0402t36:34_8": "evamettha attho daṭṭhabbo, na kutoci bhayaṁ ettha etasmiṁ adhigateti akutobhayaṁ,",
  "tika-s0402t36:34_9": "nibbānanti evamettha nibbacanañca daṭṭhabbaṁ.",
  "tika-s0402t36:35_0": "Anīgho niddukkho. Sabbakammakkhayaṁ pattoti sabbesaṁ kammānaṁ khayaṁ pariyosānaṁ",
  "tika-s0402t36:35_1": "accantabhāvaṁ patto. Upadhī sammadeva khīyanti etthāti upadhisaṅkhayo, nibbānanti",
  "tika-s0402t36:35_2": "āha ‘‘upadhisaṅkhayasaṅkhāte nibbāne’’ti. Cakkanti dhammacakkaṁ. Pavattayīti teparivaṭṭaṁ",
  "tika-s0402t36:35_3": "dvādasākāraṁ pavattesi . Mahantehi sīlādiguṇehi samannāgatattā mahantaṁ. Vītasāradanti",
  "tika-s0402t36:35_4": "catuvesārajjayogena vītasāradaṁ. Sesaṁ uttānameva.",
  "tika-s0402t36:36": "Lokasuttavaṇṇanā niṭṭhitā.",
  "tika-s0402t36:37": "4. Kāḷakārāmasuttavaṇṇanā",
  "tika-s0402t36:38_0": "24. Catutthe bāḷhaṁ kho ne pasaṁsasīti ne samaṇe bāḷhaṁ katvā pasaṁsasi vaṇṇayasi.",
  "tika-s0402t36:38_1": "Kīdisaṁ sīlaṁ etesanti kiṁsīlā. Ko samācāro etesanti kiṁsamācārā. Guṇamaggasaṇṭhitāti",
  "tika-s0402t36:38_2": "guṇaggasaṇṭhitā. Ma-kāro padasandhikaro, aggaguṇe patiṭṭhitāti vuttaṁ hoti. Santindriyā",
  "tika-s0402t36:38_3": "santamānasā, ‘‘santaṁ tesaṁ gataṁ ṭhita’’ntipi paṭhanti. Ekakiyāti ekakā, catūsu",
  "tika-s0402t36:38_4": "iriyāpathesu ekakā hutvā viharantīti adhippāyo. Tenevāha ‘‘adutiyā’’ti. Tādisā samaṇā",
  "tika-s0402t36:38_5": "mamātīti ettha iti-saddo ādiattho. Tena –",
  "tika-s0402t36:39": "‘‘Kāyakammaṁ suci nesaṁ, vācākammaṁ anāvilaṁ;",
  "tika-s0402t36:40": "Manokammaṁ suvisuddhaṁ, tādisā samaṇā mama.",
  "tika-s0402t36:41": "‘‘Vimalā saṅkhamuttābhā, suddhā antarabāhirā;",
  "tika-s0402t36:42": "Puṇṇā suddhehi dhammehi, tādisā samaṇā mama.",
  "tika-s0402t36:43": "‘‘Lābhena unnato loko, alābhena ca onato;",
  "tika-s0402t36:44": "Lābhālābhena ekaṭṭhā, tādisā samaṇā mama.",
  "tika-s0402t36:45": "‘‘Yasena unnato loko, ayasena ca onato;",
  "tika-s0402t36:46": "Yasāyasena ekaṭṭhā, tādisā samaṇā mama.",
  "tika-s0402t36:47": "‘‘Pasaṁsāyunnato loko, nindāyapi ca onato;",
  "tika-s0402t36:48": "Samā nindāpasaṁsāsu, tādisā samaṇā mama.",
  "tika-s0402t36:49": "‘‘Sukhena unnato loko, dukkhenapi ca onato;",
  "tika-s0402t36:50": "Akampā sukhadukkhesu, tādisā samaṇā mamā’’ti. (dha. pa. aṭṭha. 2.303 cūḷasubhaddāvatthu) –",
  "tika-s0402t36:51": "Evamādiṁ saṅgaṇhāti.",
  "tika-s0402t36:52_0": "‘‘Dūre santo’’tiādigāthāya ayamattho. Santoti rāgādīnaṁ santatāya buddhādayo santo",
  "tika-s0402t36:52_1": "nāma, idha pana pubbabuddhesu katādhikārā ussannakusalamūlā bhāvitabhāvanā sattā",
  "tika-s0402t36:52_2": "santoti adhippetā. Pakāsantīti dūre ṭhitāpi buddhānaṁ ñāṇapathaṁ āgacchantā pākaṭā",
  "tika-s0402t36:52_3": "honti. Himavantovāti yathā tiyojanasahassavitthato pañcayojanasatubbedho caturāsītiyā",
  "tika-s0402t36:52_4": "kūṭasahassehi paṭimaṇḍito himavantapabbato dūre ṭhitānampi abhimukhe ṭhito viya pakāsati,",
  "tika-s0402t36:52_5": "evaṁ pakāsantīti attho. Asantettha na dissantīti lābhagarukā, vitthiṇṇaparalokā,",
  "tika-s0402t36:52_6": "āmisacakkhukā, jīvikatthāya pabbajitā, bālapuggalā asanto nāma. Te ettha buddhānaṁ",
  "tika-s0402t36:52_7": "dakkhiṇassa jāṇumaṇḍalassa santike nisinnāpi na dissanti na paññāyanti. Rattiṁ khittā",
  "tika-s0402t36:52_8": "yathā sarāti rattiṁ caturaṅgasamannāgate andhakāre khittā sarā viya tathārūpassa",
  "tika-s0402t36:52_9": "upanissayabhūtassa pubbahetuno abhāvena na paññāyantīti attho.",
  "tika-s0402t36:53": "Brahmadeyyanti seṭṭhadeyyaṁ, yathā dinnaṁ na puna gahetabbaṁ hoti nissaṭṭhaṁ pariccattaṁ, evaṁ dinnanti attho.",
  "tika-s0402t36:54_0": "Diṭṭhaṁ na maññatīti ettha diṭṭhanti maṁsacakkhunāpi diṭṭhaṁ, dibbacakkhunāpi diṭṭhaṁ,",
  "tika-s0402t36:54_1": "rūpāyatanassetaṁ adhivacanaṁ. Yañhi cakkhudvayena katadassanakiriyāsamāpanaṁ, yaṁ",
  "tika-s0402t36:54_2": "cakkhudvayaṁ passati apassi passissati, samavāye passeyya, taṁ sabbaṁ kālavisesavacanicchāya",
  "tika-s0402t36:54_3": "abhāvato ‘‘diṭṭha’’nteva vuttaṁ yathā ‘‘duddha’’nti. Tenevāha ‘‘diṭṭhaṁ rūpāyatana’’nti.",
  "tika-s0402t36:54_4": "Evarūpāni hi vacanānīti ‘‘daṭṭhabbaṁ sotabba’’ntiādīni.",
  "tika-s0402t36:55": "Lābhepi tādī, alābhepi tādīti yathā alābhakāle lābhassa laddhakālepi tathevāti tādiso. Yasepīti yase satipi mahāparivārakālepi. Sesamettha uttānameva.",
  "tika-s0402t36:56": "Kāḷakārāmasuttavaṇṇanā niṭṭhitā.",
  "tika-s0402t36:57": "5. Brahmacariyasuttavaṇṇanā",
  "tika-s0402t36:58_0": "25. Pañcame nayidanti ettha na-iti paṭisedhe nipāto, tassa ‘‘vussatī’’ti iminā sambandho",
  "tika-s0402t36:58_1": "‘‘na vussatī’’ti, ya-kāro padasandhikaro. Idaṁ-saddo ‘‘ekamidāhaṁ, bhikkhave, samayaṁ",
  "tika-s0402t36:58_2": "ukkaṭṭhāyaṁ viharāmi subhagavane sālarājamūle’’tiādīsu (dī. ni. 2.91; ma. ni. 1.501)",
  "tika-s0402t36:58_3": "nipātamattaṁ, ‘‘idaṁ kho taṁ, bhikkhave, appamattakaṁ sīlamattaka’’ntiādīsu (dī.",
  "tika-s0402t36:58_4": "ni. 1.27) yathāvutte āsannapaccakkhe āgato.",
  "tika-s0402t36:59": "‘‘Idañhi taṁ jetavanaṁ, isisaṅghanisevitaṁ;",
  "tika-s0402t36:60": "Āvutthaṁ dhammarājena, pītisañjananaṁ mamā’’ti. (ma. ni. 3.387-388; saṁ. ni. 1.48, 101) –",
  "tika-s0402t36:61": "Ādīsu vakkhamāne āsannapaccakkhe. Idhāpi vakkhamāneyeva āsannapaccakkhe daṭṭhabbo.",
  "tika-s0402t36:62": "Brahmacariya-saddo –",
  "tika-s0402t36:63": "‘‘Kiṁ te vataṁ kiṁ pana brahmacariyaṁ,",
  "tika-s0402t36:64": "Kissa suciṇṇassa ayaṁ vipāko;",
  "tika-s0402t36:65": "Iddhī jutī balavīriyūpapatti,",
  "tika-s0402t36:66": "Idañca te nāga mahāvimānaṁ.",
  "tika-s0402t36:67": "‘‘Ahañca bhariyā ca manussaloke,",
  "tika-s0402t36:68": "Saddhā ubho dānapatī ahumhā;",
  "tika-s0402t36:69": "Opānabhūtaṁ me gharaṁ tadāsi,",
  "tika-s0402t36:70": "Santappitā samaṇabrāhmaṇā ca.",
  "tika-s0402t36:71": "‘‘Taṁ me vataṁ taṁ pana brahmacariyaṁ,",
  "tika-s0402t36:72": "Tassa suciṇṇassa ayaṁ vipāko;",
  "tika-s0402t36:73": "Iddhī jutī balavīriyūpapatti,",
  "tika-s0402t36:74": "Idañca me vīra mahāvimāna’’nti. –",
  "tika-s0402t36:75": "Imasmiṁ puṇṇakajātake (jā. 2.22.1595) dāne āgato.",
  "tika-s0402t36:76": "‘‘Kena pāṇi kāmadado, kena pāṇi madhussavo;",
  "tika-s0402t36:77": "Kena te brahmacariyena, puññaṁ pāṇimhi ijjhatī’’ti. –",
  "tika-s0402t36:78": "Imasmiṁ aṅkurapetavatthusmiṁ (pe. va. 275, 277) veyyāvacce.",
  "tika-s0402t36:79": "‘‘Evaṁ kho taṁ, bhikkhave, tittiriyaṁ nāma brahmacariyaṁ ahosī’’ti imasmiṁ tittirajātake (cūḷava. 311) pañcasikkhāpadasīle.",
  "tika-s0402t36:80": "‘‘Taṁ kho pana me, pañcasikha, brahmacariyaṁ neva nibbidāya na virāgāya…pe… yāvadeva brahmalokūpapattiyā’’ti imasmiṁ mahāgovindasutte (dī. ni. 2.329) brahmavihāre.",
  "tika-s0402t36:81": "‘‘Pare abrahmacārī bhavissanti, mayamettha brahmacārī bhavissāmā’’ti imasmiṁ sallekhasutte (ma. ni. 1.83) methunaviratiyaṁ.",
  "tika-s0402t36:82": "‘‘Mayañca bhariyā nātikkamāma,",
  "tika-s0402t36:83": "Amhe ca bhariyā nātikkamanti;",
  "tika-s0402t36:84": "Aññatra tāhi brahmacariyaṁ carāma,",
  "tika-s0402t36:85": "Tasmā hi amhaṁ daharā na mīyare’’ti. –",
  "tika-s0402t36:86": "Imasmiṁ mahādhammapālajātake (jā. 1.10.97) sadārasantose.",
  "tika-s0402t36:87": "‘‘Abhijānāmi kho panāhaṁ, sāriputta, caturaṅgasamannāgataṁ brahmacariyaṁ caritā, tapassī sudaṁ homī’’ti lomahaṁsasutte (ma. ni. 1.155) vīriye.",
  "tika-s0402t36:88": "‘‘Hīnena brahmacariyena, khattiye upapajjati;",
  "tika-s0402t36:89": "Majjhimena ca devattaṁ, uttamena visujjhatī’’ti. –",
  "tika-s0402t36:90": "Nimijātake (jā. 2.22.429) attadamanavasena kate aṭṭhaṅgike uposathe.",
  "tika-s0402t36:91": "‘‘Idaṁ kho pana me, pañcasikha, brahmacariyaṁ ekantanibbidāya virāgāya…pe… ayameva ariyo aṭṭhaṅgiko maggo’’ti mahāgovindasutteyeva (dī. ni. 2.329) ariyamagge.",
  "tika-s0402t36:92_0": "‘‘Tayidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva",
  "tika-s0402t36:92_1": "devamanussehi suppakāsita’’nti pāsādikasutte (dī. ni. 3.174) sikkhattayasaṅgahite",
  "tika-s0402t36:92_2": "sakalasmiṁ sāsane. Idhāpi ariyamagge sāsane ca vattati.",
  "tika-s0402t36:93_0": "Vussatīti vusīyati, carīyatīti attho. Janakuhanatthanti ‘‘aho ayyo sīlavā vattasampanno",
  "tika-s0402t36:93_1": "appiccho santuṭṭho mahiddhiko mahānubhāvo’’tiādinā janassa sattalokassa vimhāpanatthaṁ.",
  "tika-s0402t36:93_2": "Keci pana ‘‘kuhanatthanti pāpicchassa icchāpakatassa sato sāmantajappanairiyāpathanissitapaccayapaṭisevanasaṅkhātena",
  "tika-s0402t36:93_3": "tividhena kuhanavatthunā kuhakabhāvena janassa vimhāpanattha’’nti vadanti. Idhāpi",
  "tika-s0402t36:93_4": "ayamevattho dassito. Tenevāha ‘‘tīhi kuhanavatthūhi janassa kuhanatthāyā’’ti, janassa",
  "tika-s0402t36:93_5": "vimhāpanatthāyāti attho. Janalāpanatthanti ‘‘evarūpassa nāma ayyassa dinnaṁ mahapphalaṁ",
  "tika-s0402t36:93_6": "bhavissatī’’ti pasannacittehi ‘‘kenattho, kiṁ āharīyatū’’ti vadāpanatthaṁ. ‘‘Janalapanattha’’ntipi",
  "tika-s0402t36:93_7": "paṭhanti, tassa pāpicchassa sato paccayatthaṁ parikathobhāsādivasena lapanabhāvena",
  "tika-s0402t36:93_8": "upalāpakabhāvena janassa lapanatthanti attho. Tenevāha ‘‘na janalapanatthanti na",
  "tika-s0402t36:93_9": "janassa upalāpanattha’’nti.",
  "tika-s0402t36:94_0": "Na itivādappamokkhānisaṁsatthanti ettha ‘‘na lābhasakkārasilokānisaṁsattha’’ntipi",
  "tika-s0402t36:94_1": "paṭhanti. Tattha yvāyaṁ ‘‘ākaṅkheyya ce, bhikkhave, bhikkhu ‘lābhī assaṁ cīvarapiṇḍapātasenāsanagilānapaccayabhesajjaparikkhārāna’nti,",
  "tika-s0402t36:94_2": "sīlesvevassa paripūrakārī’’ti (ma. ni. 1.65) sīlānisaṁsabhāvena vutto catupaccayalābho",
  "tika-s0402t36:94_3": "ca. Catunnaṁ paccayānaṁ sakkaccadānasaṅkhāto ādarabahumānagarukaraṇasaṅkhāto ca sakkāro,",
  "tika-s0402t36:94_4": "yo ca ‘‘sīlasampanno bahussuto sutadharo āraddhavīriyo’’tiādinā nayena uggacchanakathutighosasaṅkhāto",
  "tika-s0402t36:94_5": "siloko brahmacariyaṁ vasantānaṁ diṭṭhadhammiko ānisaṁso, tadatthanti attho. Keci",
  "tika-s0402t36:94_6": "pana ‘‘lābhasakkārasilokānisaṁsatthanti pāpicchasseva sato lābhādigarutāya lābhasakkārasilokasaṅkhātassa",
  "tika-s0402t36:94_7": "ānisaṁsassa udayassa nipphādanattha’’nti evamatthaṁ vadanti.",
  "tika-s0402t36:95_0": "Naiti maṁ jano jānātūti evaṁ brahmacariyavāse sati ‘‘sīlavā kalyāṇadhammo’’tiādinā",
  "tika-s0402t36:95_1": "maṁ loko jānātu sambhāvetūti attano santaguṇavasena sambhāvanatthampi na idaṁ brahmacariyaṁ",
  "tika-s0402t36:95_2": "vussatīti sambandho. Keci pana ‘‘pāpicchassa sato asantaguṇasambhāvanādhippāyena",
  "tika-s0402t36:95_3": "‘iti evaṁguṇoti maṁ loko jānātū’ti na idaṁ brahmacariyaṁ vussatī’’ti evamettha atthaṁ",
  "tika-s0402t36:95_4": "vadanti. Sabbatthāpi panettha purimo purimoyeva atthavikappo sundarataro.",
  "tika-s0402t36:96_0": "Atha khoti ettha athāti aññatthe nipāto, khoti avadhāraṇe. Tena kuhanādito aññadatthaṁyeva",
  "tika-s0402t36:96_1": "idaṁ, bhikkhave, brahmacariyaṁ vussatīti dasseti. Idāni taṁ payojanaṁ dassento ‘‘saṁvaratthaṁ",
  "tika-s0402t36:96_2": "pahānattha’’nti āha. Tattha pañcavidho saṁvaro – pātimokkhasaṁvaro, satisaṁvaro,",
  "tika-s0402t36:96_3": "ñāṇasaṁvaro, khantisaṁvaro, vīriyasaṁvaroti. ‘‘Iti iminā pātimokkhasaṁvarena upeto",
  "tika-s0402t36:96_4": "hoti samupeto’’tiādinā (vibha. 511) nayena āgato ayaṁ pātimokkhasaṁvaro, sīlasaṁvarotipi",
  "tika-s0402t36:96_5": "vuccati. ‘‘Rakkhati cakkhundriyaṁ, cakkhundriye saṁvaraṁ āpajjatī’’ti (ma. ni. 1.295;",
  "tika-s0402t36:96_6": "saṁ. ni. 4.239; a. ni. 3.16) āgato ayaṁ satisaṁvaro.",
  "tika-s0402t36:97": "‘‘Yāni sotāni lokasmiṁ, sati tesaṁ nivāraṇaṁ;",
  "tika-s0402t36:98": "Sotānaṁ saṁvaraṁ brūmi, paññāyete pidhīyare’’ti. (su. ni. 1041; cūḷani. ajitamāṇavapucchāniddeso 4; netti. 4.11, 45) –",
  "tika-s0402t36:99": "Āgato ayaṁ ñāṇasaṁvaro. ‘‘Khamo hoti sītassa uṇhassā’’tiādinā (ma. ni. 1.24; a. ni. 4.114; 6.58) nayena āgato ayaṁ khantisaṁvaro.",
  "tika-s0402t36:100": "‘‘Uppannaṁ kāmavitakkaṁ nādhivāsetī’’tiādinā (ma. ni. 1.26; a. ni. 4.114; 6.58) nayena āgato ayaṁ vīriyasaṁvaro.",
  "tika-s0402t36:101_0": "Atthato pana pāṇātipātādīnaṁ pajahanavasena vattappaṭivattānaṁ pūraṇavasena ca pavattā",
  "tika-s0402t36:101_1": "cetanā ceva virati ca. Saṅkhepato sabbo kāyavacīsaṁyamo, vitthārato sattannaṁ āpattikkhandhānaṁ",
  "tika-s0402t36:101_2": "avītikkamo sīlasaṁvaro. Sati eva satisaṁvaro, satippadhānā vā kusalā khandhā. Ñāṇameva",
  "tika-s0402t36:101_3": "ñāṇasaṁvaro. Adhivāsanavasena adoso, adosappadhānā vā tathāpavattā kusalā khandhā",
  "tika-s0402t36:101_4": "khantisaṁvaro, paññāti eke. Kāmavitakkādīnaṁ abhibhavanavasena pavattaṁ vīriyameva",
  "tika-s0402t36:101_5": "vīriyasaṁvaro. Tesu paṭhamo kāyaduccaritādīsu dussīlassa saṁvaraṇato saṁvaro, dutiyo",
  "tika-s0402t36:101_6": "muṭṭhassaccassa , tatiyo aññāṇassa, catuttho akkhantiyā, pañcamo kosajjassa saṁvaraṇato",
  "tika-s0402t36:101_7": "pidahanato saṁvaroti veditabbo. Evametassa saṁvarassa atthāya saṁvaratthaṁ saṁvaranipphādanatthanti attho.",
  "tika-s0402t36:102_0": "Tīhi pahānehīti tadaṅgavikkhambhanasamucchedasaṅkhātehi tīhi pahānehi. Pañcavidhappahānampi",
  "tika-s0402t36:102_1": "idha vattuṁ vaṭṭatiyeva. Pañcavidhañhi pahānaṁ tadaṅgavikkhambhanasamucchedappaṭippassaddhinissaraṇavasena.",
  "tika-s0402t36:102_2": "Tattha yaṁ dīpālokeneva tamassa paṭipakkhabhāvato alobhādīhi lobhādikassa nāmarūpaparicchedādivipassanāñāṇehi",
  "tika-s0402t36:102_3": "tassa tassa anatthassa pahānaṁ, seyyathidaṁ – pariccāgena lobhādimalassa, sīlena",
  "tika-s0402t36:102_4": "pāṇātipātādidussīlyassa, saddhādīhi assaddhiyādikassa, nāmarūpavavatthānena sakkāyadiṭṭhiyā,",
  "tika-s0402t36:102_5": "paccayapariggahena ahetuvisamahetudiṭṭhīnaṁ, tasseva aparabhāgena kaṅkhāvitaraṇena",
  "tika-s0402t36:102_6": "kathaṁkathībhāvassa, kalāpasammasanena ahaṁmamāti gāhassa, maggāmaggavavatthānena",
  "tika-s0402t36:102_7": "amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā,",
  "tika-s0402t36:102_8": "bhayadassanena sabhaye abhayasaññāya, ādīnavadassanena assādasaññāya, nibbidānupassanena",
  "tika-s0402t36:102_9": "abhiratisaññāya, muccitukamyatāñāṇena amuccitukamyatāya, upekkhāñāṇena anupekkhāya,",
  "tika-s0402t36:102_10": "anulomena dhammaṭṭhitiyaṁ nibbāne ca paṭilomabhāvassa, gotrabhunā saṅkhāranimittaggāhassa",
  "tika-s0402t36:102_11": "pahānaṁ, etaṁ tadaṅgappahānaṁ nāma.",
  "tika-s0402t36:103_0": "Yaṁ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe",
  "tika-s0402t36:103_1": "sevālassa, tesaṁ tesaṁ nīvaraṇādidhammānaṁ pahānaṁ, etaṁ vikkhambhanappahānaṁ nāma.",
  "tika-s0402t36:103_2": "Yaṁ catunnaṁ ariyamaggānaṁ bhāvitattā taṁtaṁmaggavato attano santāne ‘‘diṭṭhigatānaṁ",
  "tika-s0402t36:103_3": "pahānāyā’’tiādinā (dha. sa. 277; vibha. 628) nayena vuttassa samudayapakkhiyassa",
  "tika-s0402t36:103_4": "kilesagahaṇassa accantaṁ appavattibhāvena samucchindanaṁ, etaṁ samucchedappahānaṁ",
  "tika-s0402t36:103_5": "nāma. Yaṁ pana phalakkhaṇe paṭippassaddhatthaṁ kilesānaṁ, etaṁ paṭippassaddhippahānaṁ",
  "tika-s0402t36:103_6": "nāma. Yaṁ sabbasaṅkhatanissaṭattā pahīnasabbasaṅkhataṁ nibbānaṁ, etaṁ nissaraṇappahānaṁ",
  "tika-s0402t36:103_7": "nāma . Tassa pañcavidhassapi tathā tathā rāgādikilesānaṁ paṭinissajjanaṭṭhena samatikkamanaṭṭhena",
  "tika-s0402t36:103_8": "vā pahānassa atthāya, pahānasādhanatthanti evamettha attho daṭṭhabbo.",
  "tika-s0402t36:104_0": "Tattha saṁvarena kilesānaṁ cittasantāne pavesanivāraṇaṁ pahānena ca pavesanivāraṇameva",
  "tika-s0402t36:104_1": "samugghāto cāti vadanti. Ubhayenapi pana yathārahaṁ ubhayaṁ sampajjatīti daṭṭhabbaṁ.",
  "tika-s0402t36:104_2": "Sīlādidhammā eva hi saṁvaraṇato saṁvaraṁ, pajahanato pahānanti.",
  "tika-s0402t36:105_0": "Anītihanti ītiyo vuccanti upaddavā diṭṭhadhammikā samparāyikā ca. Ītiyo hantīti ītihaṁ,",
  "tika-s0402t36:105_1": "anu ītihanti anītihaṁ, sāsanabrahmacariyaṁ maggabrahmacariyañca. Atha vā ītīhi anatthehi",
  "tika-s0402t36:105_2": "saddhiṁ hananti gacchanti pavattantīti ītihā, taṇhādiupakkilesā. Natthi ettha ītihāti",
  "tika-s0402t36:105_3": "anītihaṁ. Ītihā vā yathāvuttenatthena titthiyasamayā, tappaṭipakkhato idaṁ anītihaṁ.",
  "tika-s0402t36:105_4": "‘‘Anitiha’’ntipi pāṭho. Tassattho – ‘‘itihāya’’nti dhammesu anekaṁsaggāhabhāvato",
  "tika-s0402t36:105_5": "vicikicchā itihaṁ nāma, sammāsambuddhappaveditattā yathānusiṭṭhaṁ paṭipajjantānaṁ",
  "tika-s0402t36:105_6": "nikkaṅkhabhāvasādhanato ca natthi ettha itihanti anitihaṁ, aparapattiyanti attho.",
  "tika-s0402t36:105_7": "Vuttañhetaṁ ‘‘paccattaṁ veditabbo viññūhī’’ti, ‘‘atakkāvacaro’’ti (dī. ni. 2.67;",
  "tika-s0402t36:105_8": "ma. ni. 1.281; 2.337; saṁ. ni. 1.172; mahāva. 7-8) ca. Gāthābandhasukhatthaṁ pana",
  "tika-s0402t36:105_9": "‘‘anītiha’’nti dīghaṁ katvā paṭhanti. Pacchimaṁ panettha atthavikappaṁ dassetuṁ ‘‘itihaparivajjita’’ntiādi vuttaṁ.",
  "tika-s0402t36:106_0": "Nibbānasaṅkhātaṁ ogadhaṁ patiṭṭhaṁ pāraṁ gacchatīti nibbānogadhagāmī, vimuttirasattā",
  "tika-s0402t36:106_1": "ekanteneva nibbānasampāpakoti attho, taṁ nibbānogadhagāminaṁ brahmacariyaṁ. Nibbānogadhoti",
  "tika-s0402t36:106_2": "vā ariyamaggo vuccati tena vinā nibbānāvagāhaṇassa asambhavato tassa ca nibbānaṁ",
  "tika-s0402t36:106_3": "anālambitvā appavattanato, tañcetaṁ ekantasampādanena gacchatīti nibbānogadhagāmī.",
  "tika-s0402t36:106_4": "Atha vā nibbānogadhagāminanti nibbānassa antogāminaṁ. Maggabrahmacariyañhi nibbānaṁ",
  "tika-s0402t36:106_5": "ārammaṇaṁ karitvā tassa anto eva pavattatīti. Imameva ca atthavikappaṁ dassetuṁ ‘‘nibbānassa",
  "tika-s0402t36:106_6": "antogāmina’’ntiādi vuttaṁ. Soti yo so samatiṁsa pāramiyo pūretvā sabbakilese bhañjitvā",
  "tika-s0402t36:106_7": "anuttaraṁ sammāsambodhiṁ abhisambuddho, so bhagavā adesayi desesi . Mahantehīti mahāātumehi",
  "tika-s0402t36:106_8": "uḷārajjhāsayehi. Mahantaṁ nibbānaṁ, mahante vā sīlakkhandhādike esanti gavesantīti",
  "tika-s0402t36:106_9": "mahesino, buddhādayo ariyā. Tehi anuyāto paṭipanno.",
  "tika-s0402t36:107_0": "Yathā buddhena desitanti yathā abhiññeyyādibhāvena sammāsambuddhena mayā desitaṁ,",
  "tika-s0402t36:107_1": "evaṁ ye etaṁ maggabrahmacariyaṁ tadatthaṁ sāsanabrahmacariyañca paṭipajjanti. Te",
  "tika-s0402t36:107_2": "diṭṭhadhammikasamparāyikaparamatthehi yathārahaṁ anusāsantassa satthu mayhaṁ sāsanakārino",
  "tika-s0402t36:107_3": "ovādappaṭikarā sakalassa vaṭṭadukkhassa antaṁ pariyantaṁ appavattiṁ karissanti, dukkhassa",
  "tika-s0402t36:107_4": "vā antaṁ nibbānaṁ sacchikarissantīti.",
  "tika-s0402t36:108": "Brahmacariyasuttavaṇṇanā niṭṭhitā.",
  "tika-s0402t36:109": "6. Kuhasuttavaṇṇanā",
  "tika-s0402t36:110_0": "26. Chaṭṭhe kuhakāti sāmantajappanādinā kuhanavatthunā kuhakā, asantaguṇasambhāvanicchāya",
  "tika-s0402t36:110_1": "kohaññaṁ katvā paresaṁ viddhaṁsakāti attho. Thaddhāti ‘‘kodhano hoti upāyāsabahulo,",
  "tika-s0402t36:110_2": "appampi vutto samāno abhisajjati kuppati byāpajjati patitthīyatī’’ti (a. ni. 3.25,",
  "tika-s0402t36:110_3": "27) evaṁ vuttena kodhena ca, ‘‘dubbaco hoti dovacassakaraṇehi dhammehi samannāgato",
  "tika-s0402t36:110_4": "akkhamo appadakkhiṇaggāhī anusāsani’’nti (ma. ni. 1.181; pārā. 426). Evaṁ vuttena",
  "tika-s0402t36:110_5": "dovacassena ca, ‘‘jātimado, gottamado, lābhamado, ārogyamado, yobbanamado, jīvitamado’’ti",
  "tika-s0402t36:110_6": "(vibha. 832) evaṁ vuttajātimadādibhedena mānena ca garukātabbesu garūsupi nipaccakāraṁ",
  "tika-s0402t36:110_7": "akatvā ayosalākaṁ gilitvā ṭhitā viya anonatā hutvā vicaraṇakā. Tenāha ‘‘kodhena cā’’tiādi.",
  "tika-s0402t36:111_0": "Upalāpakāti micchājīvavasena kulasaṅgaṇhakā. Lapāti paccayatthaṁ payuttavācāvasena",
  "tika-s0402t36:111_1": "nippesikatāvasena lapakāti attho. Siṅganti siṅgāraṁ. Tañhi kusalassa vijjhanato suṭṭhu",
  "tika-s0402t36:111_2": "āsevitatāya sīse parikkhittaṁ sunibbattaṁ visāṇaṁ viya thirattā ca siṅgaṁ viyāti",
  "tika-s0402t36:111_3": "siṅgaṁ, nāgarikabhāvasaṅkhātassa kilesasiṅgassetaṁ nāmaṁ. Siṅgārabhāvo siṅgāratā,",
  "tika-s0402t36:111_4": "siṅgārakaraṇakaākāro vā. Cāturabhāvo cāturatā. Tathā cāturiyaṁ. Parikkhatabhāvo parikkhatatā,",
  "tika-s0402t36:111_5": "parikhaṇitvā ṭhapitasseva daḷhasiṅgārassetaṁ nāmaṁ. Itaraṁ tasseva vevacanaṁ. Evaṁ",
  "tika-s0402t36:111_6": "sabbehi vārehi kilesasiṅgāratāva kathitā.",
  "tika-s0402t36:112_0": "Uggatanaḷāti naḷasadisaṁ tucchamānaṁ ukkhipitvā vicaraṇakā. Tenāha ‘‘tucchamānaṁ",
  "tika-s0402t36:112_1": "ukkhipitvā ṭhitā’’ti. Yasmā te kuhanādiyogato na sammāpaṭipannā, tasmā ‘‘mama santakā",
  "tika-s0402t36:112_2": "na hontī’’ti vuttaṁ. Apagatāti yadipi te mama sāsane pabbajitā, yathānusiṭṭhaṁ pana",
  "tika-s0402t36:112_3": "appaṭipajjanato apagatā eva imasmā dhammavinayā, ito te suvidūre ṭhitāti dasseti. Vuttañhetaṁ –",
  "tika-s0402t36:113": "‘‘Nabhañca dūre pathavī ca dūre,",
  "tika-s0402t36:114": "Pāraṁ samuddassa tadāhu dūre;",
  "tika-s0402t36:115": "Tato have dūrataraṁ vadanti,",
  "tika-s0402t36:116": "Satañca dhammo asatañca rājā’’ti. (jā. 2.21.414);",
  "tika-s0402t36:117": "Sabbatthapatthaṭatāya vepullaṁ pāpuṇantīti sabbattha patthaṭabhāvena sīlādidhammakkhandhapāripūriyā vepullaṁ pāpuṇanti.",
  "tika-s0402t36:118": "Kuhasuttavaṇṇanā niṭṭhitā.",
  "tika-s0402t36:119": "7. Santuṭṭhisuttavaṇṇanā",
  "tika-s0402t36:120_0": "27. Sattame niddosānīti avajjarahitāni āgamanasuddhito kāyamaṇḍanādikilesavatthubhāvābhāvato",
  "tika-s0402t36:120_1": "ca. Tattha sulabhatāya pariyesanadukkhassa abhāvo dassito, appatāya pariharaṇadukkhassapi",
  "tika-s0402t36:120_2": "abhāvo dassito, anavajjatāya agarahitabbatāya bhikkhusāruppabhāvo dassito hoti. Appatāya",
  "tika-s0402t36:120_3": "vā parittāsassa avatthutā, sulabhatāya gedhādīnaṁ avatthutā, anavajjatāya ādīnavadassananissaraṇapaññānaṁ",
  "tika-s0402t36:120_4": "atthitā dassitā hoti. Appatāya vā lābhena na somanassaṁ janayanti, alābhena na domanassaṁ",
  "tika-s0402t36:120_5": "janayanti, anavajjatāya vippaṭisāranimittaṁ aññāṇupekkhaṁ na janayanti avippaṭisāravatthubhāvato.",
  "tika-s0402t36:121_0": "Paṁsukūlanti saṅkārakūṭādīsu yattha katthaci paṁsūnaṁ upari ṭhitattā abbhuggataṭṭhena",
  "tika-s0402t36:121_1": "paṁsukūlaṁ viyāti paṁsukūlaṁ, paṁsu viya kucchitabhāvaṁ ulati gacchatīti paṁsukūlanti",
  "tika-s0402t36:121_2": "evaṁ laddhanāmaṁ rathikādīsu patitanantakāni uccinitvā katacīvaraṁ. Rukkhamūlanti",
  "tika-s0402t36:121_3": "vivekānurūpaṁ yaṁ kiñci rukkhasamīpaṁ. Yaṁ kiñci muttanti yaṁ kiñci gomuttaṁ. Keci",
  "tika-s0402t36:121_4": "panettha ‘‘gomuttaparibhāvitaharītakakhaṇḍaṁ pūtimutta’’nti vadanti. ‘‘Pūtibhāvena",
  "tika-s0402t36:121_5": "āpaṇādito vissaṭṭhaṁ chaḍḍitaṁ apariggahitaṁ yaṁ kiñci bhesajjaṁ pūtimuttanti adhippeta’’nti apare.",
  "tika-s0402t36:122_0": "Yato khoti paccatte nissakkavacanaṁ, yaṁ khoti vuttaṁ hoti. Tena tuṭṭho hotīti vuttakiriyaṁ",
  "tika-s0402t36:122_1": "parāmasati. Tuṭṭhoti santuṭṭho. Idamassāhanti yvāyaṁ catubbidhena yathāvuttena paccayena",
  "tika-s0402t36:122_2": "appena sulabhena santoso, idaṁ imassa bhikkhuno sīlasaṁvarādīsu aññataraṁ ekaṁ sāmaññaṅgaṁ",
  "tika-s0402t36:122_3": "samaṇabhāvakāraṇanti ahaṁ vadāmi. Santuṭṭhassa hi catupārisuddhisīlaṁ paripuṇṇaṁ",
  "tika-s0402t36:122_4": "hoti, samathavipassanā ca bhāvanāpāripūriṁ gacchanti. Atha vā sāmaññaṁ nāma ariyamaggo,",
  "tika-s0402t36:122_5": "tassa saṅkhepato dve aṅgā bāhiraṁ ajjhattikanti. Tattha bāhiraṁ sappurisūpanissayo",
  "tika-s0402t36:122_6": "saddhammassavanañca. Ajjhattikaṁ pana yonisomanasikāro dhammānudhammappaṭipatti ca.",
  "tika-s0402t36:122_7": "Tesu yasmā yathārahaṁ dhammānudhammappaṭipattibhūtā tassa mūlabhūtā cete dhammā,",
  "tika-s0402t36:122_8": "yadidaṁ appicchatā santuṭṭhitā pavivittatā asaṁsaṭṭhatā āraddhavīriyatāti evamādayo,",
  "tika-s0402t36:122_9": "tasmā vuttaṁ ‘‘idamassāhaṁ aññataraṁ sāmaññaṅganti vadāmī’’ti.",
  "tika-s0402t36:123_0": "Senāsanamārabbhāti vihārādiṁ mañcapīṭhādiñca senāsanaṁ nissāya. Cīvaraṁ pānabhojananti",
  "tika-s0402t36:123_1": "nivāsanādicīvaraṁ ambapānakādipānaṁ khādanīyabhojanīyādibhuñjitabbavatthuñca ārabbhāti",
  "tika-s0402t36:123_2": "sambandho. Vighātoti vighātabhāvo, cittassa dukkhaṁ na hotīti yojanā. Ayañhettha",
  "tika-s0402t36:123_3": "saṅkhepattho – ‘‘amukasmiṁ nāma āvāse paccayā sulabhā’’ti labhitabbaṭṭhānagamanena",
  "tika-s0402t36:123_4": "vā ‘‘mayhaṁ pāpuṇāti, na tuyha’’nti vivādāpajjanena vā navakammakaraṇādivasena vā",
  "tika-s0402t36:123_5": "senāsanādīni pariyesantānaṁ asantuṭṭhānaṁ icchitālābhādinā yo vighāto cittassa hoti,",
  "tika-s0402t36:123_6": "so tattha santuṭṭhassa na hoti. Disā nappaṭihaññatīti santuṭṭhiyā cātuddisabhāvena",
  "tika-s0402t36:123_7": "disā na paṭihanati. Vuttañhetaṁ ‘‘cātuddiso appaṭigho ca hoti, santussamāno itarītarenā’’ti (su. ni. 42).",
  "tika-s0402t36:124_0": "Samaṇadhammassaanulomāti samaṇadhammassa samathavipassanābhāvanāya, ariyamaggasseva",
  "tika-s0402t36:124_1": "vā anucchavikā appicchatādayo. Tuṭṭhacittassa bhikkhunoti tuṭṭhacittena bhikkhunā.",
  "tika-s0402t36:124_2": "Adhiggahitā hontīti paṭipakkhadhamme abhibhavitvā gahitā honti. Antogatāti abbhantaragatā.",
  "tika-s0402t36:124_3": "Na paribāhirāti na bāhirā katā.",
  "tika-s0402t36:125": "Santuṭṭhisuttavaṇṇanā niṭṭhitā.",
  "tika-s0402t36:126": "8. Ariyavaṁsasuttavaṇṇanā",
  "tika-s0402t36:127": "28. Aṭṭhame vaṁsa-saddo ‘‘piṭṭhivaṁsaṁ atikkamitvā nisīdatī’’tiādīsu dvinnaṁ gopānasīnaṁ sandhānaṭṭhāne ṭhapetabbadaṇḍake āgato.",
  "tika-s0402t36:128": "‘‘Vaṁso visālo ca yathā visatto,",
  "tika-s0402t36:129": "Puttesu dāresu ca yā apekkhā;",
  "tika-s0402t36:130": "Vaṁsakkaḷīrova asajjamāno,",
  "tika-s0402t36:131": "Eko care khaggavisāṇakappo’’ti. –",
  "tika-s0402t36:132_0": "Ādīsu kaṭṭhake. ‘‘Bherisaddo mudiṅgasaddo vaṁsatālasaddo’’tiādīsu tūriyavisese, veṇūtipi",
  "tika-s0402t36:132_1": "vuccati . ‘‘Bhinnena piṭṭhivaṁsena mato hatthī’’tiādīsu hatthiādīnaṁ piṭṭhivemajjhe",
  "tika-s0402t36:132_2": "padese. ‘‘Kulavaṁsaṁ ṭhapessāmī’’tiādīsu kulanvaye. ‘‘Vaṁsānurakkhako paveṇīpālako’’tiādīsu",
  "tika-s0402t36:132_3": "guṇānupubbiyaṁ guṇānaṁ pabandhappavattiyaṁ. Idha pana catupaccayasantosabhāvanārāmatāsaṅkhātaguṇānaṁ",
  "tika-s0402t36:132_4": "pabandhe daṭṭhabbo. Tassa pana vaṁsassa kulanvayaṁ guṇanvayañca nidassanavasena dassetuṁ",
  "tika-s0402t36:132_5": "‘‘yathā hī’’tiādi vuttaṁ. Tattha khattiyavaṁsoti khattiyakulavaṁso. Esa nayo sesapadesupi.",
  "tika-s0402t36:132_6": "Samaṇavaṁso pana samaṇatanti samaṇapaveṇī. Mūlagandhādīnanti ādi-saddena yathā sāragandhādīnaṁ",
  "tika-s0402t36:132_7": "saṅgaho, evamettha gorasādīnampi saṅgaho daṭṭhabbo, dutiyena pana ādi-sadena kāsikavatthasappimaṇḍādīnaṁ.",
  "tika-s0402t36:133_0": "Ariya-saddo amilakkhesupi manussesu pavattati, yesaṁ nivasanaṭṭhānaṁ ariyaṁ āyatananti",
  "tika-s0402t36:133_1": "vuccati. Yathāha ‘‘yāvatā, ānanda, ariyaṁ āyatana’’nti (dī. ni. 2.152; udā. 76).",
  "tika-s0402t36:133_2": "Lokiyasādhujanesupi ‘‘ye hi vo ariyā parisuddhakāyasamācārā, tesaṁ ahaṁ aññataro’’tiādīsu",
  "tika-s0402t36:133_3": "(ma. ni. 1.35). Idha pana ye ‘‘ārakā kilesehī’’tiādinā laddhanibbacanā paṭividdhaariyasaccā,",
  "tika-s0402t36:133_4": "te eva adhippetāti dassetuṁ ‘‘ke pana te ariyā’’ti pucchaṁ katvā ‘‘ariyā vuccantī’’tiādi",
  "tika-s0402t36:133_5": "vuttaṁ. Tattha ye mahāpaṇidhānakappato paṭṭhāya yāvāyaṁ kappo, etthantare uppannā",
  "tika-s0402t36:133_6": "sammāsambuddhā. Te tāva sarūpato dassetvā tadaññepi sammāsambuddhe paccekabuddhe",
  "tika-s0402t36:133_7": "buddhasāvake ca saṅgahetvā anavasesato ariye dassetuṁ ‘‘apicā’’tiādi vuttaṁ. Tattha",
  "tika-s0402t36:133_8": "yāva sāsanaṁ antaradhāyati, tāva satthā dharati eva nāmāti imameva bhagavantaṁ. Ye",
  "tika-s0402t36:133_9": "cetarahi buddhasāvakā, te ca sandhāya paccuppannaggahaṇaṁ. Tasmiṁ tasmiṁ kāle te",
  "tika-s0402t36:133_10": "te paccuppannāti ce, atītānāgataggahaṇaṁ na kattabbaṁ siyā.",
  "tika-s0402t36:134_0": "Idāni yathā bhagavā ‘‘dhammaṁ vo, bhikkhave, desessāmi ādikalyāṇaṁ majjhekalyāṇaṁ",
  "tika-s0402t36:134_1": "pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ",
  "tika-s0402t36:134_2": "pakāsessāmi, yadidaṁ cha chakkānī’’ti chachakkadesanāya (ma. ni. 3.420) aṭṭhahi padehi",
  "tika-s0402t36:134_3": "vaṇṇaṁ abhāsi. Evaṁ mahāariyavaṁsadesanāya ariyānaṁ vaṁsaṁ ‘‘cattārome, bhikkhave,",
  "tika-s0402t36:134_4": "ariyavaṁsā aggaññā rattaññā vaṁsaññā porāṇā, asaṁkiṇṇā asaṁkiṇṇapubbā na saṁkīyanti",
  "tika-s0402t36:134_5": "na saṁkīyissanti, appaṭikuṭṭhā samaṇehi brāhmaṇehi viññūhī’’ti yehi navahi padehi",
  "tika-s0402t36:134_6": "vaṇṇaṁ abhāsi, tāni tāva ānetvā thomanāvaseneva vaṇṇento ‘‘te kho panete’’tiādimāha.",
  "tika-s0402t36:134_7": "Aggāti jānitabbā sabbavaṁsehi seṭṭhabhāvato seṭṭhabhāvasādhanato ca.",
  "tika-s0402t36:135_0": "Rattaññā cirarattāti jānitabbā rattaññūhi buddhādīhi tehi ca tathā anuṭṭhitattā.",
  "tika-s0402t36:135_1": "Vaṁsāti jānitabbāti buddhādīnaṁ ariyānaṁ vaṁsāti jānitabbā. Porāṇāti purātanā. Na",
  "tika-s0402t36:135_2": "adhunappattikāti na adhunātanā. Avikiṇṇāti na khittā na chaḍḍitā. Tenāha ‘‘anapanītā’’ti.",
  "tika-s0402t36:135_3": "Na apanītapubbāti na chaḍḍitapubbā, tissannampi sikkhānaṁ paripūraṇūpāyabhāvato na",
  "tika-s0402t36:135_4": "pariccattapubbā. Tato eva idānipi na apanīyanti, anāgatepi na apanīyissantiyeva.",
  "tika-s0402t36:135_5": "Dhammasabhāvassa vijānanena viññū. Samitapāpā samaṇā ceva bāhitapāpā brāhmaṇā ca.",
  "tika-s0402t36:135_6": "Tehi appaṭikuṭṭhā appaṭikkhittā. Ye hi na paṭikkositabbā, te aninditabbā. Agarahitabbā",
  "tika-s0402t36:135_7": "apariccajitabbatāya appaṭikkhipitabbā hontīti.",
  "tika-s0402t36:136_0": "Santuṭṭhoti ettha yathādhippetasantosameva dassentena paccayasantosavasena santuṭṭhoti",
  "tika-s0402t36:136_1": "vuttaṁ, jhānavipassanādivasenapi idha bhikkhuno santuṭṭhatā hotīti. Itarītarenāti",
  "tika-s0402t36:136_2": "itarena itarena. Itarasaddo aniyamavacano dvikkhattuṁ vuccamāno yaṁ-kiñcisaddehi",
  "tika-s0402t36:136_3": "samānattho hotīti vuttaṁ ‘‘yena kenacī’’ti. Svāyaṁ aniyamavācitāya eva yathā thūlādīnaṁ",
  "tika-s0402t36:136_4": "aññataravacano, evaṁ yathāladdhādīnampi aññataravacanoti. Tattha dutiyapakkhasseva",
  "tika-s0402t36:136_5": "idha icchitabhāvaṁ dassento ‘‘atha kho’’tiādimāha. Nanu ca yathāladdhādayopi thūlādayo",
  "tika-s0402t36:136_6": "eva? Saccametaṁ, tathāpi atthi viseso. Yo hi yathāladdhesu thūlādīsu santoso, so",
  "tika-s0402t36:136_7": "yathālābhasantosova, na itaro. Na hi so paccayamattasannissayo icchito, atha kho",
  "tika-s0402t36:136_8": "attano kāyabalasāruppabhāvasannissayopi. Thūladukādayo tayopi cīvare labbhanti, majjhimo",
  "tika-s0402t36:136_9": "catupaccayasādhāraṇo, pacchimo pana cīvare senāsane ca labbhatīti daṭṭhabbaṁ. Ime",
  "tika-s0402t36:136_10": "tayo santoseti idaṁ sabbasaṅgāhikanayena vuttaṁ. Ye hi parato gilānapaccayaṁ piṇḍapāte",
  "tika-s0402t36:136_11": "eva pakkhipitvā cīvare vīsati, piṇḍapāte pannarasa, senāsane pannarasāti samapaññāsa",
  "tika-s0402t36:136_12": "santosā vuccanti, te sabbepi yathārahaṁ imesu eva tīsu santosesu saṅgahaṁ samosaraṇaṁ gacchantīti.",
  "tika-s0402t36:137_0": "Cīvaraṁ jānitabbanti ‘‘idaṁ nāma cīvaraṁ kappiya’’nti jātito cīvaraṁ jānitabbaṁ.",
  "tika-s0402t36:137_1": "Cīvarakhettanti cīvarassa uppattikkhettaṁ. Paṁsukūlanti paṁsukūlacīvaraṁ, paṁsukūlalakkhaṇappattaṁ",
  "tika-s0402t36:137_2": "cīvaraṁ jānitabbanti attho. Cīvarasantosoti cīvare labbhamāno sabbo santoso jānitabbo.",
  "tika-s0402t36:137_3": "Cīvarappaṭisaṁyuttāni dhutaṅgāni jānitabbāni, yāni gopento cīvarasantosena sammadeva",
  "tika-s0402t36:137_4": "santuṭṭho hotīti. Khomakappāsikakoseyyakambalasāṇabhaṅgāni khomādīni. Tattha khomaṁ",
  "tika-s0402t36:137_5": "nāma khomasuttehi vāyitaṁ khomapaṭṭacīvaraṁ. Tathā sesānipi. Sāṇanti sāṇavākasuttehi",
  "tika-s0402t36:137_6": "katacīvaraṁ. Bhaṅganti pana khomasuttādīni sabbāni, ekaccāni vā missetvā katacīvaraṁ.",
  "tika-s0402t36:137_7": "Bhaṅgampi vākamayamevāti keci. Chāti gaṇanaparicchedo. Yadi evaṁ ito aññā vatthajāti",
  "tika-s0402t36:137_8": "natthīti? No natthi. Sā pana etesaṁ anulomāti dassetuṁ ‘‘dukūlādīnī’’tiādi vuttaṁ.",
  "tika-s0402t36:137_9": "Ādi-saddena pattuṇṇaṁ, somārapaṭṭaṁ, cīnapaṭṭaṁ, iddhijaṁ, devadinnanti tesaṁ saṅgaho.",
  "tika-s0402t36:137_10": "Tattha dukūlaṁ sāṇassa anulomaṁ vākamayattā. Pattuṇṇadese sañjātavatthaṁ pattuṇṇaṁ.",
  "tika-s0402t36:137_11": "‘‘Koseyyaviseso’’ti hi abhidhānakose vuttaṁ. Somāradese cīnadese ca jātavatthāni",
  "tika-s0402t36:137_12": "somāracīnapaṭṭāni. Pattuṇṇādīni tīṇi koseyyassa anulomāni pāṇakehi katasuttamayattā.",
  "tika-s0402t36:137_13": "Iddhijaṁ ehibhikkhūnaṁ puññiddhiyā nibbattacīvaraṁ, taṁ khomādīnaṁ aññataraṁ hotīti",
  "tika-s0402t36:137_14": "tesaṁ eva anulomaṁ. Devatāhi dinnacīvaraṁ devadinnaṁ, taṁ kapparukkhe nibbattaṁ jāliniyā",
  "tika-s0402t36:137_15": "devakaññāya anuruddhattherassa dinnavatthasadisaṁ, tampi khomādīnaṁyeva anulomaṁ",
  "tika-s0402t36:137_16": "hoti tesu aññatarabhāvato.",
  "tika-s0402t36:138_0": "Imānīti antogadhāvadhāraṇavacanaṁ, imāni evāti attho. Buddhādīnaṁ paribhogayoggatāya",
  "tika-s0402t36:138_1": "kappiyacīvarāni. Idāni avadhāraṇena nivattitāni ekadesena dassetuṁ ‘‘kusacīra’’ntiādi",
  "tika-s0402t36:138_2": "vuttaṁ. Tattha kusatiṇehi aññehi vā tādisehi tiṇehi katacīvaraṁ kusacīraṁ. Akkavākādīhi",
  "tika-s0402t36:138_3": "vākehi katacīvaraṁ vākacīraṁ. Catukkoṇehi tikoṇehi vā phalakehi katacīvaraṁ phalakacīraṁ.",
  "tika-s0402t36:138_4": "Manussānaṁ kesehi katakambalaṁ kesakambalaṁ. Cāmarivālaassavālādīhi kataṁ vālakambalaṁ.",
  "tika-s0402t36:138_5": "Makacitantūhi vāyito potthako. Cammanti migacammādi yaṁ kiñci cammaṁ. Ulūkapakkhehi",
  "tika-s0402t36:138_6": "ganthitvā katacīvaraṁ ulūkapakkhaṁ. Bhujapattatacādimayaṁ rukkhadussaṁ. Tirīṭakanti",
  "tika-s0402t36:138_7": "attho. Sukhumatarāhi latāhi latāvākehi vā vāyitaṁ latādussaṁ. Erakavākehi kataṁ erakadussaṁ.",
  "tika-s0402t36:138_8": "Tathā kadalidussaṁ. Sukhumehi veḷuvilīvehi kataṁ veḷudussaṁ. Ādi-saddena vakkalādīnaṁ",
  "tika-s0402t36:138_9": "saṅgaho. Akappiyacīvarāni titthiyaddhajabhāvato.",
  "tika-s0402t36:139_0": "Aṭṭhannaṁ mātikānaṁ vasenāti ‘‘sīmāya deti, katikāya detī’’tiādinā (mahāva. 379)",
  "tika-s0402t36:139_1": "āgatānaṁ aṭṭhannaṁ cīvaruppattimātikānaṁ vasena. Cīvarānaṁ paṭilābhakkhettadassanatthañhi",
  "tika-s0402t36:139_2": "bhagavatā ‘‘aṭṭhimā, bhikkhave, mātikā’’tiādinā mātikā ṭhapitā. Mātikāti hi mātaro",
  "tika-s0402t36:139_3": "cīvaruppattijanikāti.",
  "tika-s0402t36:140_0": "Sosānikanti susāne patitaṁ. Pāpaṇikanti āpaṇadvāre patitaṁ. Rathiyanti puññatthikehi",
  "tika-s0402t36:140_1": "vātapānantarena rathikāya chaḍḍitacoḷakaṁ. Saṅkārakūṭakanti saṅkāraṭṭhāne chaḍḍitacoḷakaṁ.",
  "tika-s0402t36:140_2": "Sinānanti nahānacoḷakaṁ, yaṁ bhūtavejjehi sasīsaṁ nahāyitvā kālakaṇṇicoḷanti chaḍḍetvā",
  "tika-s0402t36:140_3": "gacchanti. Titthanti titthacoḷaṁ, sinānatitthe chaḍḍitapilotikā. Aggidaḍḍhanti agginā",
  "tika-s0402t36:140_4": "daḍḍhappadesaṁ. Tañhi manussā chaḍḍenti. Gokhāyitādīni pākaṭāneva. Tānipi hi manussā",
  "tika-s0402t36:140_5": "chaḍḍenti. Dhajaṁ ussāpetvāti nāvaṁ ārohantehi vā yuddhaṁ pavisantehi vā dhajayaṭṭhiṁ",
  "tika-s0402t36:140_6": "ussāpetvā, tattha baddhaṁ vātena ānītaṁ tehi chaḍḍitanti adhippāyo.",
  "tika-s0402t36:141_0": "Sādakabhikkhunāti gahapaticīvarassa sādiyanabhikkhunā. Ekamāsamattanti cīvaramāsasaññitaṁ",
  "tika-s0402t36:141_1": "ekamāsamattaṁ vitakketuṁ vaṭṭati, na tato paranti adhippāyo. Sabbassapi hi taṇhāniggahatthā",
  "tika-s0402t36:141_2": "sāsane paṭipattīti. Paṁsukūliko addhamāseneva karoti aparappaṭibaddhattā paṭilābhassa,",
  "tika-s0402t36:141_3": "itarassa pana parappaṭibaddhattā māsamattaṁ anuññātaṁ. Idaṁ māsaḍḍhamāsamattaṁ…pe…",
  "tika-s0402t36:141_4": "vitakkasantoso vitakkentassa parimitakālikattā. Mahātheraṁ tattha attano sahāyaṁ",
  "tika-s0402t36:141_5": "icchantopi garugāravena ‘‘gāmadvāraṁ, bhante, gamissāmi’’iccevāha. Theropi tassa",
  "tika-s0402t36:141_6": "ajjhāsayaṁ ñatvā ‘‘ahampāvuso, gamissāmī’’ti āha. ‘‘Imassa bhikkhuno vitakkassa avasaro",
  "tika-s0402t36:141_7": "mā hotū’’ti pañhaṁ pucchamāno gāmaṁ pāvisi. Uccārapalibuddhoti uccārena pīḷito. Tadā",
  "tika-s0402t36:141_8": "bhagavato dukkarakiriyānussaraṇamukhena tathāgate uppannassa pītisomanassavegassa",
  "tika-s0402t36:141_9": "balavabhāvena kilesānaṁ vikkhambhitattā tasmiṁyeva…pe… tīṇi phalāni patto.",
  "tika-s0402t36:142_0": "Kattha labhissāmīti cintanāpi lābhāsāpubbikāti tathā ‘‘acintetvā’’ti vuttaṁ. ‘‘Sundaraṁ",
  "tika-s0402t36:142_1": "labhissāmi, manāpaṁ labhissāmī’’tievamādicintanāya kā nāma kathā, kathaṁ pana gantabbanti",
  "tika-s0402t36:142_2": "āha ‘‘kammaṭṭhānasīseneva gamana’’nti. Tena cīvaraṁ paṭicca kiñcipi na cintetabbamevāti",
  "tika-s0402t36:142_3": "dasseti. Apesalo appatirūpāyapi pariyesanāya paccayo bhaveyyāti ‘‘pesalaṁ bhikkhuṁ",
  "tika-s0402t36:142_4": "gahetvā’’ti vuttaṁ. Āhariyamānanti susānādīsu patitaṁ vatthaṁ ‘‘ime bhikkhū paṁsukūlapariyesanaṁ",
  "tika-s0402t36:142_5": "carantī’’ti ñatvā kenaci purisena tato ānīyamānaṁ. Evaṁ laddhaṁ gaṇhantassapīti evaṁ",
  "tika-s0402t36:142_6": "paṭilābhasantosaṁ akopetvā laddhaṁ gaṇhantassapi. Attanopahonakamattenevāti yathāladdhānaṁ",
  "tika-s0402t36:142_7": "paṁsukūlānaṁ ekapaṭṭadupaṭṭānaṁ atthāya attano pahonakappamāṇeneva. Avadhāraṇena",
  "tika-s0402t36:142_8": "upari paccāsaṁ nivatteti. Gāme bhikkhāya āhiṇḍantena sapadānacārinā viya dvārappaṭipāṭiyā",
  "tika-s0402t36:142_9": "caraṇaṁ loluppavivajjanaṁ nāma loluppassa dūrasamussāritattā.",
  "tika-s0402t36:143_0": "Yāpetunti attabhāvaṁ pavattetuṁ. Dhovanupagenāti dhovanayoggena. Paṇṇānīti ambajambādipaṇṇāni.",
  "tika-s0402t36:143_1": "Akopetvāti santosaṁ akopetvā. Pahonakanīhārenevāti antaravāsakādīsu yaṁ kātukāmo,",
  "tika-s0402t36:143_2": "tassa pahonakaniyāmeneva yathāladdhaṁ thūlasukhumādiṁ gahetvā karaṇaṁ. Timaṇḍalappaṭicchādanamattassevāti",
  "tika-s0402t36:143_3": "nivāsanaṁ ce nābhimaṇḍalaṁ, jāṇumaṇḍalaṁ, itarañce galavāṭamaṇḍalaṁ , jāṇumaṇḍalanti",
  "tika-s0402t36:143_4": "timaṇḍalappaṭicchādanamattasseva karaṇaṁ. Taṁ pana atthato tiṇṇaṁ cīvarānaṁ heṭṭhimantena",
  "tika-s0402t36:143_5": "vuttaparimāṇaṁyeva hoti. Avicāretvā na vicāretvā.",
  "tika-s0402t36:144": "Kusibandhanakāleti maṇḍalāni yojetvā sibbanakāle. Satta vāreti satta sibbanavāre. Kappabinduapadesena kassaci vikārassa akaraṇaṁ kappasantoso.",
  "tika-s0402t36:145_0": "Sītappaṭighātanādi atthāpattito sijjhatīti mukhyameva cīvaraparibhoge payojanaṁ dassetuṁ",
  "tika-s0402t36:145_1": "‘‘hirikopīnappaṭicchādanamattavasenā’’ti vuttaṁ. Tenāha bhagavā ‘‘yāvadeva hirikopīnappaṭicchādanattha’’nti",
  "tika-s0402t36:145_2": "(ma. ni. 1.23; a. ni. 6.58; mahāni. 206). Vaṭṭati, na tāvatā santoso kuppati sambhārānaṁ",
  "tika-s0402t36:145_3": "dakkhiṇeyyānaṁ alābhato. Sāraṇīyadhamme ṭhatvāti sīlavantehi bhikkhūhi sādhāraṇabhogibhāve",
  "tika-s0402t36:145_4": "ṭhatvā. Itītiādinā paṭhamasseva ariyavaṁsassa paṁsukūlikaṅgatecīvarikaṅgānaṁ tesañcassa",
  "tika-s0402t36:145_5": "paccayataṁ dassento ‘‘iti ime dhammā aññamaññassa samuṭṭhāpakā upatthambhakā cā’’ti",
  "tika-s0402t36:145_6": "dīpeti. Esa nayo ito paresu.",
  "tika-s0402t36:146_0": "Santuṭṭho hoti vaṇṇavādīti ettha catukkoṭikaṁ sambhavati. Tattha catutthoyeva pakkho",
  "tika-s0402t36:146_1": "vaṇṇitathomitoti tathā desanā katā. Eko santuṭṭho hoti, santosassa vaṇṇaṁ na katheti",
  "tika-s0402t36:146_2": "seyyathāpi thero nāḷako. Eko na santuṭṭho hoti, santosassa vaṇṇaṁ katheti seyyathāpi",
  "tika-s0402t36:146_3": "upanando sakyaputto. Eko neva santuṭṭho hoti, na santosassa vaṇṇaṁ katheti seyyathāpi",
  "tika-s0402t36:146_4": "thero lāḷudāyi . Eko santuṭṭho ceva hoti, santosassa ca vaṇṇaṁ katheti seyyathāpi thero mahākassapo.",
  "tika-s0402t36:147_0": "Anesananti ayuttaṁ esanaṁ. Tenāha ‘‘appatirūpa’’nti, sāsane ṭhitānaṁ appatirūpaṁ",
  "tika-s0402t36:147_1": "ayoggaṁ. Kohaññaṁ karontoti cīvaruppādananimittaṁ paresaṁ kuhanaṁ vimhāpanaṁ karonto.",
  "tika-s0402t36:147_2": "Uttasatīti taṇhāsantāsena uparūpari tasati. Paritassatīti parito tassati. Yathā sabbe",
  "tika-s0402t36:147_3": "kāyavacippayogā tadatthā eva jāyanti, evaṁ sabbabhāgehi tasati. Gadhitaṁ vuccati",
  "tika-s0402t36:147_4": "giddho, so cettha abhijjhālakkhaṇo adhippeto. Gadhitaṁ etassa natthīti agadhitoti",
  "tika-s0402t36:147_5": "āha ‘‘vigatalobhagiddho’’ti. Mucchanti taṇhāvasena muyhanaṁ. Tassa samussayassa adhigataṁ",
  "tika-s0402t36:147_6": "anāpanno anupagato. Anotthato anajjhotthato. Apariyonaddhoti taṇhacchadanena acchādito.",
  "tika-s0402t36:147_7": "Ādīnavaṁ passamānoti diṭṭhadhammikaṁ samparāyikañca dosaṁ passanto. Gadhitaparibhogato",
  "tika-s0402t36:147_8": "nissarati etenāti nissaraṇaṁ , idamaṭṭhikatā. Taṁ pajānātīti nissaraṇapañño. Tenāha",
  "tika-s0402t36:147_9": "‘‘yāvadeva…pe… jānanto’’ti.",
  "tika-s0402t36:148_0": "Nevattānukkaṁsetīti attānaṁ neva ukkaṁseti na ukkhipati na ukkaṭṭhato dahati. Ahantiādi",
  "tika-s0402t36:148_1": "ukkaṁsanākāradassanaṁ. Na vambheti na hīḷeti na nihīnato dahati. Tasmiṁ cīvarasantoseti",
  "tika-s0402t36:148_2": "tasmiṁ yathāvutte vīsatividhe cīvarasantose. Kāmañcettha vuttappakārasantosaggahaṇeneva",
  "tika-s0402t36:148_3": "cīvarahetu anesanāpajjanādipi gahitameva tasmiṁ sati tassa bhāvato, asati ca abhāvato.",
  "tika-s0402t36:148_4": "Vaṇṇavāditāattukkaṁsanaparavambhanāni pana gahitāni na hontīti ‘‘vaṇṇavādādīsu vā’’ti",
  "tika-s0402t36:148_5": "vikappo vutto. Ettha ca dakkhotiādi yesaṁ dhammānaṁ vasenassa yathāvuttasantosādī",
  "tika-s0402t36:148_6": "ijjhanti, taṁdassanaṁ. Tattha dakkhoti iminā tesaṁ samuṭṭhāpanapaññaṁ dasseti. Analasoti",
  "tika-s0402t36:148_7": "iminā paggaṇhanavīriyaṁ, sampajānoti iminā pārihāriyapaññaṁ, paṭissatoti iminā tattha",
  "tika-s0402t36:148_8": "asammosavuttiṁ dasseti.",
  "tika-s0402t36:149_0": "Piṇḍapāto jānitabboti pabhedato piṇḍapāto jānitabbo. Piṇḍapātakkhettanti piṇḍapātassa",
  "tika-s0402t36:149_1": "uppattiṭṭhānaṁ. Piṇḍapātasantoso jānitabboti piṇḍapātasantosappabhedo jānitabbo.",
  "tika-s0402t36:149_2": "Idha bhesajjampi piṇḍapātagatikameva. Āharitabbato hi sappiādīnampi gahaṇaṁ kataṁ.",
  "tika-s0402t36:150_0": "Piṇḍapātakkhettaṁ piṇḍapātassa uppattiṭṭhānaṁ khettaṁ viya khettaṁ. Uppajjati ettha,",
  "tika-s0402t36:150_1": "etenāti ca uppattiṭṭhānaṁ. Saṅghato vā hi bhikkhuno piṇḍapāto uppajjati uddissavasena",
  "tika-s0402t36:150_2": "vā. Tattha sakalassa saṅghassa dātabbabhattaṁ saṅghabhattaṁ. Katipaye bhikkhū uddisitvā",
  "tika-s0402t36:150_3": "uddesena dātabbabhattaṁ uddesabhattaṁ. Nimantetvā dātabbabhattaṁ nimantanaṁ. Salākāya",
  "tika-s0402t36:150_4": "dātabbabhattaṁ salākabhattaṁ. Ekasmiṁ pakkhe ekadivasaṁ dātabbabhattaṁ pakkhikaṁ.",
  "tika-s0402t36:150_5": "Uposathe uposathe dātabbabhattaṁ uposathikaṁ. Pāṭipadadivase dātabbabhattaṁ pāṭipadikaṁ.",
  "tika-s0402t36:150_6": "Āgantukānaṁ dātabbabhattaṁ āgantukabhattaṁ. Dhuragehe eva ṭhapetvā dātabbabhattaṁ",
  "tika-s0402t36:150_7": "dhurabhattaṁ. Kuṭiṁ uddissa dātabbabhattaṁ kuṭibhattaṁ. Gāmavāsiādīhi vārena dātabbabhattaṁ",
  "tika-s0402t36:150_8": "vārabhattaṁ. Vihāraṁ uddissa dātabbabhattaṁ vihārabhattaṁ. Sesāni pākaṭāneva.",
  "tika-s0402t36:151_0": "Vitakketi ‘‘kattha nu kho ahaṁ ajja piṇḍāya carissāmī’’ti. ‘‘Sve kattha piṇḍāya carissāmā’’ti",
  "tika-s0402t36:151_1": "therena vutte ‘‘asukagāme, bhante’’ti kāmametaṁ paṭivacanadānaṁ, yena pana cittena",
  "tika-s0402t36:151_2": "cintetvā taṁ vuttaṁ, taṁ sandhāyāha ‘‘ettakaṁ cintetvā’’ti. Tato paṭṭhāyāti vitakkamāḷake",
  "tika-s0402t36:151_3": "ṭhatvā vitakkitakālato paṭṭhāya. Tato paraṁ vitakkento ariyavaṁsā cuto hotīti idaṁ",
  "tika-s0402t36:151_4": "tiṇṇampi ariyavaṁsikānaṁ vasena gahetabbaṁ, na ekacārikasseva. Sabbopi hi ariyavaṁsiko",
  "tika-s0402t36:151_5": "ekavārameva vitakketuṁ labhati, na tato paraṁ. Paribāhiroti ariyavaṁsikabhāvato bahibhūto.",
  "tika-s0402t36:151_6": "Svāyaṁ vitakkasantoso kammaṭṭhānamanasikārena na kuppati visujjhati ca. Ito paresupi",
  "tika-s0402t36:151_7": "eseva nayo. Tenevāha ‘‘kammaṭṭhānasīsena gantabba’’nti. Gahetabbamevāti aṭṭhānappayutto",
  "tika-s0402t36:151_8": "eva-saddo. Yāpanamattameva gahetabbanti yojetabbaṁ.",
  "tika-s0402t36:152_0": "Etthāti etasmiṁ piṇḍapātappaṭiggahaṇe. Appanti attano yāpanappamāṇatopi appaṁ gahetabbaṁ",
  "tika-s0402t36:152_1": "dāyakassa cittārādhanatthaṁ. Pamāṇenevāti attano pamāṇeneva appaṁ gahetabbaṁ. Pamāṇena",
  "tika-s0402t36:152_2": "gahetabbanti ettha kāraṇaṁ dassetuṁ ‘‘paṭiggahaṇasmiñhī’’tiādi vuttaṁ. Makkhetīti",
  "tika-s0402t36:152_3": "viddhaṁseti apaneti. Vinipāteti vināseti aṭṭhānaviniyogena. Sāsananti satthusāsanaṁ",
  "tika-s0402t36:152_4": "anusiṭṭhiṁ na karoti na paṭipajjati. Sapadānacārinā viya dvārapaṭipāṭiyā caraṇaṁ",
  "tika-s0402t36:152_5": "loluppavivajjanasantosoti āha ‘‘dvārapaṭipāṭiyā gantabba’’nti.",
  "tika-s0402t36:153_0": "Harāpetvāti adhikaṁ apanetvā. Āhāragedhato nissarati etenāti nissaraṇaṁ. Jighacchāya",
  "tika-s0402t36:153_1": "paṭivinodanatthaṁ katā, kāyassa ṭhitiādipayojanaṁ pana atthāpattito āgatamevāti āha",
  "tika-s0402t36:153_2": "‘‘jighacchāya…pe… santoso nāmā’’ti. Nidahitvā na paribhuñjitabbaṁ tadahupīti adhippāyo.",
  "tika-s0402t36:153_3": "Itarattha pana sikkhāpadeneva vāritaṁ. Sāraṇīyadhamme ṭhitenāti sīlavantehi bhikkhūhi",
  "tika-s0402t36:153_4": "sādhāraṇabhogibhāve ṭhitena.",
  "tika-s0402t36:154_0": "Senāsanenāti sayanena āsanena ca. Yattha yattha hi mañcādike vihārādike ca seti,",
  "tika-s0402t36:154_1": "taṁ senaṁ. Yattha yattha pīṭhādike āsati, taṁ āsanaṁ. Tadubhayaṁ ekato katvā ‘‘senāsana’’nti",
  "tika-s0402t36:154_2": "vuttaṁ. Tenāha ‘‘mañco’’tiādi. Tattha mañco masārakādi. Tathā pīṭhaṁ. Mañcabhisi,",
  "tika-s0402t36:154_3": "pīṭhabhisīti duvidho bhisi. Vihāro pākāraparicchinno sakalo āvāso, ‘‘dīghamukhapāsādo’’ti",
  "tika-s0402t36:154_4": "keci. Aḍḍhayogo dīghapāsādo, ‘‘ekapassacchādanakasenāsana’’nti keci. Pāsādoti caturassapāsādo,",
  "tika-s0402t36:154_5": "‘‘āyatacaturassapāsādo’’ti keci. Hammiyanti muṇḍacchadanapāsādo. Guhāti kevalā pabbataguhā.",
  "tika-s0402t36:154_6": "Leṇaṁ dvārabandhaṁ. Aṭṭo bahalabhittikagehaṁ, yassa gopānasiyo aggahetvā iṭṭhakāhi",
  "tika-s0402t36:154_7": "eva chadanaṁ hoti, ‘‘aṭṭalākārena karīyatī’’tipi vadanti. Māḷo ekakūṭasaṅgahito anekakoṇo",
  "tika-s0402t36:154_8": "paṭissayaviseso, ‘‘vaṭṭākārena katasenāsana’’nti keci.",
  "tika-s0402t36:155_0": "Piṇḍapātevuttanayenevāti ‘‘sādako bhikkhu ‘ahaṁ kattha vasissāmī’ti vitakketī’’tiādinā",
  "tika-s0402t36:155_1": "yathārahaṁ piṇḍapāte vuttanayeneva veditabbā. ‘‘Tato paraṁ vitakkento ariyavaṁsā",
  "tika-s0402t36:155_2": "cuto hoti paribāhiro, senāsanaṁ kuhiṁ labhissāmīti acintetvā kammaṭṭhānasīseneva",
  "tika-s0402t36:155_3": "gantabba’’nti ca evamādi sabbaṁ purimanayeneva.",
  "tika-s0402t36:156_0": "Kasmā panettha paccayasantosaṁ dassentena bhagavatā gilānapaccayasantoso na gahitoti?",
  "tika-s0402t36:156_1": "Na kho panetaṁ evaṁ daṭṭhabbanti dassento ‘‘gilānapaccayo pana piṇḍapāte eva paviṭṭho’’ti",
  "tika-s0402t36:156_2": "āha, āharitabbatāsāmaññenāti adhippāyo. Yadi evaṁ tatthāpi piṇḍapāte viya vitakkasantosādayopi",
  "tika-s0402t36:156_3": "pannarasa santosā icchitabbāti? Noti dassento āha ‘‘tatthā’’tiādi. Nanu cettha dvādaseva",
  "tika-s0402t36:156_4": "dhutaṅgāni viniyogaṁ gatāni, ekaṁ pana nesajjikaṅgaṁ na katthaci viniyuttanti āha",
  "tika-s0402t36:156_5": "‘‘nesajjikaṅgaṁ bhāvanārāmaariyavaṁsaṁ bhajatī’’ti. Ayañca attho aṭṭhakathāruḷho",
  "tika-s0402t36:156_6": "evāti dassento ‘‘vuttampi ceta’’ntiādimāha.",
  "tika-s0402t36:157_0": "Pathaviṁ pattharamāno viyātiādi ariyavaṁsadesanāya sudukkarabhāvadassanaṁ mahāvisayattā",
  "tika-s0402t36:157_1": "tassā desanāya. Yasmā nayasahassapaṭimaṇḍitaṁ hoti, ariyamaggādhigamāya vitthārato",
  "tika-s0402t36:157_2": "pavattiyamānā desanā cittuppādakaṇḍe ayañca bhāvanārāmaariyavaṁsakathā ariyamaggādhigamāya",
  "tika-s0402t36:157_3": "vitthārato pavattiyamānā eva hotīti vuttaṁ ‘‘sahassanayapaṭimaṇḍitaṁ…pe… desanaṁ ārabhī’’ti.",
  "tika-s0402t36:158_0": "Paṭipakkhavidhamanato abhimukhabhāvena ramaṇaṁ āramaṇaṁ ārāmoti āha ‘‘abhiratīti",
  "tika-s0402t36:158_1": "attho’’ti. Byadhikaraṇānampi padānaṁ vasena bhavati bāhiratthasamāso yathā ‘‘urasilomo",
  "tika-s0402t36:158_2": "kaṇṭhekāḷo’’ti āha ‘‘bhāvanāya ārāmo assāti bhāvanārāmo’’ti. Abhiramitabbaṭṭhena",
  "tika-s0402t36:158_3": "vā ārāmo, bhāvanā ārāmo assāti bhāvanārāmoti evampettha samāsayojanā veditabbā. Bhāvento",
  "tika-s0402t36:158_4": "ramatīti etena bhāvanārāmasaddānaṁ kattusādhanataṁ kammadhārayasamāsatañca dasseti.",
  "tika-s0402t36:158_5": "‘‘Pajahanto ramatī’’ti vuttattā pahānārāmoti etthāpi eseva nayo.",
  "tika-s0402t36:159_0": "Kāmaṁ ‘‘nesajjikaṅgaṁ bhāvanārāmaariyavaṁsaṁ bhajatī’’ti vuttaṁ bhāvanānuyogassa",
  "tika-s0402t36:159_1": "anucchavikattā, nesajjikaṅgavasena pana nesajjikassa bhikkhuno ekaccāhi āpattīhi",
  "tika-s0402t36:159_2": "anāpattibhāvoti tampi saṅgaṇhanto ‘‘terasannaṁ dhutaṅgāna’’nti vatvā vinayaṁ patvā",
  "tika-s0402t36:159_3": "garuke ṭhātabbanti icchitattā sallekhassa apariccajanavasena paṭipatti nāma vinaye",
  "tika-s0402t36:159_4": "ṭhitassevāti āha ‘‘terasannaṁ…pe… kathitaṁ hotī’’ti. Kāmaṁ suttābhidhammapiṭakesupi",
  "tika-s0402t36:159_5": "tattha tattha sīlakathā āhaṭāyeva, yehi pana guṇehi sīlassa vodānaṁ hoti, tesu kathitesu",
  "tika-s0402t36:159_6": "yathā sīlakathābāhullaṁ vinayapiṭakaṁ kathitaṁ hoti, evaṁ bhāvanākathābāhullaṁ suttapiṭakaṁ",
  "tika-s0402t36:159_7": "abhidhammapiṭakañca catutthena ariyavaṁsena kathitena kathitameva hotīti vuttaṁ ‘‘bhāvanārāmena",
  "tika-s0402t36:159_8": "avasesaṁ piṭakadvayaṁ kathita’’nti. ‘‘So nekkhammaṁ bhāvento ramatī’’ti nekkhammapadaṁ",
  "tika-s0402t36:159_9": "ādiṁ katvā tattha desanāya pavattattā sabbesampi vā samathavipassanāmaggadhammānaṁ",
  "tika-s0402t36:159_10": "yathāsakaṁ paṭipakkhato nikkhamanena nekkhammasaññitānaṁ tattha āgatattā so pāṭho",
  "tika-s0402t36:159_11": "nekkhammapāḷīti vuccatīti āha ‘‘nekkhamapāḷiyā kathetabbo’’ti. Tenāha aṭṭhakathāyaṁ",
  "tika-s0402t36:159_12": "‘‘sabbepi kusalā dhamā, nekkhammanti pavuccare’’ti. Dasuttarasuttantapariyāyenāti",
  "tika-s0402t36:159_13": "dasuttarasuttantadhammena (dī. ni. 3.350 ādayo) dasuttarasuttante āgatanayenāti vā",
  "tika-s0402t36:159_14": "attho. Sesapadadvayepi eseva nayo.",
  "tika-s0402t36:160_0": "Soti jāgariyaṁ anuyutto bhikkhu. Nekkhammanti kāmehi nikkhantabhāvato nekkhammasaññitaṁ",
  "tika-s0402t36:160_1": "paṭhamajjhānūpacāraṁ, so ‘‘abhijjhaṁ loke pahāyā’’tiādinā (vibha. 508) āgato. Paṭhamajjhānassa",
  "tika-s0402t36:160_2": "pubbabhāgabhāvanā hi idhādhippetā, tasmā ‘‘abyāpāda’’ntiādīsupi evameva attho veditabbo.",
  "tika-s0402t36:160_3": "Saupāyānañhi aṭṭhannaṁ samāpattīnaṁ aṭṭhārasannaṁ mahāvipassanānaṁ catunnaṁ ariyamaggānañca",
  "tika-s0402t36:160_4": "vasenettha desanā pavattāti. Tattha abyāpādanti mettā. Ālokasaññanti vibhūtaṁ katvā",
  "tika-s0402t36:160_5": "manasikaraṇena upaṭṭhitaālokasañjānanaṁ. Avikkhepanti samādhiṁ. Dhammavavatthānanti",
  "tika-s0402t36:160_6": "kusalādidhammānaṁ yāthāvanicchayaṁ, ‘‘sapaccayanāmavavatthāna’’ntipi vadanti. Evaṁ",
  "tika-s0402t36:160_7": "kāmacchandādinīvaraṇappahānena ‘‘abhijjhaṁ loke pahāyā’’tiādinā vuttassa paṭhamajjhānassa",
  "tika-s0402t36:160_8": "pubbabhāgapaṭipadāya bhāvanārāmataṁ pahānārāmatañca dassetvā idāni saha upāyena aṭṭhasamāpattīhi",
  "tika-s0402t36:160_9": "aṭṭhārasahi ca mahāvipassanāhi taṁ dassetuṁ ‘‘ñāṇa’’ntiādimāha. Nāmarūpapariggahaṇakaṅkhāvitaraṇānañhi",
  "tika-s0402t36:160_10": "vibandhabhūtassa mohassa dūrīkaraṇena ñātapariññāya ṭhitassa aniccasaññādayo sijjhanti.",
  "tika-s0402t36:160_11": "Tathā jhānasamāpattīsu anabhiratinimittena pāmojjena tattha anabhiratiyā vinoditāya",
  "tika-s0402t36:160_12": "jhānādīnaṁ samadhigamoti samāpattivipassanaṁ arativinodanaavijjāpadālanaupāyo. Uppaṭipāṭiniddeso",
  "tika-s0402t36:160_13": "pana nīvaraṇasabhāvāya avijjāya heṭṭhānīvaraṇesu saṅgahadassanatthanti daṭṭhabbaṁ.",
  "tika-s0402t36:160_14": "Kiñcāpi paṭhamajjhānūpacāreyeva dukkhaṁ, catutthajjhānūpacāreyeva sukhaṁ pahīyati,",
  "tika-s0402t36:160_15": "atisayappahānaṁ pana sandhāyāha ‘‘catutthajjhānaṁ sukhadukkhe’’ti.",
  "tika-s0402t36:161_0": "Aniccassa , aniccanti ca anupassanā aniccānupassanā, tebhūmakadhammānaṁ aniccataṁ",
  "tika-s0402t36:161_1": "gahetvā pavattāya anupassanāyetaṁ nāmaṁ. Niccasaññanti saṅkhatadhammesu niccā sassatāti",
  "tika-s0402t36:161_2": "pavattaṁ micchāsaññaṁ. Saññāsīsena diṭṭhicittānampi gahaṇaṁ daṭṭhabbaṁ. Esa nayo",
  "tika-s0402t36:161_3": "ito paresupi. Nibbidānupassananti saṅkhāresu nibbindanākārena pavattaṁ anupassanaṁ.",
  "tika-s0402t36:161_4": "Nandinti sappītikataṇhaṁ. Virāgānupassananti virajjanākārena pavattaṁ anupassanaṁ.",
  "tika-s0402t36:161_5": "Nirodhānupassananti saṅkhārānaṁ nirodhassa anupassanaṁ. ‘‘Te saṅkhārā nirujjhantiyeva,",
  "tika-s0402t36:161_6": "āyatiṁ samudayavasena na uppajjantī’’ti evaṁ vā anupassanā nirodhānupassanā. Tenevāha",
  "tika-s0402t36:161_7": "‘‘nirodhānupassanāya nirodheti no samudetī’’ti. Muccitukāmatā hi ayaṁ balappattāti.",
  "tika-s0402t36:161_8": "Paṭinissajjanākārena pavattā anupassanā paṭinissaggānupassanā. Paṭisaṅkhā santiṭṭhanā",
  "tika-s0402t36:161_9": "hi ayaṁ. Ādānanti niccādivasena gahaṇaṁ. Santatisamūhakiccārammaṇānaṁ vasena ekattaggahaṇaṁ",
  "tika-s0402t36:161_10": "ghanasaññā. Āyūhanaṁ abhisaṅkharaṇaṁ. Avatthāvisesāpatti vipariṇāmo. Dhuvasaññanti thirabhāvaggahaṇaṁ.",
  "tika-s0402t36:162_0": "Nimittanti samūhaghanavasena, sakiccaparicchedatāya ca saṅkhārānaṁ saviggahataṁ.",
  "tika-s0402t36:162_1": "Paṇidhinti rāgādipaṇidhiṁ. Sā panatthato taṇhāvasena saṅkhāresu ninnatā. Abhinivesanti",
  "tika-s0402t36:162_2": "attānudiṭṭhi. Aniccadukkhādivasena sabbadhammatīraṇaṁ adhipaññādhammavipassanā. Sārādānābhinivesanti",
  "tika-s0402t36:162_3": "asāre sāranti gahaṇavipallāsaṁ. ‘‘Issarakuttādivasena loko samuppanno’’ti abhiniveso",
  "tika-s0402t36:162_4": "sammohābhiniveso. Keci pana ‘‘ahosiṁ nu kho ahamatītamaddhānantiādinā (ma. ni. 1.18;",
  "tika-s0402t36:162_5": "saṁ. ni. 2.20) pavattasaṁsayāpatti sammohābhiniveso’’ti vadanti. Saṅkhāresu tāṇaleṇabhāvaggahaṇaṁ",
  "tika-s0402t36:162_6": "ālayābhiniveso. ‘‘Ālayaratā ālayasammuditā’’ti (dī. ni. 2.64, 67; ma. ni. 1.281;",
  "tika-s0402t36:162_7": "2.337; saṁ. ni. 1.172; mahāva. 7, 8) ca vacanato ālayo taṇhā, sāyeva cakkhādīsu rūpādīsu",
  "tika-s0402t36:162_8": "ca abhinivesavasena pavattiyā ālayābhinivesoti keci. Evaṁ ṭhitā te saṅkhārā paṭinissajjīyantīti",
  "tika-s0402t36:162_9": "pavattaṁ ñāṇaṁ paṭisaṅkhānupassanā. Vaṭṭato vigatattā vivaṭṭaṁ nibbānaṁ, tattha ārammaṇasaṅkhātena",
  "tika-s0402t36:162_10": "anupassanena pavattiyā vivaṭṭānupassanā gotrabhu. Saṁyogābhinivesanti saṁyujjanavasena",
  "tika-s0402t36:162_11": "saṅkhāresu nivesanaṁ. Diṭṭhekaṭṭheti diṭṭhiyā sahajātekaṭṭhe pahānekaṭṭhe ca. Oḷāriketi",
  "tika-s0402t36:162_12": "uparimaggavajjhe kilese apekkhitvā vuttaṁ, aññathā dassanappahātabbāpi dutiyamaggavajjhehipi",
  "tika-s0402t36:162_13": "oḷārikāti. Aṇusahagateti aṇubhūte. Idaṁ heṭṭhimamaggavajjhe apekkhitvā vuttaṁ. Sabbakileseti",
  "tika-s0402t36:162_14": "avasiṭṭhasabbakilese. Na hi paṭhamādimaggehipi pahīnā kilesā puna pahīyantīti.",
  "tika-s0402t36:163_0": "Evanti paṭisambhidāmagge (paṭi. ma. 1.41, 95) nekkhammapāḷiyā yojanaṁ nigametvā dīghanikāyetiādinā",
  "tika-s0402t36:163_1": "dasuttarapariyāyena (dī. ni. 3.350 ādayo) yojanaṁ dasseti . Ekaṁ dhammaṁ bhāvento",
  "tika-s0402t36:163_2": "ramati, ekaṁ dhammaṁ pajahanto ramatīti ca nayidaṁ dasuttarasutte (dī. ni. 3.350",
  "tika-s0402t36:163_3": "ādayo) āgataniyāmena vuttaṁ, tattha pana ‘‘eko dhammo bhāvetabbo, eko dhammo pahātabbo’’ti",
  "tika-s0402t36:163_4": "desanā āgatā. Evaṁ santepi yasmā atthato bhedo natthi, tasmā paṭisambhidāmagge (paṭi.",
  "tika-s0402t36:163_5": "ma. 1.41, 95) nekkhammapāḷiyaṁ āgatanīhāreneva ‘‘ekaṁ dhammaṁ bhāvento ramati, ekaṁ",
  "tika-s0402t36:163_6": "dhammaṁ pajahanto ramatī’’ti vuttaṁ. Esa nayo sesavāresupi.",
  "tika-s0402t36:164_0": "Evantiādinā dasuttarapariyāyena (dī. ni. 3.350 ādayo) yojanaṁ nigametvā idāni satipaṭṭhānasuttantapariyāyena",
  "tika-s0402t36:164_1": "(ma. ni. 1.105 ādayo) yojanaṁ dassetuṁ ‘‘majjhimanikāye’’tiādi āraddhaṁ. Kāmañcettha",
  "tika-s0402t36:164_2": "kāyānupassanāvaseneva saṁkhipitvā yojanā katā, ekavīsatiyā pana ṭhānānaṁ vasenapi",
  "tika-s0402t36:164_3": "yojanā kātabbā. Idāni abhidhammaniddesapariyāyena dassetuṁ ‘‘abhidhamme niddesapariyāyenā’’tiādi",
  "tika-s0402t36:164_4": "āraddhaṁ. Aniccatotiādīsu yaṁ vattabbaṁ, taṁ visuddhimaggasaṁvaṇṇanāsu (visuddhi.",
  "tika-s0402t36:164_5": "2.698; visuddhi. mahāṭī. 2.698) vuttanayena veditabbaṁ.",
  "tika-s0402t36:165_0": "Ukkaṇṭhitanti adhikusalesu dhammesu pantasenāsanesu ca ukkaṇṭhādiñca, ananuyogoti",
  "tika-s0402t36:165_1": "attho. Ariyavaṁsapūrako dhīro sīlavā bhikkhu ariyavaṁsaparipūraṇassa bhedaṁ anicchanto",
  "tika-s0402t36:165_2": "samāhito vipassako ca paccayaghātena aratiyā ratiyā ca sahitā abhibhavitā hotīti",
  "tika-s0402t36:165_3": "vuttaṁ ‘‘aratiratisaho, bhikkhave, dhīro’’ti. Sesaṁ suviññeyyameva.",
  "tika-s0402t36:166": "Ariyavaṁsasuttavaṇṇanā niṭṭhitā.",
  "tika-s0402t36:167": "9. Dhammapadasuttavaṇṇanā",
  "tika-s0402t36:168_0": "29. Navame jhānādibhedo dhammo pajjati etenāti dhammapadaṁ, anabhijjhāva dhammapadaṁ",
  "tika-s0402t36:168_1": "anabhijjhādhammapadaṁ, anabhijjhāpadhāno vā dhammakoṭṭhāso anabhijjhādhammapadaṁ.",
  "tika-s0402t36:168_2": "Evaṁ sesesupi. Atthato pana anabhijjhādhammapadaṁ nāma alobho vā alobhasīsena adhigatajjhānavipassanāmaggaphalanibbānāni",
  "tika-s0402t36:168_3": "vā. Abyāpādo dhammapadaṁ nāma mettā vā mettāsīsena adhigatajjhānādīni vā. Sammāsatidhammapadaṁ",
  "tika-s0402t36:168_4": "nāma sūpaṭṭhitassati vā satisīsena adhigatajjhānādīni vā. Sammāsamādhidhammapadaṁ",
  "tika-s0402t36:168_5": "nāma aṭṭhasamāpatti vā aṭṭhasamāpattisīsena adhigatajjhānavipassanāmaggaphalanibbānāni",
  "tika-s0402t36:168_6": "vā. Dasaasubhavasena vā adhigatajjhānādīni anabhijjā dhammapadaṁ. Catubrahmavihāravasena",
  "tika-s0402t36:168_7": "adhigatāni abyāpādo dhammapadaṁ. Dasānussati āhārepaṭikūlasaññāvasena adhigatāni",
  "tika-s0402t36:168_8": "sammāsatidhammapadaṁ. Dasakasiṇaānāpānavasena adhigatāni sammāsamādhidhammapadaṁ.",
  "tika-s0402t36:168_9": "Anabhijjhālūti anabhijjhāyanasīlo. Abhipubbo jhesaddo abhijjhāyanaṭṭho. Tenevāha",
  "tika-s0402t36:168_10": "‘‘nittaṇho hutvā’’ti. Pakatibhāvaṁ avijahantenāti parisuddhabhāvaṁ sabhāvasaṅkhātaanavajjasaṅkhātaṁ",
  "tika-s0402t36:168_11": "pakatibhāvaṁ avijahantena. Sāvajjadhammasamuppattiyā hi cittassa anavajjabhāvo jahito hotīti.",
  "tika-s0402t36:169": "Dhammapadasuttavaṇṇanā niṭṭhitā.",
  "tika-s0402t36:170": "10. Paribbājakasuttavaṇṇanā",
  "tika-s0402t36:171_0": "30. Dasame abhiññātāti ediso ca ediso cāti abhilakkhaṇavasena ñātā. Tenāha ‘‘ñātā",
  "tika-s0402t36:171_1": "pākaṭā’’ti. Paṭisallānā vuṭṭhitoti ettha paṭisallānanti tehi tehi saddhivihārikaantevāsikaupāsakādisattehi",
  "tika-s0402t36:171_2": "ceva rūpārammaṇādisaṅkhārehi ca paṭinivattitvā apasakkitvā sallīnaṁ nilīyanaṁ, ekībhāvo",
  "tika-s0402t36:171_3": "pavivekoti vuttaṁ hoti. Yo tato vuṭṭhito, so paṭisallānā vuṭṭhito nāma hoti. Bhagavā",
  "tika-s0402t36:171_4": "pana yasmā paṭisallānā uttamato phalasamāpattito vuṭṭhāsi, tasmā vuttaṁ ‘‘paṭisallānā",
  "tika-s0402t36:171_5": "vuṭṭhitoti phalasamāpattito vuṭṭhito’’ti. Vatthukāmesūti rūpādīsu kilesakāmassa vatthubhūtesu",
  "tika-s0402t36:171_6": "kāmesu. Bahalarāganti thiramūladummocanīyatāhi ajjhosānena bahalabhūtaṁ kilesakāmaṁ",
  "tika-s0402t36:171_7": ". Sakāraṇāti yehi kāraṇehi paresaṁ vāde dosaṁ dassenti, tehi kāraṇehi sakāraṇā. Na",
  "tika-s0402t36:171_8": "hi lakkhaṇayuttena hetunā vinā paravādesu dosaṁ dassetuṁ sakkā.",
  "tika-s0402t36:172_0": "Evamādīti ettha ādisaddena ‘‘natthi hetu natthi paccayo sattānaṁ saṁkilesāyā’’ti",
  "tika-s0402t36:172_1": "(dī. ni. 1.168) evamādiṁ saṅgaṇhāti, tasmā evamādivādino evaṁ hetuppaṭikkhepavādinoti",
  "tika-s0402t36:172_2": "attho. Ettha ca natthikadiṭṭhi vipākaṁ paṭibāhati, akiriyadiṭṭhi kammaṁ paṭibāhati,",
  "tika-s0402t36:172_3": "ahetukadiṭṭhi ubhayaṁ paṭibāhati. Tattha kammaṁ paṭibāhantena vipāko paṭibāhito hoti,",
  "tika-s0402t36:172_4": "vipākaṁ paṭibāhantenapi kammaṁ paṭibāhitaṁ. Iti sabbepete atthato ubhayapaṭibāhakā",
  "tika-s0402t36:172_5": "ahetuvādā ceva akiriyavādā ca natthikavādā ca honti.",
  "tika-s0402t36:173_0": "Okkantaniyamāti ogāḷhamicchattaniyamā. Sajjhāyatīti taṁ diṭṭhidīpakaṁ ganthaṁ uggahetvā",
  "tika-s0402t36:173_1": "paṭhati. Vīmaṁsatīti tassa atthaṁ vicāreti. Tassātiādi vīmaṁsanākāradassanaṁ. Tasmiṁārammaṇeti",
  "tika-s0402t36:173_2": "yathāparikappitahetupaccayābhāvādike natthi hetūtiādinayappavattāya laddhiyā ārammaṇe.",
  "tika-s0402t36:173_3": "Micchāsati santiṭṭhatīti ‘‘natthi hetū’’tiādivasena anussavūpaladdhe atthe tadākāraparivitakkanehi",
  "tika-s0402t36:173_4": "saviggahe viya sarūpato cittassa paccupaṭṭhite cirakālaparicayena evametanti nijjhānakkhamabhāvūpagamanena",
  "tika-s0402t36:173_5": "nijjhānakkhantiyā tathāgahite punappunaṁ tatheva āsevantassa bahulīkarontassa micchāvitakkena",
  "tika-s0402t36:173_6": "samānīyamānā micchāvāyāmopatthambhitā ataṁsabhāvaṁ taṁsabhāvanti gaṇhantī micchāsatīti",
  "tika-s0402t36:173_7": "laddhanāmā taṁladdhisahagatā taṇhā santiṭṭhati. Cittaṁ ekaggaṁ hotīti yathāvuttavitakkādipaccayalābhena",
  "tika-s0402t36:173_8": "tasmiṁ ārammaṇe avaṭṭhitatāya anekaggataṁ pahāya cittaṁ ekaggaṁ appitaṁ viya hoti",
  "tika-s0402t36:173_9": "micchāsamādhinā. Sopi hi paccayavisesena laddhabhāvanābalo kadāci samādhānapaṭirūpakiccakaro",
  "tika-s0402t36:173_10": "hotiyeva paharaṇavijjhanādīsu viyāti daṭṭhabbaṁ.",
  "tika-s0402t36:174_0": "Javanāni javantīti anekakkhattuṁ tenākārena pubbabhāgiyesu javanavāresu pavattesu",
  "tika-s0402t36:174_1": "sabbapacchime javanavāre satta javanāni javanti. Paṭhamajavane satekiccho hoti, tathā",
  "tika-s0402t36:174_2": "dutiyādīsūti dhammasabhāvadassanametaṁ, na pana tasmiṁ khaṇe tesaṁ satekicchabhāvāpādanaṁ",
  "tika-s0402t36:174_3": "kenaci sakkā kātuṁ. Tatthāti tesu tīsu micchādassanesu. Koci ekaṁ dassanaṁ okkamatīti",
  "tika-s0402t36:174_4": "yassa ekasmiṁyeva abhiniveso āsevanā pavattā, so ekaṁyeva dassanaṁ okkamati. Yassa",
  "tika-s0402t36:174_5": "dvīsu tīsupi vā abhiniveso āsevanā pavattā, so dve tīṇi okkamati. Etena yā pubbe",
  "tika-s0402t36:174_6": "ubhayapaṭibāhikatāmukhena pavattā atthasiddhā sabbadiṭṭhikā, sā pubbabhāgiyā, micchāniyāmokkantiyā",
  "tika-s0402t36:174_7": "pana yathāsakaṁ paccayasamudāgamadiṭṭhito bhinnārammaṇānaṁ viya visesādhigamānaṁ",
  "tika-s0402t36:174_8": "ekajjhaṁ anuppattiyā abhikiṇṇā evāti dasseti. Ekasmiṁ okkantepi dvīsu tīsu okkantesupi",
  "tika-s0402t36:174_9": "niyatamicchādiṭṭhikova hotīti iminā tissannampi diṭṭhīnaṁ samānaphalataṁ samānabalañca",
  "tika-s0402t36:174_10": "dasseti. Tasmā tissopi cetanā ekassa uppannā aññamaññaṁ anubalappadāyikā honti.",
  "tika-s0402t36:175_0": "Kiṁ panesa etasmiññeva attabhāve niyato, udāhu aññasmimpīti? Etasmiññeva niyato.",
  "tika-s0402t36:175_1": "Akusalañhi nāmetaṁ abalaṁ, na kusalaṁ viya mahābalaṁ. Aññathā sammattaniyāmo viya",
  "tika-s0402t36:175_2": "accantiko siyā, āsevanavasena pana bhavantarepi taṁ taṁ diṭṭhiṁ rocetiyeva. Tenevāha",
  "tika-s0402t36:175_3": "‘‘vaṭṭakhāṇuko nāmesa satto’’ti. Tasmā ‘‘sakiṁ nimuggo nimuggo eva bālo’’ti viya",
  "tika-s0402t36:175_4": "vaṭṭakhāṇujotanā, yādisehi pana paccayehi ayaṁ taṁ dassanaṁ okkanto puna kadāci micchattaniyāmo",
  "tika-s0402t36:175_5": "tappaṭikkhepapaccaye paṭicca tato sīsukkhepanamassa na hotīti na vattabbaṁ. Tena",
  "tika-s0402t36:175_6": "vuttaṁ ‘‘yebhuyyenā’’ti. Edisāti ‘‘buddhānampi atekicchā’’tiādinā vuttasadisā.",
  "tika-s0402t36:176_0": "Attanonindābhayenāti ‘‘sammā diṭṭhiñca nāma te garahantī’’tiādinā attano upari parehi",
  "tika-s0402t36:176_1": "vattabbanindābhayena. Ghaṭṭanabhayenāti tathā paresaṁ apasādanabhayena. Sahadhammena",
  "tika-s0402t36:176_2": "parena attano upari kātabbaniggaho upārambho, tato parittāso upārambhabhayaṁ. Taṁ",
  "tika-s0402t36:176_3": "pana atthato upavādabhayaṁ hotīti āha ‘‘upavādabhayenā’’ti. Paṭippassaddhivasena",
  "tika-s0402t36:176_4": "abhijjhā vinayati etenāti abhijjhāvinayo, arahattaphalaṁ. Tenāha ‘‘abhijjhāvinayo",
  "tika-s0402t36:176_5": "vuccati arahatta’’nti.",
  "tika-s0402t36:177": "Paribbājakasuttavaṇṇanā niṭṭhitā.",
  "tika-s0402t36:178": "Uruvelavaggavaṇṇanā niṭṭhitā."
}