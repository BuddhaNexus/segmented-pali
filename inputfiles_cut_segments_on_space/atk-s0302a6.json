{
  "atk-s0302a6:0": "7. Rāhulasaṁyuttaṁ",
  "atk-s0302a6:1": "1. Paṭhamavaggo",
  "atk-s0302a6:2": "1-8. Cakkhusuttādivaṇṇanā",
  "atk-s0302a6:3_0": "188-195. Rāhulasaṁyuttassa paṭhame ekoti catūsu iriyāpathesu ekavihārī. Vūpakaṭṭhoti",
  "atk-s0302a6:3_1": "vivekaṭṭho nissaddo. Appamattoti satiyā avippavasanto. Ātāpīti vīriyasampanno. Pahitatto",
  "atk-s0302a6:3_2": "vihareyyanti visesādhigamatthāya pesitatto hutvā vihareyyaṁ. Aniccanti hutvā abhāvākārena",
  "atk-s0302a6:3_3": "aniccaṁ. Atha vā uppādavayavantatāya tāvakālikatāya vipariṇāmakoṭiyā niccapaṭikkhepatoti",
  "atk-s0302a6:3_4": "imehipi kāraṇehi aniccaṁ. Dukkhanti catūhi kāraṇehi dukkhaṁ dukkhamanaṭṭhena dukkhavatthukaṭṭhena",
  "atk-s0302a6:3_5": "satatasampīḷanaṭṭhena sukhapaṭikkhepenāti. Kallanti yuttaṁ. Etaṁ mamāti taṇhāgāho.",
  "atk-s0302a6:3_6": "Esohamasmīti mānagāho. Eso me attāti diṭṭhigāho. Taṇhāgāho cettha aṭṭhasatataṇhāvicaritavasena,",
  "atk-s0302a6:3_7": "mānagāho navavidhamānavasena, diṭṭhigāho dvāsaṭṭhidiṭṭhivasena veditabbo. Nibbindaṁ",
  "atk-s0302a6:3_8": "virajjatīti ettha virāgavasena cattāro maggā kathitā, virāgā vimuccatīti ettha vimuttivasena",
  "atk-s0302a6:3_9": "cattāri sāmaññaphalāni.",
  "atk-s0302a6:4_0": "Ettha ca pañcasu dvāresu pasādāva gahitā, manoti iminā tebhūmakaṁ sammasanacāracittaṁ.",
  "atk-s0302a6:4_1": "Dutiye pañcasu dvāresu ārammaṇameva. Tatiye pañcasu dvāresu pasādavatthukacittameva,",
  "atk-s0302a6:4_2": "manoviññāṇena tebhūmakaṁ sammasanacāracittaṁ gahitaṁ. Evaṁ sabbattha nayo netabbo.",
  "atk-s0302a6:4_3": "Chaṭṭhe tebhūmakadhammā. Aṭṭhame pana taṇhāti tasmiṁ tasmiṁ dvāre javanappattāva",
  "atk-s0302a6:4_4": "labbhati. Paṭhamādīni.",
  "atk-s0302a6:5": "9. Dhātusuttavaṇṇanā",
  "atk-s0302a6:6": "196. Navame viññāṇadhātuvasena nāmaṁ, sesāhi rūpanti nāmarūpaṁ kathitaṁ. Navamaṁ.",
  "atk-s0302a6:7": "10. Khandhasuttavaṇṇanā",
  "atk-s0302a6:8": "197. Dasame rūpakkhandho kāmāvacaro, sesā cattāro sabbasaṅgāhikaparicchedena catubhūmakā. Idha pana tebhūmakāti gahetabbā. Dasamaṁ.",
  "atk-s0302a6:9": "Paṭhamo vaggo.",
  "atk-s0302a6:10": "2. Dutiyavaggo",
  "atk-s0302a6:11": "1-10. Cakkhusuttādivaṇṇanā",
  "atk-s0302a6:12": "198-199. Dutiye dasa uttānatthāneva. Paṭhamādīni.",
  "atk-s0302a6:13": "11. Anusayasuttavaṇṇanā",
  "atk-s0302a6:14_0": "200. Ekādasame imasmiñca saviññāṇake kāyeti attano saviññāṇakakāyaṁ dasseti, bahiddhā",
  "atk-s0302a6:14_1": "cāti parassa saviññāṇakaṁ vā aviññāṇakaṁ vā. Purimena vā attano ca parassa ca viññāṇameva",
  "atk-s0302a6:14_2": "dasseti, pacchimena bahiddhā anindriyabaddharūpaṁ. Ahaṅkāramamaṅkāramānānusayāti",
  "atk-s0302a6:14_3": "ahaṁkāradiṭṭhi ca mamaṁkārataṇhā ca mānānusayā ca. Na hontīti ete kilesā kathaṁ jānantassa",
  "atk-s0302a6:14_4": "etesu vatthūsu na hontīti pucchati. Sammappaññāya passatīti saha vipassanāya maggapaññāya",
  "atk-s0302a6:14_5": "suṭṭhu passati. Ekādasamaṁ.",
  "atk-s0302a6:15": "12. Apagatasuttavaṇṇanā",
  "atk-s0302a6:16_0": "201. Dvādasame ahaṅkāramamaṅkāramānāpagatanti ahaṁkārato ca mamaṁkārato ca mānato",
  "atk-s0302a6:16_1": "ca apagataṁ. Vidhā samatikkantanti mānakoṭṭhāse suṭṭhu atikkantaṁ. Santaṁ suvimuttanti",
  "atk-s0302a6:16_2": "kilesavūpasamena santaṁ, kileseheva suṭṭhu vimuttaṁ. Sesaṁ uttānamevāti. Dvādasamaṁ.",
  "atk-s0302a6:17": "Dutiyo vaggo.",
  "atk-s0302a6:18": "Dvīsupi asekkhabhūmi kathitā. Paṭhamo panettha āyācantassa desito, dutiyo anāyācantassa. Sakalepi pana rāhulasaṁyutte therassa vimuttiparipācanīyadhammāva kathitāti.",
  "atk-s0302a6:19": "Rāhulasaṁyuttavaṇṇanā niṭṭhitā."
}