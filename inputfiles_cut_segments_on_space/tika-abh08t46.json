{
  "tika-abh08t46:0": "22. Bāvīsatimo paricchedo",
  "tika-abh08t46:1": "Ñāṇadassanavisuddhiniddesavaṇṇanā",
  "tika-abh08t46:2_0": "1319-21. Idāni ñāṇadassanavisuddhiyā niddese anuppatte sā yassa ñāṇassa anantaraṁ",
  "tika-abh08t46:2_1": "uppajjati, taṁ tāva dassento ‘‘ito para’’ntiādimāha. Ito paranti ito anulomañāṇato",
  "tika-abh08t46:2_2": "upari. Āvajjaniyaṭhānattāti āvajjanakiccaṁ karontaṁ kiriyamanodhātu viya maggassa",
  "tika-abh08t46:2_3": "āvajjanaṭṭhāne ṭhitattā abbohārikameva ubhayavisuddhilakkhaṇābhāvato. Kiñcāpi evaṁ,",
  "tika-abh08t46:2_4": "tathāpi vuṭṭhānagāminivipassanāya pariyosānattā vipassanāpakkhiyamevāti āha ‘‘vipassanāya",
  "tika-abh08t46:2_5": "sotasmiṁ, patitattā vipassanā’’ti. Etenassa paṭipadāñāṇadassanavisuddhibhajanaṁ dasseti.",
  "tika-abh08t46:3_0": "1322. Puthujjanesu bhavaṁ pothujjanikaṁ, tadeva gottaṁ ariyehi asammissā puthujjanasamaññāti",
  "tika-abh08t46:3_1": "pothujjanikagottaṁ. Ekavaṁsajānañhi samānā samaññā ‘‘gotta’’nti vuccati, gaṁ tāyati",
  "tika-abh08t46:3_2": "buddhiṁ, abhidhānañca ekaṁsikavisayatāya rakkhatīti katvā. Vā-saddo vakkhamānatthavikappane.",
  "tika-abh08t46:3_3": "Abhibhuyya pavattito gotrabhūti sambandho. Gottaṁ vuccati nibbānaṁ ‘‘ariyo’’ti buddhiyā,",
  "tika-abh08t46:3_4": "abhidhānassa ca tāyanato pavattanatoti adhippāyo. Tato bhavatīti tato gottato ārammaṇapaccayato",
  "tika-abh08t46:3_5": "bhavati. Iti-saddo cettha hetuttho daṭṭhabbo. Tena yasmā tato bhavati, tasmā gotrabhūti attho.",
  "tika-abh08t46:4_0": "1323-5. Ñāṇadassanavisuddhi eva ñāṇadassanasuddhikaṁ. Taṁ sampādetuṁ panicchatā tena",
  "tika-abh08t46:4_1": "bhikkhunā yaṁ aññaṁ kiñcipi kātabbaṁ, taṁ natthīti sambandho. Kasmā natthīti ce āha",
  "tika-abh08t46:4_2": "‘‘yaṁ hī’’tiādi. ‘‘Katamevā’’ti vutte ‘‘katha’’nti anuyogassa upaṭṭhitattā ‘‘anulomāvasānaṁ",
  "tika-abh08t46:4_3": "hī’’tiādinā taṁ samattheti.",
  "tika-abh08t46:5_0": "1326-7. Evaṁ uppannaanulomañāṇassa panassa etehi tīhipi anulomañāṇehi attano balānurūpena",
  "tika-abh08t46:5_1": "thūlathūle saccapaṭicchādakatamamhi antaradhāpite sabbasaṅkhāragate cittaṁ na pakkhandati",
  "tika-abh08t46:5_2": ", na laggati, padumapalāsato udakaṁ viya patikuṭati pativaṭṭati, sabbaṁ nimittārammaṇampi",
  "tika-abh08t46:5_3": "sabbaṁ pavattārammaṇampi palibodhato upaṭṭhāti, athassa sabbasmiṁ nimittappavattārammaṇe",
  "tika-abh08t46:5_4": "palibodhato upaṭṭhite dutiyassa vā tatiyassa vā anulomañāṇassa anantaraṁ gotrabhuñāṇaṁ",
  "tika-abh08t46:5_5": "uppajjati. Tenāha ‘‘tassā’’tiādi. Paṭhamāvajjanañceva paṭhamābhogatāpi cāti paṭhamāvajjanaṁ",
  "tika-abh08t46:5_6": "paṭhamābhogabhūtaṁ. Sakatthe hi ayaṁ tā-paccayoti. Tattha āvajjanaṁ cittasantānassa",
  "tika-abh08t46:5_7": "pariṇāmanavasena, ābhogo attano ābhujanavasena daṭṭhabbo.",
  "tika-abh08t46:6_0": "1328-33.Anantarādīhīti anantarasamanantaraāsevanaupanissayanatthivigatavasena chahi",
  "tika-abh08t46:6_1": "paccayehi. Muddhanti muddhabhūtaṁ. Ekantikatāya ekavārameva ca uppajjanato punarāvattābhāvena",
  "tika-abh08t46:6_2": "pana anāvattaṁ. Anāvajjanampi cāti anāvajjanampisamānaṁ. Saññaṁ datvā viyāti ‘‘evaṁ",
  "tika-abh08t46:6_3": "uppajjāhī’’ti saññaṁ datvā viya. Anibbiddhapubbanti apadālitapubbaṁ. Viddhaṁsentovāti",
  "tika-abh08t46:6_4": "vināsento eva. Jāyatīti nibbattati. Ettha ca imaṁ upamaṁ āharanti – eko kira issāso",
  "tika-abh08t46:6_5": "aṭṭhausabhamatte padese phalakasataṁ ṭhapāpetvā vatthena mukhaṁ veṭhetvā saraṁ sannayhitvā",
  "tika-abh08t46:6_6": "cakkayante aṭṭhāsi, añño puriso cakkayantaṁ āvijjhitvā yadā issāsassa phalakaṁ abhimukhaṁ",
  "tika-abh08t46:6_7": "hoti, tadā tattha daṇḍakena saññaṁ deti. Issāso daṇḍakasaññaṁ amuñcitvāva saraṁ khipitvā",
  "tika-abh08t46:6_8": "phalakasatanibbijjhati. Tattha daṇḍakasaññaṁ dento viya gotrabhuñāṇaṁ, issāso viya",
  "tika-abh08t46:6_9": "maggañāṇaṁ, daṇḍakasaññaṁ amuñcitvāva phalakasataṁ nibbijjhanaṁ viya maggañāṇassa",
  "tika-abh08t46:6_10": "gotrabhuñāṇena dinnasaññaṁ amuñcitvāva nibbānaṁ ārammaṇaṁ katvā anibbiddhapubbānaṁ",
  "tika-abh08t46:6_11": "apadālitapubbānaṁ lobhadosamohakkhandhānaṁ nibbijjhananti.",
  "tika-abh08t46:7_0": "1335-8.Anāmatagga…pe… mahodadhinti aṭṭhamabhavato paṭṭhāya nibbattakaṁ aññātakoṭiṁ",
  "tika-abh08t46:7_1": "saṁsāravaṭṭadukkhamahāsamuddaṁ. Pāṇātipātādipañcaverāni ceva pañcavīsati mahābhayāni",
  "tika-abh08t46:7_2": "cāti sabbaverabhayāni. Anekepi ānisaṁseti ratanattaye niviṭṭhasaddhādike ānisaṁse.",
  "tika-abh08t46:7_3": "Ādimaggenāti sotāpattimaggasaṅkhātena paṭhamamaggena. Paṭhamamaggañāṇavaṇṇanā.",
  "tika-abh08t46:8": "1339.Tassevānantaranti tassa anantaraṁyeva. Dvepi tīṇi vāti nātitikkhapaññassa dve, tikkhapaññassa tīṇi phalacittāni.",
  "tika-abh08t46:9_0": "1340-3.‘‘Ajānitvāvadanti te’’ti vatvā tattha kāraṇaṁ dassetuṁ ‘‘ekassā’’tiādi vuttaṁ.",
  "tika-abh08t46:9_1": "Pañcamaṁ maggacittanti imināva chaṭṭhassa abhāvadīpanena ‘‘ekaṁ phalacitta’’nti vadato",
  "tika-abh08t46:9_2": "godattattherassa vādopi paṭikkhitto.",
  "tika-abh08t46:10_0": "1344.‘‘Ettāvatā’’ti paṭhamamaggassa uppattianantaraṁ phalassa uppattimattena. Sotāpannoti",
  "tika-abh08t46:10_1": "vuccatīti sotāpanno nāma dutiyo ariyapuggaloti vuccati. So devarajjacakkavattirajjādipamādaṭṭhānaṁ",
  "tika-abh08t46:10_2": "āgamma bhusaṁ pamattopi hutvā kāmasugatiyaṁ sattakkhattumeva sandhāvitvā saṁsaritvā",
  "tika-abh08t46:10_3": "dukkhassantakaraṇasamattho hoti. Yathāha –",
  "tika-abh08t46:11": "‘‘Kiñcāpi te honti bhusaṁ pamattā,",
  "tika-abh08t46:12": "Na te bhavaṁ aṭṭhamamādiyantī’’ti. (khu. pā. 6.9; su. ni. 232; netti. 115);",
  "tika-abh08t46:13": "Rūpārūpalokesu pana na tathā niyamoti ācariyā.",
  "tika-abh08t46:14_0": "1347.Phalādīnanti ādi-saddena pahīnakilesādike saṅgaṇhāti. Tathā ca ‘‘iminā vatāhaṁ",
  "tika-abh08t46:14_1": "maggena āgato’’ti paṭhamaṁ maggaṁ paccavekkhati, tato ‘‘ayaṁ me ānisaṁso laddho’’ti",
  "tika-abh08t46:14_2": "phalaṁ paccavekkhati, tato ‘‘ime nāma me kilesā pahīnā’’ti pahīnakilese paccavekkhati,",
  "tika-abh08t46:14_3": "tato ‘‘ime nāma me kilesā avasiṭṭhā’’ti uparimaggattayavajjhe kilese paccavekkhati,",
  "tika-abh08t46:14_4": "avasāne ‘‘ayaṁ me dhammo ārammaṇato paṭividdho’’ti amataṁ nibbānaṁ paccavekkhati.",
  "tika-abh08t46:14_5": "Iti sotāpannassa pañca paccavekkhaṇañāṇāni honti. Yathā ca sotāpannassa, evaṁ sakadāgāmianāgāmīnampi.",
  "tika-abh08t46:14_6": "Arahato pana avasiṭṭhakilesapaccavekkhaṇaṁ nāma natthi. Evaṁ sabbānipi ekūnavīsati",
  "tika-abh08t46:14_7": "paccavekkhaṇañāṇāni. Tenāha ‘‘paccavekkhaṇañāṇāni, bhavantekūnavīsatī’’ti.",
  "tika-abh08t46:15_0": "1348-50. Yāsaṁ paccavekkhaṇavasena imāni ñāṇāni pavattanti, tā dassetuṁ ‘‘maggo phalañcā’’tiādimāha.",
  "tika-abh08t46:15_1": "Ukkaṭṭhaparicchedoyeva ceso. Pahīnāvasiṭṭhakilesapaccavekkhaṇañhi sekhānampi hoti",
  "tika-abh08t46:15_2": "vā na vā. Na hi sabbeva tattha samatthā honti. Teneva hi mahānāmo bhagavantaṁ pucchi",
  "tika-abh08t46:15_3": "‘‘ko su nāma me dhammo ajjhattaṁ appahīno, yena me ekadā lobhadhammāpi cittaṁ pariyādāya",
  "tika-abh08t46:15_4": "tiṭṭhantī’’tiādi (ma. ni. 1.175). Yogamārabhateti tasmiṁyeva vā āsane nisinno, aparena",
  "tika-abh08t46:15_5": "vā samayena kāmarāgabyāpādānaṁ tanubhāvakarāya sakadāgāmimaggasaṅkhātāya dutiyāya",
  "tika-abh08t46:15_6": "bhūmiyā adhigamatthāya vipassanāyogaṁ karoti, dutiyabhāvo cassa desanāvasena, uppattivasena",
  "tika-abh08t46:15_7": "ca veditabbo. Sampayuttānaṁ pana nissayabhāvena te dhammā bhavanti etthāti bhūmi,",
  "tika-abh08t46:15_8": "yasmā vā samānepi lokuttarabhāve sayampi bhavati, na nibbānaṁ viya apātubhūtaṁ, tasmāpi",
  "tika-abh08t46:15_9": "‘‘bhūmī’’ti vuccati. Ñāṇena parimajjatīti tena tenākārena indriyānaṁ tikkhatarataṁ",
  "tika-abh08t46:15_10": "sampādetvā, balabojjhaṅgānañca paṭutarabhāvaṁ sādhetvā lakkhaṇattayaṁ tīraṇavasena parimajjati.",
  "tika-abh08t46:16_0": "1351-2. Tattha aparāparaṁ ñāṇaṁ cārento parivatteti. Tenāha ‘‘vipassanāvīthiṁ ogāhatī’’ti.",
  "tika-abh08t46:16_1": "Heṭṭhā vuttanayenāti udayabbayañāṇādīnaṁ uppādane vuttanayeneva. Gotrabhussa anantaranti",
  "tika-abh08t46:16_2": "ettha gotrabhu viya gotrabhu. Paṭhamamaggapurecārikañāṇañhi puthujjanagottābhibhavanato,",
  "tika-abh08t46:16_3": "ariyagottabhavanato ca nippariyāyato ‘‘gotrabhū’’ti vuccati, idaṁ pana taṁsadisatāya",
  "tika-abh08t46:16_4": "pariyāyato gotrabhu. Ekaccasaṁkilesavisuddhiyā, pana accantavisuddhiyā ārammaṇakaraṇato",
  "tika-abh08t46:16_5": "ca ‘‘vodāna’’nti vuccati. Tenāha paṭṭhāne ‘‘anulomaṁ vodānassa anantarapaccayena",
  "tika-abh08t46:16_6": "paccayo’’ti (paṭṭhā. 1.1.417). Yasmā pana paṭisambhidāmagge ‘‘uppādādiabhibhavanaṭṭhaṁ",
  "tika-abh08t46:16_7": "upādāya aṭṭha gotrabhudhammā samādhivasena uppajjanti, dasa gotrabhudhammā vipassanāvasena",
  "tika-abh08t46:16_8": "uppajjantī’’tiādīsu (paṭi. ma. 1.60) gotrabhunāmavaseneva āgataṁ, tasmā idhāpi ‘‘gotrabhussa",
  "tika-abh08t46:16_9": "anantara’’nti vuttaṁ gottasaṅkhātanibbānato bhūtanti katvā. Dutiyamaggañāṇavaṇṇanā.",
  "tika-abh08t46:17_0": "1355-7.Yanti yasmā. Sakidevāti ekavārameva. Imaṁ lokaṁ āgantvāti iminā pañcasu sakadāgāmīsu",
  "tika-abh08t46:17_1": "cattāro vajjetvā ekova gahito. Ekacco hi idha sakadāgāmiphalaṁ patvā idheva parinibbāyati,",
  "tika-abh08t46:17_2": "ekacco idha patvā devaloke parinibbāyati, ekacco devaloke patvā tattheva parinibbāyati,",
  "tika-abh08t46:17_3": "ekacco devaloke patvā idhūpapajjitvā parinibbāyatīti ime cattāropi idha na gahitā.",
  "tika-abh08t46:17_4": "Yo pana idha patvā devaloke yāvatāyukaṁ vasitvā idhūpapajjitvā parinibbāyati, ayamekova",
  "tika-abh08t46:17_5": "idha gahitoti. Antakaro bhaveti dukkhassantakaro bhaveyya, bhave vā antakaro bhavassa",
  "tika-abh08t46:17_6": "antakaroti attho. Tatiyāya bhūmiyā pattiyāti sambandho. Byāpādakāmarāgānaṁpahānāyāti",
  "tika-abh08t46:17_7": "tesaṁyeva sakadāgāmimaggena tanukarānaṁ saṁyojanānaṁ niravasesappahānāya. Tatiyamaggañāṇavaṇṇanā.",
  "tika-abh08t46:18_0": "1363-7. Paṭisandhivasena kāmabhavassa anāgamanato anāgāmī. Tenāha ‘‘tattheva parinibbāyī’’ti.",
  "tika-abh08t46:18_1": "Tatthevāti suddhāvāse vā aññattha vā yattha uppanno, tattheva parinibbāyi. Anāvattisabhāvoti",
  "tika-abh08t46:18_2": "tasmā lokā idha paṭisandhiggahaṇavasena imaṁ lokaṁ punarāgamanābhāvato anāvattanasabhāvo,",
  "tika-abh08t46:18_3": "buddhadassanatheradassanadhammassavanānaṁ panatthāya āgamanaṁ hotiyeva. Rūparāgādipahānāyāti",
  "tika-abh08t46:18_4": "rūparāgaarūparāgamānauddhaccaavijjāsaṅkhātānaṁ pañcannaṁ uddhambhāgiyasaṁyojanānaṁ",
  "tika-abh08t46:18_5": "niravasesappahānāya. Viddhaṁsāyāti vināsāya. Catutthamaggañāṇavaṇṇanā.",
  "tika-abh08t46:19_0": "1371-4.Mahākhīṇāsavoti mahānubhāvato nibaddhapūjāvacanametaṁ, na upādāyavacanaṁ ‘‘yathā",
  "tika-abh08t46:19_1": "mahāmoggallāno’’ti. Na hi cūḷakhīṇāsavo nāma atthi. Anuppatto sadattho sakattho,",
  "tika-abh08t46:19_2": "pūjattho vā etenāti anuppattasadattho, sadatthoti ca arahattaṁ veditabbaṁ. Tañhi",
  "tika-abh08t46:19_3": "attupanibandhanaṭṭhena, attānaṁ avijahanaṭṭhena, attano paramatthaṭṭhena ca attano",
  "tika-abh08t46:19_4": "atthattā ‘‘sadattho’’ti vuccati. Khīṇāni dasapi bhavasaṁyojanāni etassāti khīṇasaṁyojano.",
  "tika-abh08t46:19_5": "Dakkhiṇaṁ arahatīti dakkhiṇeyyo. Catassopīti sotāpattimaggo sakadāgāmimaggo anāgāmimaggo",
  "tika-abh08t46:19_6": "arahattamaggoti catassopi. Visuddhikāmenāti attano visuddhiṁ icchantena. Tapoyeva",
  "tika-abh08t46:19_7": "dhanamassāti tapodhano, tena.",
  "tika-abh08t46:20": "Iti abhidhammatthavikāsiniyā nāma",
  "tika-abh08t46:21": "Abhidhammāvatārasaṁvaṇṇanāya",
  "tika-abh08t46:22": "Ñāṇadassanavisuddhiniddesavaṇṇanā niṭṭhitā."
}