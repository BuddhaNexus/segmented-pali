{
  "tika-s0305t10:0": "11. Sotāpattisaṁyuttaṁ",
  "tika-s0305t10:1": "1. Veḷudvāravaggo",
  "tika-s0305t10:2": "1. Cakkavattirājasuttavaṇṇanā",
  "tika-s0305t10:3_0": "997.Anuggahagarahaṇesunipātoti anuggaṇhanagarahatthajotako nipāto. Kimettha anuggaṇhāti,",
  "tika-s0305t10:3_1": "kiṁ vā garahatīti āha “catunna”ntiādi. Tattha anuggaṇhanto anucchavikaṁ katvā gaṇhanto.",
  "tika-s0305t10:3_2": "Garahanto nindanto. Issarasīlo issaro, tassa bhāvo issariyaṁ, pabhutā. Adhīnaṁ pati",
  "tika-s0305t10:3_3": "adhipati, tassa bhāvo ādhipaccaṁ, sāmibhāvoti āha – “issariyādhipacca”ntiādi. Anantakānīti antarahitāni.",
  "tika-s0305t10:4_0": "Aveccappasādenāti vatthuttayassa guṇe yāthāvato avecca pavisitvā pasādo. So pana",
  "tika-s0305t10:4_1": "kenaci calanarahitoti āha “acalappasādenā”ti. Maggenāti ariyamaggena. Āgatappasādo",
  "tika-s0305t10:4_2": "tassa adhigamena laddhappasādo. Apubbaṁ acarimanti ekajjhaṁ. Ariyasāvakānañhi ariyamaggo",
  "tika-s0305t10:4_3": "uppajjantova tīsu vatthūsu aveccappasādaṁ āvahanto eva uppajjati. Tesanti visayabhūtānaṁ",
  "tika-s0305t10:4_4": "tiṇṇaṁ vatthūnaṁ vasena tidhā vutto. Yasmā ca atthato eko, tasmāva ninnānākaraṇo",
  "tika-s0305t10:4_5": "hoti pavattaṭṭhānabhede satipi. Ariyasāvakassa hītiādinā nayena tamatthaṁ vivarati.",
  "tika-s0305t10:4_6": "Pasādo okappanā. Pemaṁ bhatti. Gāravaṁ garukaraṇaṁ. Mahantaṁ uḷāraṁ. Etaṁ vibhāgena",
  "tika-s0305t10:4_7": "natthi sabbattha samānattā.",
  "tika-s0305t10:5_0": "Evanti bhavantarepi akopanīyatāya. Sadisavasenāti aññehi akhaṇḍādīhi sadisavasena.",
  "tika-s0305t10:5_1": "Tenāha “mukhavaṭṭi yañhi chinne”tiādi. Khaṇḍā etissā atthīti khaṇḍā. Esa nayo sesesupi.",
  "tika-s0305t10:5_2": "Pātimokkhe āgatānukkamena sīlassa ādimajjhavibhāgo veditabbo. Dvinnaṁ vā tiṇṇaṁ vāti",
  "tika-s0305t10:5_3": "sīlakoṭṭhāsānaṁ. Ekantaraṁ bhinnanti abhinnena ekantaraṁ hutvā bhinnaṁ. Tesaṁ khaṇḍādīnaṁ.",
  "tika-s0305t10:5_4": "“Bhujissehī”ti uttarapadalopena niddesoti āha “bhujissabhāvakarehī”ti. Idaṁvītikkantanti",
  "tika-s0305t10:5_5": "idampi sīlaṁ vītikkantaṁ. “Ayaṁ sīlassa vītikkamo”ti evaṁ parāmasituṁ asakkuṇeyyehi.",
  "tika-s0305t10:6": "2. Brahmacariyogadhasuttavaṇṇanā",
  "tika-s0305t10:7_0": "998.Yesanti aniyamato saddhādīnamādhārabhūtapuggaladassanaṁ. Buddhe pasādo gahito.",
  "tika-s0305t10:7_1": "So hi itarehi paṭhamaṁ gahetabboti. Ariyakantāni sīlāni gahitāni sotāpannassa sīlānaṁ",
  "tika-s0305t10:7_2": "adhippetattā. Saṅghe pasādo gahito dhammappasādassa anantaraṁ vuccamānattā. Dhamme",
  "tika-s0305t10:7_3": "pasādo gahito aveccappasādabhāvato. Sotaṁ ariyamaggaṁ ādito patti sotāpatti, tassā",
  "tika-s0305t10:7_4": "aṅgāni sotāpattiyaṅgāni. Paccentīti pajāyanti adhigacchanti. Tenāha “pāpuṇantī”ti.",
  "tika-s0305t10:7_5": "Brahmacariyanti maggabrahmacariyaṁ. Katarapasādo vattamānoti adhippāyo. Maggappasādoti",
  "tika-s0305t10:7_6": "maggasampayutto pasādo. Āgatamaggassāti adhigatamaggassa. Missakappasādo esoti tasmā",
  "tika-s0305t10:7_7": "ubhopi therā paṇḍitā bahussutā.",
  "tika-s0305t10:8": "3. Dīghāvuupāsakasuttavaṇṇanā",
  "tika-s0305t10:9_0": "999. Yadaggena tasmiṁ upāsake yathāvuttāni sotāpattiyaṅgāni saṁvijjanti, tadaggena",
  "tika-s0305t10:9_1": "so tesu vattissatīti āha “catūsu sotāpattiyaṅgesu sandissasī”ti. Vijjaṁ bhajantīti",
  "tika-s0305t10:9_2": "vijjābhāgiyā, tesu koṭṭhāsesu pariyāpannāti vuttaṁ “vijjābhāgiyeti vijjākoṭṭhāsike”ti.",
  "tika-s0305t10:10": "4-5. Paṭhamasāriputtasuttādivaṇṇanā",
  "tika-s0305t10:11_0": "1000-1001. “Sotāpattī”ti paṭhamamaggo adhippeto, tassa adhigamūpāyo sotāpattiyaṅgaṁ.",
  "tika-s0305t10:11_1": "Tenāha “sotāpattiyā pubbabhāgapaṭilābhaṅga”nti. Sotāpattiatthāyāti sotāpattimaggatthāya.",
  "tika-s0305t10:11_2": "Aṅganti kāraṇaṁ. Itare ratanattayappasādādayo. Pubbabhāgiyāya sotāpattiyā aṅgaṁ kāraṇanti.",
  "tika-s0305t10:12": "6. Thapatisuttavaṇṇanā",
  "tika-s0305t10:13_0": "1002. (Vitānaṁ kāyānaṁ kālanakāya, kāraṇassa upagatānaṁ sātapariyā sijjhati. Tattha",
  "tika-s0305t10:13_1": "kāyaparipajjhāyamukhena tantiṁ ṭhapesi bhagavā. Na hi passatha namatthehi karaṇe",
  "tika-s0305t10:13_2": "niratthako piti vattati. “Niyatattā”ti vuttaṁ. Tameva niyamaṁ “majjhimapadeseyevā”ti",
  "tika-s0305t10:13_3": "avadhāraṇena vibhāveti. Mahāmaṇḍalacārikaṁ carantopi majjhimapadesassa antanteneva",
  "tika-s0305t10:13_4": "carati. Tattha ca vineyyajanassa samosaraṇatā mattapanavācamahatthasupananti.) [Etthantare",
  "tika-s0305t10:13_5": "pāṭho asuddho dussodhanīyo ca, suddhapāṭho gavesitabbo.] Aruṇuṭṭhāpanampi tattheva",
  "tika-s0305t10:13_6": "hoti. Paccantapadese pana dūre vineyyajanā honti, tattha gantvā maggaphalesu patiṭṭhāpetvā",
  "tika-s0305t10:13_7": "tato paccāgantvā majjhimapadese eva vāsaṁ upagacchati, tattha manussehi katānaṁ kārānaṁ",
  "tika-s0305t10:13_8": "mahapphalabhāvaniyamanatthanti daṭṭhabbaṁ. “Āsanne no bhagavā”ti idaṁ nidassanamattanti",
  "tika-s0305t10:13_9": "dassento “na kevala”nti ādimāha.",
  "tika-s0305t10:14": "Sakiñcanasapalibodhanaṭṭhenāti ettha kiñcanaṁ palibodho asamāpitakiccatā, tadubhayassa atthibhāvenāti attho. Mahāvāseti mahāgehe.",
  "tika-s0305t10:15_0": "Dvepi janāti isidattapurāṇā. Sitaṁ nāma mandahasitaṁ. Hasitaṁ nāma vissaṭṭhahasitaṁ.",
  "tika-s0305t10:15_1": "Muttacāgotiādīsu yaṁ vattabbaṁ, taṁ visuddhimaggaṭīkāyaṁ vuttanayena veditabbaṁ.",
  "tika-s0305t10:15_2": "Saṁvibhāgeti parassa dānavasena saṁvibhajane. Akatavibhāganti deyyadhammavasena na",
  "tika-s0305t10:15_3": "katavibhāgaṁ. Puggalavasena pana “sīlavantehī”ti vuttattā katavibhāgameva mahapphalatākaraṇena.",
  "tika-s0305t10:15_4": "Tenāha “sabbaṁ dātabbameva hutvā ṭhita”nti.",
  "tika-s0305t10:16": "(Etthantare pāṭho asuddho dussodhanīyo ca, suddhapāṭho gavesitabbo.)",
  "tika-s0305t10:17": "7. Veḷudvāreyyasuttavaṇṇanā",
  "tika-s0305t10:18_0": "1003.Paveṇiāgatassāti anekapurisayugavasena paramparāgatassa. Attani upanetabbanti",
  "tika-s0305t10:18_1": "attani netvā parasmiṁ upanetabbaṁ. Tenāha “yo kho myāyaṁ dhammo appiyo amanāpo, parassapeso",
  "tika-s0305t10:18_2": "dhammo appiyo amanāpo”tiādi. Amantabhāsenāti samphassa samphappalāpassa amantāya",
  "tika-s0305t10:18_3": "mantārahitabhāsanena.",
  "tika-s0305t10:19": "8-9. Paṭhamagiñjakāvasathasuttādivaṇṇanā",
  "tika-s0305t10:20_0": "1004-5.Dve gāmā dvinnaṁ ñātīnaṁ gāmāti katvā. Ñātiketi evaṁladdhanāme ekasmiṁ gāmake.",
  "tika-s0305t10:20_1": "Giñjakāvasatheti giñjakā vuccanti iṭṭhakā, giñjakāhi eva kato āvasatho, tasmiṁ. So",
  "tika-s0305t10:20_2": "kira āvāso yathā sudhāhi parikammena payojanaṁ natthi, evaṁ iṭṭhakāhi eva cinitvā",
  "tika-s0305t10:20_3": "kato. Tena vuttaṁ “iṭṭhakāmaye āvasathe”ti. Tulāthambhadvārabandhakavāṭaphalakāni",
  "tika-s0305t10:20_4": "pana dārumayā eva. Oraṁ vuccati kāmadhātu, paccayabhāvena taṁ oraṁ bhajantīti orambhāgiyāni,",
  "tika-s0305t10:20_5": "orambhāgassa vā hitāni orambhāgiyāni. Tenāha “heṭṭhābhāgiyāna”ntiādi. Tīhi maggehīti",
  "tika-s0305t10:20_6": "heṭṭhimehi tīhi maggehi. Tehi pahātabbatāya hi tesaṁ saññojanānaṁ orambhāgiyatā,",
  "tika-s0305t10:20_7": "oraṁ bhañjiyāni vā orambhāgiyāni vuttāni niruttinayena. Idāni byatirekamukhena nesaṁ",
  "tika-s0305t10:20_8": "orambhāgiyabhāvaṁ vibhāvetuṁ “tatthā”tiādi vuttaṁ. Vikkhambhitāni samatthatāvighātena",
  "tika-s0305t10:20_9": "puthujjanānaṁ, samucchinnāni sabbaso abhāvena ariyānaṁ rūpārūpabhavūpapattiyā vibandhanāya",
  "tika-s0305t10:20_10": "na hontīti vuttaṁ “avikkhambhitāni maggena vā asamucchinnānī”ti. Nibbattivasenāti",
  "tika-s0305t10:20_11": "paṭisandhiggahaṇavasena gantuṁ na denti. Mahaggatabhavagāmikammāyūhanassa vibandhanato",
  "tika-s0305t10:20_12": "sakkāyadiṭṭhiādīni tīṇi saññojanāni kāmacchandabyāpādā viya mahaggatabhavūpapattiyā",
  "tika-s0305t10:20_13": "visesapaccayattā tattha mahaggatabhave nibbattampi tannibbattihetukammaparikkhaye",
  "tika-s0305t10:20_14": "kāmabhavūpapattipaccayatāya mahaggatabhavato ānetvā idheva kāmabhave eva nibbattāpenti.",
  "tika-s0305t10:20_15": "Tasmā sabbānipi pañcapi saṁyojanāni orambhāgiyāneva. Paṭisandhivasena anāgamanasabhāvoti",
  "tika-s0305t10:20_16": "paṭisandhiggahaṇavasena tasmā lokā idha na āgamanasabhāvo. Buddhadassana-theradassana-dhammassavanānaṁ",
  "tika-s0305t10:20_17": "pana atthāya assa āgamanaṁ anivāritaṁ.",
  "tika-s0305t10:21_0": "Kadāci uppattiyā viraḷākāratā, pariyuṭṭhānamandatāya abahalatāti dvedhāpi tanubhāvo.",
  "tika-s0305t10:21_1": "Abhiṇhanti bahuso. Bahalabahalāti tibbatibbā. Yattha uppajjanti, taṁ santānaṁ maddantā",
  "tika-s0305t10:21_2": "pharantā sādhentā andhakāraṁ karontā uppajjanti, dvīhi pana maggehi pahīnattā tanukatanukā",
  "tika-s0305t10:21_3": "mandamandā uppajjanti. Puttadhītaro hontīti idaṁ akāraṇaṁ. Tathā hi aṅgapaccaṅgaparāmasanamattenapi",
  "tika-s0305t10:21_4": "te honti. Idanti “rāgadosamohānaṁ tanuttā”ti idaṁ vacanaṁ. Bhavatanukavasenāti appakabhavavasena.",
  "tika-s0305t10:21_5": "Tanti mahāsīvattherassa vacanaṁ paṭikkhittanti sambandho. Ye bhavā ariyānaṁ labbhanti,",
  "tika-s0305t10:21_6": "te paripuṇṇalakkhaṇabhavā eva. Ye na labbhanti, tattha kīdisaṁ taṁ bhavatanukaṁ.",
  "tika-s0305t10:21_7": "Tasmā ubhayathāpi bhavatanukassa asambhavo evāti dassetuṁ “sotāpannassā”tiādi vuttaṁ.",
  "tika-s0305t10:21_8": "Aṭṭhame bhave bhavatanukaṁ natthi aṭṭhamasseva bhavassa sabbasseva abhāvato. Sesesupi eseva nayo.",
  "tika-s0305t10:22_0": "Kāmāvacaralokaṁsandhāya vuttaṁ itarassa lokassa vasena tathā vattuṁ asakkuṇeyyattā.",
  "tika-s0305t10:22_1": "Yo hi sakadāgāmī devamanussalokesu vomissakavasena nibbattati, sopi kāmabhavavaseneva",
  "tika-s0305t10:22_2": "paricchinditabbo. Bhagavatā ca kāmaloke ṭhatvā – “sakideva imaṁ lokaṁ āgantvā”ti",
  "tika-s0305t10:22_3": "vuttaṁ. Imaṁ lokaṁ āgantvāti ca iminā pañcasu sakadāgāmīsu cattāro vajjetvā ekova",
  "tika-s0305t10:22_4": "gahito. Ekacco hi idha sakadāgāmiphalaṁ patvā idheva parinibbāyati, ekacco idha patvā",
  "tika-s0305t10:22_5": "devaloke parinibbāyati, ekacco devaloke patvā tattheva parinibbāyati, ekacco devaloke",
  "tika-s0305t10:22_6": "patvā idhūpapajjitvā parinibbāyati, ime cattāro idha na labbhanti. Yo pana idha patvā",
  "tika-s0305t10:22_7": "devaloke yāvatāyukaṁ vasitvā puna idhūpapajjitvā parinibbāyati, ayamidha adhippeto.",
  "tika-s0305t10:22_8": "Aṭṭhakathāyaṁ pana “imaṁ lokanti kāmabhavo adhippeto”ti imamatthaṁ vibhāvetuṁ “sace",
  "tika-s0305t10:22_9": "hī”tiādinā aññaṁyeva catukkaṁ dassitaṁ.",
  "tika-s0305t10:23_0": "Catūsu…pe… sabhāvoti attho apāyagamanīyānaṁ pāpadhammānaṁ sabbaso pahīnattā. Dhammaniyāmenāti",
  "tika-s0305t10:23_1": "maggadhammaniyāmena niyato uparimaggādhigamassa avassaṁbhāvibhāvato. Tenāha “sambodhiparāyaṇo”ti.",
  "tika-s0305t10:23_2": "Tesaṁ tesaṁ ñāṇagatinti tesaṁ tesaṁ sattānaṁ “asuko sotāpanno, asuko sakadāgāmī”tiādinā",
  "tika-s0305t10:23_3": "taṁtaṁñāṇādhigamanaṁ ñāṇūpapattiṁ. Ñāṇābhisamparāyanti tato parampi – “niyato sambodhiparāyaṇo",
  "tika-s0305t10:23_4": "sakideva imaṁ lokaṁ āgantvā dukkhassantaṁ karissatī”tiādinā ñāṇasahitaṁ upapattipaccayabhavaṁ.",
  "tika-s0305t10:23_5": "Olokentassa ñāṇacakkhunā apekkhantassa. Kevalaṁ kāyakilamathova, na tena kāci paresaṁ",
  "tika-s0305t10:23_6": "atthasiddhīti adhippāyo. Cittavihesā cittakhedo, sā kilesūpasaṁhitattā buddhānaṁ natthi.",
  "tika-s0305t10:24_0": "Ādissati ālokīyati attā etenāti ādāsaṁ, dhammabhūtaṁ ādāsaṁ dhammādāsaṁ, ariyamaggañāṇassetaṁ",
  "tika-s0305t10:24_1": "adhivacanaṁ. Tena hi ariyasāvako catūsu ariyasaccesu viddhastasammohattā attānaṁ",
  "tika-s0305t10:24_2": "yāthāvato ñatvā yāthāvato byākareyya, tappakāsanato pana dhammapariyāyassa suttassa",
  "tika-s0305t10:24_3": "dhammādāsatā veditabbāti. Yena dhammādāsenāti idha pana maggadhammameva vadati. Sesaṁ",
  "tika-s0305t10:24_4": "uttānatthattā suviññeyyamevāti.",
  "tika-s0305t10:25": "Veḷudvāravaggavaṇṇanā niṭṭhitā.",
  "tika-s0305t10:26": "2. Rājakārāmavaggo",
  "tika-s0305t10:27": "1. Sahassabhikkhunisaṅghasuttavaṇṇanā",
  "tika-s0305t10:28": "1007. Dhammikattā desavāsīhi anukampito rājāti rājako, tassa ārāmo rājakārāmo, tasmiṁ. Bhūmisīsaṁ seṭṭhappadeso, yattha vasanto lābhaggayasaggappatto hotīti tesaṁ adhippāyo.",
  "tika-s0305t10:29_0": "Vārāpehīti paṭisedhehi. Yujjhāpetunti kalahaṁ kārāpetuṁ. Puna āgacchantāti aparasmiṁ",
  "tika-s0305t10:29_1": "saṁvacchare āgacchantā. Ubbaṭṭetvāti mahatī vīciyo ubbaṭṭetvā. Yathā tassa sakalameva",
  "tika-s0305t10:29_2": "raṭṭhaṁ ekodakībhūtaṁ hoti, evaṁ katvā samuddameva jātaṁ. Tena vuttaṁ “samuddameva akaṁsū”ti.",
  "tika-s0305t10:30_0": "Isīnamantaraṁ katvāti isīnaṁ kāraṇaṁ katvā, isīnaṁ hetūti attho, isīnaṁ vā antarabhedaṁ",
  "tika-s0305t10:30_1": "katvā. Tathā loke kolāhalassa patthaṭataṁ vibhāvento bhagavā “me suta”nti āha paccakkhato",
  "tika-s0305t10:30_2": "jānampi. Ucchinnoti kulacchedena ucchinno. Na kevalaṁ sayameva, atha kho saha raṭṭhehi.",
  "tika-s0305t10:30_3": "Vibhavanti vināsaṁ upagato.",
  "tika-s0305t10:31": "Taṁ sandhāyetaṁ vuttanti taṁ yathāvuttaṁ pasenadinā kosalarājena kāritaṁ vihāraṁ sandhāya etaṁ “rājakārāme”ti vuttaṁ.",
  "tika-s0305t10:32": "2-3. Brāhmaṇasuttādivaṇṇanā",
  "tika-s0305t10:33": "1008-9.Udayagāmininti ārambhato paṭṭhāya sampattiāvahaṁ.",
  "tika-s0305t10:34": "4. Duggatibhayasuttavaṇṇanā",
  "tika-s0305t10:35": "1010. Duṭṭhā gati nipphatti duggati, duggatabhāvo dāliddiyaṁ, tadeva bhayaṁ, taṁ sabbaṁ anavasesaṁ vā duggatibhayaṁ daliddabhayaṁ. Sammadeva atikkantoti samatikkanto.",
  "tika-s0305t10:36": "6. Paṭhamamittāmaccasuttavaṇṇanā",
  "tika-s0305t10:37_0": "1012.Vohāramittāti taṁtaṁdānaggahaṇavasena vohārakā mittā. Āmantanapaṭimantanairiyāpathādīsupīti",
  "tika-s0305t10:37_1": "ālāpasallāpagamananisajjādiatthasaṁvidhānādīsu. Ekato pavattakiccāti saha pavattakattabbā.",
  "tika-s0305t10:37_2": "Amā saha bhavantīti amaccā. “Amhākaṁ ime”ti ñāyantīti ñātī, āvāhavivāhasambaddhā.",
  "tika-s0305t10:37_3": "Tenāha “sassusasurapakkhikā”ti. Yonisambandhā vā sālohitā. Tenāha “bhātibhaginimātulādayo”ti.",
  "tika-s0305t10:38": "7. Dutiyamittāmaccasuttavaṇṇanā",
  "tika-s0305t10:39_0": "1013. Kismiñci kassaci ca tathā tathā uppannassa pasādassa aññathābhāvo pasādaññathattaṁ.",
  "tika-s0305t10:39_1": "Bhūtasaṅghātassa ghanaādikassa aññathābhāvo bhāvaññathattaṁ. Nirayādigatiantaraupapatti",
  "tika-s0305t10:39_2": "gatiaññathattaṁ. Sabhāvadhammānaṁ kakkhaḷaphusanādilakkhaṇassa aññathābhāvo lakkhaṇaññathattaṁ.",
  "tika-s0305t10:39_3": "“Ṭhitassa aññathattaṁ paññāyatī”ti evaṁ vuttaṁ aññathattaṁ vipariṇāmaññathattaṁ.",
  "tika-s0305t10:39_4": "Lakkhaṇaññathattaṁ na labbhati. Tenāha “lakkhaṇaṁ pana na vigacchatī”ti, sesaṁ labbhatīti.",
  "tika-s0305t10:39_5": "Pathavīdhātuyāti sasambhārapathavīdhātuyā. Āpodhātuyāti etthāpi eseva nayo. Purimabhāvoti",
  "tika-s0305t10:39_6": "ghanakaṭhinabhāvo. Bhāvaññathattaṁ rasaññathattasabhāvo. Gatiaññathattaṁ uggatūpapatti.",
  "tika-s0305t10:39_7": "Tenāha “tañhi ariyasāvakassa natthī”ti. Pasādaññathattampi natthiyeva ariyasāvakassa.",
  "tika-s0305t10:40": "Rājakārāmavaggavaṇṇanā niṭṭhitā.",
  "tika-s0305t10:41": "3. Saraṇānivaggo",
  "tika-s0305t10:42": "1-2. Paṭhamamahānāmasuttādivaṇṇanā",
  "tika-s0305t10:43_0": "1017-18.Samiddhanti sampuṇṇaṁ. Supupphitanti upasobhitatāya supupphitasadisattā.",
  "tika-s0305t10:43_1": "Byūhā nāma yehi eva pavisanti, tehi eva nikkhamanti. Tenāha “byūhā vuccanti avinibbiddharacchāyo”ti.",
  "tika-s0305t10:43_2": "Uddhatacārināti yaṭṭhantarā.",
  "tika-s0305t10:44": "3. Godhasakkasuttavaṇṇanā",
  "tika-s0305t10:45_0": "1019.Tīhīti ratanattaye uppannehi tīhi pasādadhammehi. Catūhīti tehi eva saddhiṁ",
  "tika-s0305t10:45_1": "sīlena. Kocidevātiādi parikappavasena vuttaṁ bhagavati attano saddhāya uḷāratamabhāvadassanatthaṁ.",
  "tika-s0305t10:45_2": "Tenāha “bhagavato sabbaññutāyā”tiādi. Dhammo samuppādoti vivādadhammauppattihetu.",
  "tika-s0305t10:45_3": "Tadeva hi sandhāyāha “kiñcideva kāraṇa”nti. Kāraṇanti nānākāraṇaṁ. Kalyāṇakusalavimuttanti",
  "tika-s0305t10:45_4": "akalyāṇaṁ akusalaṁ, tadidaṁ yathāvuttaappasādanena apanītaatthadassanatthaṁ. Assāti",
  "tika-s0305t10:45_5": "mahānāmasakkassa. Anavajjanadoso esoti catūsu dhammesu ekenapi samannāgato sotāpanno",
  "tika-s0305t10:45_6": "hotīti anujānitvā catūhipi samannāgatena ācikkhitabbanti yāthāvato anavajjanadosoti attho.",
  "tika-s0305t10:46": "4. Paṭhamasaraṇānisakkasuttavaṇṇanā",
  "tika-s0305t10:47_0": "1020.Pamāṇenāti ekena pamāṇena, na sabbaso. Olokanaṁ khamantīti dassanamaggena catusaccadhammā",
  "tika-s0305t10:47_1": "paccattaṁ passitabbā paṭivijjhitabbā. Paṭhamamaggakkhaṇe hi catusaccadhammā ekadesatova",
  "tika-s0305t10:47_2": "diṭṭhā nāma honti. “Parimuccatī”ti pana vattuṁ vaṭṭati paṭivijjhanakiriyāya vattamānattā.",
  "tika-s0305t10:47_3": "Agantvā apāyesu anuppattirahattā. Tenāha “na gacchatī”ti, na uppajjatīti attho. Mahāsārarukkhe",
  "tika-s0305t10:47_4": "dassento āha – “yo koci viññujātiko mama ce gocaraṁ gacchati, ekassa āgamanaṁ avañjhaṁ",
  "tika-s0305t10:47_5": "amogha”nti dassetuṁ.",
  "tika-s0305t10:48": "5. Dutiyasaraṇānisakkasuttavaṇṇanā",
  "tika-s0305t10:49_0": "1021.Dukkhettaṁ nirojakaṁ, tāya eva dukkhettatāya visamaṁ hotīti āha “visamakhetta”nti.",
  "tika-s0305t10:49_1": "Loṇūpahatanti jātasabhāvena loṇena ūsarena upahataṁ. Khaṇḍānīti khaṇḍitāni. Temetvāti",
  "tika-s0305t10:49_2": "temitattā. Vātātapahatānīti cirakālaṁ vātena ceva ātapena ca upahatāni ābādhitāni.",
  "tika-s0305t10:50": "6. Paṭhamaanāthapiṇḍikasuttavaṇṇanā",
  "tika-s0305t10:51_0": "1022.Ṭhānanti ṭhānaso. Tenāha “khaṇenā”ti. Niyyānikanti pavattaṁ ñāṇapaṭirūpakaṁ",
  "tika-s0305t10:51_1": "pakatipurisantarajānanādimicchāñāṇaṁ. Taṁ pana aniyyānikaṁ “niyyānika”nti paccavekkhaṇavasena",
  "tika-s0305t10:51_2": "pavatteyyāti āha “micchāpaccavekkhaṇenā”ti. Guṇaviyuttassa attano sakattani avaṭṭhānasaṅkhātā",
  "tika-s0305t10:51_3": "vimutti micchāvimutti.",
  "tika-s0305t10:52": "7. Dutiyaanāthapiṇḍikasuttavaṇṇanā",
  "tika-s0305t10:53": "1023. Yathākammaṁ samparetabbato samparāyo, peccabhavo, samparāyahetukaṁ samparāyikaṁ, maraṇabhayaṁ.",
  "tika-s0305t10:54": "Saraṇānivaggavaṇṇanā niṭṭhitā.",
  "tika-s0305t10:55": "4. Puññābhisandavaggo",
  "tika-s0305t10:56": "1. Paṭhamapuññābhisandasuttavaṇṇanā",
  "tika-s0305t10:57": "1027. Avicchedena niccappavattiyamānāni puññāni abhisandanaṭṭhena “puññābhisandā”ti vuttā, tena puññanadiyoti attho vutto. Sukhassa āharaṇato ānayanato sukhassāhāro.",
  "tika-s0305t10:58": "4. Paṭhamadevapadasuttavaṇṇanā",
  "tika-s0305t10:59_0": "1030.Devānanti visuddhidevānaṁ. Devapadānīti tesaṁ padāni devapadāni, devoti vā sammāsambuddho.",
  "tika-s0305t10:59_1": "Devassa ñāṇena akkantapadānīti paṭivedhañāṇena ceva desanāñāṇena ca akkantapadāni.",
  "tika-s0305t10:59_2": "Devā nāma jātidevā. Tesampi devaṭṭhena devoti devadevo, sambuddho.",
  "tika-s0305t10:60": "8. Vassasuttavaṇṇanā",
  "tika-s0305t10:61_0": "1034.Pāraṁ vuccati nibbānaṁ saṁsāramahoghassa paratīrabhāvato. Tenāha – “tiṇṇo pāraṅgato,",
  "tika-s0305t10:61_1": "thale tiṭṭhati brāhmaṇo, ye janā pāragāmino”ti ca. Atha vā pāti rakkhatīti pāraṁ,",
  "tika-s0305t10:61_2": "nibbānaṁ. Yo paṭivijjhati, taṁ vaṭṭadukkhato pāti rakkhati, accantahitena ca vimuttisukhena",
  "tika-s0305t10:61_3": "ca rameti, tasmā pāranti vuccati. Gacchamānā evāti pāraṁ nibbānaṁ gacchamānā eva.",
  "tika-s0305t10:61_4": "Te dhammā āsavānaṁ khayāya saṁvattanti sacchikiriyāpahānapaṭivedhānaṁ samakālattā.",
  "tika-s0305t10:62": "10. Nandiyasakkasuttavaṇṇanā",
  "tika-s0305t10:63": "1036.Pavivekatthāyāti pavivekasukhatthāya. Paṭisallānatthāyāti bahiddhā nānārammaṇato cittaṁ paṭinivattetvā kammaṭṭhāne sammadeva līnatthāya.",
  "tika-s0305t10:64": "Puññābhisandavaggavaṇṇanā niṭṭhitā.",
  "tika-s0305t10:65": "5. Sagāthakapuññābhisandavaggo",
  "tika-s0305t10:66": "1. Paṭhamaabhisandasuttavaṇṇanā",
  "tika-s0305t10:67_0": "1037.Saṅkhyā atthi heṭṭhā mahāpathaviyā, upari ākāsena, parito cakkavāḷapabbatena,",
  "tika-s0305t10:67_1": "majjhe tattha tattha ṭhitehi dīpapabbatapariyantehi paricchinnattā. Jānantena yojanato",
  "tika-s0305t10:67_2": "saṅkhātuṁ sakkāti adhippāyo. Mahāsarīramaccha-kumbhīla-yakkha-rakkhasa-mahānāgadānavādīnaṁ",
  "tika-s0305t10:67_3": "saviññāṇakānaṁ, baḷavāmukhapātālādīnaṁ aviññāṇakānaṁ bheravārammaṇānaṁ vasena bahubheravaṁ.",
  "tika-s0305t10:68": "2. Dutiyaabhisandasuttavaṇṇanā",
  "tika-s0305t10:69_0": "1038.Sambhedeti sambhedaṁ samodhānaṁ gataṭṭhāne. Yatthimā mahānadiyo saṁsandanti",
  "tika-s0305t10:69_1": "samentīti parikappavacanametaṁ. Tādisāsu hi mahānadīsu kāci puratthimasamuddaṁ paviṭṭhā, kāci pacchimaṁ.",
  "tika-s0305t10:70": "3. Tatiyaabhisandasuttavaṇṇanā",
  "tika-s0305t10:71_0": "1039. “Kusale patiṭṭhito”ti ettha yaṁ accantikaṁ kusale patiṭṭhānaṁ. Taṁ dassento",
  "tika-s0305t10:71_1": "“maggakusale patiṭṭhito”ti āha, heṭṭhimamaggakusaleti adhippāyo. Tenāha “bhāveti",
  "tika-s0305t10:71_2": "magga”nti. Ariyaphalaṁyeva dhammasāro. Kilesā khīyanti etthāti kilesakkhayo, nibbānaṁ,",
  "tika-s0305t10:71_3": "tasmiṁ kilesakkhaye rato.",
  "tika-s0305t10:72": "4. Paṭhamamahaddhanasuttavaṇṇanā",
  "tika-s0305t10:73_0": "1040. Ariyānaṁ buddhānaṁ dhanantipi ariyadhanaṁ, nibbānanti keci. Anayatopi visuddhaṭṭhena",
  "tika-s0305t10:73_1": "ariyañca taṁ dhanañca dhanāyitaṭṭhenāti ariyadhanaṁ, tena ariyadhanena. Teneva bhogenāti ariyadhanabhogena.",
  "tika-s0305t10:74": "Sagāthakapuññābhisandavaggavaṇṇanā niṭṭhitā.",
  "tika-s0305t10:75": "6. Sappaññavaggo",
  "tika-s0305t10:76": "2. Vassaṁvutthasuttavaṇṇanā",
  "tika-s0305t10:77_0": "1048.Samodhānetvāti yehi indriyādīhi bhāviyamānehi sotāpattimaggo anuppatto, tāneva.",
  "tika-s0305t10:77_1": "Dhammasamānatāya cetaṁ vuttaṁ. Aññāneva hi atthato taṁ taṁ maggaṁ sādhakāni indriyādīni.",
  "tika-s0305t10:77_2": "Tanti paveṇī kathitāti yaṁ kañci vineyyapuggalaṁ anapekkhitvā kevalaṁ tantivasena ṭhiti kathitā.",
  "tika-s0305t10:78": "3. Dhammadinnasuttavaṇṇanā",
  "tika-s0305t10:79_0": "1049.Sattasu janesūti sattasu kittiyamānesu upāsakajanesu. Gambhīrātiādīsu dhammagambhīrāti",
  "tika-s0305t10:79_1": "pāḷigatiyā gambhīrā, tathā ca sallasuttaṁ heṭṭhā pakāsitameva. “Cetanāhaṁ, bhikkhave,",
  "tika-s0305t10:79_2": "kammaṁ vadāmī”tiādinā āgataṁ cetanāsuttaṁ. Tattha “cetanāsahajātaṁ nānākkhaṇika”ntiādinā",
  "tika-s0305t10:79_3": "paṭṭhāne āgatanayena, suttesu ca “diṭṭhadhammavedanīya”ntiādinā āgatanayena gambhīrabhāvo",
  "tika-s0305t10:79_4": "veditabbo, nibbānassa ceva ariyamaggassa ca pakāsanato asaṅkhatasaṁyuttassa lokuttaratthadīpakatā.",
  "tika-s0305t10:79_5": "“Atītaṁpāhaṁ rūpena khajjiṁ, etarahi khajjāmī”tiādinā pañcannaṁ khandhānaṁ khādakabhāvassa,",
  "tika-s0305t10:79_6": "puggalassa khāditabbatāya vibhāvanena khajjanīyapariyāye visesato nissattanijjīvatā",
  "tika-s0305t10:79_7": "dīpitāti vuttaṁ “sattasuññatādīpakā khajjanikasuttantādayo”ti. Upasampajja viharissāmāti",
  "tika-s0305t10:79_8": "ye tesu suttesu vuttapaṭipadaṁ sammadeva paripūrenti, te tesu upasampajja viharanti",
  "tika-s0305t10:79_9": "nāma. Etthāti “na kho neta”nti ettha na-kāro “aññamañña”nti ettha ma-kāro viya byañjanasandhimattameva, nāssa koci attho.",
  "tika-s0305t10:80": "4. Gilānasuttavaṇṇanā",
  "tika-s0305t10:81_0": "1050.Na kho panetanti na kho etaṁ, noti ca amhehīti atthoti āha “na kho amhehī”tiādi.",
  "tika-s0305t10:81_1": "Assasantīti assāsanīyāti āha “assāsakarehī”ti. Marissatīti māriso, ekantabhāvimaraṇo,",
  "tika-s0305t10:81_2": "so pana maraṇādhīnavuttikoti vuttaṁ “maraṇapaṭibaddho”ti. Adhimuccehīti adhimuttiṁ",
  "tika-s0305t10:81_3": "uppādehi. Taṁ pana tathā cittassa paṇidhānaṁ ṭhapananti āha “ṭhapehī”ti. Āgamanīyaguṇesūti",
  "tika-s0305t10:81_4": "pubbabhāgaguṇesu. Pamāṇaṁ nāma natthi anantāparimāṇattā. Nānākaraṇaṁ natthi vimuttiyā ninnānattā.",
  "tika-s0305t10:82": "9. Paññāpaṭilābhasuttavaṇṇanā",
  "tika-s0305t10:83": "1055.Paññāpaṭilābhāyāti maggaphalapaññāya paṭilābhatthaṁ. Tenāha “satta sekkhā”tiādi.",
  "tika-s0305t10:84": "Sappaññavaggavaṇṇanā niṭṭhitā.",
  "tika-s0305t10:85": "7. Mahāpaññavaggo",
  "tika-s0305t10:86": "1. Mahāpaññasuttavaṇṇanā",
  "tika-s0305t10:87": "1058.Mahanteatthe pariggaṇhātīti saccapaṭiccasamuppādādike mahāvitthāre atthe paricchijja asesetvā muṭṭhigate viya katvā gaṇhāti. Sesaṁ heṭṭhā vuttanayameva.",
  "tika-s0305t10:88": "Mahāpaññavaggavaṇṇanā niṭṭhitā.",
  "tika-s0305t10:89": "Sotāpattisaṁyuttavaṇṇanā niṭṭhitā."
}