{
  "atk-s0514a12:0": "19. Saṭṭhinipāto",
  "atk-s0514a12:2": " [529] 1. Soṇakajātakavaṇṇanā",
  "atk-s0514a12:3_0": "Kassasutvā sataṁ dammīti idaṁ satthā jetavane viharanto nekkhammapāramiṁ ārabbha",
  "atk-s0514a12:3_1": "kathesi. Tadā hi bhagavā dhammasabhāyaṁ nekkhammapāramiṁ vaṇṇayantānaṁ bhikkhūnaṁ",
  "atk-s0514a12:3_2": "majjhe nisīditvā ‘‘na, bhikkhave, idāneva, pubbepi tathāgato mahābhinikkhamanaṁ nikkhantoyevā’’ti vatvā atītaṁ āhari.",
  "atk-s0514a12:4_0": "Atīte rājagahe magadharājā nāma rajjaṁ kāresi. Bodhisatto tassa aggamahesiyā kucchismiṁ",
  "atk-s0514a12:4_1": "nibbatti, nāmaggahaṇadivase cassa ‘‘arindamakumāro’’ti nāmaṁ kariṁsu. Tassa jātadivaseyeva",
  "atk-s0514a12:4_2": "purohitassapi putto jāyi, ‘‘soṇakakumāro’’tissa nāmaṁ kariṁsu. Te ubhopi ekatova",
  "atk-s0514a12:4_3": "vaḍḍhitvā vayappattā uttamarūpadharā rūpena nibbisesā hutvā takkasilaṁ gantvā uggahitasippā",
  "atk-s0514a12:4_4": "tato nikkhamitvā ‘‘sabbasamayasippañca desacārittañca jānissāmā’’ti anupubbena cārikaṁ",
  "atk-s0514a12:4_5": "carantā bārāṇasiṁ patvā rājuyyāne vasitvā punadivase nagaraṁ pavisiṁsu. Taṁ divasañca",
  "atk-s0514a12:4_6": "ekacce manussā ‘‘brāhmaṇavācanakaṁ karissāmā’’ti pāyāsaṁ paṭiyādetvā āsanāni paññāpetvā",
  "atk-s0514a12:4_7": "āgacchante te kumāre disvā gharaṁ pavesetvā paññattāsane nisīdāpesuṁ. Tattha bodhisattassa",
  "atk-s0514a12:4_8": "paññattāsane suddhavatthaṁ atthataṁ ahosi, soṇakassa rattakambalaṁ. So taṁ nimittaṁ",
  "atk-s0514a12:4_9": "disvāva ‘‘ajja me piyasahāyo arindamakumāro bārāṇasirājā bhavissati, mayhaṁ pana",
  "atk-s0514a12:4_10": "senāpatiṭṭhānaṁ dassatī’’ti aññāsi. Te ubhopi katabhattakiccā uyyānameva agamaṁsu.",
  "atk-s0514a12:5_0": "Tadā bārāṇasirañño kālakatassa sattamo divaso hoti, aputtakaṁ rājakulaṁ. Amaccādayo",
  "atk-s0514a12:5_1": "pātova sasīsaṁ nhātā sannipatitvā ‘‘rajjārahassa santikaṁ gamissatī’’ti phussarathaṁ",
  "atk-s0514a12:5_2": "yojetvā vissajjesuṁ. So nagarā nikkhamitvā anupubbena rājuyyānaṁ gantvā uyyānadvāre",
  "atk-s0514a12:5_3": "nivattitvā ārohaṇasajjo hutvā aṭṭhāsi. Bodhisatto maṅgalasilāpaṭṭesasīsaṁ pārupitvā",
  "atk-s0514a12:5_4": "nipajji, soṇakakumāro tassa santike nisīdi. So tūriyasaddaṁ sutvā ‘‘arindamassa phussaratho",
  "atk-s0514a12:5_5": "āgacchati, ajjesa rājā hutvā mama senāpatiṭṭhānaṁ dassati, na kho pana mayhaṁ issariyenattho,",
  "atk-s0514a12:5_6": "etasmiṁ gate nikkhamitvā pabbajissāmī’’ti cintetvā ekamante paṭicchanne aṭṭhāsi.",
  "atk-s0514a12:5_7": "Purohito uyyānaṁ pavisitvā mahāsattaṁ nipannakaṁ disvā tūriyāni paggaṇhāpesi. Mahāsatto",
  "atk-s0514a12:5_8": "pabujjhitvā parivattitvā thokaṁ nipajjitvā uṭṭhāya silāpaṭṭe pallaṅkena nisīdi. Atha",
  "atk-s0514a12:5_9": "naṁ purohito añjaliṁ paggaṇhitvā āha – ‘‘rajjaṁ te, deva, pāpuṇātī’’ti. ‘‘Kiṁ aputtakaṁ",
  "atk-s0514a12:5_10": "rājakula’’nti? ‘‘Evaṁ, devā’’ti. ‘‘Tena hi sādhū’’ti. Atha naṁ te tattheva abhisiñcitvā",
  "atk-s0514a12:5_11": "rathaṁ āropetvā mahantena parivārena nagaraṁ pavesesuṁ. So nagaraṁ padakkhiṇaṁ katvā",
  "atk-s0514a12:5_12": "pāsādaṁ abhirūhi. So yasamahantatāya soṇakakumāraṁ na sari.",
  "atk-s0514a12:6_0": "Sopi tasmiṁ nagaraṁ paviṭṭhe pacchā āgantvā silāpaṭṭe nisīdi. Athassa purato bandhanā",
  "atk-s0514a12:6_1": "pavuttaṁ sālarukkhato paṇḍupalāsaṁ pati. So taṁ disvāva ‘‘yathevetaṁ, tathā mamapi",
  "atk-s0514a12:6_2": "sarīraṁ jaraṁ patvā patissatī’’ti aniccādivasena vipassanaṁ paṭṭhapetvā paccekabodhiṁ",
  "atk-s0514a12:6_3": "pāpuṇi. Taṁkhaṇaññevassa gihiliṅgaṁ antaradhāyi, pabbajitaliṅgaṁ pāturahosi. So ‘‘natthi",
  "atk-s0514a12:6_4": "dāni punabbhavo’’ti udānaṁ udānento nandamūlakapabbhāraṁ agamāsi. Mahāsattopi cattālīsamattānaṁ",
  "atk-s0514a12:6_5": "saṁvaccharānaṁ accayena saritvā ‘‘kahaṁ nu kho me sahāyo soṇako’’ti soṇakaṁ punappunaṁ",
  "atk-s0514a12:6_6": "sarantopi ‘‘mayā suto vā diṭṭho vā’’ti vattāraṁ alabhitvā alaṅkatamahātale rājapallaṅke",
  "atk-s0514a12:6_7": "nisinno gandhabbanāṭakanaccagītādīhi parivuto sampattimanubhavanto ‘‘yo me kassaci",
  "atk-s0514a12:6_8": "santike sutvā ‘asukaṭṭhāne nāma soṇako vasatī’ti ācikkhissati, tassa sataṁ dassāmi,",
  "atk-s0514a12:6_9": "yo me sāmaṁ disvā ārocessati, tassa sahassa’’nti ekaṁ udānaṁ abhisaṅkharitvā gītavasena",
  "atk-s0514a12:6_10": "udānento paṭhamaṁ gāthamāha –",
  "atk-s0514a12:7": "‘‘Kassa sutvā sataṁ dammi, sahassaṁ diṭṭha soṇakaṁ;",
  "atk-s0514a12:8": "Ko me soṇakamakkhāti, sahāyaṁ paṁsukīḷita’’nti.",
  "atk-s0514a12:9_0": "Athassa mukhato luñcantī viya gahetvā ekā nāṭakītthī taṁ gāyi. Athaññā athaññāti",
  "atk-s0514a12:9_1": "‘‘amhākaṁ rañño piyagīta’’nti sabbā orodhā gāyiṁsu. Anukkamena nagaravāsinopi jānapadāpi",
  "atk-s0514a12:9_2": "tameva gītaṁ gāyiṁsu. Rājāpi punappunaṁ tameva gītaṁ gāyati. Paṇṇāsamattānaṁ saṁvaccharānaṁ",
  "atk-s0514a12:9_3": "accayena panassa bahū puttadhītaro ahesuṁ, jeṭṭhaputto dīghāvukumāro nāma ahosi.",
  "atk-s0514a12:9_4": "Tadā soṇakapaccekabuddho ‘‘arindamarājā maṁ daṭṭhukāmo, ahaṁ tattha gantvā kāmesu",
  "atk-s0514a12:9_5": "ādīnavaṁ nekkhamme cānisaṁsaṁ kathetvā pabbajjanākāraṁ karomī’’ti cintetvā iddhiyā",
  "atk-s0514a12:9_6": "ākāsenāgantvā uyyāne nisīdi. Tadā eko sattavassiko pañcacūḷakakumārako mātarā pahito",
  "atk-s0514a12:9_7": "gantvā uyyānavane dārūni uddharanto punappunaṁ tameva gītaṁ gāyi. Atha naṁ so pakkositvā",
  "atk-s0514a12:9_8": "‘‘kumāraka, tvaṁ aññaṁ agāyitvā ekameva gītaṁ gāyasi, kiṁ aññaṁ na jānāsī’’ti pucchi.",
  "atk-s0514a12:9_9": "‘‘Jānāmi, bhante, amhākaṁ pana rañño idameva piyaṁ, tena naṁ punnappunaṁ gāyāmī’’ti.",
  "atk-s0514a12:9_10": "‘‘Etassa pana te gītassa paṭigītaṁ gāyanto koci diṭṭhapubbo’’ti. ‘‘Na diṭṭhapubbo,",
  "atk-s0514a12:9_11": "bhante’’ti. ‘‘Ahaṁ taṁ sikkhāpessāmi, sakkhissasi rañño santikaṁ gantvā paṭigītaṁ",
  "atk-s0514a12:9_12": "gāyitu’’nti. ‘‘Āma, bhante’’ti. Athassa so paṭigītaṁ ācikkhanto ‘‘mayhaṁ sutvā’’tiādimāha.",
  "atk-s0514a12:9_13": "Uggaṇhāpetvā ca pana taṁ uyyojesi – ‘‘gaccha, kumāraka, imaṁ paṭigītaṁ raññā saddhiṁ",
  "atk-s0514a12:9_14": "gāyāhi, rājā te mahantaṁ issariyaṁ dassati, kiṁ te dārūhi, vegena yāhī’’ti.",
  "atk-s0514a12:10_0": "So ‘‘sādhū’’ti taṁ paṭigītaṁ uggaṇhitvā vanditvā, ‘‘bhante, yāvāhaṁ rājānaṁ ānemi,",
  "atk-s0514a12:10_1": "tāva idheva hothā’’ti vatvā vegena mātu santikaṁ gantvā, ‘‘amma, khippaṁ maṁ nhāpetvā",
  "atk-s0514a12:10_2": "alaṅkarotha, ajja taṁ daliddabhāvato mocessāmī’’ti vatvā nhātamaṇḍito rājadvāraṁ",
  "atk-s0514a12:10_3": "gantvā ‘‘ayya dovārika, ‘eko dārako tumhehi saddhiṁ paṭigītaṁ gāyissāmīti āgantvā",
  "atk-s0514a12:10_4": "dvāre ṭhito’ti rañño arocehī’’ti āha. So vegena gantvā rañño ārocesi. Rājā ‘‘āgacchatū’’ti",
  "atk-s0514a12:10_5": "pakkosāpetvā, ‘‘tāta, tvaṁ mayā saddhiṁ paṭigītaṁ gāyissasī’’ti āha. ‘‘Āma, devā’’ti.",
  "atk-s0514a12:10_6": "‘‘Tena hi gāyassū’’ti. ‘‘Deva, imasmiṁ ṭhāne na gāyāmi, nagare pana bheriṁ carāpetvā",
  "atk-s0514a12:10_7": "mahājanaṁ sannipātāpetha, mahājanamajjhe gāyissāmī’’ti. Rājā tathā kāretvā alaṅkatamaṇḍape",
  "atk-s0514a12:10_8": "pallaṅkamajjhe nisīditvā tassānurūpaṁ āsanaṁ dāpetvā ‘‘idāni tava gītaṁ gāyassū’’ti",
  "atk-s0514a12:10_9": "āha. ‘‘Deva, tumhe tāva gāyatha, athāhaṁ paṭigītaṁ gāyissāmī’’ti. Tato rājā paṭhamaṁ gāyanto gāthamāha –",
  "atk-s0514a12:11": "1.",
  "atk-s0514a12:12": " ‘‘Kassa sutvā sataṁ dammi, sahassaṁ diṭṭha soṇakaṁ;",
  "atk-s0514a12:13": "So me soṇakamakkhāti, sahāyaṁ paṁsukīḷita’’nti.",
  "atk-s0514a12:14_0": "Tattha sutvāti ‘‘asukaṭṭhāne nāma te piyasahāyo soṇako vasatī’’ti tassa vasanaṭṭhānaṁ",
  "atk-s0514a12:14_1": "sutvā ārocentassa kassa sataṁ dammi. Diṭṭhāti ‘‘asukaṭṭhāne nāma mayā diṭṭho’’ti",
  "atk-s0514a12:14_2": "disvā ārocentassa kassa sahassaṁ dammīti.",
  "atk-s0514a12:15": "Evaṁ raññā paṭhamaṁ udānagāthāya gītāya pañcacūḷakadārakena paṭigītabhāvaṁ pakāsento satthā abhisambuddho hutvā dīyaḍḍhagāthā abhāsi –",
  "atk-s0514a12:16": "2.",
  "atk-s0514a12:17": " ‘‘Athabravī māṇavako, daharo pañcacūḷako;",
  "atk-s0514a12:18": "Mayhaṁ sutvā sataṁ dehi, sahassaṁ diṭṭha soṇakaṁ;",
  "atk-s0514a12:19": "Ahaṁ te soṇakakkhissaṁ, sahāyaṁ paṁsukīḷita’’nti.",
  "atk-s0514a12:20_0": "Tena vuttagāthāya pana ayamattho – mahārāja, yaṁ tvaṁ ‘‘sutvā ārocentassa sataṁ dammī’’ti",
  "atk-s0514a12:20_1": "vadasi, tampi mameva dehi, yaṁ ‘‘disvā ārocentassa sahassaṁ dammī’’ti vadasi, tampi",
  "atk-s0514a12:20_2": "mayhameva dehi, ahaṁ te piyasahāyaṁ idāneva paccakkhatova ‘‘ayaṁ soṇako’’ti ācikkhissanti.",
  "atk-s0514a12:21": "Ito paraṁ suviññeyyā sambuddhagāthā pāḷinayeneva veditabbā –",
  "atk-s0514a12:22": "3.",
  "atk-s0514a12:23": " ‘‘Katamasmiṁ so janapade, raṭṭhesu nigamesu ca;",
  "atk-s0514a12:24": "Kattha soṇakamaddakkhi, taṁ me akkhāhi pucchito.",
  "atk-s0514a12:25": "4.",
  "atk-s0514a12:26": " ‘‘Taveva deva vijite, tavevuyyānabhūmiyaṁ;",
  "atk-s0514a12:27": "Ujuvaṁsā mahāsālā, nīlobhāsā manoramā.",
  "atk-s0514a12:28": "5.",
  "atk-s0514a12:29": " ‘‘Tiṭṭhanti meghasamānā, rammā aññoññanissitā;",
  "atk-s0514a12:30": "Tesaṁ mūlamhi soṇako, jhāyatī anupādano;",
  "atk-s0514a12:31": "Upādānesu lokesu, ḍayhamānesu nibbuto.",
  "atk-s0514a12:32": "6.",
  "atk-s0514a12:33": " ‘‘Tato ca rājā pāyāsi, senāya caturaṅgiyā;",
  "atk-s0514a12:34": "Kārāpetvā samaṁ maggaṁ, agamā yena soṇako.",
  "atk-s0514a12:35": "7.",
  "atk-s0514a12:36": " ‘‘Uyyānabhūmiṁ gantvāna, vicaranto brahāvane;",
  "atk-s0514a12:37": "Āsīnaṁ soṇakaṁ dakkhi, ḍayhamānesu nibbuta’’nti.",
  "atk-s0514a12:38_0": "Tattha ujuvaṁsāti ujukkhandhā. Mahāsālāti mahārukkhā. Meghasamānāti nīlameghasadisā.",
  "atk-s0514a12:38_1": "Rammāti ramaṇīyā. Aññoññanissitāti sākhāhi sākhaṁ, mūlena mūlaṁ saṁsibbitvā ṭhitā.",
  "atk-s0514a12:38_2": "Tesanti tesaṁ evarūpānaṁ tava uyyānavane sālānaṁ heṭṭhā. Jhāyatīti lakkhaṇūpanijjhānaārammaṇūpanijjhānasaṅkhātehi",
  "atk-s0514a12:38_3": "jhānehi jhāyati. Anupādanoti kāmupādānādivirahito. Ḍayhamānesūti ekādasahi aggīhi",
  "atk-s0514a12:38_4": "ḍayhamānesu sattesu. Nibbutoti te aggī nibbāpetvā sītalena hadayena jhāyamāno tava",
  "atk-s0514a12:38_5": "uyyāne maṅgalasālarukkhamūle silāpaṭṭe nisinno esa te sahāyo kañcanapaṭimā viya sobhamāno",
  "atk-s0514a12:38_6": "paṭimānetīti. Tato cāti, bhikkhave, tato so arindamo rājā tassa vacanaṁ sutvāva ‘‘soṇakapaccekabuddhaṁ",
  "atk-s0514a12:38_7": "passissāmī’’ti caturaṅginiyā senāya pāyāsi nikkhami. Vicarantoti ujukameva agantvā",
  "atk-s0514a12:38_8": "tasmiṁ mahante vanasaṇḍe vicaranto tassa santikaṁ gantvā taṁ āsīnaṁ addakkhi.",
  "atk-s0514a12:39": "So taṁ avanditvā ekamantaṁ nisīditvā attano kilesābhiratattā taṁ ‘‘kapaṇo’’ti maññamāno imaṁ gāthamāha –",
  "atk-s0514a12:40": "8.",
  "atk-s0514a12:41": " ‘‘Kapaṇo vatayaṁ bhikkhu, muṇḍo saṅghāṭipāruto;",
  "atk-s0514a12:42": "Amātiko apitiko, rukkhamūlasmi jhāyatī’’ti.",
  "atk-s0514a12:43": "Tattha jhāyatīti nimmātiko nippitiko kāruññappatto jhāyati.",
  "atk-s0514a12:44": "9.",
  "atk-s0514a12:45": " ‘‘Imaṁ vākyaṁ nisāmetvā, soṇako etadabravi;",
  "atk-s0514a12:46": "Na rāja kapaṇo hoti, dhammaṁ kāyena phassayaṁ.",
  "atk-s0514a12:47": "10.",
  "atk-s0514a12:48": " ‘‘Yo ca dhammaṁ niraṁkatvā, adhammamanuvattati;",
  "atk-s0514a12:49": "Sa rāja kapaṇo hoti, pāpo pāpaparāyaṇo’’ti.",
  "atk-s0514a12:50_0": "Tattha imanti tassa kilesābhiratassa pabbajjaṁ arocentassa imaṁ pabbajjāgarahavacanaṁ",
  "atk-s0514a12:50_1": "sutvā. Etadabravīti pabbajjāya guṇaṁ pakāsento etaṁ abravi. Phassayanti phassayanto",
  "atk-s0514a12:50_2": "yena ariyamaggadhammo nāmakāyena phassito, so kapaṇo nāma na hotīti dassento evamāha.",
  "atk-s0514a12:50_3": "Niraṁkatvāti attabhāvato nīharitvā. Pāpo pāpaparāyaṇoti sayaṁ pāpānaṁ karaṇena pāpo,",
  "atk-s0514a12:50_4": "aññesampi karontānaṁ patiṭṭhābhāvena pāpaparāyaṇoti.",
  "atk-s0514a12:51": "Evaṁ so bodhisattaṁ garahi. So attano garahitabhāvaṁ ajānanto viya hutvā nāmagottaṁ kathetvā tena saddhiṁ paṭisanthāraṁ karonto gāthamāha –",
  "atk-s0514a12:52": "11.",
  "atk-s0514a12:53": " ‘‘Arindamoti me nāmaṁ, kāsirājāti maṁ vidū;",
  "atk-s0514a12:54": "Kacci bhoto sukhasseyyā, idha pattassa soṇakā’’ti.",
  "atk-s0514a12:55": "Tattha kaccīti amhākaṁ tāva na kiñci aphāsukaṁ, bhoto pana kacci idha pattassa imasmiṁ uyyāne vasato sukhavihāroti pucchati.",
  "atk-s0514a12:56": "Atha naṁ paccekabuddho, ‘‘mahārāja, na kevalaṁ idha, aññatrāpi vasantassa me asukhaṁ nāma natthī’’ti vatvā tassa samaṇabhadragāthāyo nāma ārabhi –",
  "atk-s0514a12:57": "12.",
  "atk-s0514a12:58": " ‘‘Sadāpi bhadramadhanassa, anāgārassa bhikkhuno;",
  "atk-s0514a12:59": "Na tesaṁ koṭṭhe openti, na kumbhiṁ na kaḷopiyaṁ;",
  "atk-s0514a12:60": "Paraniṭṭhitamesānā, tena yāpenti subbatā.",
  "atk-s0514a12:61": "13.",
  "atk-s0514a12:62": " ‘‘Dutiyampi bhadramadhanassa, anāgārassa bhikkhuno;",
  "atk-s0514a12:63": "Anavajjapiṇḍo bhottabbo, na ca kocūparodhati.",
  "atk-s0514a12:64": "14.",
  "atk-s0514a12:65": " ‘‘Tatiyampi bhadramadhanassa, anāgārassa bhikkhuno;",
  "atk-s0514a12:66": "Nibbuto piṇḍo bhottabbo, na ca kocūparodhati.",
  "atk-s0514a12:67": "15.",
  "atk-s0514a12:68": " ‘‘Catutthampi bhadramadhanassa, anāgārassa bhikkhuno;",
  "atk-s0514a12:69": "Muttassa raṭṭhe carato, saṅgo yassa na vijjati.",
  "atk-s0514a12:70": "16.",
  "atk-s0514a12:71": " ‘‘Pañcamampi bhadramadhanassa, anāgārassa bhikkhuno;",
  "atk-s0514a12:72": "Nagaramhi ḍayhamānamhi, nāssa kiñci aḍayhatha.",
  "atk-s0514a12:73": "17.",
  "atk-s0514a12:74": " ‘‘Chaṭṭhampi bhadramadhanassa, anāgārassa bhikkhuno;",
  "atk-s0514a12:75": "Raṭṭhe vilumpamānamhi, nāssa kiñci ahīratha.",
  "atk-s0514a12:76": "18.",
  "atk-s0514a12:77": " ‘‘Sattamampi bhadramadhanassa, anāgārassa bhikkhuno;",
  "atk-s0514a12:78": "Corehi rakkhitaṁ maggaṁ, ye caññe paripanthikā;",
  "atk-s0514a12:79": "Pattacīvaramādāya, sotthiṁ gacchati subbato.",
  "atk-s0514a12:80": "19.",
  "atk-s0514a12:81": " ‘‘Aṭṭhamampi bhadramadhanassa, anāgārassa bhikkhuno;",
  "atk-s0514a12:82": "Yaṁ yaṁ disaṁ pakkamati, anapekkhova gacchatī’’ti.",
  "atk-s0514a12:83_0": "Tattha anāgārassāti, mahārāja, gharāvāsaṁ pahāya anāgāriyabhāvaṁ pattassa adhanassa",
  "atk-s0514a12:83_1": "akiñcanassa bhikkhuno sabbakālaṁ bhadrameva. Na tesanti, mahārāja, tesaṁ adhanānaṁ",
  "atk-s0514a12:83_2": "bhikkhūnaṁ na koṭṭhāgāre dhanadhaññāni openti, na kumbhiyaṁ, na pacchiyaṁ, te pana",
  "atk-s0514a12:83_3": "subbatā paraniṭṭhitaṁ paresaṁ ghare pakkaṁ āhāraṁ saṅghāṭiṁ pārupitvā kapālamādāya",
  "atk-s0514a12:83_4": "gharapaṭipāṭiyā esānā pariyesantā tena tato laddhena piṇḍena taṁ āhāraṁ navannaṁ",
  "atk-s0514a12:83_5": "pāṭikulyānaṁ vasena paccavekkhitvā paribhuñjitvā jīvitavuttiṁ yāpenti.",
  "atk-s0514a12:84_0": "Anavajjapiṇḍo bhottabboti vejjakammādikāya anesanāya vā kuhanā lapanā nemittikatā",
  "atk-s0514a12:84_1": "nippesikatā lābhena lābhaṁ nijigīsanatāti evarūpena micchājīvena vā uppāditā cattāro",
  "atk-s0514a12:84_2": "paccayā, dhammena uppāditāpi apaccavekkhitvā paribhuttā sāvajjapiṇḍo nāma. Anesanaṁ",
  "atk-s0514a12:84_3": "pana pahāya micchājīvaṁ vajjetvā dhammena samena uppāditā ‘‘paṭisaṅkhā yoniso cīvaraṁ",
  "atk-s0514a12:84_4": "paṭisevāmī’’ti vuttanayeneva paccavekkhitvā paribhuttā anavajjapiṇḍo nāma. Yena evarūpo",
  "atk-s0514a12:84_5": "anavajjapiṇḍo bhottabbo paribhuñjitabbo, yañca evarūpaṁ anavajjaṁ piṇḍaṁ bhuñjamānānaṁ",
  "atk-s0514a12:84_6": "paccaye nissāya koci appamattakopi kileso na uparodhati na pīḷeti, tassa dutiyampi",
  "atk-s0514a12:84_7": "bhadraṁ adhanassa anāgārassa bhikkhuno.",
  "atk-s0514a12:85_0": "Nibbutoti puthujjanabhikkhuno dhammena uppannapiṇḍopi paccavekkhitvā paribhuñjiyamāno",
  "atk-s0514a12:85_1": "nibbutapiṇḍo nāma, ekantato pana khīṇāsavassa piṇḍova nibbutapiṇḍo nāma. Kiṁkāraṇā?",
  "atk-s0514a12:85_2": "So hi theyyaparibhogo, iṇaparibhogo , dāyajjaparibhogo, sāmiparibhogoti imesu catūsu",
  "atk-s0514a12:85_3": "paribhogesu sāmiparibhogavasena taṁ bhuñjati, taṇhādāsabyaṁ atīto sāmī hutvā paribhuñjati,",
  "atk-s0514a12:85_4": "na taṁ tappaccayā koci appamattakopi kileso uparodhati.",
  "atk-s0514a12:86_0": "Muttassa raṭṭhe caratoti upaṭṭhākakulādīsu alaggamānasassa chinnavalāhakassa viya",
  "atk-s0514a12:86_1": "rāhumukhā pamuttassa vimalacandamaṇḍalassa viya ca yassa gāmanigamādīsu carantassa",
  "atk-s0514a12:86_2": "rāgasaṅgādīsu ekopi saṅgo natthi. Ekacco hi kulehi saṁsaṭṭho viharati sahasokī sahanandī,",
  "atk-s0514a12:86_3": "ekacco mātāpitūsupi alaggamānaso vicarati korunagaragāmavāsī daharo viya, evarūpassa",
  "atk-s0514a12:86_4": "puthujjanassapi bhadrameva .",
  "atk-s0514a12:87_0": "Nāssa kiñcīti yo hi bahuparikkhāro hoti, so ‘‘mā me corā parikkhāre hariṁsū’’ti atirekāni",
  "atk-s0514a12:87_1": "ca cīvarādīni antonagare upaṭṭhākakule nikkhipati, atha nagaramhi ḍayhamāne ‘‘asukakule",
  "atk-s0514a12:87_2": "nāma aggi uṭṭhito’’ti sutvā socati kilamati, evarūpassa bhadraṁ nāma natthi. Yo pana,",
  "atk-s0514a12:87_3": "mahārāja, sakuṇavattaṁ pūreti, kāyapaṭibaddhaparikkhārova hoti, tassa tādisassa na",
  "atk-s0514a12:87_4": "kiñci aḍayhatha, tenassa pañcamampi bhadrameva.",
  "atk-s0514a12:88_0": "Vilumpamānamhīti viluppamānamhi, ayameva vā pāṭho. Ahīrathāti yathā pabbatagahanādīhi",
  "atk-s0514a12:88_1": "nikkhamitvā raṭṭhaṁ vilumpamānesu coresu bahuparikkhārassa antogāme ṭhapitaṁ vilumpati",
  "atk-s0514a12:88_2": "harati, tathā yassa adhanassa kāyapaṭibaddhaparikkhārassa na kiñci ahīratha tassa",
  "atk-s0514a12:88_3": "chaṭṭhampi bhadrameva.",
  "atk-s0514a12:89_0": "Ye caññe paripanthikāti ye ca aññepi tesu tesu ṭhānesu suṅkagahaṇatthāya ṭhapitā",
  "atk-s0514a12:89_1": "paripanthikā, tehi ca rakkhitaṁ. Pattacīvaranti corānaṁ anupakāraṁ suṅkikānaṁ asuṅkārahaṁ",
  "atk-s0514a12:89_2": "mattikāpattañceva katadaḷhīkammaparibhaṇḍaṁ paṁsukūlacīvarañca appagghāni kāyabandhanaparissāvanasūcivāsipattatthavikāni",
  "atk-s0514a12:89_3": "cāti sabbepi aṭṭha parikkhāre kāyapaṭibaddhe katvā maggappaṭipanno kenaci aviheṭhiyamāno",
  "atk-s0514a12:89_4": "sotthiṁ gacchati. Subbatoti lobhanīyāni hi cīvarādīni disvā corā haranti, suṅkikāpi",
  "atk-s0514a12:89_5": "‘‘kiṁ nu kho etassa hatthe’’ti pattatthavikādīni sodhenti, subbato pana sallahukavutti",
  "atk-s0514a12:89_6": "tesaṁ passantānaññeva sotthiṁ gacchati, tenassa sattamampi bhadrameva.",
  "atk-s0514a12:90_0": "Anapekkhova gacchatīti kāyapaṭibaddhato atirekassa vihāre paṭisāmitassa kassaci parikkhārassa",
  "atk-s0514a12:90_1": "abhāvā vasanaṭṭhānaṁ nivattitvāpi na oloketi. Yaṁ yaṁ disaṁ gantukāmo hoti, taṁ taṁ",
  "atk-s0514a12:90_2": "gacchantto anapekkhova gacchati anurādhapurā nikkhamitvā thūpārāme pabbajitānaṁ dvinnaṁ",
  "atk-s0514a12:90_3": "kulaputtānaṁ vuḍḍhataro viya.",
  "atk-s0514a12:91_0": "Iti soṇakapaccekabuddho aṭṭha samaṇabhadrakāni kathesi. Tato uttariṁ pana satampi",
  "atk-s0514a12:91_1": "sahassampi aparimāṇāni samaṇabhadrakāni esa kathetuṁ samatthoyeva. Rājā pana kāmābhiratattā",
  "atk-s0514a12:91_2": "tassa kathaṁ pacchinditvā ‘‘mayhaṁ samaṇabhadrakehi attho natthī’’ti attano kāmādhimuttataṁ pakāsento āha –",
  "atk-s0514a12:92": "20.",
  "atk-s0514a12:93": " ‘‘Bahūni samaṇabhadrāni, ye tvaṁ bhikkhu pasaṁsasi;",
  "atk-s0514a12:94": "Ahañca giddho kāmesu, kathaṁ kāhāmi soṇaka.",
  "atk-s0514a12:95": "21.",
  "atk-s0514a12:96": " ‘‘Piyā me mānusā kāmā, atho dibyāpi me piyā;",
  "atk-s0514a12:97": "Atha kena nu vaṇṇena, ubho loke labhāmase’’ti.",
  "atk-s0514a12:98": "Tattha vaṇṇenāti kāraṇena.",
  "atk-s0514a12:99": "Atha naṁ paccekabuddho āha –",
  "atk-s0514a12:100": "22.",
  "atk-s0514a12:101": " ‘‘Kāme giddhā kāmaratā, kāmesu adhimuccitā;",
  "atk-s0514a12:102": "Narā pāpāni katvāna, upapajjanti duggatiṁ.",
  "atk-s0514a12:103": "23.",
  "atk-s0514a12:104": " ‘‘Ye ca kāme pahantvāna, nikkhantā akutobhayā;",
  "atk-s0514a12:105": "Ekodibhāvādhigatā, na te gacchanti duggatiṁ.",
  "atk-s0514a12:106": "24.",
  "atk-s0514a12:107": " ‘‘Upamaṁ te karissāmi, taṁ suṇohi arindama;",
  "atk-s0514a12:108": "Upamāya midhekacce, atthaṁ jānanti paṇḍitā.",
  "atk-s0514a12:109": "25.",
  "atk-s0514a12:110": " ‘‘Gaṅgāya kuṇapaṁ disvā, vuyhamānaṁ mahaṇṇave;",
  "atk-s0514a12:111": "Vāyaso samacintesi, appapañño acetaso.",
  "atk-s0514a12:112": "26.",
  "atk-s0514a12:113": " ‘‘Yānañca vatidaṁ laddhaṁ, bhakkho cāyaṁ anappako;",
  "atk-s0514a12:114": "Tattha rattiṁ tattha divā, tattheva nirato mano.",
  "atk-s0514a12:115": "27.",
  "atk-s0514a12:116": " ‘‘Khādaṁ nāgassa maṁsāni, pivaṁ bhāgīrathodakaṁ;",
  "atk-s0514a12:117": "Sampassaṁ vanacetyāni, na palettha vihaṅgamo.",
  "atk-s0514a12:118": "28.",
  "atk-s0514a12:119": " ‘‘Tañca otaraṇī gaṅgā, pamattaṁ kuṇape rataṁ;",
  "atk-s0514a12:120": "Samuddaṁ ajjhagāhāsi, agatī yattha pakkhinaṁ.",
  "atk-s0514a12:121": "29.",
  "atk-s0514a12:122": " ‘‘So ca bhakkhaparikkhīṇo, udapatvā vihaṅgamo;",
  "atk-s0514a12:123": "Na pacchato na purato, nuttaraṁ nopi dakkhiṇaṁ.",
  "atk-s0514a12:124": "30.",
  "atk-s0514a12:125": " ‘‘Dīpaṁ so najjhagāgañchi, agatī yattha pakkhinaṁ;",
  "atk-s0514a12:126": "So ca tattheva pāpattha, yathā dubbalako tathā.",
  "atk-s0514a12:127": "31.",
  "atk-s0514a12:128": " ‘‘Tañca sāmuddikā macchā, kumbhīlā makarā susū;",
  "atk-s0514a12:129": "Pasayhakārā khādiṁsu, phandamānaṁ vipakkhakaṁ.",
  "atk-s0514a12:130": "32.",
  "atk-s0514a12:131": " ‘‘Evameva tuvaṁ rāja, ye caññe kāmabhogino;",
  "atk-s0514a12:132": "Giddhā ce na vamissanti, kākapaññāva te vidū.",
  "atk-s0514a12:133": "33.",
  "atk-s0514a12:134": " ‘‘Esā te upamā rāja, atthasandassanī katā;",
  "atk-s0514a12:135": "Tvañca paññāyase tena, yadi kāhasi vā na vā’’ti.",
  "atk-s0514a12:136_0": "Tattha pāpānīti, mahārāja, tvaṁ kāmagiddho, narā ca kāme nissāya kāyaduccaritādīni",
  "atk-s0514a12:136_1": "pāpāni katvā yattha supinantepi dibbā ca mānusikā ca kāmā na labbhanti, taṁ duggatiṁ",
  "atk-s0514a12:136_2": "upapajjantīti attho. Pahantvānāti kheḷapiṇḍaṁ viya pahāya. Akutobhayāti rāgādīsu",
  "atk-s0514a12:136_3": "kutoci anāgatabhayā. Ekodibhāvādhigatāti ekodibhāvaṁ ekavihārikataṁ adhigatā. Na",
  "atk-s0514a12:136_4": "teti te evarūpā pabbajitā duggatiṁ na gacchanti.",
  "atk-s0514a12:137_0": "Upamaṁ teti, mahārāja, dibbamānusake kāme patthentassa hatthikuṇape paṭibaddhakākasadisassa",
  "atk-s0514a12:137_1": "tava ekaṁ upamaṁ karissāmi, taṁ suṇohīti attho. Kuṇapanti hatthikaḷevaraṁ. Mahaṇṇaveti",
  "atk-s0514a12:137_2": "gambhīraputhule udake . Eko kira mahāvāraṇo gaṅgātīre caranto gaṅgāyaṁ patitvā uttarituṁ",
  "atk-s0514a12:137_3": "asakkento tattheva mato gaṅgāya vuyhi, taṁ sandhāyetaṁ vuttaṁ. Vāyasoti ākāsena gacchanto",
  "atk-s0514a12:137_4": "eko kāko. Yānañca vatidanti so evaṁ cintetvā tattha nilīyitvā ‘‘idaṁ mayā hatthiyānaṁ",
  "atk-s0514a12:137_5": "laddhaṁ, ettha nilīno sukhaṁ carissāmi, ayameva ca me anappako bhakkho bhavissati,",
  "atk-s0514a12:137_6": "idāni mayā aññattha gantuṁ na vaṭṭatī’’ti sanniṭṭhānamakāsi. Tattha rattinti tattha",
  "atk-s0514a12:137_7": "rattiñca divā ca tattheva mano abhirato ahosi. Na paletthāti na uppatitvā pakkāmi.",
  "atk-s0514a12:138_0": "Otaraṇīti samuddābhimukhī otaramānā. ‘‘Ohāriṇī’’tipi pāṭho, sā samuddābhimukhī avahāriṇīti",
  "atk-s0514a12:138_1": "attho. Agatī yatthāti samuddamajjhaṁ sandhāyāha. Bhakkhaparikkhīṇoti parikkhīṇabhakkho.",
  "atk-s0514a12:138_2": "Udapatvāti khīṇe camme ca maṁse ca aṭṭhisaṅghāto ūmivegena bhinno udake nimujji.",
  "atk-s0514a12:138_3": "Atha so kāko udake patiṭṭhātuṁ asakkonto uppati, evaṁ uppatitvāti attho. Agatī yattha",
  "atk-s0514a12:138_4": "pakkhinanti yasmiṁ samuddamajjhe pakkhīnaṁ agati, tattha so evaṁ uppatito pacchimaṁ",
  "atk-s0514a12:138_5": "disaṁ gantvā tattha patiṭṭhaṁ alabhitvā puratthimaṁ, tato uttaraṁ, tato dakkhiṇanti",
  "atk-s0514a12:138_6": "catassopi disā gantvā attano patiṭṭhānaṁ na ajjhagā nāgañchīti attho. Atha vā vāyaso",
  "atk-s0514a12:138_7": "evaṁ uppatitvā pacchimādīsu ekekaṁ disaṁ āgañchi, dīpaṁ pana najjhāgamāti evamettha",
  "atk-s0514a12:138_8": "attho daṭṭhabbo. Pāpatthāti papatito. Yathā dubbalakoti yathā dubbalako pateyya,",
  "atk-s0514a12:138_9": "tatheva patito. Susūti susunāmakā caṇḍamacchā. Pasayhakārāti anicchamānakaṁyeva balakkārena.",
  "atk-s0514a12:138_10": "Vipakkhakanti viddhastapakkhakaṁ.",
  "atk-s0514a12:139_0": "Giddhā ce na vamissantīti yadi giddhā hutvā kāme na vamissanti, na chaḍḍessanti.",
  "atk-s0514a12:139_1": "Kākapaññāva teti kākassa samānapaññā iti te buddhādayo paṇḍitā vidū vidanti, jānantīti",
  "atk-s0514a12:139_2": "attho. Atthasandassanīti atthappakāsikā. Tvañca paññāyaseti tvañca paññāyissasi.",
  "atk-s0514a12:139_3": "Idaṁ vuttaṁ hoti – mahārāja, mayā hitakāmena tava ovādo dinno, taṁ pana tvaṁ yadi",
  "atk-s0514a12:139_4": "kāhasi, devaloke nibbattissasi, yadi na kāhasi, kāmapaṅke nimuggo jīvitapariyosāne",
  "atk-s0514a12:139_5": "niraye nibbattissasīti evaṁ tvameva tena kāraṇena vā akāraṇena vā sagge vā niraye",
  "atk-s0514a12:139_6": "vā paññāyissasi. Ahaṁ pana sabbabhavehi mutto appaṭisandhikoti.",
  "atk-s0514a12:140_0": "Imaṁ pana ovādaṁ dentena paccekabuddhena nadī dassitā, tāya vuyhamānaṁ hatthikuṇapaṁ",
  "atk-s0514a12:140_1": "dassitaṁ, kuṇapakhādako kāko dassito, tassa kuṇapaṁ khāditvā pānīyapivanakālo dassito,",
  "atk-s0514a12:140_2": "ramaṇīyavanasaṇḍadassanakālo dassito, kuṇapassa nadiyā vuyhamānassa samuddapaveso",
  "atk-s0514a12:140_3": "dassito, samuddamajjhe kākassa hatthikuṇape patiṭṭhaṁ alabhitvā vināsaṁ pattakālo",
  "atk-s0514a12:140_4": "dassito. Tattha nadī viya anamataggo saṁsāro daṭṭhabbo, nadiyā vuyhamānaṁ hatthikuṇapaṁ",
  "atk-s0514a12:140_5": "viya saṁsāre pañca kāmaguṇā, kāko viya bālaputhujjano, kākassa kuṇapaṁ khāditvā pānīyapivanakālo",
  "atk-s0514a12:140_6": "viya puthujjanassa kāmaguṇe paribhuñjitvā somanassikakālo, kākassa kuṇape laggasseva",
  "atk-s0514a12:140_7": "ramaṇīyavanasaṇḍadassanaṁ viya puthujjanassa kāmaguṇesu laggasseva savanavasena aṭṭhatiṁsārammaṇadassanaṁ,",
  "atk-s0514a12:140_8": "kuṇape samuddaṁ paviṭṭhe kākassa patiṭṭhaṁ labhituṁ asakkontassa vināsaṁ pattakālo",
  "atk-s0514a12:140_9": "viya bālaputhujjanassa kāmaguṇagiddhassa pāpaparāyaṇassa kusaladhamme patiṭṭhaṁ labhituṁ",
  "atk-s0514a12:140_10": "asakkontassa mahāniraye mahāvināsapatti daṭṭhabbāti.",
  "atk-s0514a12:141": "Evamassa so imāya upamāya ovādaṁ datvā idāni tameva ovādaṁ thiraṁ katvā patiṭṭhapetuṁ gāthamāha –",
  "atk-s0514a12:142": "34.",
  "atk-s0514a12:143": " ‘‘Ekavācampi dvivācaṁ, bhaṇeyya anukampako;",
  "atk-s0514a12:144": "Tatuttariṁ na bhāseyya, dāsovayyassa santike’’ti.",
  "atk-s0514a12:145_0": "Tattha na bhāseyyāti vacanaṁ aggaṇhantassa hi tato uttariṁ bhāsamāno sāmikassa santike",
  "atk-s0514a12:145_1": "dāso viya hoti. Dāso hi sāmike kathaṁ gaṇhantepi aggaṇhantepi kathetiyeva. Tena vuttaṁ",
  "atk-s0514a12:145_2": "‘‘tatuttariṁ na bhāseyyā’’ti.",
  "atk-s0514a12:146": "35.",
  "atk-s0514a12:147": " ‘‘Idaṁ vatvāna pakkāmi, soṇako amitabuddhimā;",
  "atk-s0514a12:148": "Vehāse antalikkhasmiṁ, anusāsitvāna khattiya’’nti. –",
  "atk-s0514a12:149": "Ayaṁ abhisambuddhagāthā.",
  "atk-s0514a12:150_0": "Tattha idaṁ vatvānāti, bhikkhave, so paccekabuddho amitāya lokuttarabuddhiyā amitabuddhimā",
  "atk-s0514a12:150_1": "idaṁ vatvā iddhiyā uppatitvā ‘‘sace pabbajissasi, taveva, no ce pabbajissasi, taveva,",
  "atk-s0514a12:150_2": "dinno te mayā ovādo, appamatto hohī’’ti evaṁ anusāsitvāna khattiyaṁ pakkāmi.",
  "atk-s0514a12:151_0": "Bodhisattopi taṁ ākāsena gacchantaṁ yāva dassanapathā olokento ṭhatvā tasmiṁ cakkhupathe",
  "atk-s0514a12:151_1": "atikkante saṁvegaṁ paṭilabhitvā cintesi – ‘‘ayaṁ brāhmaṇo hīnajacco samāno asambhinne",
  "atk-s0514a12:151_2": "khattiyavaṁse jātassa mama matthake attano pādarajaṁ okiranto ākāsaṁ uppatitvā gato,",
  "atk-s0514a12:151_3": "mayāpi ajjeva nikkhamitvā pabbajituṁ vaṭṭatī’’ti. So rajjaṁ niyyādetvā pabbajitukāmo gāthādvayamāha –",
  "atk-s0514a12:152": "36.",
  "atk-s0514a12:153": " ‘‘Ko nume rājakattāro, suddā veyyattamāgatā;",
  "atk-s0514a12:154": "Rajjaṁ niyyādayissāmi, nāhaṁ rajjena matthiko.",
  "atk-s0514a12:155": "37.",
  "atk-s0514a12:156": " ‘‘Ajjeva pabbajissāmi, ko jaññā maraṇaṁ suve;",
  "atk-s0514a12:157": "Māhaṁ kākova dummedho, kāmānaṁ vasamanvaga’’nti.",
  "atk-s0514a12:158_0": "Tattha ko numeti kuhiṁ nu ime. Rājakattāroti ye rājārahaṁ abhisiñcitvā rājānaṁ karonti.",
  "atk-s0514a12:158_1": "Suddā veyyattamāgatāti suddā ca ye ca aññe byattabhāvaṁ āgatā mukhamaṅgalikā. Rajjena",
  "atk-s0514a12:158_2": "matthikoti rajjena atthiko. Ko jaññā maraṇaṁ suveti maraṇaṁ ajja vā suve vāti idaṁ",
  "atk-s0514a12:158_3": "ko jānituṁ samattho.",
  "atk-s0514a12:159": "Evaṁ rajjaṁ niyyādentassa sutvā amaccā āhaṁsu –",
  "atk-s0514a12:160": "38.",
  "atk-s0514a12:161": " ‘‘Atthi te daharo putto, dīghāvu raṭṭhavaḍḍhano;",
  "atk-s0514a12:162": "Taṁ rajje abhisiñcassu, so no rājā bhavissatī’’ti.",
  "atk-s0514a12:163": "Tato paraṁ raññā vuttagāthamādiṁ katvā udānasambandhagāthā pāḷinayeneva veditabbā –",
  "atk-s0514a12:164": "39.",
  "atk-s0514a12:165": " ‘‘Khippaṁ kumāramānetha, dīghāvuṁ raṭṭhavaḍḍhanaṁ;",
  "atk-s0514a12:166": "Taṁ rajje abhisiñcissaṁ, so vo rājā bhavissati.",
  "atk-s0514a12:167": "40.",
  "atk-s0514a12:168": " ‘‘Tato kumāramānesuṁ, dīghāvuṁ raṭṭhavaḍḍhanaṁ;",
  "atk-s0514a12:169": "Taṁ disvā ālapī rājā, ekaputtaṁ manoramaṁ.",
  "atk-s0514a12:170": "41.",
  "atk-s0514a12:171": " ‘‘Saṭṭhi gāmasahassāni, paripuṇṇāni sabbaso;",
  "atk-s0514a12:172": "Te putta paṭipajjasu, rajjaṁ niyyādayāmi te.",
  "atk-s0514a12:173": "42.",
  "atk-s0514a12:174": " ‘‘Ajjeva pabbajissāmi, ko jaññā maraṇaṁ suve;",
  "atk-s0514a12:175": "Māhaṁ kāko va dummedho, kāmānaṁ vasamanvagaṁ.",
  "atk-s0514a12:176": "43.",
  "atk-s0514a12:177": " ‘‘Saṭṭhi nāgasahassāni, sabbālaṅkārabhūsitā;",
  "atk-s0514a12:178": "Suvaṇṇakacchā mātaṅgā, hemakappanavāsasā.",
  "atk-s0514a12:179": "44.",
  "atk-s0514a12:180": " ‘‘Ārūḷhā gāmaṇīyebhi, tomaraṅkusapāṇibhi;",
  "atk-s0514a12:181": "Te putta paṭipajjassu, rajjaṁ niyyādayāmi te.",
  "atk-s0514a12:182": "45.",
  "atk-s0514a12:183": " ‘‘Ajjeva pabbajissāmi, ko jaññā maraṇaṁ suve;",
  "atk-s0514a12:184": "Māhaṁ kākova dummedho, kāmānaṁ vasamanvagaṁ.",
  "atk-s0514a12:185": "46.",
  "atk-s0514a12:186": " ‘‘Saṭṭhi assasahassāni, sabbālaṅkārabhūsitā;",
  "atk-s0514a12:187": "Ājānīyāva jātiyā, sindhavā sīghavāhino.",
  "atk-s0514a12:188": "47.",
  "atk-s0514a12:189": " ‘‘Ārūḷhā gāmaṇīyebhi, illiyācāpadhāribhi;",
  "atk-s0514a12:190": "Te putta paṭipajjassu, rajjaṁ niyyādayāmi te.",
  "atk-s0514a12:191": "48.",
  "atk-s0514a12:192": " ‘‘Ajjeva pabbajissāmi, ko jaññā maraṇaṁ suve;",
  "atk-s0514a12:193": "Māhaṁ kākova dummedho, kāmānaṁ vasamanvagaṁ.",
  "atk-s0514a12:194": "49.",
  "atk-s0514a12:195": " ‘‘Saṭṭhi rathasahassāni, sannaddhā ussitaddhajā;",
  "atk-s0514a12:196": "Dīpā athopi veyyagghā, sabbālaṅkārabhūsitā.",
  "atk-s0514a12:197": "50.",
  "atk-s0514a12:198": " ‘‘Ārūḷhā gāmaṇīyebhi, cāpahatthehi vammibhi;",
  "atk-s0514a12:199": "Te putta paṭipajjassu, rajjaṁ niyyādayāmi te.",
  "atk-s0514a12:200": "51.",
  "atk-s0514a12:201": " ‘‘Ajjeva pabbajissāmi, ko jaññā maraṇaṁ suve;",
  "atk-s0514a12:202": "Māhaṁ kākova dummedho, kāmānaṁ vasamanvagaṁ.",
  "atk-s0514a12:203": "52.",
  "atk-s0514a12:204": " ‘‘Saṭṭhi dhenusahassāni, rohaññā puṅgavūsabhā;",
  "atk-s0514a12:205": "Tā putta paṭipajjassu, rajjaṁ niyyādayāmi te.",
  "atk-s0514a12:206": "53.",
  "atk-s0514a12:207": " ‘‘Ajjeva pabbajissāmi, ko jaññā maraṇaṁ suve;",
  "atk-s0514a12:208": "Māhaṁ kākova dummedho, kāmānaṁ vasamanvagaṁ.",
  "atk-s0514a12:209": "54.",
  "atk-s0514a12:210": " ‘‘Soḷasitthisahassāni, sabbālaṅkārabhūsitā;",
  "atk-s0514a12:211": "Vicitravatthābharaṇā, āmuttamaṇikuṇḍalā;",
  "atk-s0514a12:212": "Tā putta paṭipajjassu, rajjaṁ niyyādayāmi te.",
  "atk-s0514a12:213": "55.",
  "atk-s0514a12:214": " ‘‘Ajjeva pabbajissāmi, ko jaññā maraṇaṁ suve;",
  "atk-s0514a12:215": "Māhaṁ kākova dummedho, kāmānaṁ vasamanvagaṁ.",
  "atk-s0514a12:216": "56.",
  "atk-s0514a12:217": " ‘‘Daharasseva me tāta, mātā matāti me sutaṁ;",
  "atk-s0514a12:218": "Tayā vinā ahaṁ tāta, jīvitumpi na ussahe.",
  "atk-s0514a12:219": "57.",
  "atk-s0514a12:220": " ‘‘Yathā āraññakaṁ nāgaṁ, poto anveti pacchato;",
  "atk-s0514a12:221": "Jessantaṁ giriduggesu, samesu visamesu ca.",
  "atk-s0514a12:222": "58.",
  "atk-s0514a12:223": " ‘‘Evaṁ taṁ anugacchāmi, pattamādāya pacchato;",
  "atk-s0514a12:224": "Subharo te bhavissāmi, na te hessāmi dubbharo.",
  "atk-s0514a12:225": "59.",
  "atk-s0514a12:226": " ‘‘Yathā sāmuddikaṁ nāvaṁ, vāṇijānaṁ dhanesinaṁ;",
  "atk-s0514a12:227": "Vohāro tattha gaṇheyya, vāṇijā byasanī siyā.",
  "atk-s0514a12:228": "60.",
  "atk-s0514a12:229": " ‘‘Evamevāyaṁ puttakali, antarāyakaro mama;",
  "atk-s0514a12:230": "Imaṁ kumāraṁ pāpetha, pāsādaṁ rativaḍḍhanaṁ.",
  "atk-s0514a12:231": "61.",
  "atk-s0514a12:232": " ‘‘Tattha kambusahatthāyo, yathā sakkaṁva accharā;",
  "atk-s0514a12:233": "Tā naṁ tattha ramessanti, tāhi ceso ramissati.",
  "atk-s0514a12:234": "62.",
  "atk-s0514a12:235": " ‘‘Tato kumāraṁ pāpesuṁ, pāsādaṁ rativaḍḍhanaṁ;",
  "atk-s0514a12:236": "Taṁ disvā avacuṁ kaññā, dīghāvuṁ raṭṭhavaḍḍhanaṁ.",
  "atk-s0514a12:237": "63.",
  "atk-s0514a12:238": " ‘‘Devatānusi gandhabbo, adu sakko purindado;",
  "atk-s0514a12:239": "Ko vā tvaṁ kassa vā putto, kathaṁ jānemu taṁ mayaṁ.",
  "atk-s0514a12:240": "64.",
  "atk-s0514a12:241": " ‘‘Namhi devo na gandhabbo, nāpi sakko purindado;",
  "atk-s0514a12:242": "Kāsirañño ahaṁ putto, dīghāvu raṭṭhavaḍḍhano;",
  "atk-s0514a12:243": "Mamaṁ bharatha bhaddaṁ vo, ahaṁ bhattā bhavāmi vo.",
  "atk-s0514a12:244": "65.",
  "atk-s0514a12:245": " ‘‘Taṁ tattha avacuṁ kaññā, dīghāvuṁ raṭṭhavaḍḍhanaṁ;",
  "atk-s0514a12:246": "Kuhiṁ rājā anuppatto, ito rājā kuhiṁ gato.",
  "atk-s0514a12:247": "66.",
  "atk-s0514a12:248": " ‘‘Paṅkaṁ rājā atikkanto, thale rājā patiṭṭhito;",
  "atk-s0514a12:249": "Akaṇḍakaṁ agahanaṁ, paṭipanno mahāpathaṁ.",
  "atk-s0514a12:250": "67.",
  "atk-s0514a12:251": " ‘‘Ahañca paṭipannosmi, maggaṁ duggatigāminaṁ;",
  "atk-s0514a12:252": "Sakaṇṭakaṁ sagahanaṁ, yena gacchanti duggatiṁ.",
  "atk-s0514a12:253": "68.",
  "atk-s0514a12:254": " ‘‘Tassa te svāgataṁ rāja, sīhasseva giribbajaṁ;",
  "atk-s0514a12:255": "Anusāsa mahārāja, tvaṁ no sabbāsamissaro’’ti.",
  "atk-s0514a12:256_0": "Tattha khippanti tena hi naṁ sīghaṁ ānetha. Ālapīti ‘‘saṭṭhi gāmasahassānī’’tiādīni",
  "atk-s0514a12:256_1": "vadanto ālapi. Sabbālaṅkārabhūsitāti te nāgā sabbehi sīsūpagādīhi alaṅkārehi bhūsitā.",
  "atk-s0514a12:256_2": "Hemakappanavāsasāti suvaṇṇakhacitena kappanena paṭicchannasarīrā. Gāmaṇīyebhīti hatthācariyehi.",
  "atk-s0514a12:256_3": "Ājānīyāvāti kāraṇākāraṇavijānanakā va. Jātiyāti sindhavajātiyā sindhuraṭṭhe sindhunadītīre",
  "atk-s0514a12:256_4": "jātā. Gāmaṇīyebhīti assācariyehi. Illiyā cāpadhāribhīti illiyāvudhañca cāpāvudhañca",
  "atk-s0514a12:256_5": "dhārentehi. Dīpā athopi veyyagghāti dīpicammabyagghacammaparivārā. Gāmaṇīyebhīti",
  "atk-s0514a12:256_6": "rathikehi. Vammibhīti sannaddhavammehi. Rohaññāti rattavaṇṇā. Puṅgavūsabhāti usabhasaṅkhātena",
  "atk-s0514a12:256_7": "jeṭṭhakapuṅgavena samannāgatā.",
  "atk-s0514a12:257_0": "Daharasseva me, tātāti atha naṁ kumāro, tāta, mama daharasseva sato mātā matā iti",
  "atk-s0514a12:257_1": "mayā sutaṁ, sohaṁ tayā vinā jīvituṁ na sakkhissāmīti āha. Pototi taruṇapotako. Jessantanti",
  "atk-s0514a12:257_2": "vicarantaṁ. Sāmuddikanti samudde vicarantaṁ. Dhanesinanti dhanaṁ pariyesantānaṁ.",
  "atk-s0514a12:257_3": "Vohāroti vicitravohāro heṭṭhākaḍḍhanako vāḷamaccho vā udakarakkhaso vā āvaṭṭo vā.",
  "atk-s0514a12:257_4": "Tatthāti tasmiṁ samudde. Vāṇijā byasanī siyāti atha te vāṇijā byasanappattā bhaveyyuṁ.",
  "atk-s0514a12:257_5": "‘‘Siyyunti’’pi pāṭho . Puttakalīti puttalāmako puttakāḷakaṇṇī. Kumāro puna kiñci",
  "atk-s0514a12:257_6": "vattuṁ na visahi. Atha rājā amacce āṇāpento ‘‘ima’’ntiādimāha. Tattha kambusahatthāyoti",
  "atk-s0514a12:257_7": "kambusaṁ vuccati suvaṇṇaṁ, suvaṇṇābharaṇabhūsitahatthāyoti attho. Yathāti yathā icchanti, tathā karonti.",
  "atk-s0514a12:258_0": "Evaṁ vatvā mahāsatto tattheva taṁ abhisiñcāpetvā nagaraṁ pāhesi. Sayaṁ pana ekakova",
  "atk-s0514a12:258_1": "uyyānā nikkhamitvā himavantaṁ pavisitvā ramaṇīye bhūmibhāge paṇṇasālaṁ māpetvā isipabbajjaṁ",
  "atk-s0514a12:258_2": "pabbajitvā vanamūlaphalāhāro yāpesi. Mahājanopi kumāraṁ bārāṇasiṁ pavesesi. So nagaraṁ",
  "atk-s0514a12:258_3": "padakkhiṇaṁ katvā pāsādaṁ abhiruhi. Tamatthaṁ pakāsento satthā ‘‘tato’’tiādimāha.",
  "atk-s0514a12:258_4": "Taṁ disvā avacuṁ kaññāti taṁ mahantena parivārena sirisobhaggena āgataṁ disvā ‘‘asuko",
  "atk-s0514a12:258_5": "nāmeso’’ti ajānantiyova tā nāṭakitthiyo gantvā avocuṁ. Mamaṁ bharathāti mamaṁ icchatha.",
  "atk-s0514a12:258_6": "Paṅkanti rāgādikilesapaṅkaṁ. Thaleti pabbajjāya. Akaṇṭakanti rāgakaṇṭakādivirahitaṁ.",
  "atk-s0514a12:258_7": "Teheva gahanehi agahanaṁ. Mahāpathanti saggamokkhagāminaṁ mahāmaggaṁ paṭipanno. Yenāti",
  "atk-s0514a12:258_8": "yena micchāmaggena duggatiṁ gacchanti, taṁ ahaṁ paṭipannoti vadati. Tato tā cintesuṁ",
  "atk-s0514a12:258_9": "– ‘‘rājā tāva amhe pahāya pabbajito, ayampi kāmesu virattacittarūpo, sace naṁ nābhiramessāma,",
  "atk-s0514a12:258_10": "nikkhamitvā pabbajeyya, abhiramanākāramassa karissāmā’’ti. Atha naṁ abhinandantiyo",
  "atk-s0514a12:258_11": "osānagāthamāhaṁsu. Tattha giribbajanti sīhapotakānaṁ vasanaṭṭhānaṁ kañcanaguhaṁ kesarasīhassa",
  "atk-s0514a12:258_12": "āgataṁ viya tassa tava āgataṁ suāgataṁ. Tvaṁ noti tvaṁ sabbāsampi amhākaṁ issaro, sāmīti.",
  "atk-s0514a12:259_0": "Evañca pana vatvā sabbā tūriyāni paggaṇhiṁsu, nānappakārāni naccagītāni pavattiṁsu",
  "atk-s0514a12:259_1": ". Yaso mahā ahosi, so yasamadamatto pitaraṁ na sari, dhammena rajjaṁ kāretvā yathākammaṁ",
  "atk-s0514a12:259_2": "gato. Bodhisattopi jhānābhiññā nibbattetvā āyupariyosāne brahmalokūpago ahosi.",
  "atk-s0514a12:260_0": "Satthā imaṁ dhammadesanaṁ āharitvā ‘‘na, bhikkhave, idāneva, pubbepi tathāgato mahābhinikkhamanaṁ",
  "atk-s0514a12:260_1": "nikkhantoyevā’’ti vatvā jātakaṁ samodhānesi – ‘‘tadā paccekabuddho parinibbāyi, putto",
  "atk-s0514a12:260_2": "rāhulakumāro ahosi , sesaparisā buddhaparisā, arindamarājā pana ahameva ahosi’’nti.",
  "atk-s0514a12:261": "Soṇakajātakavaṇṇanā paṭhamā.",
  "atk-s0514a12:263": " [530] 2. Saṁkiccajātakavaṇṇanā",
  "atk-s0514a12:264_0": "Disvā nisinnaṁ rājānanti idaṁ satthā jīvakambavane viharanto ajātasattussa pitughātakammaṁ",
  "atk-s0514a12:264_1": "ārabbha kathesi. So hi devadattaṁ nissāya tassa vacanena pitaraṁ ghātāpetvā devadattassa",
  "atk-s0514a12:264_2": "saṅghabhedāvasāne bhinnaparisassa roge uppanne ‘‘tathāgataṁ khamāpessāmī’’ti mañcasivikāya",
  "atk-s0514a12:264_3": "sāvatthiṁ gacchantassa jetavanadvāre pathaviṁ paviṭṭhabhāvaṁ sutvā ‘‘devadatto sammāsambuddhassa",
  "atk-s0514a12:264_4": "paṭipakkho hutvā pathaviṁ pavisitvā avīciparāyaṇo jāto, mayāpi taṁ nissāya pitā dhammiko",
  "atk-s0514a12:264_5": "dhammarājā ghātito, ahampi nu kho pathaviṁ pavisissāmī’’ti bhīto rajjasiriyā cittassādaṁ",
  "atk-s0514a12:264_6": "na labhi, ‘‘thokaṁ niddāyissāmī’’ti niddaṁ upagatamattova navayojanabahalāyaṁ ayamahāpathaviyaṁ",
  "atk-s0514a12:264_7": "pātetvā ayasūlehi koṭṭiyamāno viya sunakhehi luñjitvā khajjamāno viya bheravaravena viravanto uṭṭhāti.",
  "atk-s0514a12:265_0": "Athekadivasaṁ komudiyā cātumāsiniyā amaccagaṇaparivuto attano yasaṁ oloketvā ‘‘mama",
  "atk-s0514a12:265_1": "pitu yaso ito mahantataro, tathārūpaṁ nāma ahaṁ dhammarājānaṁ devadattaṁ nissāya",
  "atk-s0514a12:265_2": "ghātesi’’nti cintesi. Tassevaṁ cintentasseva kāye ḍāho uppajji, sakalasarīraṁ sedatintaṁ",
  "atk-s0514a12:265_3": "ahosi. Tato ‘‘ko nu kho me imaṁ bhayaṁ vinodetuṁ sakkhissatī’’ti cintetvā ‘‘ṭhapetvā",
  "atk-s0514a12:265_4": "dasabalaṁ añño natthī’’ti ñatvā ‘‘ahaṁ tathāgatassa mahāparādho, ko nu kho maṁ netvā",
  "atk-s0514a12:265_5": "dassessatī’’ti cintento ‘‘na añño koci aññatra jīvakā’’ti sallakkhetvā tassa gahetvā",
  "atk-s0514a12:265_6": "gamanūpāyaṁ karonto ‘‘ramaṇīyā vata, bho, dosinā rattī’’ti udānaṁ udānetvā ‘‘kaṁ",
  "atk-s0514a12:265_7": "nu khvajja samaṇaṁ vā brāhmaṇaṁ vā payirupāseyyāmī’’ti vatvā pūraṇasāvakādīhi pūraṇādīnaṁ",
  "atk-s0514a12:265_8": "guṇe kathite tesaṁ vacanaṁ anādiyitvā jīvakaṁ paṭipucchitvā tena tathāgatassa guṇaṁ",
  "atk-s0514a12:265_9": "kathetvā ‘‘taṁ devo bhagavantaṁ payirupāsatū’’ti vutto hatthiyānāni kappāpetvā jīvakambavanaṁ",
  "atk-s0514a12:265_10": "gantvā tathāgataṁ upasaṅkamitvā vanditvā tathāgatena katapaṭisanthāro sandiṭṭhikaṁ",
  "atk-s0514a12:265_11": "sāmaññaphalaṁ pucchitvā tathāgatassa madhuraṁ sāmaññaphaladhammadesanaṁ (dī. ni.",
  "atk-s0514a12:265_12": "1.150 ādayo) sutvā suttapariyosāne upāsakattaṁ paṭiveditvā tathāgataṁ khamāpetvā",
  "atk-s0514a12:265_13": "pakkāmi. So tato paṭṭhāya dānaṁ dento sīlaṁ rakkhanto tathāgatena saddhiṁ saṁsaggaṁ",
  "atk-s0514a12:265_14": "katvā madhuradhammakathaṁ suṇanto kalyāṇamittasaṁsaggena pahīnabhayo vigatalomahaṁso",
  "atk-s0514a12:265_15": "hutvā cittassādaṁ paṭilabhitvā sukhena cattāro iriyāpathe kappesi.",
  "atk-s0514a12:266_0": "Athekadivasaṁ dhammasabhāyaṁ kathaṁ samuṭṭhāpesuṁ – ‘‘āvuso, ajātasattu pitughātakammaṁ",
  "atk-s0514a12:266_1": "katvā bhayappatto ahosi, rajjasiriṁ nissāya cittassādaṁ alabhanto sabbairiyāpathesu",
  "atk-s0514a12:266_2": "dukkhaṁ anubhoti, so dāni tathāgataṁ āgamma kalyāṇamittasaṁsaggena vigatabhayo issariyasukhaṁ",
  "atk-s0514a12:266_3": "anubhotī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti",
  "atk-s0514a12:266_4": "pucchitvā ‘‘imāya nāmā’’ti vutte ‘‘na, bhikkhave, idāneva, pubbepesa pitughātakammaṁ",
  "atk-s0514a12:266_5": "katvā maṁ nissāya sukhaṁ sayī’’ti vatvā atītaṁ āhari.",
  "atk-s0514a12:267_0": "Atīte bārāṇasiyaṁ brahmadatto rajjaṁ kārento brahmadattakumāraṁ nāma puttaṁ paṭilabhi.",
  "atk-s0514a12:267_1": "Tadā bodhisatto purohitassa gehe paṭisandhiṁ gaṇhi, jātassevassa ‘‘saṁkiccakumāro’’ti",
  "atk-s0514a12:267_2": "nāmaṁ kariṁsu. Te ubhopi rājanivesane ekatova vaḍḍhiṁsu. Aññamaññaṁ sahāyakā hutvā",
  "atk-s0514a12:267_3": "vayappattā takkasilaṁ gantvā sabbasippāni uggaṇhitvā paccāgamiṁsu. Atha rājā puttassa",
  "atk-s0514a12:267_4": "uparajjaṁ adāsi. Bodhisattopi uparājasseva santike ahosi. Athekadivasaṁ uparājā pitu",
  "atk-s0514a12:267_5": "uyyānakīḷaṁ gacchantassa mahantaṁ yasaṁ disvā tasmiṁ lobhaṁ uppādetvā ‘‘mayhaṁ pitā",
  "atk-s0514a12:267_6": "mama bhātikasadiso, sace etassa maraṇaṁ olokessāmi, mahallakakāle rajjaṁ labhissāmi,",
  "atk-s0514a12:267_7": "tadā laddhenapi rajjena ko attho, pitaraṁ māretvā rajjaṁ gaṇhissāmī’’ti cintetvā",
  "atk-s0514a12:267_8": "bodhisattassa tamatthaṁ ārocesi. Bodhisatto, ‘‘samma, pitughātakammaṁ nāma bhāriyaṁ,",
  "atk-s0514a12:267_9": "nirayamaggo, na sakkā etaṁ kātuṁ, mā karī’’ti paṭibāhi. So punappunampi kathetvā",
  "atk-s0514a12:267_10": "yāvatatiyaṁ tena paṭibāhito pādamūlikehi saddhiṁ mantesi. Tepi sampaṭicchitvā rañño",
  "atk-s0514a12:267_11": "māraṇūpāyaṁ vīmaṁsiṁsu. Bodhisatto taṁ pavattiṁ ñatvā ‘‘nāhaṁ etehi saddhiṁ ekato",
  "atk-s0514a12:267_12": "bhavissāmī’’ti mātāpitaro anāpucchitvāva aggadvārena nikkhamitvā himavantaṁ pavisitvā",
  "atk-s0514a12:267_13": "isipabbajjaṁ pabbajitvā jhānābhiññā nibbattetvā vanamūlaphalāhāro vihāsi.",
  "atk-s0514a12:268_0": "Rājakumāropi tasmiṁ gate pitaraṁ mārāpetvā mahantaṁ yasaṁ anubhavi. ‘‘Saṁkiccakumāro",
  "atk-s0514a12:268_1": "kira isipabbajjaṁ pabbajito’’ti sutvā bahū kulaputtā nikkhamitvā tassa santike pabbajiṁsu.",
  "atk-s0514a12:268_2": "So mahatā isigaṇena parivuto tattha vasi. Sabbepi samāpattilābhinoyeva. Rājāpi pitaraṁ",
  "atk-s0514a12:268_3": "māretvā appamattakaṁyeva kālaṁ rajjasukhaṁ anubhavitvā tato paṭṭhāya bhīto cittassādaṁ",
  "atk-s0514a12:268_4": "alabhanto niraye kammakaraṇappatto viya ahosi. So bodhisattaṁ anussaritvā ‘‘sahāyo",
  "atk-s0514a12:268_5": "me ‘pitughātakammaṁ bhāriyaṁ, mā karī’ti paṭisedhetvā maṁ attano kathaṁ gāhāpetuṁ",
  "atk-s0514a12:268_6": "asakkonto attānaṁ niddosaṁ katvā palāyi. Sace so idha abhavissa , na me pitughātakammaṁ",
  "atk-s0514a12:268_7": "kātuṁ adassa, idampi me bhayaṁ hareyya, kahaṁ nu kho so etarahi viharati. Sace tassa",
  "atk-s0514a12:268_8": "vasanaṭṭhānaṁ jāneyyaṁ, pakkosāpeyyaṁ, ko nu kho me tassa vasanaṭṭhānaṁ āroceyyā’’ti",
  "atk-s0514a12:268_9": "cintesi. So tato paṭṭhāya antepure ca rājasabhāyañca bodhisattasseva vaṇṇaṁ bhāsati.",
  "atk-s0514a12:269_0": "Evaṁ addhāne gate bodhisatto ‘‘rājā maṁ sarati, mayā tattha gantvā tassa dhammaṁ",
  "atk-s0514a12:269_1": "desetvā taṁ nibbhayaṁ katvā āgantuṁ vaṭṭatī’’ti paṇṇāsa vassāni himavante vasitvā",
  "atk-s0514a12:269_2": "pañcasatatāpasaparivuto ākāsenāgantvā dāyapasse nāma uyyāne otaritvā isigaṇaparivuto",
  "atk-s0514a12:269_3": "silāpaṭṭe nisīdi. Uyyānapālo taṁ disvā ‘‘bhante, gaṇasatthā konāmo’’ti pucchitvā",
  "atk-s0514a12:269_4": "‘‘saṁkiccapaṇḍito nāmā’’ti ca sutvā sayampi sañjānitvā ‘‘bhante, yāvāhaṁ rājānaṁ",
  "atk-s0514a12:269_5": "ānemi, tāva idheva hotha, amhākaṁ rājā tumhe daṭṭhukāmo’’ti vatvā vegena rājakulaṁ",
  "atk-s0514a12:269_6": "gantvā tassa āgatabhāvaṁ rañño ārocesi. Rājā tassa santikaṁ gantvā kattabbayuttakaṁ",
  "atk-s0514a12:269_7": "upahāraṁ katvā pañhaṁ pucchi. Tamatthaṁ pakāsento satthā āha –",
  "atk-s0514a12:270": "69.",
  "atk-s0514a12:271": " ‘‘Disvā nisinnaṁ rājānaṁ, brahmadattaṁ rathesabhaṁ;",
  "atk-s0514a12:272": "Athassa paṭivedesi, yassāsi anukampako.",
  "atk-s0514a12:273": "70.",
  "atk-s0514a12:274": " ‘‘Saṁkiccāyaṁ anuppatto, isīnaṁ sādhusammato;",
  "atk-s0514a12:275": "Taramānarūpo niyyāhi, khippaṁ passa mahesinaṁ.",
  "atk-s0514a12:276": "71.",
  "atk-s0514a12:277": " ‘‘Tato ca rājā taramāno, yuttamāruyha sandanaṁ;",
  "atk-s0514a12:278": "Mittāmaccaparibyūḷho, agamāsi rathesabho.",
  "atk-s0514a12:279": "72.",
  "atk-s0514a12:280": " ‘‘Nikkhippa pañca kakudhāni, kāsīnaṁ raṭṭhavaḍḍhano;",
  "atk-s0514a12:281": "Vālabījanimuṇhīsaṁ, khaggaṁ chattañcupāhanaṁ.",
  "atk-s0514a12:282": "73.",
  "atk-s0514a12:283": " ‘‘Oruyha rājā yānamhā, ṭhapayitvā paṭicchadaṁ;",
  "atk-s0514a12:284": "Āsīnaṁ dāyapassasmiṁ, saṁkiccamupasaṅkami.",
  "atk-s0514a12:285": "74.",
  "atk-s0514a12:286": " ‘‘Upasaṅkamitvā so rājā, sammodi isinā saha;",
  "atk-s0514a12:287": "Taṁ kathaṁ vītisāretvā, ekamantaṁ upāvisi.",
  "atk-s0514a12:288": "75.",
  "atk-s0514a12:289": " ‘‘Ekamantaṁ nisinnova, atha kālaṁ amaññatha;",
  "atk-s0514a12:290": "Tato pāpāni kammāni, pucchituṁ paṭipajjatha.",
  "atk-s0514a12:291": "76.",
  "atk-s0514a12:292": " ‘‘Isiṁ pucchāma saṁkiccaṁ, isīnaṁ sādhusammataṁ;",
  "atk-s0514a12:293": "Āsīnaṁ dāyapassasmiṁ, isisaṅghapurakkhataṁ.",
  "atk-s0514a12:294": "77.",
  "atk-s0514a12:295": " ‘‘Kaṁ gatiṁ pecca gacchanti, narā dhammāticārino;",
  "atk-s0514a12:296": "Aticiṇṇo mayā dhammo, taṁ me akkhāhi pucchito’’ti.",
  "atk-s0514a12:297_0": "Tattha disvāti, bhikkhave, so uyyānapālo rājānaṁ rājasabhāyaṁ nisinnaṁ disvā athassa",
  "atk-s0514a12:297_1": "paṭivedesi, ‘‘yassāsī’’ti vadanto ārocesīti attho. Yassāsīti, mahārāja, yassa tvaṁ",
  "atk-s0514a12:297_2": "anukampako muducitto ahosi, yassa abhiṇhaṁ vaṇṇaṁ payirudāhāsi, so ayaṁ saṁkicco",
  "atk-s0514a12:297_3": "isīnaṁ antare sādhu laddhakoti sammato anuppatto tava uyyāne silāpaṭṭe isigaṇaparivuto",
  "atk-s0514a12:297_4": "kañcanapaṭimā viya nisinno. Taramānarūpoti, mahārāja, pabbajitā nāma kule vā gaṇe",
  "atk-s0514a12:297_5": "vā alaggā tumhākaṁ gacchantānaññeva pakkameyyuṁ, tasmā taramānarūpo khippaṁ niyyāhi,",
  "atk-s0514a12:297_6": "mahantānaṁ sīlādiguṇānaṁ esitattā passa mahesinaṁ.",
  "atk-s0514a12:298_0": "Tatoti, bhikkhave, so rājā tassa vacanaṁ sutvā tato tassa vacanato anantarameva.",
  "atk-s0514a12:298_1": "Nikkhippāti nikkhipitvā tassa kira uyyānadvāraṁ patvāva etadahosi – ‘‘pabbajitā nāma",
  "atk-s0514a12:298_2": "garuṭṭhāniyā, saṁkiccatāpasassa santikaṁ uddhatavesena gantuṁ ayutta’’nti. So maṇicittasuvaṇṇadaṇḍaṁ",
  "atk-s0514a12:298_3": "vālabījaniṁ, kañcanamayaṁ uṇhīsapaṭṭaṁ, suparikkhittaṁ maṅgalakhaggaṁ, setacchattaṁ",
  "atk-s0514a12:298_4": ", sovaṇṇapādukāti imāni pañca rājakakudhabhaṇḍāni apanesi. Tena vuttaṁ ‘‘nikkhippā’’ti.",
  "atk-s0514a12:298_5": "Paṭicchadanti tameva rājakakudhabhaṇḍaṁ ṭhapayitvā bhaṇḍāgārikassa hatthe datvā.",
  "atk-s0514a12:298_6": "Dāyapassasminti evaṁnāmake uyyāne. Atha kālaṁ amaññathāti atha so idāni me pañhaṁ",
  "atk-s0514a12:298_7": "pucchituṁ kāloti jāni. Pāḷiyaṁ pana ‘‘yathākāla’’nti āgataṁ, tassa kālānurūpena pañhapucchanaṁ",
  "atk-s0514a12:298_8": "amaññathāti attho. Paṭipajjathāti paṭipajji. Peccāti paṭigantvā, paralokassa vā nāmetaṁ,",
  "atk-s0514a12:298_9": "tasmā paraloketi attho. Mayāti, bhante, mayā sucaritadhammo aticiṇṇo pitughātakammaṁ",
  "atk-s0514a12:298_10": "kataṁ, taṁ me akkhāhi, kaṁ gatiṁ pitughātakā gacchanti, katarasmiṁ niraye paccantīti pucchati.",
  "atk-s0514a12:299": "Taṁ sutvā bodhisatto ‘‘tena hi, mahārāja, suṇohī’’ti vatvā ovādaṁ tāva adāsi. Satthā tamatthaṁ pakāsento āha –",
  "atk-s0514a12:300": "78.",
  "atk-s0514a12:301": " ‘‘Isī avaca saṁkicco, kāsīnaṁ raṭṭhavaḍḍhanaṁ;",
  "atk-s0514a12:302": "Āsīnaṁ dāyapassasmiṁ, mahārāja suṇohi me.",
  "atk-s0514a12:303": "79.",
  "atk-s0514a12:304": " ‘‘Uppathena vajantassa, yo maggamanusāsati;",
  "atk-s0514a12:305": "Tassa ce vacanaṁ kayirā, nāssa maggeyya kaṇṭako.",
  "atk-s0514a12:306": "80.",
  "atk-s0514a12:307": " ‘‘Adhammaṁ paṭipannassa, yo dhammamanusāsati;",
  "atk-s0514a12:308": "Tassa ce vacanaṁ kayirā, na so gaccheyya duggati’’nti.",
  "atk-s0514a12:309_0": "Tattha uppathenāti corehi pariyuṭṭhitamaggena. Maggamanusāsatīti khemamaggaṁ akkhāti.",
  "atk-s0514a12:309_1": "Nāssa maggeyya kaṇṭakoti tassa ovādakarassa purisassa mukhaṁ corakaṇṭako na passeyya.",
  "atk-s0514a12:309_2": "Yo dhammanti yo sucaritadhammaṁ. Na soti so puriso nirayādibhedaṁ duggatiṁ na gaccheyya.",
  "atk-s0514a12:309_3": "Uppathasadiso hi, mahārāja, adhammo, khemamaggasadiso sucaritadhammo, tvaṁ pana pubbe",
  "atk-s0514a12:309_4": "‘‘pitaraṁ ghātetvā rājā homī’’ti mayhaṁ kathetvā mayā paṭibāhito mama vacanaṁ akatvā",
  "atk-s0514a12:309_5": "pitaraṁ ghātetvā idāni socasi, paṇḍitānaṁ ovādaṁ akaronto nāma coramaggapaṭipanno",
  "atk-s0514a12:309_6": "viya mahābyasanaṁ pāpuṇātīti.",
  "atk-s0514a12:310": "Evamassa ovādaṁ datvā upari dhammaṁ desento āha –",
  "atk-s0514a12:311": "81.",
  "atk-s0514a12:312": " ‘‘Dhammo patho mahārāja, adhammo pana uppatho;",
  "atk-s0514a12:313": "Adhammo nirayaṁ neti, dhammo pāpeti suggatiṁ.",
  "atk-s0514a12:314": "82.",
  "atk-s0514a12:315": " ‘‘Adhammacārino rāja, narā visamajīvino;",
  "atk-s0514a12:316": "Yaṁ gatiṁ pecca gacchanti, niraye te suṇohi me.",
  "atk-s0514a12:317": "83.",
  "atk-s0514a12:318": " ‘‘Sañjīvo kāḷasutto ca, saṅghāto dve ca roruvā;",
  "atk-s0514a12:319": "Athāparo mahāvīci, tāpano ca patāpano.",
  "atk-s0514a12:320": "84.",
  "atk-s0514a12:321": " ‘‘Iccete aṭṭha nirayā, akkhātā duratikkamā;",
  "atk-s0514a12:322": "Ākiṇṇā luddakammehi, paccekā soḷasussadā.",
  "atk-s0514a12:323": "85.",
  "atk-s0514a12:324": " ‘‘Kadariyatāpanā ghorā, accimanto mahabbhayā;",
  "atk-s0514a12:325": "Lomahaṁsanarūpā ca, bhesmā paṭibhayā dukhā.",
  "atk-s0514a12:326": "86.",
  "atk-s0514a12:327": " ‘‘Catukkaṇṇā catudvārā, vibhattā bhāgaso mitā;",
  "atk-s0514a12:328": "Ayopākārapariyantā, ayasā paṭikujjitā.",
  "atk-s0514a12:329": "87.",
  "atk-s0514a12:330": " ‘‘Tesaṁ ayomayā bhūmi, jalitā tejasā yutā;",
  "atk-s0514a12:331": "Samantā yojanasataṁ, phuṭā tiṭṭhanti sabbadā.",
  "atk-s0514a12:332": "88.",
  "atk-s0514a12:333": " ‘‘Ete patanti niraye, uddhaṁpādā avaṁsirā;",
  "atk-s0514a12:334": "Isīnaṁ ativattāro, saññatānaṁ tapassinaṁ.",
  "atk-s0514a12:335": "89.",
  "atk-s0514a12:336": " ‘‘Te bhūnahuno paccanti, macchā bilakatā yathā;",
  "atk-s0514a12:337": "Saṁvacchare asaṅkheyye, narā kibbisakārino.",
  "atk-s0514a12:338": "90.",
  "atk-s0514a12:339": " ‘‘Ḍayhamānena gattena, niccaṁ santarabāhiraṁ;",
  "atk-s0514a12:340": "Nirayā nādhigacchanti, dvāraṁ nikkhamanesino.",
  "atk-s0514a12:341": "91.",
  "atk-s0514a12:342": " ‘‘Puratthimena dhāvanti, tato dhāvanti pacchato;",
  "atk-s0514a12:343": "Uttarenapi dhāvanti, tato dhāvanti dakkhiṇaṁ;",
  "atk-s0514a12:344": "Yaṁ yañhi dvāraṁ gacchanti, taṁ tadeva pidhīyare.",
  "atk-s0514a12:345": "92.",
  "atk-s0514a12:346": " ‘‘Bahūni vassasahassāni, janā nirayagāmino;",
  "atk-s0514a12:347": "Bāhā paggayha kandanti, patvā dukkhaṁ anappakaṁ.",
  "atk-s0514a12:348": "93.",
  "atk-s0514a12:349": " ‘‘Āsīvisaṁva kupitaṁ, tejassiṁ duratikkamaṁ;",
  "atk-s0514a12:350": "Na sādhurūpe āsīde, saññatānaṁ tapassinaṁ.",
  "atk-s0514a12:351": "94.",
  "atk-s0514a12:352": " ‘‘Atikāyo mahissāso, ajjuno kekakādhipo;",
  "atk-s0514a12:353": "Sahassabāhu ucchinno, isimāsajja gotamaṁ.",
  "atk-s0514a12:354": "95.",
  "atk-s0514a12:355": " ‘‘Arajaṁ rajasā vacchaṁ, kisaṁ avakiriya daṇḍakī;",
  "atk-s0514a12:356": "Tālova mūlato chinno, sa rājā vibhavaṅgato.",
  "atk-s0514a12:357": "96.",
  "atk-s0514a12:358": " ‘‘Upahacca manaṁ majjho, mātaṅgasmiṁ yasassine;",
  "atk-s0514a12:359": "Sapārisajjo ucchinno, majjhāraññaṁ tadā ahu.",
  "atk-s0514a12:360": "97.",
  "atk-s0514a12:361": " ‘‘Kaṇhadīpāyanāsajja, isiṁ andhakaveṇḍayo;",
  "atk-s0514a12:362": "Aññoññaṁ musalā hantvā, sampattā yamasādhanaṁ.",
  "atk-s0514a12:363": "98.",
  "atk-s0514a12:364": " ‘‘Athāyaṁ isinā satto, antalikkhacaro pure;",
  "atk-s0514a12:365": "Pāvekkhi pathaviṁ cecco, hīnatto pattapariyāyaṁ.",
  "atk-s0514a12:366": "99.",
  "atk-s0514a12:367": " ‘‘Tasmā hi chandāgamanaṁ, nappasaṁsanti paṇḍitā;",
  "atk-s0514a12:368": "Aduṭṭhacitto bhāseyya, giraṁ saccūpasaṁhitaṁ.",
  "atk-s0514a12:369": "100.",
  "atk-s0514a12:370": " ‘‘Manasā ce paduṭṭhena, yo naro pekkhate muniṁ;",
  "atk-s0514a12:371": "Vijjācaraṇasampannaṁ, gantā so nirayaṁ adho.",
  "atk-s0514a12:372": "101.",
  "atk-s0514a12:373": " ‘‘Ye vuḍḍhe paribhāsanti, pharusūpakkamā janā;",
  "atk-s0514a12:374": "Anapaccā adāyādā, tālavatthu bhavanti te.",
  "atk-s0514a12:375": "102.",
  "atk-s0514a12:376": " ‘‘Yo ca pabbajitaṁ hanti, katakiccaṁ mahesinaṁ;",
  "atk-s0514a12:377": "Sa kāḷasutte niraye, cirarattāya paccati.",
  "atk-s0514a12:378": "103.",
  "atk-s0514a12:379": " ‘‘Yo ca rājā adhammaṭṭho, raṭṭhaviddhaṁsano mago;",
  "atk-s0514a12:380": "Tāpayitvā janapadaṁ, tāpane pecca paccati.",
  "atk-s0514a12:381": "104.",
  "atk-s0514a12:382": " ‘‘So ca vassasahassāni, sataṁ dibbāni paccati;",
  "atk-s0514a12:383": "Accisaṅghapareto so, dukkhaṁ vedeti vedanaṁ.",
  "atk-s0514a12:384": "105.",
  "atk-s0514a12:385": " ‘‘Tassa aggisikhā kāyā, niccharanti pabhassarā;",
  "atk-s0514a12:386": "Tejobhakkhassa gattāni, lomehi ca nakhehi ca.",
  "atk-s0514a12:387": "106.",
  "atk-s0514a12:388": " ‘‘Ḍayhamānena gattena, niccaṁ santarabāhiraṁ;",
  "atk-s0514a12:389": "Dukkhābhitunno nadati, nāgo tuttaṭṭito yathā.",
  "atk-s0514a12:390": "107.",
  "atk-s0514a12:391": " ‘‘Yo lobhā pitaraṁ hanti, dosā vā purisādhamo;",
  "atk-s0514a12:392": "Sa kāḷasutte niraye, cirarattāya paccati.",
  "atk-s0514a12:393": "108.",
  "atk-s0514a12:394": " ‘‘Sa tādiso paccati lohakumbhiyaṁ, pakkañca sattīhi hananti nittacaṁ;",
  "atk-s0514a12:395": "Andhaṁ karitvā muttakarīsabhakkhaṁ, khāre nimujjanti tathāvidhaṁ naraṁ.",
  "atk-s0514a12:396": "109.",
  "atk-s0514a12:397": " ‘‘Tattaṁ pakkuthitamayoguḷañca, dīghe ca phāle cirarattatāpite;",
  "atk-s0514a12:398": "Vikkhambhamādāya vibandharajjubhi, vivaṭe mukhe sampavisanti rakkhasā.",
  "atk-s0514a12:399": "110.",
  "atk-s0514a12:400": " ‘‘Sāmā ca soṇā sabalā ca gijjhā, kākolasaṅghā ca dijā ayomukhā;",
  "atk-s0514a12:401": "Saṅgamma khādanti vipphandamānaṁ, jivhaṁ vibhajja vighāsaṁ salohitaṁ.",
  "atk-s0514a12:402": "111.",
  "atk-s0514a12:403": " ‘‘Taṁ daḍḍhatālaṁ paribhinnagattaṁ, nippothayantā anuvicaranti rakkhasā;",
  "atk-s0514a12:404": "Ratī hi tesaṁ dukhino panītare, etādisasmiṁ niraye vasanti;",
  "atk-s0514a12:405": "Ye keci loke idha pettighātino.",
  "atk-s0514a12:406": "112.",
  "atk-s0514a12:407": " ‘‘Putto ca mātaraṁ hantvā, ito gantvā yamakkhayaṁ;",
  "atk-s0514a12:408": "Bhusamāpajjate dukkhaṁ, attakammaphalūpago.",
  "atk-s0514a12:409": "113.",
  "atk-s0514a12:410": " ‘‘Amanussā atibalā, hantāraṁ janayantiyā;",
  "atk-s0514a12:411": "Ayomayehi vālehi, pīḷayanti punappunaṁ.",
  "atk-s0514a12:412": "114.",
  "atk-s0514a12:413": " ‘‘Tamassavaṁ sakā gattā, rudhiraṁ attasambhavaṁ;",
  "atk-s0514a12:414": "Tambalohavilīnaṁva, tattaṁ pāyenti mattighaṁ.",
  "atk-s0514a12:415": "115.",
  "atk-s0514a12:416": " ‘‘Jigucchaṁ kuṇapaṁ pūtiṁ, duggandhaṁ gūthakaddamaṁ;",
  "atk-s0514a12:417": "Pubbalohitasaṅkāsaṁ, rahadamogayha tiṭṭhati.",
  "atk-s0514a12:418": "116.",
  "atk-s0514a12:419": " ‘‘Tamenaṁ kimayo tattha, atikāyā ayomukhā;",
  "atk-s0514a12:420": "Chaviṁ bhetvāna khādanti, saṁgiddhā maṁsalohite.",
  "atk-s0514a12:421": "117.",
  "atk-s0514a12:422": " ‘‘So ca taṁ nirayaṁ patto, nimuggo sataporisaṁ;",
  "atk-s0514a12:423": "Pūtikaṁ kuṇapaṁ vāti, samantā satayojanaṁ.",
  "atk-s0514a12:424": "118.",
  "atk-s0514a12:425": " ‘‘Cakkhumāpi hi cakkhūhi, tena gandhena jīyati;",
  "atk-s0514a12:426": "Etādisaṁ brahmadatta, mātugho labhate dukhaṁ.",
  "atk-s0514a12:427": "119.",
  "atk-s0514a12:428": " ‘‘Khuradhāramanukkamma, tikkhaṁ durabhisambhavaṁ;",
  "atk-s0514a12:429": "Patanti gabbhapātiyo, duggaṁ vetaraṇiṁ nadiṁ.",
  "atk-s0514a12:430": "120.",
  "atk-s0514a12:431": " ‘‘Ayomayā simbaliyo, soḷasaṅgulakaṇṭakā;",
  "atk-s0514a12:432": "Ubhato abhilambanti, duggaṁ vetaraṇiṁ nadiṁ.",
  "atk-s0514a12:433": "121.",
  "atk-s0514a12:434": " ‘‘Te accimanto tiṭṭhanti, aggikkhandhāva ārakā;",
  "atk-s0514a12:435": "Ādittā jātavedena, uddhaṁ yojanamuggatā.",
  "atk-s0514a12:436": "122.",
  "atk-s0514a12:437": " ‘‘Ete vajanti niraye, tatte tikhiṇakaṇṭake;",
  "atk-s0514a12:438": "Nāriyo ca aticārā, narā ca paradāragū.",
  "atk-s0514a12:439": "123.",
  "atk-s0514a12:440": " ‘‘Te patanti adhokkhandhā, vivattā vihatā puthū;",
  "atk-s0514a12:441": "Sayanti vinividdhaṅgā, dīghaṁ jagganti sabbadā.",
  "atk-s0514a12:442": "124.",
  "atk-s0514a12:443": " ‘‘Tato ratyā vivasāne, mahatiṁ pabbatūpamaṁ;",
  "atk-s0514a12:444": "Lohakumbhiṁ pavajjanti, tattaṁ aggisamūdakaṁ.",
  "atk-s0514a12:445": "125.",
  "atk-s0514a12:446": " ‘‘Evaṁ divā ca ratto ca, dussīlā mohapārutā;",
  "atk-s0514a12:447": "Anubhonti sakaṁ kammaṁ, pubbe dukkaṭamattano.",
  "atk-s0514a12:448": "126.",
  "atk-s0514a12:449": " ‘‘Yā ca bhariyā dhanakkītā, sāmikaṁ atimaññati;",
  "atk-s0514a12:450": "Sassuṁ vā sasuraṁ vāpi, jeṭṭhaṁ vāpi nanandaraṁ.",
  "atk-s0514a12:451": "127.",
  "atk-s0514a12:452": " ‘‘Tassā vaṅkena jivhaggaṁ, nibbahanti sabandhanaṁ;",
  "atk-s0514a12:453": "Sa byāmamattaṁ kiminaṁ, jivhaṁ passati attani;",
  "atk-s0514a12:454": "Viññāpetuṁ na sakkoti, tāpane pecca paccati.",
  "atk-s0514a12:455": "128.",
  "atk-s0514a12:456": " ‘‘Orabbhikā sūkarikā, macchikā migabandhakā;",
  "atk-s0514a12:457": "Corā goghātakā luddā, avaṇṇe vaṇṇakārakā.",
  "atk-s0514a12:458": "129.",
  "atk-s0514a12:459": " ‘‘Sattīhi lohakūṭehi, nettiṁsehi usūhi ca;",
  "atk-s0514a12:460": "Haññamānā khāranadiṁ, papatanti avaṁsirā.",
  "atk-s0514a12:461": "130.",
  "atk-s0514a12:462": " ‘‘Sāyaṁ pāto kūṭakārī, ayokūṭehi haññati;",
  "atk-s0514a12:463": "Tato vantaṁ durattānaṁ, paresaṁ bhuñjare sadā.",
  "atk-s0514a12:464": "131.",
  "atk-s0514a12:465": " ‘‘Dhaṅkā bheraṇḍakā gijjhā, kākolā ca ayomukhā;",
  "atk-s0514a12:466": "Vipphandamānaṁ khādanti, naraṁ kibbisakārakaṁ.",
  "atk-s0514a12:467": "132.",
  "atk-s0514a12:468": " ‘‘Ye migena migaṁ hanti, pakkhiṁ vā pana pakkhinā;",
  "atk-s0514a12:469": "Asanto rajasā channā, gantā te nirayussada’’nti.",
  "atk-s0514a12:470_0": "Tattha dhammo pathoti dasakusalakammapathadhammo khemo appaṭibhayo sugatimaggo. Visamajīvinoti",
  "atk-s0514a12:470_1": "adhammena kappitajīvikā. Niraye teti te etesaṁ nibbattaniraye kathemi. Suṇohi meti",
  "atk-s0514a12:470_2": "mahāsatto raññā pitughātakānaṁ nibbattanirayaṁ pucchitopi pathamaṁ taṁ adassetvā",
  "atk-s0514a12:470_3": "aṭṭha mahāniraye soḷasa ca ussadaniraye dassetuṁ evamāha. Kiṁkāraṇā? Paṭhamañhi tasmiṁ",
  "atk-s0514a12:470_4": "dassiyamāne rājā phalitena hadayena tattheva mareyya, imesu pana nirayesu paccamānasatte",
  "atk-s0514a12:470_5": "disvā diṭṭhānugatiko hutvā ‘‘ahaṁ viya aññepi bahū pāpakammino atthi, ahaṁ etesaṁ",
  "atk-s0514a12:470_6": "antare paccissāmī’’ti sañjātupatthambho arogo bhavissatīti te pana niraye dassento",
  "atk-s0514a12:470_7": "mahāsatto paṭhamaṁ iddhibalena pathaviṁ dvidhā katvā pacchā dassesi.",
  "atk-s0514a12:471_0": "Tesaṁ vacanattho – nirayapālehi pajjalitāni nānāvudhāni gahetvā khaṇḍākhaṇḍikaṁ chinnā",
  "atk-s0514a12:471_1": "hīraṁ hīraṁ katā nerayikasattā punappunaṁ sañjīvanti etthāti sañjīvo. Nirayapālā",
  "atk-s0514a12:471_2": "punappunaṁ nadantā vaggantā pajjalitāni nānāvudhāni gahetvā jalitāya lohapathaviyaṁ",
  "atk-s0514a12:471_3": "nerayike satte aparāparaṁ anubandhitvā paharitvā jalitapathaviyaṁ patite jalitakāḷasuttaṁ",
  "atk-s0514a12:471_4": "pātetvā jalitapharasuṁ gahetvā sayaṁ unnadantā mahantena aṭṭassarena viravante aṭṭhaṁse",
  "atk-s0514a12:471_5": "soḷasaṁse karontā ettha tacchantīti kāḷasutto. Mahantā jalitaayapabbatā ghātenti",
  "atk-s0514a12:471_6": "etthāti saṅghāto. Tattha kira satte navayojanāya jalitāya ayapathaviyā yāva kaṭito",
  "atk-s0514a12:471_7": "pavesetvā niccale karonti. Atha puratthimato jalito ayapabbato samuṭṭhāya asani viya",
  "atk-s0514a12:471_8": "viravanto āgantvā te satte saṇhakaraṇiyaṁ tile pisanto viya gantvā pacchimadisāya",
  "atk-s0514a12:471_9": "tiṭṭhati, pacchimadisato samuṭṭhitopi tatheva gantvā puratthimadisāya tiṭṭhati. Dve",
  "atk-s0514a12:471_10": "pana ekato samāgantvā ucchuyante ucchukhaṇḍāni viya pīḷenti. Evaṁ tattha bahūni vassasatasahassāni dukkhaṁ anubhonti.",
  "atk-s0514a12:472_0": "Dve ca roruvāti jālaroruvo, dhūmaroruvo cāti dve. Tattha jālaroruvo kappena saṇṭhitāhi",
  "atk-s0514a12:472_1": "rattalohajālāhi puṇṇo, dhūmaroruvo khāradhūmena puṇṇo. Tesu jālaroruve paccantānaṁ",
  "atk-s0514a12:472_2": "navahi vaṇṇamukhehi jālā pavisitvā sarīraṁ dahanti, dhūmaroruve paccantānaṁ navahi",
  "atk-s0514a12:472_3": "vaṇamukhehi khāradhūmo pavisitvā piṭṭhaṁ viya sarīraṁ sedeti. Ubhayatthapi paccantā",
  "atk-s0514a12:472_4": "sattā mahāviravaṁ viravantīti dvepi ‘‘roruvā’’ti vuttā. Jālānaṁ vā paccanasattānaṁ",
  "atk-s0514a12:472_5": "vā tesaṁ dukkhassa vā vīci antaraṁ natthi etthāti avīci, mahanto avīci mahāvīci.",
  "atk-s0514a12:472_6": "Tattha hi puratthimādīhi bhittīhi jālā uṭṭhahitvā pacchimādīsu paṭihaññati, tā ca",
  "atk-s0514a12:472_7": "bhittiyo vinivijjhitvā purato yojanasataṁ gaṇhāti. Heṭṭhā uṭṭhitā jālā upari paṭihaññati,",
  "atk-s0514a12:472_8": "upari uṭṭhitā heṭṭhā paṭihaññati. Evaṁ tāvettha jālānaṁ vīci nāma natthi. Tassa pana",
  "atk-s0514a12:472_9": "anto yojanasataṁ ṭhānaṁ khīravallipiṭṭhassa pūritanāḷi viya sattehi nirantaraṁ pūritaṁ",
  "atk-s0514a12:472_10": "catūhi iriyāpathehi paccantānaṁ sattānaṁ pamāṇaṁ natthi, na ca aññamaññaṁ byābādhenti,",
  "atk-s0514a12:472_11": "sakaṭṭhāneyeva paccanti. Evamettha sattānaṁ vīci nāma natthi. Yathā pana jivhagge",
  "atk-s0514a12:472_12": "cha madhubindūni sattamassa tambalohabinduno anudahanabalavatāya abbohārikāni honti,",
  "atk-s0514a12:472_13": "tathā tattha anudahanabalavatāya sesā cha akusalavipākupekkhā abbohārikā honti, dukkhameva",
  "atk-s0514a12:472_14": "nirantaraṁ paññāyati. Evamettha dukkhassa vīci nāma natthi. Svāyaṁ saha bhittīhi",
  "atk-s0514a12:472_15": "vikkhambhato aṭṭhārasādhikatiyojanasato, āvaṭṭato pana catupaṇṇāsādhikanavayojanasato,",
  "atk-s0514a12:472_16": "saha ussadehi dasa yojanasahassāni. Evamassa mahantatā veditabbā.",
  "atk-s0514a12:473_0": "Niccale satte tapatīti tāpano. Ativiya tāpetīti patāpano. Tattha tāpanasmiṁ tāva",
  "atk-s0514a12:473_1": "satte tālakkhandhappamāṇe jalitaayasūle nisīdāpenti. Tato heṭṭhā pathavī jalati,",
  "atk-s0514a12:473_2": "sūlāni jalanti, sattā jalanti. Evaṁ so nirayo niccale satte tapati. Itarasmiṁ pana",
  "atk-s0514a12:473_3": "nibbattasatte jalantehi āvudhehi paharitvā jalitaṁ ayapabbataṁ āropenti. Tesaṁ pabbatamatthake",
  "atk-s0514a12:473_4": "ṭhitakāle kammapaccayo vāto paharati. Te tattha saṇṭhātuṁ asakkontā uddhaṁpādā adhosirā",
  "atk-s0514a12:473_5": "patanti. Atha heṭṭhā ayapathavito jalitāni ayasūlāni uṭṭhahanti. Te tāni matthakeneva",
  "atk-s0514a12:473_6": "paharitvā tesu vinividdhasarīrā jalantā paccanti. Evamesa ativiya tāpetīti.",
  "atk-s0514a12:474_0": "Bodhisatto pana ete niraye dassento paṭhamaṁ sañjīvaṁ dassetvā tattha paccante nerayikasatte",
  "atk-s0514a12:474_1": "disvā mahājanassa mahābhaye uppanne taṁ antaradhāpetvā puna pathaviṁ dvidhā katvā",
  "atk-s0514a12:474_2": "kāḷasuttaṁ dassesi, tatthapi paccamāne satte disvā mahājanassa mahābhaye uppanne",
  "atk-s0514a12:474_3": "tampi antaradhāpesīti evaṁ paṭipāṭiyā dassesi. Tato rājānaṁ āmantetvā, ‘‘mahārāja,",
  "atk-s0514a12:474_4": "tayā imesu aṭṭhasu mahānirayesu paccamāne satte disvā appamādaṁ kātuṁ vaṭṭatī’’ti",
  "atk-s0514a12:474_5": "vatvā puna tesaññeva mahānirayānaṁ kiccaṁ kathetuṁ ‘‘iccete’’tiādimāha. Tattha akkhātāti",
  "atk-s0514a12:474_6": "mayā ca tuyhaṁ kathitā, porāṇakehi ca kathitāyeva. Ākiṇṇāti paripuṇṇā. Paccekā soḷasussadāti",
  "atk-s0514a12:474_7": "etesaṁ nirayānaṁ ekekassa catūsu dvāresu ekekasmiṁ cattāro cattāro katvā soḷasa soḷasa",
  "atk-s0514a12:474_8": "ussadanirayāti sabbepi sataṁ aṭṭhavīsati ca ussadanirayā aṭṭha ca mahānirayāti chattiṁsanirayasataṁ.",
  "atk-s0514a12:474_9": "Kadariyatāpanāti sabbete kadariyānaṁ tāpanā. Balavadukkhatāya ghorā. Kammanibbattānaṁ",
  "atk-s0514a12:474_10": "accīnaṁ atthitāya accimanto. Bhayassa mahantatāya mahabbhayā. Diṭṭhamattā vā sutamattā",
  "atk-s0514a12:474_11": "vā lomāni haṁsantīti lomahaṁsanarūpā ca. Bhīsanatāya bhesmā. Bhayajananatāya paṭibhayā.",
  "atk-s0514a12:474_12": "Sukhābhāvena dukhā. Catukkaṇṇāti sabbepi caturassamañjūsasadisā. Vibhattāti catudvāravasena",
  "atk-s0514a12:474_13": "vibhattā. Bhāgaso mitāti dvāravīthīnaṁ vasena koṭṭhāse ṭhapetvā mitā. Ayasā paṭikujjitāti",
  "atk-s0514a12:474_14": "sabbepi navayojanikena ayakapālena paṭicchannā. Phuṭā tiṭṭhantīti sabbepi ettakaṁ",
  "atk-s0514a12:474_15": "ṭhānaṁ anupharitvā tiṭṭhanti.",
  "atk-s0514a12:475_0": "Uddhaṁpādā avaṁsirāti evaṁ tesu tesu nirayesu samparivattitvā punappunaṁ patamāne",
  "atk-s0514a12:475_1": "sandhāyāha. Ativattāroti pharusavācāhi atikkamitvā vattāro. Mahānirayesu kira yebhuyyena",
  "atk-s0514a12:475_2": "dhammikasamaṇabrāhmaṇesu katāparādhāva paccanti, tasmā evamāha. Te bhūnahunoti te",
  "atk-s0514a12:475_3": "isīnaṁ ativattāro attano vuḍḍhiyā hatattā bhūnahuno koṭṭhāsakatā macchā viya paccanti.",
  "atk-s0514a12:475_4": "Asaṅkheyyeti gaṇetuṁ asakkuṇeyye. Kibbisakārinoti dāruṇakammakārino. Nikkhamanesinoti",
  "atk-s0514a12:475_5": "nirayā nikkhamanaṁ esantāpi gavesantāpi nikkhamanadvāraṁ nādhigacchanti. Puratthimenāti",
  "atk-s0514a12:475_6": "yadā taṁ dvāraṁ apārutaṁ hoti, atha tadabhimukhā dhāvanti, tesaṁ tattha chaviādīni",
  "atk-s0514a12:475_7": "jhāyanti. Dvārasamīpaṁ pattānañca tesaṁ taṁ pidhīyati, pacchimadvāraṁ apārutaṁ viya",
  "atk-s0514a12:475_8": "khāyati. Esa nayo sabbattha. Na sādhurūpeti vuttappakāraṁ sappaṁ viya sādhurūpe isayo",
  "atk-s0514a12:475_9": "na āsīde, na pharusavacanena kāyakammena vā ghaṭṭento upagaccheyya. Kiṁkāraṇā? Saññatānaṁ",
  "atk-s0514a12:475_10": "tapassīnaṁ āsāditattā aṭṭhasu mahānirayesu mahādukkhassa anubhavitabbattā.",
  "atk-s0514a12:476_0": "Idāni ye rājāno tathārūpe āsādetvā taṁ dukkhaṁ pattā, te dassetuṁ ‘‘atikāyo’’tiādimāha.",
  "atk-s0514a12:476_1": "Tattha atikāyoti balasampanno mahākāyo. Mahissāsoti mahādhanuggaho. Kekakādhipoti",
  "atk-s0514a12:476_2": "kekakaraṭṭhādhipati. Sahassabāhūti pañcahi dhanuggahasatehi bāhusahassena āropetabbaṁ",
  "atk-s0514a12:476_3": "dhanuṁ āropanasamatthatāya sahassabāhu. Vibhavaṅgatoti vināsaṁ patto. Vatthūni pana",
  "atk-s0514a12:476_4": "sarabhaṅgajātake (jā. 2.17.50 ādayo) vitthāritāni. Upahacca mananti attano cittaṁ",
  "atk-s0514a12:476_5": "padūsetvā. Mātaṅgasminti mātaṅgapaṇḍite. Vatthu mātaṅgajātake (jā. 1.15.1 ādayo)",
  "atk-s0514a12:476_6": "vaṇṇitaṁ. Kaṇhadīpāyanāsajjāti kaṇhadīpāyanaṁ āsajja. Yamasādhananti nirayapālakarañño",
  "atk-s0514a12:476_7": "āṇāpavattaṭṭhānaṁ. Vatthu ghaṭapaṇḍitajātake (jā. 1.10.165 ādayo) vitthāritaṁ . Isināti",
  "atk-s0514a12:476_8": "kapilatāpasena. Pāvekkhīti paviṭṭho. Ceccoti cetiyarājā. Hīnattoti parihīnattabhāvo",
  "atk-s0514a12:476_9": "antarahitaiddhi. Pattapariyāyanti pariyāyaṁ maraṇakālaṁ patvā. Vatthu cetiyajātake",
  "atk-s0514a12:476_10": "(jā. 1.8.45 ādayo) kathitaṁ.",
  "atk-s0514a12:477_0": "Tasmāhīti yasmā cittavasiko hutvā isīsu aparajjhitvā aṭṭhasu mahānirayesu paccati,",
  "atk-s0514a12:477_1": "tasmā hi. Chandāgamananti chandādicatubbidhampi agatigamanaṁ. Paduṭṭhenāti kuddhena.",
  "atk-s0514a12:477_2": "Gantā so nirayaṁ adhoti so tena adhogamaniyena kammena adhonirayameva gacchati. Pāḷiyaṁ",
  "atk-s0514a12:477_3": "pana ‘‘nirayussada’’nti likhitaṁ, tassa ussadanirayaṁ gacchatīti attho. Vuḍḍheti",
  "atk-s0514a12:477_4": "vayovuḍḍhe ca guṇavuḍḍhe ca. Anapaccāti bhavantarepi apaccaṁ vā dāyādaṁ vā na labhantīti",
  "atk-s0514a12:477_5": "attho. Tālavatthūti diṭṭhadhammepi chinnamūlatālo viya mahāvināsaṁ patvā niraye nibbattanti.",
  "atk-s0514a12:477_6": "Yo ca pabbajitaṁ hantīti yo bālajano samaṇaṁ hanati. Cirarattāyāti ciraṁ kālaṁ.",
  "atk-s0514a12:478_0": "Evaṁ mahāsatto isiviheṭhakānaṁ paccananiraye dassetvā upari adhammikarājūnaṁ paccananiraye",
  "atk-s0514a12:478_1": "dassento ‘‘yo cā’’tiādimāha. Tattha raṭṭhaviddhaṁsanoti chandādivasena gantvā raṭṭhassa",
  "atk-s0514a12:478_2": "viddhaṁsano. Accisaṅghaparetoti accisamūhaparikkhitto. Tejobhakkhassāti aggimeva",
  "atk-s0514a12:478_3": "khādantassa. Gattānīti tigāvute sarīre sabbaṅgapaccaṅgāni. Lomehi ca nakhehi cāti",
  "atk-s0514a12:478_4": "etehi saddhiṁ sabbāni ekajālāni honti. Tuttaṭṭītoti āneñjakāraṇaṁ kāriyamāno tuttehi",
  "atk-s0514a12:478_5": "viddho nāgo yathā nadati.",
  "atk-s0514a12:479_0": "Evaṁ mahāsatto adhammikarājūnaṁ paccananiraye dassetvā idāni pitughātakādīnaṁ paccananiraye",
  "atk-s0514a12:479_1": "dassetuṁ ‘‘yo lobhā’’tiādimāha. Tattha lobhāti yasadhanalobhena. Dosā vāti duṭṭhacittatāya",
  "atk-s0514a12:479_2": "vā. Nittacanti lohakumbhiyaṁ bahūni vasasahassāni pakkaṁ nīharitvā tigāvutamassa",
  "atk-s0514a12:479_3": "sarīraṁ nittacaṁ katvā jalitāya lohapathaviyaṁ pātetvā tiṇhehi ayasūlehi koṭṭetvā",
  "atk-s0514a12:479_4": "cuṇavicuṇṇaṁ karonti. Andhaṁ karitvāti, mahārāja, taṁ pitughātakaṁ nirayapālā jalitalohapathaviyaṁ",
  "atk-s0514a12:479_5": "uttānaṁ pātetvā jalitehi ayasūlehi akkhīni bhinditvā andhaṁ karitvā mukhe uṇhaṁ muttakarīsaṁ",
  "atk-s0514a12:479_6": "pakkhipitvā palālapīṭhaṁ viya naṁ parivattetvā kappena saṇṭhite khāre lohaudake nimujjāpenti.",
  "atk-s0514a12:479_7": "Tattaṁ pakkuthitamayoguḷañcāti puna pakkuthitaṁ gūthakalalañceva jalitaayoguḷañca",
  "atk-s0514a12:479_8": "khādāpenti. So pana taṁ āhariyamānaṁ disvā mukhaṁ pidheti. Athassa dīghe ciratāpite",
  "atk-s0514a12:479_9": "jalamāne phāle ādāya mukhaṁ vikkhambhetvā vivaritvā rajjubaddhaṁ ayabalisaṁ khipitvā",
  "atk-s0514a12:479_10": "jivhaṁ nīharitvā tasmiṁ vivaṭe mukhe taṁ ayoguḷaṁ sampavisanti pakkhipanti. Rakkhasāti nirayapālā.",
  "atk-s0514a12:480_0": "Sāmā cāti, mahārāja, tassa pitughātakassa jivhaṁ balisena nikkaḍḍhitvā ayasaṅkūhi",
  "atk-s0514a12:480_1": "pathaviyaṁ nīhataṁ jivhaṁ sāmā soṇā sabalavaṇṇā sunakhā ca lohatuṇḍā gijjhā ca kākolasaṅghā",
  "atk-s0514a12:480_2": "ca aññe ca nānappakārā sakuṇā samāgantvā āvudhehi chindantā viya vibhajja kākapadākārena",
  "atk-s0514a12:480_3": "koṭṭhāse katvā vipphandamānaṁ salohitaṁ vighāsaṁ khādantā viya satte bhakkhayantīti",
  "atk-s0514a12:480_4": "attho. Taṁ daḍḍhatālanti taṁ pitughātakaṁ jhāyamānatālaṁ viya jalitasarīraṁ. Paribhinnagattanti",
  "atk-s0514a12:480_5": "tattha tattha paribhinnagattaṁ. Nippothayantāti jalitehi ayamuggarehi paharantā.",
  "atk-s0514a12:480_6": "Ratī hi tesanti tesaṁ nirayapālānaṁ sā rati kīḷā hoti. Dukhino panītareti itare pana",
  "atk-s0514a12:480_7": "nerayikasattā dukkhitā honti. Pettighātinoti pitughātakā. Iti imaṁ pitughātakānaṁ",
  "atk-s0514a12:480_8": "paccananirayaṁ disvā rājā bhītatasito ahosi.",
  "atk-s0514a12:481_0": "Atha naṁ mahāsatto samassāsetvā mātughātakānaṁ paccananirayaṁ dassesi. Yamakkhayanti",
  "atk-s0514a12:481_1": "yamanivesanaṁ, nirayanti attho. Attakammaphalūpagoti attano kammaphalena upagato.",
  "atk-s0514a12:481_2": "Amanussāti nirayapālā. Hantāraṁ janayantiyāti mātughātakaṁ. Vālehīti ayamakacivālehi",
  "atk-s0514a12:481_3": "veṭhetvā ayayantena pīḷayanti. Tanti taṁ mātughātakaṁ. Pāyentīti tassa pīḷiyamānassa",
  "atk-s0514a12:481_4": "ruhiraṁ gaḷitvā ayakapallaṁ pūreti. Atha naṁ yantato nīharanti, tāvadevassa sarīraṁ",
  "atk-s0514a12:481_5": "pākatikaṁ hoti. Taṁ pathaviyaṁ uttānaṁ nipajjāpetvā vilīnaṁ tambalohaṁ viya pakkuthitaṁ",
  "atk-s0514a12:481_6": "lohitaṁ pāyenti. Ogayha tiṭṭhatīti taṁ bahūni vassasahassāni ayayantehi pīḷetvā jegucche",
  "atk-s0514a12:481_7": "duggandhe paṭikūle mahante gūthakalalaāvāṭe khipanti, so taṁ rahadaṁ ogayha ogāhitvā",
  "atk-s0514a12:481_8": "tiṭṭhati. Atikāyāti ekadoṇikanāvappamāṇasarīrā. Ayomukhāti ayasūcimukhā. Chaviṁ bhetvānāti",
  "atk-s0514a12:481_9": "chavimādiṁ katvā yāva aṭṭhimpi bhetvā aṭṭhimiñjampi khādanti. Saṁgiddhāti gadhitā",
  "atk-s0514a12:481_10": "mucchitā. Na kevalañca khādanteva, adhomaggādīhi pana pavisitvā mukhādīhi nikkhamanti,",
  "atk-s0514a12:481_11": "vāmapassādīhi pavisitvā dakkhiṇapassādīhi nikkhamanti, sakalampi sarīraṁ chiddāvachiddaṁ",
  "atk-s0514a12:481_12": "karonti, so tattha atidukkhapareto viravanto paccati. So cāti so mātughātako ca taṁ",
  "atk-s0514a12:481_13": "sataporisaṁ nirayaṁ patto sasīsako nimuggova hoti, tañca kuṇapaṁ samantā yojanasataṁ",
  "atk-s0514a12:481_14": "pūtikaṁ hutvā vāyati. Mātughoti mātughātako.",
  "atk-s0514a12:482_0": "Evaṁ mahāsatto mātughātakānaṁ paccananirayaṁ dassetvā puna gabbhapātakānaṁ paccananirayaṁ",
  "atk-s0514a12:482_1": "dassento gāthamāha. Khuradhāramanukkammāti khuradhāranirayaṁ atikkamitvā. Tattha",
  "atk-s0514a12:482_2": "kira nirayapālā mahantamahante khure upari dhāre katvā santharanti, tato yāhi gabbhapātanakharabhesajjāni",
  "atk-s0514a12:482_3": "pivitvā gabbhā pātitā, tā gabbhapātiniyo itthiyo jalitehi āvudhehi pothentā anubandhanti,",
  "atk-s0514a12:482_4": "tā tikhiṇakhuradhārāsu khaṇḍākhaṇḍikā hutvā punappunaṁ uṭṭhāya taṁ durabhisambhavaṁ",
  "atk-s0514a12:482_5": "khuradhāranirayaṁ akkamantiyo atikkamitvā nirayapālehi anubaddhā duggaṁ duratikkamaṁ",
  "atk-s0514a12:482_6": "visamaṁ vetaraṇiṁ nadiṁ patanti. Tattha kammakāraṇaṁ nimijātake (jā. 2.22.421 ādayo) āvi bhavissati.",
  "atk-s0514a12:483_0": "Evaṁ gabbhapātinīnaṁ nirayaṁ dassetvā mahāsatto yattha paradārikā ca aticāriniyo",
  "atk-s0514a12:483_1": "ca patantā paccanti, taṁ kaṇṭakasimbalinirayaṁ dassento ‘‘ayomayā’’tiādimāha. Tattha",
  "atk-s0514a12:483_2": "ubhato abhilambantīti vetaraṇiyā ubhosu tīresu tāsaṁ simbalīnaṁ sākhā olambanti.",
  "atk-s0514a12:483_3": "Te accimantoti te pajjalitasarīrā sattā accimanto hutvā tiṭṭhanti. Yojananti tigāvutaṁ",
  "atk-s0514a12:483_4": "tesaṁ sarīraṁ, tato uṭṭhitajālāya pana saddhiṁ yojanaubbedhā honti. Ete vajantīti",
  "atk-s0514a12:483_5": "te paradārikā sattā nānāvidhehi āvudhehi koṭṭiyamānā ete simbaliniraye abhiruhanti.",
  "atk-s0514a12:483_6": "Te patantīti te bahūni vassasahassāni rukkhaviṭapesu laggā jhāyitvā puna nirayapālehi",
  "atk-s0514a12:483_7": "āvudhehi vihatā vivattā hutvā parivattitvā adhosīsakā patanti. Puthūti bahū. Vinividdhaṅgāti",
  "atk-s0514a12:483_8": "tesaṁ tato patanakāle heṭṭhā ayapathavito sūlāni uṭṭhahitvā tesaṁ matthakaṁ paṭicchanti,",
  "atk-s0514a12:483_9": "tāni tesaṁ adhomaggena nikkhamanti, te evaṁ sūlesu viddhasarīrā cirarattā sayanti.",
  "atk-s0514a12:483_10": "Dīghanti supinepi niddaṁ alabhantā dīgharattaṁ jaggantīti attho. Ratyā vivasāneti",
  "atk-s0514a12:483_11": "rattīnaṁ accayena, cirakālātikkamenāti attho . Pavajjantīti saṭṭhiyojanikaṁ jalitaṁ",
  "atk-s0514a12:483_12": "lohakumbhiṁ kappena saṇṭhitaṁ jalitatambaloharasapuṇṇaṁ lohakumbhiṁ nirayapālehi",
  "atk-s0514a12:483_13": "khittā paccanti. Dussīlāti paradārikā.",
  "atk-s0514a12:484_0": "Evaṁ mahāsatto paradārikaaticārikānaṁ paccanasimbalinirayaṁ dassetvā ito paraṁ sāmikavattasassusasuravattādīni",
  "atk-s0514a12:484_1": "apūrentīnaṁ paccanaṭṭhānaṁ pakāsento ‘‘yā cā’’tiādimāha. Tattha atimaññatīti bhisajātake",
  "atk-s0514a12:484_2": "(jā. 1.14.78 ādayo) vuttaṁ sāmikavattaṁ akarontī atikkamitvā maññati. Jeṭṭhaṁ vāti",
  "atk-s0514a12:484_3": "sāmikassa jeṭṭhabhātaraṁ. Nanandaranti sāmikassa bhaginiṁ. Etesampi hi aññatarassa",
  "atk-s0514a12:484_4": "hatthapādapiṭṭhiparikammanhāpanabhojanādibhedaṁ vattaṁ apūrentī tesu hirottappaṁ",
  "atk-s0514a12:484_5": "anupaṭṭhapentī te atimaññati nāma, sāpi niraye nibbatti. Vaṅkenāti tassā sāmikavattādīnaṁ",
  "atk-s0514a12:484_6": "aparipūrikāya sāmikādayo akkositvā paribhāsitvā niraye nibbattāya lohapathaviyaṁ",
  "atk-s0514a12:484_7": "nipajjāpetvā ayasaṅkunā mukhaṁ vivaritvā balisena jivhaggaṁ nibbahanti, rajjubandhanena",
  "atk-s0514a12:484_8": "sabandhanaṁ kaḍḍhanti. Kiminanti kimibharitaṁ. Idaṁ vuttaṁ hoti – mahārāja, so nerayikasatto",
  "atk-s0514a12:484_9": "evaṁ nikkaḍḍhitaṁ attano byāmena byāmamattaṁ jivhaṁ āvudhehi koṭṭitakoṭṭitaṭṭhāne",
  "atk-s0514a12:484_10": "sañjātehi mahādoṇippamāṇehi kimīhi bharitaṁ passati. Viññāpetuṁ na sakkotīti nirayapāle",
  "atk-s0514a12:484_11": "yācitukāmopi kiñci vattuṁ na sakkoti. Tāpaneti evaṁ sā tattha bahūni vassasahassāni",
  "atk-s0514a12:484_12": "paccitvā puna tāpanamahāniraye paccati.",
  "atk-s0514a12:485_0": "Evaṁ mahāsatto sāmikavattasassusasuravattādīni apūrentīnaṁ paccananirayaṁ dassetvā",
  "atk-s0514a12:485_1": "idāni sūkarikādīnaṁ paccananiraye dassento ‘‘orabbhikā’’tiādimāha . Tattha avaṇṇe",
  "atk-s0514a12:485_2": "vaṇṇakārakāti pesuññakārakā. Khāranadinti ete orabbhikādayo etehi sattiādīhi haññamānā",
  "atk-s0514a12:485_3": "vetaraṇiṁ nadiṁ patantīti attho. Sesāni orabbhikādīnaṁ paccanaṭṭhānāni nimijātake",
  "atk-s0514a12:485_4": "āvi bhavissanti. Kuṭakārīti kūṭavinicchayassa ceva tulākūṭādīnañca kārake sandhāyetaṁ",
  "atk-s0514a12:485_5": "vuttaṁ. Tattha kūṭavinicchayakūṭaṭṭakārakakūṭaagghāpanikānaṁ paccananirayā nimijātake",
  "atk-s0514a12:485_6": "āvi bhavissanti. Vantanti vamitakaṁ. Durattānanti duggatattabhāvānaṁ. Idaṁ vuttaṁ",
  "atk-s0514a12:485_7": "hoti – mahārāja, te durattabhāvā sattā ayakūṭehi matthake bhijjamāne vamanti, tato",
  "atk-s0514a12:485_8": "taṁ vantaṁ jalitaayakapallehi tesu ekaccānaṁ mukhe khipanti , iti te paresaṁ vantaṁ",
  "atk-s0514a12:485_9": "bhuñjanti nāma. Bheraṇḍakāti siṅgālā. Vipphandamānanti adhomukhaṁ nipajjāpitaṁ nikkaḍḍhitajivhaṁ",
  "atk-s0514a12:485_10": "ito cito ca vipphandamānaṁ. Migenāti okacārakamigena. Pakkhināti tathārūpeneva. Gantā",
  "atk-s0514a12:485_11": "teti gantāro te. Nirayussadanti ussadanirayaṁ. Pāḷiyaṁ pana ‘‘nirayaṁ adho’’ti likhitaṁ.",
  "atk-s0514a12:485_12": "Ayaṁ pana nirayo nimijātake āvi bhavissatīti.",
  "atk-s0514a12:486": "Iti mahāsatto ettake niraye dassetvā idāni devalokavivaraṇaṁ katvā rañño devaloke dassento āha –",
  "atk-s0514a12:487": "133.",
  "atk-s0514a12:488": " ‘‘Santo ca uddhaṁ gacchanti, suciṇṇenidha kammunā;",
  "atk-s0514a12:489": "Suciṇṇassa phalaṁ passa, saindā devā sabrahmakā.",
  "atk-s0514a12:490": "134.",
  "atk-s0514a12:491": " ‘‘Taṁ taṁ brūmi mahārāja, dhammaṁ raṭṭhapatī cara;",
  "atk-s0514a12:492": "Tathā rāja carāhi dhammaṁ, yathā taṁ suciṇṇaṁ nānutappeyya pacchā’’ti.",
  "atk-s0514a12:493_0": "Tattha santoti kāyādīhi upasantā. Uddhanti devalokaṁ. Saindāti tattha tattha indehi",
  "atk-s0514a12:493_1": "saddhiṁ. Mahāsatto hissa cātumahārājādike deve dassento, ‘‘mahārāja, cātumahārājike",
  "atk-s0514a12:493_2": "deve passa, cattāro mahārājāno passa, tāvatiṁse passa, sakkaṁ passā’’ti evaṁ sabbepi",
  "atk-s0514a12:493_3": "saindake sabrahmake ca deve dassento ‘‘idampi suciṇṇassa phalaṁ idampi phala’’nti",
  "atk-s0514a12:493_4": "dassesi. Taṁ taṁ brūmīti tasmā taṁ bhaṇāmi. Dhammanti ito paṭṭhāya pāṇātipātādīni",
  "atk-s0514a12:493_5": "pañca verāni pahāya dānādīni puññāni karohīti. Yathā taṁ suciṇṇaṁ nānutappeyyāti",
  "atk-s0514a12:493_6": "yathā taṁ dānādipuññakammaṁ suciṇṇaṁ pitughātakammapaccayaṁ vippaṭisāraṁ paṭicchādetuṁ",
  "atk-s0514a12:493_7": "samatthatāya taṁ nānutappeyya, tathā taṁ suciṇṇaṁ cara, bahuṁ puññaṁ karohīti attho.",
  "atk-s0514a12:494": "So mahāsattassa dhammakathaṁ sutvā tato paṭṭhāya assāsaṁ paṭilabhi. Bodhisatto pana kiñci kālaṁ tattha vasitvā attano vasanaṭṭhānaññeva gato.",
  "atk-s0514a12:495_0": "Satthā imaṁ dhammadesanaṁ āharitvā ‘‘na, bhikkhave, idāneva, pubbepesa mayā assāsitoyevā’’ti",
  "atk-s0514a12:495_1": "vatvā jātakaṁ samodhānesi ‘‘tadā rājā ajātasattu ahosi, isigaṇo buddhaparisā, saṁkiccapaṇḍito",
  "atk-s0514a12:495_2": "pana ahameva ahosi’’nti.",
  "atk-s0514a12:496": "Saṁkiccajātakavaṇṇanā dutiyā.",
  "atk-s0514a12:497": "Jātakuddānaṁ –",
  "atk-s0514a12:498": "Atha saṭṭhinipātamhi, suṇātha mama bhāsitaṁ;",
  "atk-s0514a12:499": "Jātakasavhayano pavaro, soṇakaarindamasavhayano;",
  "atk-s0514a12:500": "Tathā vuttarathesabhakiccavaroti.",
  "atk-s0514a12:501": "Saṭṭhinipātavaṇṇanā niṭṭhitā."
}