{
  "anya-e0703n12:0": "Terasama pariccheda",
  "anya-e0703n12:1": "Mahindāgamano",
  "anya-e0703n12:2": "1.",
  "anya-e0703n12:3": "Mahāmahindatthero so, tadā dvādasavassiko;",
  "anya-e0703n12:4": "Upajjhāyena āṇatto, saṅghena ca mahāmatī.",
  "anya-e0703n12:5": "2.",
  "anya-e0703n12:6": "Laṁkādīpaṁ pasādetuṁ,",
  "anya-e0703n12:7": "Kālaṁ pekkhaṁ vicintayī;",
  "anya-e0703n12:8": "“Vuḍḍho muṭasivo rājā,",
  "anya-e0703n12:9": "Rājā hotu suto” iti.",
  "anya-e0703n12:10": "3.",
  "anya-e0703n12:11": "Tadantare ñātigaṇaṁ, daṭṭhuṁ katvāna mānasaṁ;",
  "anya-e0703n12:12": "Upajjhāyañca saṅghañca, vanditvā puccha bhūpatiṁ.",
  "anya-e0703n12:13": "4.",
  "anya-e0703n12:14": "Ādāya caturo there, saṅghamittāya atrajaṁ;",
  "anya-e0703n12:15": "Sumanaṁ sāmaṇerañca, chaḷābhiññaṁ mahiddhikaṁ.",
  "anya-e0703n12:16": "5.",
  "anya-e0703n12:17": "Ñātīnaṁ saṅgahaṁ kātuṁ, agamā dakkhiṇāgiriṁ;",
  "anya-e0703n12:18": "Tato tattha carantassa, chammāsā samatikkamuṁ.",
  "anya-e0703n12:19": "6.",
  "anya-e0703n12:20": "Kamena vedisagiriṁ, nagaraṁ mātudeviyā;",
  "anya-e0703n12:21": "Sampatvā mataraṁ passi, devī disvā piyaṁ sutaṁ.",
  "anya-e0703n12:22": "7.",
  "anya-e0703n12:23": "Bhojayitvā saparisaṁ, attanāyeva kāritaṁ;",
  "anya-e0703n12:24": "Vihāraṁ cetiyagiriṁ, theraṁ āropayī subhaṁ.",
  "anya-e0703n12:25": "8.",
  "anya-e0703n12:26": "Avantiraṭṭhaṁ bhuñjanto, pitarā dinnamattano;",
  "anya-e0703n12:27": "So asoka kumāro hi, ujjenīgamanā purā.",
  "anya-e0703n12:28": "9.",
  "anya-e0703n12:29": "Vedise nagare vāsaṁ, upagantvā tahiṁ subhaṁ;",
  "anya-e0703n12:30": "Devinnāma labhitvāna, kumāriṁ seṭṭhidhītaraṁ.",
  "anya-e0703n12:31": "10.",
  "anya-e0703n12:32": "Saṁvāsaṁ tāya kappesi, gabbhaṁ gaṇhiya tena sā;",
  "anya-e0703n12:33": "Ujjeniyaṁ kumāraṁ taṁ, mahindaṁ janayī subhaṁ.",
  "anya-e0703n12:34": "11.",
  "anya-e0703n12:35": "Vassadvayamatikkamma, saṅghamittañca dhītaraṁ;",
  "anya-e0703n12:36": "Tasmiṁ kāle vasati sā, vedise nagare tahiṁ.",
  "anya-e0703n12:37": "12.",
  "anya-e0703n12:38": "Thero tattha nisīditvā, kālaññū iti cintayi;",
  "anya-e0703n12:39": "Pitarā me samāṇattaṁ, abhiseka mahussavaṁ.",
  "anya-e0703n12:40": "13.",
  "anya-e0703n12:41": "Devānaṁpiyatisso so, mahārājā’nubhotu ca;",
  "anya-e0703n12:42": "Vatthuttayaguṇe cāpi, sutvā jānātu dūhato.",
  "anya-e0703n12:43": "14.",
  "anya-e0703n12:44": "Ārohatu missanagaṁ, jeṭṭhamāsassu’posathe;",
  "anya-e0703n12:45": "Tadaheva gamissāma, laṁkādīpavaraṁ mayaṁ.",
  "anya-e0703n12:46": "15.",
  "anya-e0703n12:47": "Mahindo upasaṅkamma, mahindatthera muttamaṁ;",
  "anya-e0703n12:48": "Yāhi laṁkaṁ pasādetuṁ, sambuddhenā’si byākato.",
  "anya-e0703n12:49": "16.",
  "anya-e0703n12:50": "Mayampi tatthupatthambhā, bhavissāmā’ti abravi;",
  "anya-e0703n12:51": "Deviyā bhaginī dhītu-putto bhaṇḍuka nāmako.",
  "anya-e0703n12:52": "17.",
  "anya-e0703n12:53": "Therena deviyā dhammaṁ, sutvā desitameva tu;",
  "anya-e0703n12:54": "Anāgāmiphalaṁ patvā, vasi therassa santike.",
  "anya-e0703n12:55": "18.",
  "anya-e0703n12:56": "Tattha māsaṁ vasitvāna, jeṭṭhamāsassu’ posathe;",
  "anya-e0703n12:57": "Thero catūhi therehi, sumanenā’tha bhaṇḍunā.",
  "anya-e0703n12:58": "19.",
  "anya-e0703n12:59": "Saddhiṁ tena gahaṭṭhena, na rato ñātihetunā;",
  "anya-e0703n12:60": "Tasmā vihārā ākāsaṁ, uggantvā so mahiddhiko.",
  "anya-e0703n12:61": "20.",
  "anya-e0703n12:62": "Khaṇeneva idhāgamma, ramme missaka pabbate;",
  "anya-e0703n12:63": "Aṭṭhāsi vilukūṭamhi, rucirambatthale vare.",
  "anya-e0703n12:64": "21.",
  "anya-e0703n12:65": "Laṁkāpasāda guṇena viyākato so;",
  "anya-e0703n12:66": "Laṁkāhitāya muninā sayitena ante;",
  "anya-e0703n12:67": "Laṁkāya satthusadiso hitahetu tassā;",
  "anya-e0703n12:68": "Laṁkāmarūhi mahito’bhinisīdi tattāti.",
  "anya-e0703n12:69": "Sujanappasādasaṁvegatthāya kate mahāvaṁse",
  "anya-e0703n12:70": "Mahindāgamano nāma",
  "anya-e0703n12:71": "Terasamo paricchedo."
}