{
  "atk-abh01a5:0": "2. Rūpakaṇḍo",
  "atk-abh01a5:1": "Uddesavaṇṇanā",
  "atk-abh01a5:2_0": "Idāni rūpakaṇḍaṁ bhājetvā dassetuṁ puna katame dhammā abyākatātiādi āraddhaṁ. Tattha",
  "atk-abh01a5:2_1": "kiñcāpi heṭṭhā cittuppādakaṇḍe vipākābyākatañceva kiriyābyākatañca nissesaṁ katvā",
  "atk-abh01a5:2_2": "bhājitaṁ, rūpābyākatanibbānābyākatāni pana akathitāni, tāni kathetuṁ catubbidhampi",
  "atk-abh01a5:2_3": "abyākataṁ samodhānetvā dassento kusalākusalānaṁ dhammānaṁ vipākātiādimāha. Tattha",
  "atk-abh01a5:2_4": "kusalākusalānanti catubhūmakakusalānañceva akusalānañca. Evaṁ tāva vipākābyākataṁ",
  "atk-abh01a5:2_5": "kusalavipākākusalavipākavasena dvīhi padehi pariyādiyitvā dassitaṁ. Yasmā pana taṁ",
  "atk-abh01a5:2_6": "sabbampi kāmāvacaraṁ vā hoti, rūpāvacarādīsu vā aññataraṁ, tasmā ‘kāmāvacarā’tiādinā",
  "atk-abh01a5:2_7": "nayena tadeva vipākābyākataṁ bhūmantaravasena pariyādiyitvā dassitaṁ. Yasmā pana",
  "atk-abh01a5:2_8": "taṁ vedanākkhandhopi hoti…pe… viññāṇakkhandhopi, tasmā puna sampayuttacatukkhandhavasena",
  "atk-abh01a5:2_9": "pariyādiyitvā dassitaṁ.",
  "atk-abh01a5:3_0": "Evaṁ vipākābyākataṁ kusalākusalavasena bhūmantaravasena sampayuttakkhandhavasenāti",
  "atk-abh01a5:3_1": "tīhi nayehi pariyādāya dassetvā, puna kiriyābyākataṁ dassento ye ca dhammā kiriyātiādimāha.",
  "atk-abh01a5:3_2": "Tattha ‘kāmāvacarā rūpāvacarā arūpāvacarā vedanākkhandho…pe… viññāṇakkhandho’ti vattabbaṁ",
  "atk-abh01a5:3_3": "bhaveyya. Heṭṭhā pana gahitamevāti nayaṁ dassetvā nissajjitaṁ. Idāni avibhattaṁ dassento",
  "atk-abh01a5:3_4": "sabbañca rūpaṁ asaṅkhatā ca dhātūti āha. Tattha ‘sabbañca rūpa’nti padena pañcavīsati",
  "atk-abh01a5:3_5": "rūpāni channavutirūpakoṭṭhāsā nippadesato gahitāti veditabbā. ‘Asaṅkhatā cadhātū’ti",
  "atk-abh01a5:3_6": "padena nibbānaṁ nippadesato gahitanti. Ettāvatā ‘abyākatā dhammā’ti padaṁ niṭṭhitaṁ hoti.",
  "atk-abh01a5:4_0": "584.Tattha katamaṁ sabbaṁ rūpanti idaṁ kasmā gahitaṁ? Heṭṭhā rūpābyākataṁ saṅkhepena",
  "atk-abh01a5:4_1": "kathitaṁ. Idāni taṁ ekakadukatikacatukka…pe… ekādasakavasena vitthārato bhājetvā",
  "atk-abh01a5:4_2": "dassetuṁ idaṁ gahitaṁ. Tassattho – yaṁ vuttaṁ ‘sabbañca rūpaṁ, asaṅkhatā ca dhātū’ti,",
  "atk-abh01a5:4_3": "tasmiṁ padadvaye ‘katamaṁ sabbaṁ rūpaṁ nāma’? Idāni taṁ dassento cattāro ca mahābhūtātiādimāha.",
  "atk-abh01a5:4_4": "Tattha cattāroti gaṇanaparicchedo. Tena tesaṁ ūnādhikabhāvaṁ nivāreti. ‘Ca’-saddo",
  "atk-abh01a5:4_5": "sampiṇḍanattho. Tena na kevalaṁ ‘cattāro mahābhūtāva’ rūpaṁ, aññampi atthīti ‘upādārūpaṁ’ sampiṇḍeti.",
  "atk-abh01a5:5_0": "Mahābhūtāti ettha mahantapātubhāvādīhi kāraṇehi mahābhūtatā veditabbā. Etāni hi mahantapātubhāvato,",
  "atk-abh01a5:5_1": "mahābhūtasāmaññato, mahāparihārato, mahāvikārato, mahantabhūtattā cāti imehi kāraṇehi",
  "atk-abh01a5:5_2": "mahābhūtānīti vuccanti. Tattha ‘mahantapātubhāvato’ti, etāni hi anupādinnakasantānepi",
  "atk-abh01a5:5_3": "upādinnakasantānepi mahantāni pātubhūtāni. Tesaṁ anupādinnakasantāne evaṁ mahantapātubhāvatā",
  "atk-abh01a5:5_4": "veditabbā – ekañhi cakkavāḷaṁ āyāmato ca vitthārato ca yojanānaṁ dvādasa satasahassāni",
  "atk-abh01a5:5_5": "tīṇi sahassāni cattāri satāni paññāsañca yojanāni. Parikkhepato –",
  "atk-abh01a5:6": "Sabbaṁ satasahassāni, chattiṁsa parimaṇḍalaṁ;",
  "atk-abh01a5:7": "Dasa ceva sahassāni, aḍḍhuḍḍhāni satāni ca. ;",
  "atk-abh01a5:8": "Tattha –",
  "atk-abh01a5:9": "Duve satasahassāni, cattāri nahutāni ca;",
  "atk-abh01a5:10": "Ettakaṁ bahalattena, saṅkhātāyaṁ vasundharā. ;",
  "atk-abh01a5:11": "Tassāyeva sandhārakaṁ –",
  "atk-abh01a5:12": "Cattāri satasahassāni, aṭṭheva nahutāni ca;",
  "atk-abh01a5:13": "Ettakaṁ bahalattena, jalaṁ vāte patiṭṭhitaṁ.",
  "atk-abh01a5:14": "Tassāpi sandhārako –",
  "atk-abh01a5:15": "Navasatasahassāni, māluto nabhamuggato;",
  "atk-abh01a5:16": "Saṭṭhi ceva sahassāni, esā lokassa saṇṭhiti.",
  "atk-abh01a5:17": "Evaṁ saṇṭhite cettha yojanānaṁ –",
  "atk-abh01a5:18": "Caturāsītisahassāni, ajjhogāḷho mahaṇṇave;",
  "atk-abh01a5:19": "Accuggato tāvadeva, sineru pabbatuttamo.",
  "atk-abh01a5:20": "Tato upaḍḍhupaḍḍhena, pamāṇena yathākkamaṁ;",
  "atk-abh01a5:21": "Ajjhogāḷhuggatā dibbā, nānāratanacittitā.",
  "atk-abh01a5:22": "Yugandharo īsadharo, karavīko sudassano;",
  "atk-abh01a5:23": "Nemindharo vinatako, assakaṇṇo giri brahā.",
  "atk-abh01a5:24": "Ete satta mahāselā, sinerussa samantato;",
  "atk-abh01a5:25": "Mahārājānamāvāsā devayakkhanisevitā.",
  "atk-abh01a5:26": "Yojanānaṁ satānucco, himavā pañca pabbato;",
  "atk-abh01a5:27": "Yojanānaṁ sahassāni, tīṇi āyatavitthato;",
  "atk-abh01a5:28": "Caturāsītisahassehi, kūṭehi paṭimaṇḍito.",
  "atk-abh01a5:29": "Tipañcayojanakkhandhaparikkhepā nagavhayā;",
  "atk-abh01a5:30": "Paññāsayojanakkhandhasākhāyāmā samantato.",
  "atk-abh01a5:31": "Satayojanavitthiṇṇā, tāvadeva ca uggatā;",
  "atk-abh01a5:32": "Jambū yassānubhāvena, jambudīpo pakāsito. ;",
  "atk-abh01a5:33_0": "Yañcetaṁ jambuyā pamāṇaṁ tadeva asurānaṁ cittapāṭaliyā, garuḷānaṁ simbalirukkhassa,",
  "atk-abh01a5:33_1": "aparagoyāne kadambarukkhassa, uttarakurumhi kapparukkhassa, pubbavidehe sirīsassa,",
  "atk-abh01a5:33_2": "tāvatiṁsesu pāricchattakassāti. Tenāhu porāṇā –",
  "atk-abh01a5:34": "Pāṭalī simbalī jambū, devānaṁ pāricchattako;",
  "atk-abh01a5:35": "Kadambo kapparukkho ca, sirīsena bhavati sattamanti.",
  "atk-abh01a5:36": "Dveasītisahassāni, ajjhogāḷho mahaṇṇave;",
  "atk-abh01a5:37": "Uaccuggato tāvadeva, cakkavāḷasiluccayo;",
  "atk-abh01a5:38": "Parikkhipitvā taṁ sabbaṁ, lokadhātumayaṁ ṭhitoti.",
  "atk-abh01a5:39": "Upādinnakasantānepi macchakacchapadevadānavādisarīravasena mahantāneva pātubhūtāni. Vuttañhetaṁ bhagavatā – “santi, bhikkhave, mahāsamudde yojanasatikāpi attabhāvāti”ādi.",
  "atk-abh01a5:40_0": "‘Mahābhūtasāmaññato’ti etāni hi yathā māyākāro amaṇiṁyeva udakaṁ maṇiṁ katvā dasseti,",
  "atk-abh01a5:40_1": "asuvaṇṇaṁyeva leḍḍuṁ suvaṇṇaṁ katvā dasseti, yathā ca sayaṁ neva yakkho na pakkhī",
  "atk-abh01a5:40_2": "samāno yakkhabhāvampi pakkhibhāvampi dasseti, evameva sayaṁ anīlāneva hutvā nīlaṁ",
  "atk-abh01a5:40_3": "upādārūpaṁ dassenti, apītāni… alohitāni… anodātāneva hutvā odātaṁ upādārūpaṁ dassentīti",
  "atk-abh01a5:40_4": "māyākāramahābhūtasāmaññato mahābhūtāni. Yathā ca yakkhādīni mahābhūtāni yaṁ gaṇhanti",
  "atk-abh01a5:40_5": "neva tesaṁ tassa anto na bahiṭhānaṁ upalabbhati, na ca taṁ nissāya na tiṭṭhanti,",
  "atk-abh01a5:40_6": "evameva etānipi neva aññamaññassa anto na bahi ṭhitāni hutvā upalabbhanti, na ca",
  "atk-abh01a5:40_7": "aññamaññaṁ nissāya na tiṭṭhantīti. Acinteyyaṭṭhānatāya yakkhādimahābhūtasāmaññatopi mahābhūtāni.",
  "atk-abh01a5:41_0": "Yathā ca yakkhinīsaṅkhātāni mahābhūtāni manāpehi vaṇṇasaṇṭhānavikkhepehi attano bhayānakabhāvaṁ",
  "atk-abh01a5:41_1": "paṭicchādetvā satte vañcenti, evameva etānipi itthipurisasarīrādīsu manāpena chavivaṇṇena,",
  "atk-abh01a5:41_2": "manāpena aṅgapaccaṅgasaṇṭhānena, manāpena ca hatthapādaṅgulibhamukavikkhepena attano",
  "atk-abh01a5:41_3": "kakkhaḷatādibhedaṁ sarasalakkhaṇaṁ paṭicchādetvā bālajanaṁ vañcenti, attano sabhāvaṁ",
  "atk-abh01a5:41_4": "daṭṭhuṁ na denti. Iti vañcakaṭṭhena yakkhinīmahābhūtasāmaññatopi mahābhūtāni.",
  "atk-abh01a5:42_0": "‘Mahāparihārato’ti mahantehi paccayehi pariharitabbato. Etāni hi divase divase upanetabbattā",
  "atk-abh01a5:42_1": "mahantehi ghāsacchādanādīhi bhūtāni pavattānīti mahābhūtāni. Mahāparihārāni vā bhūtānīti mahābhūtāni.",
  "atk-abh01a5:43_0": "‘Mahāvikārato’ti bhūtānaṁ mahāvikārato. Etāni hi upādiṇṇānipi anupādiṇṇānipi mahāvikārāni",
  "atk-abh01a5:43_1": "honti. Tattha anupādiṇṇānaṁ kappavuṭṭhāne vikāramahattaṁ pākaṭaṁ hoti, upādiṇṇānaṁ",
  "atk-abh01a5:43_2": "dhātukkhobhakāle. Tathā hi –",
  "atk-abh01a5:44": "Bhūmito vuṭṭhitā yāva, brahmalokā vidhāvati;",
  "atk-abh01a5:45": "Acci accimato loke, dayhamānamhi tejasā.",
  "atk-abh01a5:46": "Koṭisatasahassekaṁ, cakkavāḷaṁ vilīyati;",
  "atk-abh01a5:47": "Kupitena yadā loko, salilena vinassati.",
  "atk-abh01a5:48": "Koṭisatasahassekaṁ, cakkavāḷaṁ vikīrati;",
  "atk-abh01a5:49": "Vāyodhātuppakopena, yadā loko vinassati.",
  "atk-abh01a5:50": "Patthaddho bhavati kāyo, daṭṭho kaṭṭhamukhena vā;",
  "atk-abh01a5:51": "Pathavīdhātuppakopena, hoti kaṭṭhamukheva so.",
  "atk-abh01a5:52": "Pūtiyo bhavati kāyo, daṭṭho pūtimukhena vā;",
  "atk-abh01a5:53": "Āpodhātuppakopena, hoti pūtimukheva so.",
  "atk-abh01a5:54": "Santatto bhavati kāyo, daṭṭho aggimukhena vā;",
  "atk-abh01a5:55": "Tejodhātuppakopena, hoti aggimukheva so.",
  "atk-abh01a5:56": "Sañchinno bhavati kāyo, daṭṭho satthamukhena vā;",
  "atk-abh01a5:57": "Vāyodhātuppakopena, hoti satthamukheva so. ;",
  "atk-abh01a5:58": "Iti mahāvikārāni bhūtānīti mahābhūtāni.",
  "atk-abh01a5:59": "‘Mahantabhūtattā cā’ti etāni hi mahantāni mahatā vāyāmena pariggahetabbattā, bhūtāni vijjamānattāti, mahantabhūtattā ca mahābhūtāni. Evaṁ mahantapātubhāvādīhi kāraṇehi mahābhūtāni.",
  "atk-abh01a5:60_0": "Catunnañca mahābhūtānaṁ upādāya rūpanti upayogatthe sāmivacanaṁ. Cattāri mahābhūtāni",
  "atk-abh01a5:60_1": "upādāya, nissāya, amuñcitvā pavattarūpanti attho. Idaṁ vuccati sabbaṁ rūpanti idaṁ",
  "atk-abh01a5:60_2": "cattāri mahābhūtāni, padapaṭipāṭiyā niddiṭṭhāni tevīsati upādārūpānīti, sattavīsatippabhedaṁ sabbaṁ rūpaṁ nāma.",
  "atk-abh01a5:61": "Ekavidharūpasaṅgaho",
  "atk-abh01a5:62": "Idāni taṁ vitthārato dassetuṁ ekavidhādīhi ekādasahi saṅgahehi mātikaṁ ṭhapento sabbaṁ rūpaṁ na hetūtiādimāha.",
  "atk-abh01a5:63_0": "Tattha ‘sabbaṁ rūpa’nti idaṁ padaṁ ‘sabbaṁ rūpaṁ na hetu’ ‘sabbaṁ rūpaṁ ahetuka’nti",
  "atk-abh01a5:63_1": "evaṁ sabbapadehi saddhiṁ yojetabbaṁ. Sabbāneva cetāni ‘na hetū’tiādīni tecattālīsapadāni",
  "atk-abh01a5:63_2": "uddiṭṭhāni. Tesu paṭipāṭiyā cattālīsapadāni mātikato gahetvā ṭhapitāni, avasāne tīṇi",
  "atk-abh01a5:63_3": "mātikāmuttakānīti. Evaṁ tāva paṭhame saṅgahe pāḷivavatthānameva veditabbaṁ. Tathā dutiyasaṅgahādīsu.",
  "atk-abh01a5:64": "Duvidharūpasaṅgaho",
  "atk-abh01a5:65_0": "Tatrāyaṁ nayo – dutiyasaṅgahe tāva sataṁ cattāro ca dukā. Tattha atthi rūpaṁ upādā,",
  "atk-abh01a5:65_1": "atthi rūpaṁ noupādātiādayo ādimhi cuddasa dukā aññamaññasambandhābhāvato pakiṇṇakadukā",
  "atk-abh01a5:65_2": "nāma. Tato atthi rūpaṁ cakkhusamphassassa vatthūtiādayo pañcavīsati dukā vatthuavatthuupaparikkhaṇavasena",
  "atk-abh01a5:65_3": "pavattattā vatthudukā nāma. Tato atthi rūpaṁ cakkhusamphassassa ārammaṇantiādayo",
  "atk-abh01a5:65_4": "pañcavīsati ārammaṇānārammaṇaupaparikkhaṇavasena pavattattā ārammaṇadukā nāma. Tato",
  "atk-abh01a5:65_5": "atthi rūpaṁ cakkhāyatananti ādayo dasa āyatanānāyatanaupaparikkhaṇavasena pavattattā",
  "atk-abh01a5:65_6": "āyatanadukā nāma. Tato atthi rūpaṁ cakkhudhātūtiādayo dasa dhātuadhātuupaparikkhaṇavasena",
  "atk-abh01a5:65_7": "pavattattā dhātudukā nāma. Tato atthi rūpaṁ cakkhundriyantiādayo aṭṭha indriyānindriyaupaparikkhaṇavasena",
  "atk-abh01a5:65_8": "pavattattā indriyadukā nāma. Tato atthi rūpaṁ kāyaviññattītiādayo dvādasa sukhumāsukhumarūpaupaparikkhaṇavasena",
  "atk-abh01a5:65_9": "pavattattā sukhumarūpadukā nāmāti. Idaṁ dutiyasaṅgahe pāḷivavatthānaṁ.",
  "atk-abh01a5:66": "Tividharūpasaṅgaho",
  "atk-abh01a5:67_0": "585. Tatiyasaṅgahe sataṁ tīṇi ca tikāni. Tattha dutiyasaṅgahe vuttesu cuddasasu pakiṇṇakadukesu",
  "atk-abh01a5:67_1": "ekaṁ ajjhattikadukaṁ sesehi terasahi yojetvā yaṁ taṁ rūpaṁ ajjhattikaṁ taṁ upādā;",
  "atk-abh01a5:67_2": "yaṁ taṁ rūpaṁ bāhiraṁ taṁ atthi upādā, atthi noupādātiādinā nayena ṭhapitā terasa",
  "atk-abh01a5:67_3": "pakiṇṇakatikā nāma. Tato tameva dukaṁ sesadukehi saddhiṁ yojetvā yaṁ taṁ rūpaṁ bāhiraṁ",
  "atk-abh01a5:67_4": "taṁ cakkhusamphassassa na vatthu, yaṁ taṁ rūpaṁ ajjhattikaṁ taṁ atthi cakkhusamphassassa",
  "atk-abh01a5:67_5": "vatthu, atthi cakkhusamphassassa na vatthūtiādinā nayena sesatikā ṭhapitā. Tesaṁ",
  "atk-abh01a5:67_6": "nāmañca gaṇanā ca tesaṁyeva vatthudukādīnaṁ vasena veditabbāti. Idaṁ tatiyasaṅgahe pāḷivavatthānaṁ.",
  "atk-abh01a5:68": "Catubbidhādirūpasaṅgahā",
  "atk-abh01a5:69_0": "586. Catutthasaṅgahe dvāvīsati catukkā. Tattha sabbapacchimo atthi rūpaṁ upādā atthi",
  "atk-abh01a5:69_1": "rūpaṁ noupādāti evaṁ idha vuttaṁ mātikaṁ anāmasitvā ṭhapito. Itare pana āmasitvā",
  "atk-abh01a5:69_2": "ṭhapitā. Kathaṁ? Ye tāva idha duvidhasaṅgahe pakiṇṇakesu ādito tayo dukā, tesu ekekaṁ",
  "atk-abh01a5:69_3": "gahetvā yaṁ taṁ rūpaṁ upādā taṁ atthi upādiṇṇaṁ, atthi anupādiṇṇantiādinā nayena",
  "atk-abh01a5:69_4": "pañcahi pañcahi dukehi saddhiṁ yojetvā dukattayamūlakā ādimhi pañcadasa catukkā ṭhapitā.",
  "atk-abh01a5:70_0": "Idāni yo yaṁ catukko sanidassanaduko so yasmā yaṁ taṁ rūpaṁ sanidassanaṁ taṁ atthi",
  "atk-abh01a5:70_1": "sappaṭighaṁ, atthi appaṭighantiādinā nayena parehi vā, atthi upādā atthi noupādātiādinā",
  "atk-abh01a5:70_2": "nayena purimehi vā, dukehi saddhiṁ atthābhāvato kamābhāvato visesābhāvato ca yogaṁ",
  "atk-abh01a5:70_3": "na gacchati. Sanidassanañhi ‘appaṭighaṁ’ nāma, ‘no upādā’ vā natthīti atthābhāvato",
  "atk-abh01a5:70_4": "yogaṁ na gacchati. ‘Upādiṇṇaṁ pana anupādiṇṇañca atthi taṁ kamābhāvā yogaṁ na gacchati.",
  "atk-abh01a5:70_5": "Sabbadukā hi pacchimapacchimeheva saddhiṁ yojitā. Ayamettha kamo. Purimehi pana saddhiṁ",
  "atk-abh01a5:70_6": "kamābhāvoti. ‘Sati atthe kamābhāvo akāraṇaṁ. Tasmā upādiṇṇapadādīhi saddhiṁ yojetabbo’ti",
  "atk-abh01a5:70_7": "ce – na, visesābhāvā; upādiṇṇapadādīni hi iminā saddhiṁ yojitāni. Tattha ‘upādiṇṇaṁ",
  "atk-abh01a5:70_8": "vā sanidassanaṁ, sanidassanaṁ vā upādiṇṇa’nti vutte viseso natthīti visesābhāvāpi",
  "atk-abh01a5:70_9": "yogaṁ na gacchati. Tasmā taṁ catutthadukaṁ anāmasitvā, tato parehi atthi rūpaṁ sappaṭighantiādīhi",
  "atk-abh01a5:70_10": "tīhi dukehi saddhiṁ ‘yaṁ taṁ rūpaṁ sappaṭighaṁ taṁ atthi indriyaṁ, atthi na indriyaṁ,",
  "atk-abh01a5:70_11": "yaṁ taṁ rūpaṁ appaṭighaṁ taṁ atthi indriyaṁ, atthi na indriya’ntiādinā nayena yujjamāne",
  "atk-abh01a5:70_12": "dve dve duke yojetvā cha catukkā ṭhapitā.",
  "atk-abh01a5:71_0": "Yathā cāyaṁ catutthaduko yogaṁ na gacchati, tathā tena saddhiṁ ādidukopi. Kasmā?",
  "atk-abh01a5:71_1": "Anupādārūpassa ekantena anidassanattā. So hi yaṁ taṁ rūpaṁ noupādā taṁ atthi sanidassanaṁ,",
  "atk-abh01a5:71_2": "atthi anidassananti – evaṁ catutthena dukena saddhiṁ yojiyamāno yogaṁ na gacchati.",
  "atk-abh01a5:71_3": "Tasmā taṁ atikkamitvā pañcamena saha yojito. Evaṁ yo yena saddhiṁ yogaṁ gacchati,",
  "atk-abh01a5:71_4": "yo ca na gacchati so veditabboti. Idaṁ catutthasaṅgahe pāḷivavatthānaṁ. Ito pare",
  "atk-abh01a5:71_5": "pana pañcavidhasaṅgahādayo satta saṅgahā asammissā eva. Evaṁ sakalāyapi mātikāya",
  "atk-abh01a5:71_6": "pāḷivavatthānaṁ veditabbaṁ.",
  "atk-abh01a5:72": "Rūpavibhattiekakaniddesavaṇṇanā",
  "atk-abh01a5:73_0": "594. Idāni tassā atthaṁ bhājetvā dassetuṁ sabbaṁ rūpaṁ na hetumevātiādi āraddhaṁ.",
  "atk-abh01a5:73_1": "Kasmā panettha ‘katamaṁ taṁ sabbaṁ rūpaṁ na hetū’ti pucchā na katāti? Bhedābhāvato.",
  "atk-abh01a5:73_2": "Yathā hi dukādīsu ‘upādārūpa’mpi atthi ‘noupādārūpa’mpi, evamidha hetu na hetūtipi",
  "atk-abh01a5:73_3": "sahetukamahetukantipi bhedo natthi, tasmā pucchaṁ akatvāva vibhattaṁ. Tattha ‘sabba’nti",
  "atk-abh01a5:73_4": "sakalaṁ, niravasesaṁ. ‘Rūpa’nti ayamassa sītādīhi ruppanabhāvadīpano sāmaññalakkhaṇaniddeso.",
  "atk-abh01a5:73_5": "Na hetumevāti sādhāraṇahetupaṭikkhepaniddeso.",
  "atk-abh01a5:74_0": "Tattha hetuhetu paccayahetu uttamahetu sādhāraṇahetūti catubbidho hetu. Tesu ‘tayo",
  "atk-abh01a5:74_1": "kusalahetū, tayo akusalahetū, tayo abyākatahetū’ti ayaṁ ‘hetuhetu’ nāma. “Cattāro",
  "atk-abh01a5:74_2": "kho, bhikkhu, mahābhūtā hetu, cattāro mahābhūtā paccayo rūpakkhandhassa paññāpanāyā”ti",
  "atk-abh01a5:74_3": "ayaṁ ‘paccayahetu’ nāma. “Kusalākusalaṁ attano vipākaṭṭhāne, uttamaṁ iṭṭhārammaṇaṁ",
  "atk-abh01a5:74_4": "kusalavipākaṭṭhāne, uttamaṁ aniṭṭhārammaṇaṁ akusalavipākaṭṭhāne”ti ayaṁ ‘uttamahetu’",
  "atk-abh01a5:74_5": "nāma. Yathāha – ‘atītānāgatapaccuppannānaṁ kammasamādānānaṁ ṭhānaso hetuso vipākaṁ",
  "atk-abh01a5:74_6": "yathābhūtaṁ pajānātī’ti, “eseva hetu esa paccayo saṅkhārānaṁ yadidaṁ avijjā”ti avijjā",
  "atk-abh01a5:74_7": "saṅkhārānaṁ sādhāraṇahetu hutvā paccayaṭṭhaṁ pharatīti ayaṁ ‘sādhāraṇahetu’ nāma.",
  "atk-abh01a5:74_8": "Yathā hi pathavīraso āporaso ca madhurassāpi amadhurassāpi paccayo, evaṁ avijjā kusalasaṅkhārānampi",
  "atk-abh01a5:74_9": "akusalasaṅkhārānampi sādhāraṇapaccayo hoti. Imasmiṁ panatthe ‘hetuhetu’ adhippeto.",
  "atk-abh01a5:74_10": "Iti ‘hetū dhammā na hetū dhammā’ti mātikāya āgataṁ hetubhāvaṁ rūpassa niyametvā paṭikkhipanto",
  "atk-abh01a5:74_11": "‘na hetumevā’ti āha. Iminā nayena sabbapadesu paṭikkhepaniddeso ca appaṭikkhepaniddeso",
  "atk-abh01a5:74_12": "ca veditabbo. Vacanattho pana sabbapadānaṁ mātikāvaṇṇanāyaṁ vuttoyeva.",
  "atk-abh01a5:75_0": "Sappaccayamevāti ettha pana kammasamuṭṭhānaṁ kammapaccayameva hoti, āhārasamuṭṭhānādīni",
  "atk-abh01a5:75_1": "āhārādipaccayānevāti evaṁ rūpasseva vuttacatupaccayavasena attho veditabbo. Rūpamevāti",
  "atk-abh01a5:75_2": "‘rūpino dhammā arūpino dhammā’ti mātikāya vuttaṁ arūpībhāvaṁ paṭikkhipati. Uppannaṁ",
  "atk-abh01a5:75_3": "chahi viññāṇehīti paccuppannarūpameva cakkhuviññāṇādīhi chahi veditabbaṁ. Niyāmo",
  "atk-abh01a5:75_4": "pana cakkhuviññāṇādīni sandhāya gahito. Na hi tāni atītānāgataṁ vijānanti. Manoviññāṇaṁ",
  "atk-abh01a5:75_5": "pana atītampi anāgatampi vijānāti. Taṁ imasmiṁ pañcaviññāṇasote patitattā sotapatitameva",
  "atk-abh01a5:75_6": "hutvā gataṁ. Hutvā abhāvaṭṭhena pana aniccameva. Jarāya abhibhavitabbadhammakattā",
  "atk-abh01a5:75_7": "jarābhibhūtameva. Yasmā vā rūpakāye jarā pākaṭā hoti, tasmāpi ‘jarābhibhūtamevā’ti vuttaṁ.",
  "atk-abh01a5:76_0": "Evaṁ ekavidhena rūpasaṅgahoti ettha ‘vidhā’-saddo mānasaṇṭhānakoṭṭhāsesu dissati.",
  "atk-abh01a5:76_1": "“Seyyohamasmīti vidhā, sadisohamasmīti vidhā”tiādīsu hi māno vidhā nāma. “Kathaṁvidhaṁ",
  "atk-abh01a5:76_2": "sīlavantaṁ vadanti, kathaṁvidhaṁ paññavantaṁ vadantī”tiādīsu saṇṭhānaṁ. ‘Kathaṁvidha’nti",
  "atk-abh01a5:76_3": "hi padassa kathaṁsaṇṭhānanti attho. “Ekavidhena ñāṇavatthuṁ duvidhena ñāṇavatthū”tiādīsu",
  "atk-abh01a5:76_4": "koṭṭhāso vidhā nāma. Idhāpi koṭṭhāsova adhippeto.",
  "atk-abh01a5:77_0": "Saṅgahasaddopi sajātisañjātikiriyāgaṇanavasena catubbidho. Tattha “sabbe khattiyā",
  "atk-abh01a5:77_1": "āgacchantu, sabbe brāhmaṇā sabbe vessā sabbe suddā āgacchantu”, “yā cāvuso visākha,",
  "atk-abh01a5:77_2": "sammāvācā, yo ca sammākammanto, yo ca sammāājīvo – ime dhammā sīlakkhandhe saṅgahitā”ti",
  "atk-abh01a5:77_3": "ayaṁ ‘sajātisaṅgaho’ nāma. ‘Ekajātikā āgacchantū’ti vuttaṭṭhāne viya hi idha sabbe",
  "atk-abh01a5:77_4": "jātiyā ekasaṅgahaṁ gatā. “Sabbe kosalakā āgacchantu, sabbe māgadhakā, sabbe bhārukacchakā",
  "atk-abh01a5:77_5": "āgacchantu”, “yo cāvuso visākha, sammāvāyāmo, yā ca sammāsati, yo ca sammāsamādhi",
  "atk-abh01a5:77_6": "– ime dhammā samādhikkhandhe saṅgahitā”ti ayaṁ ‘sañjātisaṅgaho’ nāma. Ekaṭṭhāne jātā",
  "atk-abh01a5:77_7": "saṁvuddhā āgacchantūti vuttaṭṭhāne viya hi idha sabbe sañjātiṭṭhānena nivutthokāsena",
  "atk-abh01a5:77_8": "ekasaṅgahaṁ gatā. “Sabbe hatthārohā āgacchantu, sabbe assārohā, sabbe rathikā āgacchantu”,",
  "atk-abh01a5:77_9": "“yā cāvuso visākha, sammādiṭṭhi, yo ca sammāsaṅkappo – ime dhammā paññākkhandhe saṅgahitā”ti",
  "atk-abh01a5:77_10": "ayaṁ ‘kiriyāsaṅgaho’ nāma. Sabbeva hete attano kiriyākaraṇena ekasaṅgahaṁ gatā. “Cakkhāyatanaṁ",
  "atk-abh01a5:77_11": "katamakkhandhagaṇanaṁ gacchati? Cakkhāyatanaṁ rūpakkhandhagaṇanaṁ gacchati. Hañci",
  "atk-abh01a5:77_12": "cakkhāyatanaṁ rūpakkhandhagaṇanaṁ gacchati, tena vata re vattabbe – cakkhāyatanaṁ",
  "atk-abh01a5:77_13": "rūpakkhandhena saṅgahita”nti, ayaṁ ‘gaṇanasaṅgaho’ nāma. Ayamidha adhippeto. Ekakoṭṭhāsena",
  "atk-abh01a5:77_14": "rūpagaṇanāti ayañhettha attho. Esa nayo sabbattha.",
  "atk-abh01a5:78": "Dukaniddesavaṇṇanā",
  "atk-abh01a5:79": "Upādābhājanīyakathā",
  "atk-abh01a5:80_0": "595. Idāni duvidhasaṅgahādīsu ‘atthi rūpaṁ upādā, atthi rūpaṁ noupādā’ti evaṁ bhedasabbhāvato",
  "atk-abh01a5:80_1": "pucchāpubbaṅgamaṁ padabhājanaṁ dassento katamaṁ taṁ rūpaṁ upādātiādimāha. Tattha",
  "atk-abh01a5:80_2": "upādiyatīti ‘upādā’; mahābhūtāni gahetvā, amuñcitvā, tāni nissāya pavattatīti attho.",
  "atk-abh01a5:80_3": "Idāni taṁ pabhedato dassento cakkhāyatanantiādimāha.",
  "atk-abh01a5:81_0": "596. Evaṁ tevīsatividhaṁ upādārūpaṁ saṅkhepato uddisitvā puna tadeva vitthārato niddisanto",
  "atk-abh01a5:81_1": "katamaṁ taṁ rūpaṁ cakkhāyatanantiādimāha. Tattha duvidhaṁ cakkhu – maṁsacakkhu paññācakkhu",
  "atk-abh01a5:81_2": "ca. Etesu ‘buddhacakkhu samantacakkhu ñāṇacakkhu dibbacakkhu dhammacakkhū’ti pañcavidhaṁ",
  "atk-abh01a5:81_3": "paññācakkhu. Tattha “addasaṁ kho ahaṁ, bhikkhave, buddhacakkhunā lokaṁ volokento",
  "atk-abh01a5:81_4": "satte apparajakkhe…pe… duviññāpaye”ti idaṁ buddhacakkhu nāma. “Samantacakkhu vuccati",
  "atk-abh01a5:81_5": "sabbaññutaññāṇa”nti idaṁ samantacakkhu nāma. “Cakkhuṁ udapādi ñāṇaṁ udapādī”ti idaṁ",
  "atk-abh01a5:81_6": "ñāṇacakkhu nāma. “Addasaṁ kho ahaṁ, bhikkhave, dibbena cakkhunā visuddhenā”ti idaṁ",
  "atk-abh01a5:81_7": "dibbacakkhu nāma. “Tasmiṁ yevāsane virajaṁ vītamalaṁ dhammacakkhuṁ udapādī”ti idaṁ",
  "atk-abh01a5:81_8": "heṭṭhimamaggattayasaṅkhātaṁ ñāṇaṁ dhammacakkhu nāma.",
  "atk-abh01a5:82_0": "Maṁsacakkhupi pasādacakkhu sasambhāracakkhūti duvidhaṁ hoti. Tattha yoyaṁ akkhikūpake",
  "atk-abh01a5:82_1": "patiṭṭhito heṭṭhā akkhikūpakaṭṭhikena, upari bhamukaṭṭhikena, ubhato akkhikūṭehi,",
  "atk-abh01a5:82_2": "anto matthaluṅgena, bahiddhā akkhilomehi paricchinno maṁsapiṇḍo. Saṅkhepato ‘catasso",
  "atk-abh01a5:82_3": "dhātuyo, vaṇṇo gandho raso ojā, sambhavo saṇṭhānaṁ, jīvitaṁ bhāvo kāyapasādo cakkhupasādo’ti",
  "atk-abh01a5:82_4": "cuddasasambhāro. Vitthārato ‘catasso dhātuyo, taṁsannissitavaṇṇagandharasaojāsaṇṭhānasambhavā",
  "atk-abh01a5:82_5": "cā’ti imāni dasa catusamuṭṭhānikattā cattālīsaṁ honti. Jīvitaṁ bhāvo kāyapasādo cakkhupasādoti",
  "atk-abh01a5:82_6": "cattāri ekantakammasamuṭṭhānānevāti imesaṁ catucattālīsāya rūpānaṁ vasena catucattālīsasambhāro.",
  "atk-abh01a5:82_7": "Yaṁ loko setaṁ cakkhuṁ puthulaṁ visaṭaṁ vitthiṇṇaṁ ‘cakkhu’nti sañjānanto na cakkhuṁ",
  "atk-abh01a5:82_8": "sañjānāti, vatthuṁ cakkhuto sañjānāti, so maṁsapiṇḍo akkhikūpe patiṭṭhito, nhārusuttakena",
  "atk-abh01a5:82_9": "matthaluṅge ābaddho, yattha setampi atthi, kaṇhampi lohitakampi, pathavīpi āpopi",
  "atk-abh01a5:82_10": "tejopi vāyopi, yaṁ semhūssadattā setaṁ, pittussadattā kaṇhaṁ, ruhirussadattā lohitakaṁ,",
  "atk-abh01a5:82_11": "pathavussadattā patthiṇṇaṁ hoti, āpussadattā paggharati, tejussadattā paridayhati,",
  "atk-abh01a5:82_12": "vāyussadattā sambhamati, idaṁ sasambhāracakkhu nāma.",
  "atk-abh01a5:83_0": "Yo panettha sito ettha paṭibaddho catunnaṁ mahābhūtānaṁ upādāya pasādo, idaṁ pasādacakkhu",
  "atk-abh01a5:83_1": "nāma. Tadetaṁ tassa sasambhāracakkhuno setamaṇḍalaparikkhittassa kaṇhamaṇḍalassa",
  "atk-abh01a5:83_2": "majjhe, abhimukhe ṭhitānaṁ sarīrasaṇṭhānuppattidesabhūte diṭṭhimaṇḍale, sattasu picupaṭalesu",
  "atk-abh01a5:83_3": "āsittatelaṁ picupaṭalāni viya, sattakkhipaṭalāni byāpetvā, dhāraṇanhāpanamaṇḍanabījanakiccāhi",
  "atk-abh01a5:83_4": "catūhi dhātīhi khattiyakumāro viya, sandhāraṇaābandhanaparipācanasamudīraṇakiccāhi",
  "atk-abh01a5:83_5": "catūhi dhātūhi katūpakāraṁ, utucittāhārehi upatthambhiyamānaṁ, āyunā anupāliyamānaṁ,",
  "atk-abh01a5:83_6": "vaṇṇagandharasādīhi parivutaṁ, pamāṇato ūkāsiramattaṁ, cakkhuviññāṇādīnaṁ yathārahaṁ",
  "atk-abh01a5:83_7": "vatthudvārabhāvaṁ sādhayamānaṁ tiṭṭhati. Vuttampi cetaṁ dhammasenāpatinā –",
  "atk-abh01a5:84": "“Yena cakkhuppasādena, rūpāni manupassati;",
  "atk-abh01a5:85": "Parittaṁ sukhumaṁ etaṁ, ūkāsirasamūpama”nti.",
  "atk-abh01a5:86_0": "Cakkhu ca taṁ āyatanañcāti cakkhāyatanaṁ. Yaṁ cakkhu catunnaṁ mahābhūtānaṁ upādāya",
  "atk-abh01a5:86_1": "pasādoti idhāpi upayogattheyeva sāmivacanaṁ; cattāri mahābhūtāni upādiyitvā pavattappasādoti",
  "atk-abh01a5:86_2": "attho. Iminā pasādacakkhumeva gaṇhāti, sesacakkhuṁ paṭikkhipati. Yaṁ pana indriyagocarasutte",
  "atk-abh01a5:86_3": "“ekaṁ mahābhūtaṁ upādāya pasādo pathavīdhātuyā tīhi mahābhūtehi saṅgahito āpodhātuyā",
  "atk-abh01a5:86_4": "ca tejodhātuyā ca vāyodhātuyā ca,” catuparivattasutte “dvinnaṁ mahābhūtānaṁ upādāya",
  "atk-abh01a5:86_5": "pasādo pathavīdhātuyā ca āpodhātuyā ca dvīhi mahābhūtehi saṅgahito tejodhātuyā ca",
  "atk-abh01a5:86_6": "vāyodhātuyā cā”ti vuttaṁ, taṁ pariyāyena vuttaṁ. Ayañhi suttantikakathā nāma pariyāyadesanā.",
  "atk-abh01a5:86_7": "Yo ca catunnaṁ mahābhūtānaṁ upādāya pasādo so tesu ekekassāpi dinnaṁ dvinnampi pasādoyevāti",
  "atk-abh01a5:86_8": "iminā pariyāyena tattha desanā āgatā. Abhidhammo pana nippariyāyadesanā nāma. Tasmā",
  "atk-abh01a5:86_9": "idha ‘catunnaṁ mahābhūtānaṁ upādāya pasādo’ti vuttaṁ.",
  "atk-abh01a5:87_0": "‘Ayaṁ me attā’ti bālajanena pariggahitattā attabhāvo vuccati sarīrampi khandhapañcakampi.",
  "atk-abh01a5:87_1": "Tasmiṁ pariyāpanno tannissitoti attabhāvapariyāpanno cakkhuviññāṇena passituṁ na",
  "atk-abh01a5:87_2": "sakkāti anidassano. Paṭighaṭṭanānighaṁso ettha jāyatīti sappaṭigho.",
  "atk-abh01a5:88_0": "Yenātiādīsu ayaṁ saṅkhepattho – yena karaṇabhūtena cakkhunā ayaṁ satto idaṁ vuttappakāraṁ",
  "atk-abh01a5:88_1": "rūpaṁ atīte passi vā, vattamāne passati vā, anāgate passissati vā, sacassa aparibhinnaṁ",
  "atk-abh01a5:88_2": "cakkhu bhaveyya, athānena āpāthagataṁ rūpaṁ passe vā, atītaṁ vā rūpaṁ atītena cakkhunā",
  "atk-abh01a5:88_3": "passi, paccuppannaṁ paccuppannena passati, anāgataṁ anāgatena passissati, sace taṁ",
  "atk-abh01a5:88_4": "rūpaṁ cakkhussa āpāthaṁ āgaccheyya cakkhunā taṁ rūpaṁ passeyyāti idamettha parikappavacanaṁ.",
  "atk-abh01a5:88_5": "Dassanapariṇāyakaṭṭhena cakkhuṁpetaṁ, sañjātisamosaraṇaṭṭhena cakkhāyatanaṁpetaṁ,",
  "atk-abh01a5:88_6": "suññatabhāvanissattaṭṭhena cakkhudhātupesā. Dassanalakkhaṇe indaṭṭhaṁ kāretīti cakkhundriyaṁpetaṁ.",
  "atk-abh01a5:88_7": "Lujjanapalujjanaṭṭhena lokopeso. Vaḷañjanaṭṭhena dvārāpesā. Apūraṇīyaṭṭhena samuddopeso.",
  "atk-abh01a5:88_8": "Parisuddhaṭṭhena paṇḍaraṁpetaṁ. Phassādīnaṁ abhijāyanaṭṭhena khettaṁpetaṁ. Tesaṁyeva",
  "atk-abh01a5:88_9": "patiṭṭhānaṭṭhena vatthuṁpetaṁ. Samavisamaṁ dassentaṁ attabhāvaṁ netīti nettaṁpetaṁ.",
  "atk-abh01a5:88_10": "Tenevaṭṭhena nayanaṁpetaṁ. Sakkāyapariyāpannaṭṭhena orimaṁ tīraṁpetaṁ. Bahusādhāraṇaṭṭhena",
  "atk-abh01a5:88_11": "assāmikaṭṭhena ca suñño gāmopesoti.",
  "atk-abh01a5:89_0": "Ettāvatā ‘passi vā’tiādīhi catūhi padehi cakkhuṁpetantiādīni cuddasa nāmāni yojetvā",
  "atk-abh01a5:89_1": "cakkhāyatanassa cattāro vavatthāpananayā vuttāti veditabbā. Kathaṁ? Ettha hi yena",
  "atk-abh01a5:89_2": "cakkhunā anidassanena sappaṭighena rūpaṁ sanidassanaṁ sappaṭighaṁ passi vā cakkhuṁpetaṁ…pe…",
  "atk-abh01a5:89_3": "suñño gāmopeso, idaṁ taṁ rūpaṁ cakkhāyatananti ayameko nayo. Evaṁ sesāpi veditabbā.",
  "atk-abh01a5:90_0": "597. Idāni yasmā vijjuniccharaṇādikālesu anoloketukāmassāpi rūpaṁ cakkhupasādaṁ ghaṭṭeti,",
  "atk-abh01a5:90_1": "tasmā taṁ ākāraṁ dassetuṁ dutiyo niddesavāro āraddho. Tattha yamhi cakkhumhīti yamhi",
  "atk-abh01a5:90_2": "adhikaraṇabhūte cakkhumhi. Rūpanti paccattavacanametaṁ. Tattha paṭihaññi vāti atītattho.",
  "atk-abh01a5:90_3": "Paṭihaññativāti paccuppannattho. Paṭihaññissati vāti anāgatattho. Paṭihaññe vāti",
  "atk-abh01a5:90_4": "vikappanattho. Atītañhi rūpaṁ atīte cakkhusmiṁ paṭihaññi nāma. Paccuppannaṁ paccuppanne",
  "atk-abh01a5:90_5": "paṭihaññati nāma. Anāgataṁ anāgate paṭihaññissati nāma. Sace taṁ rūpaṁ cakkhussa",
  "atk-abh01a5:90_6": "āpāthaṁ āgaccheyya, cakkhumhi paṭihaññeyya taṁ rūpanti ayamettha parikappo. Atthato",
  "atk-abh01a5:90_7": "pana pasādaṁ ghaṭṭayamānameva rūpaṁ paṭihaññati nāma. Idhāpi purimanayeneva cattāro",
  "atk-abh01a5:90_8": "vavatthāpananayā veditabbā.",
  "atk-abh01a5:91_0": "598. Idāni yasmā attano icchāya oloketukāmassa rūpe cakkhuṁ upasaṁharato cakkhu rūpasmiṁ",
  "atk-abh01a5:91_1": "paṭihaññati, tasmā taṁ ākāraṁ dassetuṁ tatiyo niddesavāro āraddho. So atthato pākaṭoyeva.",
  "atk-abh01a5:91_2": "Ettha pana cakkhu ārammaṇaṁ sampaṭicchamānameva rūpamhi paṭihaññati nāma. Idhāpi",
  "atk-abh01a5:91_3": "purimanayeneva cattāro vavatthāpananayā veditabbā.",
  "atk-abh01a5:92_0": "599. Ito paraṁ phassapañcamakānaṁ uppattidassanavasena pañca, tesaṁyeva ārammaṇapaṭibaddhauppattidassanavasena",
  "atk-abh01a5:92_1": "pañcāti, dasa vārā dassitā. Tattha cakkhuṁ nissāyāti cakkhuṁ nissāya, paccayaṁ katvā.",
  "atk-abh01a5:92_2": "Rūpaṁ ārabbhāti rūpārammaṇaṁ āgamma, sandhāya, paṭicca. Iminā cakkhupasādavatthukānaṁ",
  "atk-abh01a5:92_3": "phassādīnaṁ purejātapaccayena cakkhudvārajavanavīthipariyāpannānaṁ ārammaṇādhipatiārammaṇūpanissayapaccayehi",
  "atk-abh01a5:92_4": "rūpassa paccayabhāvo dassito. Itaresu pañcasu vāresu rūpaṁ ārammaṇamassāti rūpārammaṇoti",
  "atk-abh01a5:92_5": "evaṁ ārammaṇapaccayamatteneva paccayabhāvo dassito. Yathā pana purimesu tīsu, evaṁ",
  "atk-abh01a5:92_6": "imesupi dasasu vāresu cattāro cattāro vavatthāpananayā veditabbā. Evaṁ katamaṁ taṁ",
  "atk-abh01a5:92_7": "rūpaṁ cakkhāyatananti pucchāya uddhaṭaṁ cakkhuṁ ‘idaṁ ta’nti nānappakārato dassetuṁ,",
  "atk-abh01a5:92_8": "purimā tayo, ime dasāti, terasa niddesavārā dassitā. Ekekasmiñcettha catunnaṁ catunnaṁ",
  "atk-abh01a5:92_9": "vavatthāpananayānaṁ āgatattā dvipaññāsāya nayehi paṭimaṇḍetvāva dassitāti veditabbā.",
  "atk-abh01a5:93_0": "600. Ito paresu sotāyatanādiniddesesupi eseva nayo. Visesamattaṁ panettha evaṁ veditabbaṁ",
  "atk-abh01a5:93_1": "– suṇātīti sotaṁ. Taṁ sasambhārasotabilassa anto tanutambalomācite aṅgulivedhakasaṇṭhāne",
  "atk-abh01a5:93_2": "padese vuttappakārāhi dhātūhi katūpakāraṁ, utucittāhārehi upatthambhiyamānaṁ, āyunā",
  "atk-abh01a5:93_3": "anupāliyamānaṁ, vaṇṇādīhi parivutaṁ sotaviññāṇādīnaṁ yathārahaṁ vatthudvārabhāvaṁ",
  "atk-abh01a5:93_4": "sādhayamānaṁ tiṭṭhati.",
  "atk-abh01a5:94_0": "Ghāyatīti ghānaṁ. Taṁ sasambhāraghānabilassa anto ajappadasaṇṭhāne padese yathāvuttappakāraupakārupatthambhanānupālanaparivāraṁ",
  "atk-abh01a5:94_1": "hutvā ghānaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "atk-abh01a5:95_0": "Sāyanaṭṭhena jivhā. Sā sasambhārajivhāmajjhassa upari uppaladalaggasaṇṭhāne padese",
  "atk-abh01a5:95_1": "yathāvuttappakāraupakārupatthambhanānupālanaparivārā hutvā jivhāviññāṇādīnaṁ yathārahaṁ",
  "atk-abh01a5:95_2": "vatthudvārabhāvaṁ sādhayamānā tiṭṭhati.",
  "atk-abh01a5:96_0": "Yāvatā pana imasmiṁ kāye upādiṇṇakarūpaṁ nāma atthi, sabbattha kāyāyatanaṁ, kappāsapaṭale",
  "atk-abh01a5:96_1": "sneho viya, yathāvuttappakāraupakārupatthambhanānupālanaparivārameva hutvā kāyaviññāṇādīnaṁ",
  "atk-abh01a5:96_2": "yathārahaṁ vatthudvārabhāvaṁ sādhayamānaṁ tiṭṭhati. Ayamettha viseso. Seso pāḷippabhedo",
  "atk-abh01a5:96_3": "ca attho ca cakkhuniddese vuttanayeneva veditabbo. Kevalañhi idha cakkhupadassa ṭhāne",
  "atk-abh01a5:96_4": "sotapadādīni, rūpapadassa ṭhāne saddapadādīni, passīti ādīnaṁ ṭhāne suṇītiādipadāni",
  "atk-abh01a5:96_5": "ca āgatāni. ‘Nettaṁpetaṁ, nayanaṁpeta’nti imassa ca padadvayassa abhāvā dvādasa dvādasa",
  "atk-abh01a5:96_6": "nāmāni honti. Sesaṁ sabbattha vuttasadisameva.",
  "atk-abh01a5:97_0": "Tattha siyā – yadi yāvatā imasmiṁ kāye upādiṇṇakarūpaṁ nāma atthi, sabbattha kāyāyatanaṁ,",
  "atk-abh01a5:97_1": "kappāsapaṭale sneho viya. ‘Evaṁ sante lakkhaṇasammissatā āpajjatī’ti. ‘Nāpajjatī’ti.",
  "atk-abh01a5:97_2": "‘Kasmā’? ‘Aññassa aññattha abhāvato’. ‘Yadi evaṁ, na sabbattha kāyāyatana’nti? ‘Neva",
  "atk-abh01a5:97_3": "paramatthato sabbattha. Vinibbhujitvā panassa nānākaraṇaṁ paññāpetuṁ na sakkā, tasmā",
  "atk-abh01a5:97_4": "evaṁ vuttaṁ. Yathā hi rūparasādayo, vālikācuṇṇāni viya, vivecetuṁ asakkuṇeyyatāya",
  "atk-abh01a5:97_5": "aññamaññabyāpinoti vuccanti, na ca paramatthato rūpe raso atthi. Yadi siyā rūpaggahaṇeneva",
  "atk-abh01a5:97_6": "rasaggahaṇaṁ gaccheyya. Evaṁ kāyāyatanampi paramatthato neva sabbattha atthi, na",
  "atk-abh01a5:97_7": "ca sabbattha natthi, vivecetuṁ asakkuṇeyyatāyāti. Evamettha na lakkhaṇasammissatā",
  "atk-abh01a5:97_8": "āpajjatīti veditabbā’.",
  "atk-abh01a5:98_0": "Apica lakkhaṇādivavatthāpanatopetesaṁ asammissatā veditabbā – etesu hi rūpābhighātārahabhūtappasādalakkhaṇaṁ",
  "atk-abh01a5:98_1": "daṭṭhukāmatānidānakammasamuṭṭhānabhūtappasādalakkhaṇaṁ vā cakkhu, rūpesu āviñchanarasaṁ,",
  "atk-abh01a5:98_2": "cakkhuviññāṇassa ādhārabhāvapaccupaṭṭhānaṁ, daṭṭhukāmatānidānakammajabhūtapadaṭṭhānaṁ.",
  "atk-abh01a5:99_0": "Saddābhighātārahabhūtappasādalakkhaṇaṁ sotukāmatānidānakammasamuṭṭhānabhūtappasādalakkhaṇaṁ",
  "atk-abh01a5:99_1": "vā sotaṁ, saddesu āviñchanarasaṁ, sotaviññāṇassa ādhārabhāvapaccupaṭṭhānaṁ, sotukāmatānidānakammajabhūtapadaṭṭhānaṁ.",
  "atk-abh01a5:100_0": "Gandhābhighātārahabhūtappasādalakkhaṇaṁ ghāyitukāmatānidānakammasamuṭṭhānabhūtappasādalakkhaṇaṁ",
  "atk-abh01a5:100_1": "vā ghānaṁ, gandhesu āviñchanarasaṁ, ghānaviññāṇassa ādhārabhāvapaccupaṭṭhānaṁ ghāyitukāmatānidānakammajabhūtapadaṭṭhānaṁ.",
  "atk-abh01a5:101_0": "Rasābhighātārahabhūtappasādalakkhaṇā sāyitukāmatānidānakammasamuṭṭhānabhūtappasādalakkhaṇā",
  "atk-abh01a5:101_1": "vā jivhā, rasesu āviñchanarasā, jivhāviññāṇassa ādhārabhāvapaccupaṭṭhānā, sāyitukāmatānidānakammajabhūtapadaṭṭhānā.",
  "atk-abh01a5:102_0": "Phoṭṭhabbābhighātārahabhūtappasādalakkhaṇo phusitukāmatānidānakammasamuṭṭhānabhūtappasādalakkhaṇo",
  "atk-abh01a5:102_1": "vā kāyo, phoṭṭhabbesu āviñchanaraso, kāyaviññāṇassa ādhārabhāvapaccupaṭṭhāno, phusitukāmatānidānakammajabhūtapadaṭṭhāno.",
  "atk-abh01a5:103_0": "Keci pana ‘tejādhikānaṁ bhūtānaṁ pasādo cakkhu, vāyupathavīāpādhikānaṁ bhūtānaṁ pasādā",
  "atk-abh01a5:103_1": "sotaghānajivhā, kāyo sabbesa’nti vadanti. Apare ‘tejādhikānaṁ pasādo cakkhu, vivaravāyuāpapathavādhikānaṁ",
  "atk-abh01a5:103_2": "pasādā sotaghānajivhākāyā’ti vadanti. Te vattabbā – ‘suttaṁ āharathā’ti. Addhā suttameva",
  "atk-abh01a5:103_3": "na dakkhissanti. Keci panettha ‘tejādīnaṁ guṇehi rūpādīhi anuggayhabhāvato’ti kāraṇaṁ",
  "atk-abh01a5:103_4": "vadanti. Te ca vattabbā – ‘ko panevamāha – rūpādayo tejādīnaṁ guṇā’ti? Avinibbhogesu",
  "atk-abh01a5:103_5": "hi rūpesu ‘ayaṁ imassa guṇo, ayaṁ imassa guṇo’ti na labbhā vattuṁ. Athāpi vadeyyuṁ",
  "atk-abh01a5:103_6": "– ‘yathā tesu tesu sambhāresu tassa tassa bhūtassa adhikatāya pathavīādīnaṁ sandhāraṇādīni",
  "atk-abh01a5:103_7": "kiccāni icchatha, evaṁ tejādiadhikesu sambhāresu rūpādīnaṁ adhikabhāvadassanato icchitabbametaṁ",
  "atk-abh01a5:103_8": "rūpādayo tesaṁ guṇā’ti. Te vattabbā – iccheyyāma, yadi āpādhikassa āsavassa gandhato",
  "atk-abh01a5:103_9": "pathavīadhike kappāse gandho adhikataro siyā, tejādhikassa ca uṇhodakassa vaṇṇatopi",
  "atk-abh01a5:103_10": "sītūdakassa vaṇṇo parihāyetha. Yasmā panetaṁ ubhayampi natthi, tasmā pahāyethetaṁ",
  "atk-abh01a5:103_11": "etesaṁ nissayabhūtānaṁ visesakappanaṁ, yathā avisesepi ekakalāpe bhūtānaṁ rūparasādayo",
  "atk-abh01a5:103_12": "aññamaññaṁ visadisā honti, evaṁ cakkhupasādādayo, avijjamānepi aññasmiṁ visesakāraṇeti gahetabbametaṁ.",
  "atk-abh01a5:104_0": "Kiṁ pana taṁ yaṁ aññamaññassa asādhāraṇaṁ? Kammameva nesaṁ visesakāraṇaṁ. Tasmā kammavisesato",
  "atk-abh01a5:104_1": "etesaṁ viseso, na bhūtavisesato. Bhūtavisese hi sati pasādova nuppajjati. Samānānañhi",
  "atk-abh01a5:104_2": "pasādo, na visamānānanti porāṇā. Evaṁ kammevisasato visesavantesu ca etesu cakkhusotāni",
  "atk-abh01a5:104_3": "asampattavisayaggāhakāni attano nissayaṁ anallīnanissaye eva visaye viññāṇahetuttā.",
  "atk-abh01a5:104_4": "Ghānajivhākāyā sampattavisayaggāhakā, nissayavasena ceva sayañca attano nissayaṁ",
  "atk-abh01a5:104_5": "allīneyeva visaye viññāṇahetuttā.",
  "atk-abh01a5:105_0": "Aṭṭhakathāyaṁ pana “āpāthagatattāva ārammaṇaṁ sampattaṁ nāma. Candamaṇḍalasūriyamaṇḍalānañhi",
  "atk-abh01a5:105_1": "dvācattālīsayojanasahassamatthake ṭhitānaṁ vaṇṇo cakkhupasādaṁ ghaṭṭeti. So dūre",
  "atk-abh01a5:105_2": "ṭhatvā paññāyamānopi sampattoyeva nāma. Taṁgocarattā cakkhu sampattagocarameva nāma.",
  "atk-abh01a5:105_3": "Dūre rukkhaṁ chindantānampi, rajakānañca vatthaṁ dhovantānaṁ dūratova kāyavikāro",
  "atk-abh01a5:105_4": "paññāyati. Saddo pana dhātuparamparāya āgantvā sotaṁ ghaṭṭetvā saṇikaṁ vavatthānaṁ gacchatī”ti vuttaṁ.",
  "atk-abh01a5:106_0": "Tattha kiñcāpi āpāthagatattā ārammaṇaṁ sampattanti vuttaṁ, candamaṇḍalādivaṇṇo pana",
  "atk-abh01a5:106_1": "cakkhuṁ asampatto dūre ṭhitova paññāyati. Saddopi sace saṇikaṁ āgaccheyya, dūre uppanno",
  "atk-abh01a5:106_2": "cirena suyyeyya, paramparaghaṭṭanāya ca āgantvā sotaṁ ghaṭṭento asukadisāya nāmāti",
  "atk-abh01a5:106_3": "na paññāyeyya. Tasmā asampattagocarāneva tāni.",
  "atk-abh01a5:107_0": "Ahiādisamānāni cetāni. Yathā hi ahi nāma bahi sittasammaṭṭhaṭṭhāne nābhiramati, saṅkāraṭṭhānatiṇapaṇṇagahanavammikāniyeva",
  "atk-abh01a5:107_1": "pana pavisitvā nipannakāle abhiramati, ekaggataṁ āpajjati, evameva cakkhupetaṁ visamajjhāsayaṁ",
  "atk-abh01a5:107_2": "maṭṭhesu suvaṇṇabhittiādīsu nābhiramati, oloketumpi na icchati, rūpacittapupphalatādicittesuyeva",
  "atk-abh01a5:107_3": "pana abhiramati. Tādisesu hi ṭhānesu cakkhumhi appahonte mukhampi vivaritvā oloketukāmā honti.",
  "atk-abh01a5:108_0": "Susumāropi bahi nikkhanto gahetabbaṁ na passati, akkhīni nimmīletvāva carati. Yadā",
  "atk-abh01a5:108_1": "pana byāmasatamattaṁ udakaṁ ogāhitvā bilaṁ pavisitvā nipanno hoti, tadā tassa cittaṁ",
  "atk-abh01a5:108_2": "ekaggaṁ hoti sukhaṁ supati, evameva sotaṁ tampe bilajjhāsayaṁ ākāsasannissitaṁ kaṇṇacchiddakūpakeyeva",
  "atk-abh01a5:108_3": "ajjhāsayaṁ karoti. Kaṇṇacchiddākāsoyeva tassa saddasavane paccayo hoti. Ajaṭākāsopi",
  "atk-abh01a5:108_4": "vaṭṭatiyeva. Antoleṇasmiñhi sajjhāye kariyamāne na leṇacchadanaṁ bhinditvā saddo",
  "atk-abh01a5:108_5": "bahi nikkhamati, dvāravātapānacchiddehi pana nikkhamitvā dhātuparamparāyeva ghaṭṭento",
  "atk-abh01a5:108_6": "gantvā sotapasādaṁ ghaṭṭeti. Atha tasmiṁ kāle ‘asuko nāma sajjhāyatī’ti leṇapiṭṭhe nisinnā jānanti.",
  "atk-abh01a5:109_0": "Evaṁ sante sampattagocaratā hoti. ‘Kiṁ panetaṁ sampattagocara’nti? ‘Āma, sampattagocaraṁ’.",
  "atk-abh01a5:109_1": "‘Yadi evaṁ, dūre bherīādīsu vajjamānesu dūre saddoti jānanaṁ na bhaveyyā’ti? ‘No",
  "atk-abh01a5:109_2": "na bhavati. Sotapasādasmiñhi ghaṭṭite dūre saddo āsanne saddo, paratīre orimatīreti",
  "atk-abh01a5:109_3": "tathā tathā jānanākāro hoti. Dhammatā esā’ti. ‘Kiṁ etāya dhammatāya? Yato yato chiddaṁ",
  "atk-abh01a5:109_4": "tato tato savanaṁ hoti, candimasūriyādīnaṁ dassanaṁ viyāti asampattagocaramevetaṁ’.",
  "atk-abh01a5:110_0": "Pakkhīpi rukkhe vā bhūmiyaṁ vā na ramati. Yadā pana ekaṁ vā dve vā leḍḍupāte atikkamma",
  "atk-abh01a5:110_1": "ajaṭākāsaṁ pakkhando hoti, tadā ekaggacittataṁ āpajjati, evameva ghānampi ākāsajjhāsayaṁ",
  "atk-abh01a5:110_2": "vātūpanissayagandhagocaraṁ. Tathā hi gāvo navavuṭṭhe deve bhūmiyaṁ ghāyitvā ghāyitvā",
  "atk-abh01a5:110_3": "ākāsābhimukhā hutvā vātaṁ ākaḍḍhanti. Aṅgulīhi gandhapiṇḍaṁ gahetvāpi ca upasiṅghanakāle",
  "atk-abh01a5:110_4": "vātaṁ anākaḍḍhanto neva tassa gandhaṁ jānāti.",
  "atk-abh01a5:111_0": "Kukkuropi bahi vicaranto khemaṭṭhānaṁ na passati leḍḍupahārādīhi upadduto hoti. Antogāmaṁ",
  "atk-abh01a5:111_1": "pavisitvā uddhanaṭṭhāne chārikaṁ byūhitvā nipannassa pana phāsukaṁ hoti, evameva",
  "atk-abh01a5:111_2": "jivhāpi gāmajjhāsayā āposannissitarasārammaṇā. Tathā hi tiyāmarattiṁ samaṇadhammaṁ",
  "atk-abh01a5:111_3": "katvāpi pātova pattacīvaramādāya gāmo pavisitabbo hoti. Sukkhakhādanīyassa ca na",
  "atk-abh01a5:111_4": "sakkā kheḷena atemitassa rasaṁ jānituṁ.",
  "atk-abh01a5:112_0": "Siṅgālopi bahi caranto ratiṁ na vindati, āmakasusāne manussamaṁsaṁ khāditvā nipannasseva",
  "atk-abh01a5:112_1": "panassa phāsukaṁ hoti, evameva kāyopi upādiṇṇakajjhāsayo pathavīnissitaphoṭṭhabbārammaṇo.",
  "atk-abh01a5:112_2": "Tathā hi aññaṁ upādiṇṇakaṁ alabhamānā sattā attanova hatthatale sīsaṁ katvā nipajjanti.",
  "atk-abh01a5:112_3": "Ajjhattikabāhirā cassa pathavī ārammaṇaggahaṇe paccayo hoti. Susanthatassapi hi sayanassa,",
  "atk-abh01a5:112_4": "hatthe ṭhapitānampi vā phalānaṁ, na sakkā anisīdantena vā anippīḷentena vā thaddhamudubhāvo",
  "atk-abh01a5:112_5": "jānitunti. Ajjhattikabāhirāpathavī etassa kāyapasādassa phoṭṭhabbajānane paccayo",
  "atk-abh01a5:112_6": "hoti. Evaṁ lakkhaṇādivavatthānatopetesaṁ asammissatā veditabbā. Aññeyeva hi cakkhupasādassa",
  "atk-abh01a5:112_7": "lakkhaṇarasapaccupaṭṭhānapadaṭṭhānagocarajjhāsayanissayā aññe sotapasādādīnanti asammissāneva cakkhāyatanādīni.",
  "atk-abh01a5:113_0": "Apica nesaṁ asammissatāya ayaṁ upamāpi veditabbā – yathā hi pañcavaṇṇānaṁ dhajānaṁ",
  "atk-abh01a5:113_1": "ussāpitānaṁ kiñcāpi chāyā ekābaddhā viya hoti, tassa tassa pana aññamaññaṁ asammissāva",
  "atk-abh01a5:113_2": "yathā ca pañcavaṇṇena kappāsena vaṭṭiṁ katvā dīpe jālite kiñcāpi jālā ekābaddhā viya",
  "atk-abh01a5:113_3": "hoti, tassa tassa pana aṁsuno pāṭiyekkā pāṭiyekkā jālā asammissā eva, evameva kiñcāpi",
  "atk-abh01a5:113_4": "imāni pañcāyatanāni ekasmiṁ attabhāve samosaṭāni aññamaññaṁ pana asammissāneva. Na",
  "atk-abh01a5:113_5": "kevalañca imāneva pañca, sesarūpānipi asammissāneva. Imasmiñhi sarīre heṭṭhimakāyo",
  "atk-abh01a5:113_6": "majjhimakāyo uparimakāyoti tayo koṭṭhāsā. Tattha nābhito paṭṭhāya heṭṭhā heṭṭhimakāyo",
  "atk-abh01a5:113_7": "nāma. Tasmiṁ kāyadasakaṁ, bhāvadasakaṁ, āhārasamuṭṭhānāni aṭṭha, utusamuṭṭhānāni",
  "atk-abh01a5:113_8": "aṭṭha, cittasamuṭṭhānāni aṭṭhāti catucattālīsa rūpāni. Nābhito uddhaṁ yāva galavāṭakā",
  "atk-abh01a5:113_9": "majjhimakāyo nāma. Tattha ca kāyadasakaṁ, bhāvadasakaṁ, vatthudasakaṁ, āhārasamuṭṭhānādīni",
  "atk-abh01a5:113_10": "tīṇi aṭṭhakānīti catupaññāsa rūpāni. Galavāṭakato uddhaṁ uparimakāyo nāma. Tattha",
  "atk-abh01a5:113_11": "cakkhudasakaṁ, sotadasakaṁ, ghānadasakaṁ, jivhādasakaṁ, kāyadasakaṁ, bhāvadasakaṁ,",
  "atk-abh01a5:113_12": "āhārasamuṭṭhānādīni tīṇi aṭṭhakānīti caturāsīti rūpāni.",
  "atk-abh01a5:114_0": "Tattha cakkhupasādassa paccayāni cattāri mahābhūtāni, vaṇṇo gandho raso ojā, jīvitindriyaṁ",
  "atk-abh01a5:114_1": "cakkhupasādoti idaṁ ekantato avinibhuttānaṁ dasannaṁ nipphannarūpānaṁ vasena cakkhudasakaṁ",
  "atk-abh01a5:114_2": "nāma. Iminā nayena sesānipi veditabbāni. Tesu heṭṭhimakāye rūpaṁ majjhimakāyauparimakāyarūpehi",
  "atk-abh01a5:114_3": "saddhiṁ asammissaṁ. Sesakāyadvayepi rūpaṁ itarehi saddhiṁ asammissameva. Yathā hi",
  "atk-abh01a5:114_4": "sāyanhasamaye pabbatacchāyā ca rukkhacchāyā ca kiñcāpi ekābaddhā viya honti aññamaññaṁ",
  "atk-abh01a5:114_5": "pana asammissāva evaṁ imesupi kāyesu catucattālīsa catupaññāsa caturāsīti rūpāni",
  "atk-abh01a5:114_6": "ca kiñcāpi ekābaddhāni viya honti, aññamaññaṁ pana asammissānevāti.",
  "atk-abh01a5:115_0": "616. Rūpāyatananiddese vaṇṇova vaṇṇanibhā; nibhātīti vā nibhā. Cakkhuviññāṇassa pākaṭā",
  "atk-abh01a5:115_1": "hotīti attho. Vaṇṇova nibhā vaṇṇanibhā. Saddhiṁ nidassanena sanidassanaṁ, cakkhuviññāṇena",
  "atk-abh01a5:115_2": "passitabbanti attho. Saddhiṁ paṭighena sappaṭighaṁ, paṭighaṭṭananighaṁsajanakanti",
  "atk-abh01a5:115_3": "attho. Nīlādīsu umāpupphasamānaṁ nīlaṁ, kaṇikārapupphasamānaṁ pītakaṁ, bandhujīvakapupphasamānaṁ",
  "atk-abh01a5:115_4": "lohitakaṁ, osadhitārakasamānaṁ odātaṁ. Jhāmaṅgārasamānaṁ kāḷakaṁ, mandarattaṁ sinduvārakaravīramakuḷasamānaṁ",
  "atk-abh01a5:115_5": "mañjiṭṭhakaṁ. “Harittacahemavaṇṇakāmaṁsumukhapakkamā”ti ettha pana kiñcāpi ‘harī’ti",
  "atk-abh01a5:115_6": "suvaṇṇaṁ vuttaṁ, parato panassa jātarūpaggahaṇena gahitattā idha sāmaṁ hari nāma.",
  "atk-abh01a5:115_7": "Imāni satta vatthuṁ anāmasitvā sabhāveneva dassitāni.",
  "atk-abh01a5:116_0": "Harivaṇṇanti haritasaddalavaṇṇaṁ. Ambaṅkuravaṇṇanti ambaṅkurena samānavaṇṇaṁ. Imāni",
  "atk-abh01a5:116_1": "dve vatthuṁ āmasitvā dassitāni. Dīghādīni dvādasa vohārato dassitāni. So ca nesaṁ",
  "atk-abh01a5:116_2": "vohāro upanidhāyasiddho ceva sannivesasiddho ca. Dīghādīni hi aññamaññaṁ upanidhāyasiddhāni,",
  "atk-abh01a5:116_3": "vaṭṭādīni sannivesavisesena. Tattha rassaṁ upanidhāya tato uccataraṁ dīghaṁ, taṁ",
  "atk-abh01a5:116_4": "upanidhāya tato nīcataraṁ rassaṁ. Thūlaṁ upanidhāya tato khuddakataraṁ aṇuṁ, taṁ",
  "atk-abh01a5:116_5": "upanidhāya tato mahantataraṁ thūlaṁ. Cakkasaṇṭhānaṁ vaṭṭaṁ, kukkuṭaṇḍasaṇṭhānaṁ parimaṇḍalaṁ.",
  "atk-abh01a5:116_6": "Catūhi aṁsehi yuttaṁ caturaṁsaṁ. Chaḷaṁsādīsupi eseva nayo. Ninnanti onataṁ, thalanti unnataṁ.",
  "atk-abh01a5:117_0": "Tattha yasmā dīghādīni phusitvā sakkā jānituṁ, nīlādīni panevaṁ na sakkā, tasmā na",
  "atk-abh01a5:117_1": "nippariyāyena dīghaṁ rūpāyatanaṁ; tathā rassādīni. Taṁ taṁ nissāya pana tathā tathā",
  "atk-abh01a5:117_2": "ṭhitaṁ dīghaṁ rassanti tena tena vohārena rūpāyatanamevettha bhāsitanti veditabbaṁ.",
  "atk-abh01a5:117_3": "Chāyā ātapoti idaṁ aññamaññaparicchinnaṁ; tathā āloko andhakāro ca. Abbhā mahikātiādīni",
  "atk-abh01a5:117_4": "cattāri vatthunāva dassitāni. Tattha ‘abbhā’ti valāhako. ‘Mahikā’ti himaṁ. Imehi",
  "atk-abh01a5:117_5": "catūhi abbhādīnaṁ vaṇṇā dassitā. Candamaṇḍalassa vaṇṇanibhātiādīhi tesaṁ tesaṁ pabhāvaṇṇā dassitā.",
  "atk-abh01a5:118_0": "Tattha candamaṇḍalādīnaṁ vatthūnaṁ evaṁ viseso veditabbo – maṇimayaṁ rajatapaṭicchannaṁ",
  "atk-abh01a5:118_1": "ekūnapaññāsayojanāyāmavitthāraṁ candassa devaputtassa vimānaṁ candamaṇḍalaṁ nāma.",
  "atk-abh01a5:118_2": "Sovaṇṇamayaṁ phalikapaṭicchannaṁ samapaṇṇāsayojanāyāmavitthāraṁ sūriyassa devaputtassa",
  "atk-abh01a5:118_3": "vimānaṁ sūriyamaṇḍalaṁ nāma. Sattaratanamayāni sattaṭṭhadasadvādasayojanāyāmavitthārāni",
  "atk-abh01a5:118_4": "tesaṁ tesaṁ devaputtānaṁ vimānāni tārakarūpāni nāma.",
  "atk-abh01a5:119_0": "Tattha heṭṭhā cando, sūriyo upari, ubhinnamantaraṁ yojanaṁ hoti. Candassa heṭṭhimantato",
  "atk-abh01a5:119_1": "sūriyassa uparimanto yojanasataṁ hoti. Dvīsu passesu nakkhattatārakā gacchanti. Etesu",
  "atk-abh01a5:119_2": "pana tīsu cando dandhagamano, sūriyo sīghagamano, nakkhattatārakā sabbasīghagamanā.",
  "atk-abh01a5:119_3": "Kālena candimasūriyānaṁ purato honti kālena pacchā.",
  "atk-abh01a5:120_0": "Ādāsamaṇḍalanti kaṁsamayaṁ. Maṇīti ṭhapetvā veḷuriyaṁ seso jotirasādianekappabhedo.",
  "atk-abh01a5:120_1": "Saṅkhoti sāmuddiko; muttā sāmuddikāpi, sesāpi. Veḷuriyoti veḷuvaṇṇamaṇi. Jātarūpaṁ",
  "atk-abh01a5:120_2": "vuccati satthuvaṇṇo. Satthā hi suvaṇṇavaṇṇo, suvaṇṇampi satthuvaṇṇaṁ. Rajataṁ vuccati",
  "atk-abh01a5:120_3": "kahāpaṇo – lohamāsako dārumāsako jatumāsako, ye ‘vohāraṁ gacchantī’ti vuttaṁ taṁ",
  "atk-abh01a5:120_4": "sabbampi idha gahitaṁ.",
  "atk-abh01a5:121": "Yaṁ vā panaññampīti iminā pāḷiāgataṁ ṭhapetvā sesaṁ taṭṭikapilotikakaṇṇikavaṇṇādibhedaṁ rūpaṁ gahitaṁ. Tañhi sabbaṁ yevāpanakesu paviṭṭhaṁ.",
  "atk-abh01a5:122_0": "Evametaṁ nīlādinā bhedena bhinnampi rūpaṁ sabbaṁ lakkhaṇādīhi abhinnameva. Sabbañhetaṁ",
  "atk-abh01a5:122_1": "cakkhupaṭihananalakkhaṇaṁ rūpaṁ, cakkhuviññāṇassa visayabhāvarasaṁ, tasseva gocarapaccupaṭṭhānaṁ,",
  "atk-abh01a5:122_2": "catumahābhūtapadaṭṭhānaṁ. Yathā cetaṁ tathā sabbānipi upādārūpāni. Yattha pana viseso",
  "atk-abh01a5:122_3": "atthi tattha vakkhāma. Sesamettha cakkhāyatananiddese vuttanayeneva veditabbaṁ. Kevalañhi",
  "atk-abh01a5:122_4": "tattha cakkhupubbaṅgamo niddeso idha rūpapubbaṅgamo. Tattha ‘cakkhuṁ peta’ntiādīni",
  "atk-abh01a5:122_5": "cuddasa nāmāni, idha ‘rūpaṁpeta’ntiādīni tīṇi. Sesaṁ tādisameva. Yathā hi catūhi",
  "atk-abh01a5:122_6": "catūhi nayehi paṭimaṇḍetvā cakkhuṁ vavatthāpetuṁ terasa vārā vuttā, idhāpi te tatheva vuttāti.",
  "atk-abh01a5:123_0": "620. Saddāyatananiddese bherisaddoti mahābherīpahaṭabherīnaṁ saddo. Mudiṅgasaṅkhapaṇavasaddāpi",
  "atk-abh01a5:123_1": "mudiṅgādipaccayā saddā. Gītasaṅkhāto saddo gītasaddo. Vuttāvasesānaṁ vīṇādīnaṁ tantibaddhānaṁ",
  "atk-abh01a5:123_2": "saddo vāditasaddo. Sammasaddoti kaṁsatālakaṭṭhatālasaddo. Pāṇisaddoti pāṇippahārasaddo.",
  "atk-abh01a5:123_3": "Sattānaṁ nigghosasaddoti bahūnaṁ sannipatitānaṁ apaññāyamānapadabyañjananigghosasaddo.",
  "atk-abh01a5:123_4": "Dhātūnaṁ sannighātasaddoti rukkhānaṁ aññamaññanighaṁsanaghaṇṭikākoṭanādisaddo. Vātassa",
  "atk-abh01a5:123_5": "vāyato saddo vātasaddo. Udakassa sandamānassa vā paṭihatassa vā saddo udakasaddo.",
  "atk-abh01a5:123_6": "Manussānaṁ sallāpādisaddo manussasaddo. Taṁ ṭhapetvā seso sabbopi amanussasaddo.",
  "atk-abh01a5:123_7": "Iminā padadvayena sabbopi saddo pariyādinno. Evaṁ santepi vaṁsaphālanapilotikaphālanādīsu",
  "atk-abh01a5:123_8": "pavatto pāḷiyaṁ anāgatasaddo yevāpanakaṭṭhānaṁ paviṭṭhoti veditabbo.",
  "atk-abh01a5:124_0": "Evamayaṁ bherīsaddādinā bhedena bhinnopi saddo lakkhaṇādīhi abhinnoyeva. Sabbopi",
  "atk-abh01a5:124_1": "hesa sotapaṭihananalakkhaṇo saddo sotaviññāṇassa visayabhāvaraso, tasseva gocarapaccupaṭṭhāno.",
  "atk-abh01a5:124_2": "Sesaṁ cakkhāyatananiddese vuttanayeneva veditabbaṁ. Idhāpi hi catūhi catūhi nayehi",
  "atk-abh01a5:124_3": "paṭimaṇḍitā terasa vārā vuttā. Tesaṁ attho sakkā vuttanayeneva jānitunti na vitthārito.",
  "atk-abh01a5:125_0": "624. Gandhāyatananiddese mūlagandhoti yaṁ kiñci mūlaṁ paṭicca nibbatto gandho. Sāragandhādīsupi",
  "atk-abh01a5:125_1": "eseva nayo. Asiddhadusiddhānaṁ ḍākādīnaṁ gandho āmakagandho. Macchasakalikāpūtimaṁsasaṁkiliṭṭhasappiādīnaṁ",
  "atk-abh01a5:125_2": "gandho vissagandho. Sugandhoti iṭṭhagandho. Duggandhoti aniṭṭhagandho. Iminā padadvayena",
  "atk-abh01a5:125_3": "sabbopi gandho pariyādinno. Evaṁ santepi kaṇṇakagandhapilotikagandhādayo pāḷiyaṁ",
  "atk-abh01a5:125_4": "anāgatā sabbepi gandhā yevāpanakaṭṭhānaṁ paviṭṭhāti veditabbā.",
  "atk-abh01a5:126_0": "Evamayaṁ mūlagandhādinā bhedena bhinnopi gandho lakkhaṇādīhi abhinnoyeva. Sabbopi",
  "atk-abh01a5:126_1": "hesa ghānapaṭihananalakkhaṇo gandho, ghānaviññāṇassa visayabhāvaraso, tasseva gocarapaccupaṭṭhāno.",
  "atk-abh01a5:126_2": "Sesaṁ cakkhāyatananiddese vuttanayeneva veditabbaṁ. Idhāpi hi tatheva dvipaññāsanayapaṭimaṇḍitā",
  "atk-abh01a5:126_3": "terasa vārā vuttā. Te atthato pākaṭāyeva.",
  "atk-abh01a5:127_0": "628. Rasāyatananiddese mūlarasoti yaṁkiñci mūlaṁ paṭicca nibbattaraso. Khandharasādīsupi",
  "atk-abh01a5:127_1": "eseva nayo. Ambilanti takkambilādi. Madhuranti ekantato gosappiādi. Madhu pana kasāvayuttaṁ",
  "atk-abh01a5:127_2": "ciranikkhittaṁ kasāvaṁ hoti. Phāṇitaṁ khāriyuttaṁ ciranikkhittaṁ khāriyaṁ hoti. Sappi",
  "atk-abh01a5:127_3": "pana ciranikkhittaṁ vaṇṇagandhe jahantampi rasaṁ na jahatīti tadeva ekantamadhuraṁ.",
  "atk-abh01a5:127_4": "Tittakanti nimbapaṇṇādi. Kaṭukanti siṅgiveramaricādi. Loṇikanti sāmuddikaloṇādi.",
  "atk-abh01a5:127_5": "Khārikanti vātiṅgaṇakaḷīrādi. Lambilanti badarāmalakakapiṭṭhasālavādi. Kasāvanti",
  "atk-abh01a5:127_6": "haritakādi. Ime sabbepi rasā vatthuvasena vuttā. Taṁtaṁvatthuto panettha rasova ambilādīhi",
  "atk-abh01a5:127_7": "nāmehi vuttoti veditabbo. Sādūti iṭṭharaso, asādūti aniṭṭharaso. Iminā padadvayena",
  "atk-abh01a5:127_8": "sabbopi raso pariyādinno. Evaṁ santepi leḍḍurasabhittirasapilotikarasādayo pāḷiyaṁ",
  "atk-abh01a5:127_9": "anāgatā sabbepi rasā yevāpanakaṭṭhānaṁ paviṭṭhāti veditabbā.",
  "atk-abh01a5:128_0": "Evamayaṁ mūlarasādinābhedena bhinnopi raso lakkhaṇādīhi abhinnoyeva. Sabbopi hesa",
  "atk-abh01a5:128_1": "jivhāpaṭihananalakkhaṇo raso, jivhāviññāṇassa visayabhāvaraso, tasseva gocarapaccupaṭṭhāno.",
  "atk-abh01a5:128_2": "Sesaṁ cakkhāyatananiddese vuttanayeneva veditabbaṁ. Idhāpi hi tatheva dvipaññāsanayapaṭimaṇḍitā terasa vārā vuttā.",
  "atk-abh01a5:129_0": "632. Itthindriyaniddese yanti karaṇavacanaṁ. Yena kāraṇena itthiyā itthiliṅgādīni",
  "atk-abh01a5:129_1": "hontīti ayamettha attho. Tattha ‘liṅga’nti saṇṭhānaṁ. Itthiyā hi hatthapādagīvāurādīnaṁ",
  "atk-abh01a5:129_2": "saṇṭhānaṁ na purisassa viya hoti. Itthīnañhi heṭṭhimakāyo visado hoti, uparimakāyo",
  "atk-abh01a5:129_3": "avisado. Hatthapādā khuddakā, mukhaṁ khuddakaṁ. Nimittanti sañjānanaṁ. Itthīnañhi",
  "atk-abh01a5:129_4": "uramaṁsaṁ avisadaṁ hoti, mukhaṁ nimmassudāṭhikaṁ. Kesabandhavatthaggahaṇampi na purisānaṁ",
  "atk-abh01a5:129_5": "viya hoti. Kuttanti kiriyā. Itthiyo hi daharakāle suppakamusalakehi kīḷanti, cittadhītalikāya",
  "atk-abh01a5:129_6": "kīḷanti, mattikavākena suttakaṁ nāma kantanti. Ākappoti gamanādiākāro. Itthiyo hi",
  "atk-abh01a5:129_7": "gacchamānā avisadā gacchanti, tiṭṭhamānā nipajjamānā nisīdamānā khādamānā bhuñjamānā",
  "atk-abh01a5:129_8": "avisadā bhuñjanti. Purisampi hi avisadaṁ disvā mātugāmo viya gacchati tiṭṭhati nipajjati",
  "atk-abh01a5:129_9": "nisīdati khādati bhuñjatīti vadanti.",
  "atk-abh01a5:130_0": "Itthattaṁ itthibhāvoti ubhayampi ekatthaṁ; itthisabhāvoti attho. Ayaṁ kammajo paṭisandhisamuṭṭhito.",
  "atk-abh01a5:130_1": "Itthiliṅgādīni pana itthindriyaṁ paṭicca pavatte samuṭṭhitāni. Yathā hi bīje sati,",
  "atk-abh01a5:130_2": "bījaṁ paṭicca, bījapaccayā rukkho vaḍḍhitvā sākhāviṭapasampanno hutvā ākāsaṁ pūretvā",
  "atk-abh01a5:130_3": "tiṭṭhati, evameva itthibhāvasaṅkhāte itthindriye sati itthiliṅgādīni honti. Bījaṁ",
  "atk-abh01a5:130_4": "viya hi itthindriyaṁ, bījaṁ paṭicca vaḍḍhitvā ākāsaṁ pūretvā ṭhitarukkho viya itthindriyaṁ",
  "atk-abh01a5:130_5": "paṭicca itthiliṅgādīni pavatte samuṭṭhahanti. Tattha itthindriyaṁ na cakkhuviññeyyaṁ,",
  "atk-abh01a5:130_6": "manoviññeyyameva. Itthiliṅgādīni cakkhuviññeyyānipi manoviññeyyānipi.",
  "atk-abh01a5:131": "Idaṁ taṁ rūpaṁ itthindriyanti idaṁ taṁ rūpaṁ, yathā cakkhundriyādīni purisassāpi honti, na evaṁ; niyamato pana itthiyā eva indriyaṁ ‘itthindriyaṁ’.",
  "atk-abh01a5:132_0": "633. Purisindriyepi eseva nayo. Purisaliṅgādīni pana itthiliṅgādīnaṁ paṭipakkhato",
  "atk-abh01a5:132_1": "veditabbāni. Purisassa hi hatthapādagīvāurādīnaṁ saṇṭhānaṁ na itthiyā viya hoti.",
  "atk-abh01a5:132_2": "Purisānañhi uparimakāyo visado hoti heṭṭhimakāyo avisado, hatthapādā mahantā, mukhaṁ",
  "atk-abh01a5:132_3": "mahantaṁ, uramaṁsaṁ visadaṁ, massudāṭhikā uppajjanti. Kesabandhanavatthaggahaṇaṁ",
  "atk-abh01a5:132_4": "na itthīnaṁ viya hoti. Daharakāle rathanaṅgalādīhi kīḷanti, vālikapāḷiṁ katvā vāpiṁ",
  "atk-abh01a5:132_5": "nāma khananti, gamanādīni visadāni honti. Itthimpi gamanādīni visadāni kurumānaṁ",
  "atk-abh01a5:132_6": "disvā ‘puriso viya gacchatī’tiādīni vadanti. Sesaṁ itthindriye vuttasadisameva.",
  "atk-abh01a5:133_0": "Tattha itthibhāvalakkhaṇaṁ itthindriyaṁ, itthīti pakāsanarasaṁ, itthiliṅganimittakuttākappānaṁ",
  "atk-abh01a5:133_1": "kāraṇabhāvapaccupaṭṭhānaṁ. Purisabhāvalakkhaṇaṁ purisindriyaṁ, purisoti pakāsanarasaṁ,",
  "atk-abh01a5:133_2": "purisaliṅganimittakuttākappānaṁ kāraṇabhāvapaccupaṭṭhānaṁ. Ubhayampetaṁ paṭhamakappikānaṁ",
  "atk-abh01a5:133_3": "pavatte samuṭṭhāti. Aparabhāge paṭisandhiyaṁ. Paṭisandhisamuṭṭhitampi pavatte calati parivattati.",
  "atk-abh01a5:134": "Yathāha –",
  "atk-abh01a5:135": "“Tena kho pana samayena aññatarassa bhikkhuno itthiliṅgaṁ pātubhūtaṁ hoti. Tena kho pana samayena aññatarissā bhikkhuniyā purisaliṅgaṁ pātubhūtaṁ hotī”ti.",
  "atk-abh01a5:136_0": "Imesu pana dvīsu purisaliṅgaṁ uttamaṁ, itthiliṅgaṁ hīnaṁ. Tasmā purisaliṅgaṁ balavaakusalena",
  "atk-abh01a5:136_1": "antaradhāyati, itthiliṅgaṁ dubbalakusalena patiṭṭhāti. Itthiliṅgaṁ pana antaradhāyantaṁ",
  "atk-abh01a5:136_2": "dubbalaakusalena antaradhāyati, purisaliṅgaṁ balavakusalena patiṭṭhāti. Evaṁ ubhayampi",
  "atk-abh01a5:136_3": "akusalena antaradhāyati, kusalena patiṭṭhātīti veditabbaṁ.",
  "atk-abh01a5:137_0": "Ubhatobyañjanakassa pana kiṁ ekaṁ indriyaṁ udāhu dveti? Ekaṁ. Tañca kho itthiubhatobyañjanakassa",
  "atk-abh01a5:137_1": "itthindriyaṁ, purisaubhatobyañjanakassa purisindriyaṁ. ‘Evaṁ sante dutiyabyañjanakassa",
  "atk-abh01a5:137_2": "abhāvo āpajjati. Indriyañhi byañjanakāraṇaṁ vuttaṁ. Tañcassa natthī’ti? ‘Na tassa",
  "atk-abh01a5:137_3": "indriyaṁ byañjanakāraṇaṁ’. ‘Kasmā’? ‘Sadā abhāvato. Itthiubhatobyañjanakassa hi yadā",
  "atk-abh01a5:137_4": "itthiyā rāgacittaṁ uppajjati, tadāva purisabyañjanaṁ pākaṭaṁ hoti, itthibyañjanaṁ",
  "atk-abh01a5:137_5": "paṭicchannaṁ guḷhaṁ hoti. Tathā itarassa itaraṁ.",
  "atk-abh01a5:138_0": "Yadi ca tesaṁ indriyaṁ dutiyabyañjanakāraṇaṁ bhaveyya, sadāpi byañjanadvayaṁ tiṭṭheyya.",
  "atk-abh01a5:138_1": "Na pana tiṭṭhati. Tasmā veditabbametaṁ na tassa taṁ byañjanakāraṇaṁ. Kammasahāyaṁ",
  "atk-abh01a5:138_2": "pana rāgacittamevettha kāraṇaṁ. Yasmā cassa ekameva indriyaṁ hoti, tasmā itthiubhatobyañjanako",
  "atk-abh01a5:138_3": "sayampi gabbhaṁ gaṇhāti, parampi gaṇhāpeti. Purisaubhatobyañjanako paraṁ gabbhaṁ",
  "atk-abh01a5:138_4": "gaṇhāpeti, sayaṁ pana na gaṇhātīti.",
  "atk-abh01a5:139_0": "634. Jīvitindriyaniddese yaṁ vattabbaṁ taṁ heṭṭhā arūpajīvitindriye vuttameva. Kevalañhi",
  "atk-abh01a5:139_1": "tattha yo tesaṁ arūpīnaṁ dhammānanti vuttaṁ, idha rūpajīvitindriyattā yo tesaṁ rūpīnaṁ",
  "atk-abh01a5:139_2": "dhammānanti ayameva viseso. Lakkhaṇādīni panassa evaṁ veditabbāni – sahajātarūpānupālanalakkhaṇaṁ",
  "atk-abh01a5:139_3": "jīvitindriyaṁ, tesaṁ pavattanarasaṁ, tesaṁ yeva ṭhapanapaccupaṭṭhānaṁ, yāpayitabbabhūtapadaṭṭhānanti.",
  "atk-abh01a5:140_0": "635. Kāyaviññattiniddese kāyaviññattīti ettha tāva kāyena attano bhāvaṁ viññāpentānaṁ",
  "atk-abh01a5:140_1": "tiracchānehipi purisānaṁ, purisehi vā tiracchānānampi kāyagahaṇānusārena gahitāya",
  "atk-abh01a5:140_2": "etāya bhāvo viññāyatīti ‘viññatti’. Sayaṁ kāyagahaṇānusārena viññāyatītipi ‘viññatti’.",
  "atk-abh01a5:140_3": "“Kāyena saṁvaro sādhū”tiādīsu āgato copanasaṅkhāto kāyova viññatti ‘kāyaviññatti’.",
  "atk-abh01a5:140_4": "Kāyavipphandanena adhippāyaviññāpanahetuttā, sayañca tathā viññeyyattā kāyena viññattītipi ‘kāyaviññatti’.",
  "atk-abh01a5:141_0": "Kusalacittassa vātiādīsu aṭṭhahi kāmāvacarehi abhiññācittena cāti navahi kusalacittehi",
  "atk-abh01a5:141_1": "kusalacittassa vā, dvādasahipi akusalacittehi akusalacittassa vā, aṭṭhahi mahākiriyehi",
  "atk-abh01a5:141_2": "dvīhi ahetukakiriyehi abhiññāppattena ekena rūpāvacarakiriyenāti ekādasahi kiriyacittehi",
  "atk-abh01a5:141_3": "abyākatacittassa vā. Ito aññāni hi cittāni viññattiṁ na janenti. Sekkhāsekkhaputhujjanānaṁ",
  "atk-abh01a5:141_4": "pana ettakeheva cittehi viññatti hotīti etesaṁ kusalādīnaṁ vasena tīhi padehi ‘hetuto’ dassitā.",
  "atk-abh01a5:142_0": "Idāni chahi padehi ‘phalato’ dassetuṁ abhikkamantassa vātiādi vuttaṁ. Abhikkamādayo",
  "atk-abh01a5:142_1": "hi viññattivasena pavattattā viññattiphalaṁ nāma. Tattha ‘abhikkamantassā’ti purato",
  "atk-abh01a5:142_2": "kāyaṁ abhiharantassa. Paṭikkamantassāti pacchato paccāharantassa. Ālokentassāti ujukaṁ",
  "atk-abh01a5:142_3": "pekkhantassa. Vilokentassāti ito cito ca pekkhantassa. Samiñjentassāti sandhayo saṅkocentassa.",
  "atk-abh01a5:142_4": "Pasārentassāti sandhayo paṭipaṇāmentassa.",
  "atk-abh01a5:143_0": "Idāni chahi padehi ‘sabhāvato’ dassetuṁ kāyassa thambhanāti ādi vuttaṁ. Tattha ‘kāyassā’ti",
  "atk-abh01a5:143_1": "sarīrassa. Kāyaṁ thambhetvā thaddhaṁ karotīti thambhanā. Tameva upasaggena vaḍḍhetvā",
  "atk-abh01a5:143_2": "santhambhanāti āha. Balavatarā vā thambhanā ‘santhambhanā’. Santhambhitattanti santhambhitabhāvo.",
  "atk-abh01a5:143_3": "Viññāpanavasena viññatti. Viññāpanāti viññāpanākāro. Viññāpitabhāvo viññāpitattaṁ.",
  "atk-abh01a5:143_4": "Sesamettha yaṁ vattabbaṁ taṁ heṭṭhā dvārakathāyaṁ vuttameva. Tathā vacīviññattiyaṁ.",
  "atk-abh01a5:144_0": "636. Vacīviññattītipadassa pana niddesapadānañca attho tattha na vutto, so evaṁ veditabbo",
  "atk-abh01a5:144_1": "– vācāya attano bhāvaṁ viññāpentānaṁ tiracchānehipi purisānaṁ, purisehi vā tiracchānānampi,",
  "atk-abh01a5:144_2": "vacīgahaṇānusārena gahitāya etāya bhāvo viññāyatīti viññatti. Sayañca vacīgahaṇānusārena",
  "atk-abh01a5:144_3": "viññāyatītipi viññatti. “Sādhu vācāya saṁvaro”tiādīsu āgatā copanasaṅkhātā vacī eva",
  "atk-abh01a5:144_4": "viññatti ‘vacīviññatti’. Vacīghosena adhippāyaviññāpanahetuttā sayañca tathāviññeyyattā",
  "atk-abh01a5:144_5": "vācāya viññattītipi ‘vacīviññatti’. Vācā girātiādīsu vuccatīti ‘vācā’. Giriyatīti",
  "atk-abh01a5:144_6": "‘girā’. Byappathoti vākyabhedo. Vākyañca taṁ patho ca atthaṁ ñātukāmānaṁ ñāpetukāmānañcātipi",
  "atk-abh01a5:144_7": "‘byappatho’. Udīriyatīti udīraṇaṁ. Ghussatīti ghoso. Kariyatīti kammaṁ. Ghosova kammaṁ",
  "atk-abh01a5:144_8": "ghosakammaṁ. Nānappakārehi kato ghosoti attho. Vaciyā bhedo vacībhedo. So pana ‘na",
  "atk-abh01a5:144_9": "bhaṅgo, pabhedagatā vācā evā’ti ñāpanatthaṁ vācā vacībhedoti vuttaṁ. Imehi sabbehipi",
  "atk-abh01a5:144_10": "padehi ‘saddavācāva’ dassitā. Idāni tāya vācāya saddhiṁ yojetvā heṭṭhā vuttatthānaṁ",
  "atk-abh01a5:144_11": "viññattiādīnaṁ padānaṁ vasena tīhākārehi sabhāvato taṁ dassetuṁ yā tāya vācāya viññattītiādi",
  "atk-abh01a5:144_12": "vuttaṁ. Taṁ heṭṭhā vuttanayattā uttānatthameva.",
  "atk-abh01a5:145_0": "Idāni viññattisamuṭṭhāpakacittesu asammohatthaṁ dvattiṁsa chabbīsa ekūnavīsati soḷasa",
  "atk-abh01a5:145_1": "pacchimānīti idaṁ pakiṇṇakaṁ veditabbaṁ – dvattiṁsa cittāni hi rūpaṁ samuṭṭhāpenti,",
  "atk-abh01a5:145_2": "iriyāpathampi upatthambhenti, duvidhampi viññattiṁ janenti. Chabbīsati viññattimeva",
  "atk-abh01a5:145_3": "na janenti, itaradvayaṁ karonti. Ekūnavīsati rūpameva samuṭṭhāpenti, itaradvayaṁ",
  "atk-abh01a5:145_4": "na karonti. Soḷasa imesu tīsu ekampi na karonti.",
  "atk-abh01a5:146_0": "Tattha dvattiṁsāti heṭṭhā vuttāneva kāmāvacarato aṭṭha kusalāni, dvādasa akusalāni,",
  "atk-abh01a5:146_1": "kiriyato dasa cittāni, sekkhaputhujjanānaṁ abhiññācittaṁ, khīṇāsavānaṁ abhiññācittanti.",
  "atk-abh01a5:146_2": "Chabbīsāti rūpāvacarato pañca kusalāni, pañca kiriyāni, arūpāvacarato cattāri kusalāni,",
  "atk-abh01a5:146_3": "cattāri kiriyāni, cattāri maggacittāni, cattāri phalacittānīti. Ekūnavīsatīti kāmāvacarakusalavipākato",
  "atk-abh01a5:146_4": "ekādasa, akusalavipākato dve, kiriyato kiriyamanodhātu, rūpāvacarato pañca vipākacittānīti.",
  "atk-abh01a5:146_5": "Soḷasāti dve pañcaviññāṇāni, sabbasattānaṁ paṭisandhicittaṁ, khīṇāsavānaṁ cuticittaṁ,",
  "atk-abh01a5:146_6": "arūpe cattāri vipākacittānīti. Imāni soḷasa rūpiriyāpathaviññattīsu ekampi na karonti.",
  "atk-abh01a5:146_7": "Aññānipi bahūni arūpe uppannāni anokāsagatattā rūpaṁ na samuṭṭhāpenti. Na tāneva,",
  "atk-abh01a5:146_8": "kāyavacīviññattiyopi.",
  "atk-abh01a5:147_0": "637. Ākāsadhātuniddese na kassati, na nikassati, kasituṁ vā chindituṁ vā bhindituṁ",
  "atk-abh01a5:147_1": "vā na sakkāti ākāso. Ākāsova ākāsagataṁ, kheḷagatādi viya. Ākāsoti vā gatanti ‘ākāsagataṁ’.",
  "atk-abh01a5:147_2": "Na haññatīti aghaṁ, aghaṭṭanīyanti attho. Aghameva aghagataṁ. Chiddaṭṭhena vivaro.",
  "atk-abh01a5:147_3": "Vivarova vivaragataṁ. Asamphuṭṭhaṁ catūhi mahābhūtehīti etehi asamphuṭṭhaṁ nijjaṭākāsaṁva",
  "atk-abh01a5:147_4": "kathitaṁ. Lakkhaṇādito pana rūpaparicchedalakkhaṇā ākāsadhātu, rūpapariyantappakāsanarasā,",
  "atk-abh01a5:147_5": "rūpamariyādapaccupaṭṭhānā asamphuṭṭhabhāvachiddavivarabhāvapaccupaṭṭhānā vā, paricchinnarūpapadaṭṭhānā,",
  "atk-abh01a5:147_6": "yāya paricchinnesu rūpesu ‘idamito uddhaṁ adho tiriya’nti ca hoti.",
  "atk-abh01a5:148_0": "638. Ito pare rūpassalahutādīnaṁ niddesā cittassalahutādīsu vuttanayeneva veditabbā.",
  "atk-abh01a5:148_1": "Lakkhaṇādito panettha adandhatālakkhaṇā rūpassa lahutā, rūpānaṁ garubhāvavinodanarasā,",
  "atk-abh01a5:148_2": "lahuparivattitāpaccupaṭṭhānā, lahurūpapadaṭṭhānā. Athaddhatālakkhaṇā rūpassa mudutā,",
  "atk-abh01a5:148_3": "rūpānaṁ thaddhabhāvavinodanarasā, sabbakiriyāsu avirodhitāpaccupaṭṭhānā, mudurūpapadaṭṭhānā.",
  "atk-abh01a5:148_4": "Sarīrakiriyānukūlakammaññabhāvalakkhaṇā rūpassa kammaññatā, akammaññatāvinodanarasā,",
  "atk-abh01a5:148_5": "adubbalabhāvapaccupaṭṭhānā, kammaññarūpapadaṭṭhānā.",
  "atk-abh01a5:149_0": "Etā pana tisso na aññamaññaṁ vijahanti. Evaṁ santepi yo arogino viya rūpānaṁ lahubhāvo,",
  "atk-abh01a5:149_1": "adandhatālahuparivattippakāro, rūpadandhattakaradhātukkhobhapaṭipakkhapaccayasamuṭṭhāno,",
  "atk-abh01a5:149_2": "so rūpavikāro ‘rūpassalahutā’. Yo suparimadditacammasseva rūpānaṁ mudubhāvo sabbakiriyāvisesesu",
  "atk-abh01a5:149_3": "sarasavattanabhāvo vasavattanabhāvamaddavappakāro rūpathaddhattakaradhātukkhobhapaṭipakkhapaccayasamuṭṭhāno,",
  "atk-abh01a5:149_4": "so rūpavikāro ‘rūpassa mudutā’. Yo pana sudhantasuvaṇṇasseva rūpānaṁ kammaññabhāvo",
  "atk-abh01a5:149_5": "sarīrakiriyānukūlabhāvappakāro sarīrakiriyānaṁ ananukūlakaradhātukkhobhapaṭipakkhapaccayasamuṭṭhāno,",
  "atk-abh01a5:149_6": "so rūpavikāro ‘rūpassa kammaññatā’ti. Evametāsaṁ viseso veditabbo.",
  "atk-abh01a5:150_0": "Etā pana tissopi kammaṁ kātuṁ na sakkoti, āhārādayova karonti. Tathā hi yogino ‘ajja",
  "atk-abh01a5:150_1": "amhehi bhojanasappāyaṁ laddhaṁ, kāyo no lahu mudu kammañño’ti vadanti. ‘Ajja utusappāyaṁ",
  "atk-abh01a5:150_2": "laddhaṁ, ajja amhākaṁ cittaṁ ekaggaṁ, kāyo no lahu mudu kammañño’ti vadantīti.",
  "atk-abh01a5:151_0": "641. Upacayasantatiniddesesu āyatanānanti aḍḍhekādasannaṁ rūpāyatanānaṁ. Ācayoti",
  "atk-abh01a5:151_1": "nibbatti. So rūpassa upacayoti yo āyatanānaṁ ācayo punappunaṁ nibbattamānānaṁ, sova",
  "atk-abh01a5:151_2": "rūpassa upacayo nāma hoti; vaḍḍhīti attho. Yo rūpassa upacayo sā rūpassa santatīti",
  "atk-abh01a5:151_3": "yā evaṁ upacitānaṁ rūpānaṁ vaḍḍhi, tato uttaritaraṁ pavattikāle sā rūpassa santati",
  "atk-abh01a5:151_4": "nāma hoti; pavattīti attho. Naditīre khatakūpasmiñhi udakuggamanakālo viya ācayo,",
  "atk-abh01a5:151_5": "nibbatti; paripuṇṇakālo viya upacayo, vaḍḍhi; ajjhottharitvā gamanakālo viya santati,",
  "atk-abh01a5:151_6": "pavattīti veditabbā.",
  "atk-abh01a5:152_0": "Evaṁ kiṁ kathitaṁ hotīti? Āyatanena hi ācayo kathito, ācayena āyatanaṁ kathitaṁ.",
  "atk-abh01a5:152_1": "Ācayova kathito āyatanameva kathitaṁ. Evampi kiṁ kathitaṁ hotīti? Catusantatirūpānaṁ",
  "atk-abh01a5:152_2": "ācayo upacayo nibbatti vaḍḍhi kathitā. Atthato hi ubhayampetaṁ jātirūpasseva adhivacanaṁ.",
  "atk-abh01a5:152_3": "Ākāranānattena pana veneyyavasena ca upacayo santatīti uddesadesanaṁ katvā yasmā",
  "atk-abh01a5:152_4": "ettha atthato nānattaṁ natthi, tasmā niddese “yo āyatanānaṁ ācayo so rūpassa upacayo,",
  "atk-abh01a5:152_5": "yo rūpassa upacayo sā rūpassa santatī”ti vuttaṁ.",
  "atk-abh01a5:153_0": "Yasmā ca ubhayampetaṁ jātirūpasseva adhivacanaṁ tasmā ettha ācayalakkhaṇo rūpassa",
  "atk-abh01a5:153_1": "upacayo, pubbantato rūpānaṁ ummujjāpanaraso, niyyātanapaccupaṭṭhāno paripuṇṇabhāvapaccupaṭṭhāno",
  "atk-abh01a5:153_2": "vā, upacitarūpapadaṭṭhāno. Pavattilakkhaṇā rūpassa santati, anuppabandharasā, anupacchedapaccupaṭṭhānā,",
  "atk-abh01a5:153_3": "anuppabandharūpapadaṭṭhānāti veditabbā.",
  "atk-abh01a5:154_0": "643. Jaratāniddese jīraṇakavasena jarā; ayamettha sabhāvaniddeso. Jīraṇākāro jīraṇatā.",
  "atk-abh01a5:154_1": "Khaṇḍiccanti ādayo tayo kālātikkame kiccaniddesā. Pacchimā dve pakatiniddesā. Ayañhi",
  "atk-abh01a5:154_2": "‘jarā’ti iminā padena sabhāvato dīpitā; tenassāyaṁ sabhāvaniddeso. ‘Jīraṇatā’ti iminā",
  "atk-abh01a5:154_3": "ākārato; tenassāyaṁ ākāraniddeso. Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato.",
  "atk-abh01a5:154_4": "Pāliccanti iminā kesalomānaṁ palitabhāvakaraṇakiccato. Valittacatāti iminā maṁsaṁ",
  "atk-abh01a5:154_5": "milāpetvā tace valibhāvakaraṇakiccato dīpitā. Tenassā ime ‘khaṇḍicca’ntiādayo tayo",
  "atk-abh01a5:154_6": "kālātikkame kiccaniddesā. Tehi imesaṁ vikārānaṁ dassanavasena pākaṭībhūtā pākaṭajarā",
  "atk-abh01a5:154_7": "dassitā. Yatheva hi udakassa vā aggino vā tiṇarukkhādīnaṁ saṁbhaggapalibhaggatāya",
  "atk-abh01a5:154_8": "vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva",
  "atk-abh01a5:154_9": "jarāya dantādīsu khaṇḍiccādivasena gatamaggo pākaṭo, cakkhuṁ ummīletvāpi gayhati,",
  "atk-abh01a5:154_10": "na ca khaṇḍiccādīneva jarā. Na hi jarā cakkhuviññeyyā hoti.",
  "atk-abh01a5:155_0": "Āyuno saṁhāni indriyānaṁ paripākoti imehi pana padehi kālātikkameyeva abhibyattāya",
  "atk-abh01a5:155_1": "āyukkhayacakkhādiindriyaparipākasaññitāya pakatiyā dīpitā. Tenassime pacchimā dve",
  "atk-abh01a5:155_2": "pakatiniddesāti veditabbā. Tattha yasmā jaraṁ pattassa āyu hāyati, tasmā jarā ‘āyuno",
  "atk-abh01a5:155_3": "saṁhānī’ti phalūpacārena vuttā. Yasmā ca daharakāle suppasannāni, sukhumampi attano",
  "atk-abh01a5:155_4": "visayaṁ sukheneva gaṇhanasamatthāni cakkhādīni indriyāni jaraṁ pattassa paripakkāni",
  "atk-abh01a5:155_5": "āluḷitāni avisadāni, oḷārikampi attano visayaṁ gahetuṁ asamatthāni honti, tasmā ‘indriyānaṁ",
  "atk-abh01a5:155_6": "paripāko’tipi phalūpacāreneva vuttā.",
  "atk-abh01a5:156_0": "Sā panāyaṁ evaṁ niddiṭṭhā sabbāpi jarā pākaṭā paṭicchannāti duvidhā hoti. Tattha",
  "atk-abh01a5:156_1": "dantādīsu khaṇḍabhāvādidassanato rūpadhammesu jarā pākaṭajarā nāma. Arūpadhammesu",
  "atk-abh01a5:156_2": "pana jarā tādisassa vikārassa adassanato paṭicchannajarā nāma. Puna avīci savīcīti",
  "atk-abh01a5:156_3": "evampi duvidhā hoti. Tattha maṇikanakarajatapavāḷacandimasūriyādīnaṁ viya, mandadasakādīsu",
  "atk-abh01a5:156_4": "pāṇīnaṁ viya ca, pupphaphalapallavādīsu ca apāṇīnaṁ viya, antarantarā vaṇṇavisesādīnaṁ",
  "atk-abh01a5:156_5": "duviññeyyattā jarā avīcijarā nāma; nirantarajarāti attho. Tato aññesu pana yathāvuttesu",
  "atk-abh01a5:156_6": "antarantarā vaṇṇavisesādīnaṁ suviññeyyattā jarā savīcijarā nāmāti veditabbā.",
  "atk-abh01a5:157": "Lakkhaṇāditopi rūpaparipākalakkhaṇā rūpassa jaratā, upanayanarasā, sabhāvānapagamepi navabhāvāpagamapaccupaṭṭhānā, vīhipurāṇabhāvo viya paripaccamānarūpapadaṭṭhānāti veditabbā.",
  "atk-abh01a5:158_0": "644. Aniccatāniddese khayagamanavasena khayo, vayagamanavasena vayo, bhijjanavasena",
  "atk-abh01a5:158_1": "bhedo. Atha vā, yasmā taṁ patvā rūpaṁ khīyati, veti, bhijjati ca, tasmā khīyati etasminti",
  "atk-abh01a5:158_2": "‘khayo’, veti etasminti ‘vayo’, bhijjati etasminti ‘bhedo’. Upasaggavasena padaṁ",
  "atk-abh01a5:158_3": "vaḍḍhetvā bhedova paribhedo. Hutvā abhāvaṭṭhena, na niccanti aniccaṁ. Tassa bhāvo",
  "atk-abh01a5:158_4": "aniccatā. Antaradhāyati etthāti antaradhānaṁ. Maraṇañhi patvā rūpaṁ antaradhāyati,",
  "atk-abh01a5:158_5": "adassanaṁ gacchati. Na kevalañca rūpameva, sabbepi pañcakkhandhā. Tasmā pañcannampi",
  "atk-abh01a5:158_6": "khandhānaṁ aniccatāya idameva lakkhaṇanti veditabbaṁ. Lakkhaṇādito pana paribhedalakkhaṇā",
  "atk-abh01a5:158_7": "rūpassa aniccatā, saṁsīdanarasā, khayavayapaccupaṭṭhānā, paribhijjamānarūpapadaṭṭhānāti veditabbā.",
  "atk-abh01a5:159_0": "Heṭṭhā jāti gahitā jarā gahitā, imasmiṁ ṭhāne maraṇaṁ gahitaṁ. Ime tayo dhammā imesaṁ",
  "atk-abh01a5:159_1": "sattānaṁ ukkhittāsikapaccāmittasadisā. Yathā hi purisassa tayo paccāmittā otāraṁ",
  "atk-abh01a5:159_2": "gavesamānā vicareyyuṁ. Tesu eko evaṁ vadeyya – ‘etaṁ nīharitvā aṭavipavesanaṁ mayhaṁ",
  "atk-abh01a5:159_3": "bhāro hotū’ti. Dutiyo ‘aṭavigatakāle pothetvā pathaviyaṁ pātanaṁ mayhaṁ bhāro’ti.",
  "atk-abh01a5:159_4": "Tatiyo ‘pathavigatakālato paṭṭhāya asinā sīsacchedanaṁ mayhaṁ bhāro’ti. Evarūpā ime",
  "atk-abh01a5:159_5": "jāti ādayo. Nīharitvā aṭavipavesanapaccāmittasadisā hettha jāti, tasmiṁ tasmiṁ ṭhāne",
  "atk-abh01a5:159_6": "nibbattāpanato. Aṭavigataṁ pothetvā pathaviyaṁ pātanapaccāmittasadisā jarā, nibbattakkhandhānaṁ",
  "atk-abh01a5:159_7": "dubbalaparādhīnamañcaparāyaṇabhāvakaraṇato. Pathavigatassa asinā sīsacchedakapaccāmittasadisaṁ",
  "atk-abh01a5:159_8": "maraṇaṁ, jarāppattānaṁ khandhānaṁ jīvitakkhayapāpanatoti.",
  "atk-abh01a5:160_0": "645. Kabaḷīkārāhāraniddese kabaḷaṁ karīyatīti kabaḷīkāro. Āharīyatīti āhāro. Kabaḷaṁ",
  "atk-abh01a5:160_1": "katvā ajjhoharīyatīti attho. Rūpaṁ vā āharatītipi ‘āhāro’. Evaṁ vatthuvasena nāmaṁ",
  "atk-abh01a5:160_2": "uddharitvā puna vatthuvasenevetaṁ pabhedato dassetuṁ odano kummāsotiādi vuttaṁ. Odanādīni",
  "atk-abh01a5:160_3": "hi phāṇitapariyantāni dvādasa idhādhippetassa āhārassa vatthūni. Pāḷiyaṁ anāgatāni",
  "atk-abh01a5:160_4": "mūlaphalādīni yevāpanakaṁ paviṭṭhāni.",
  "atk-abh01a5:161_0": "Idāni tāni mūlaphalādīni kattabbato dassetuṁ yamhi yamhi janapadetiādimāha. Tattha",
  "atk-abh01a5:161_1": "mukhena asitabbaṁ bhuñjitabbanti mukhāsiyaṁ. Dantehi vikhāditabbanti dantavikhādanaṁ.",
  "atk-abh01a5:161_2": "Galena ajjhoharitabbanti galajjhoharaṇīyaṁ. Idāni taṁ kiccavasena dassetuṁ kucchivitthambhananti",
  "atk-abh01a5:161_3": "āha. Tañhi mūlaphalādi odanakummāsādi vā ajjhohaṭaṁ kucchiṁ vitthambheti. Idamassa",
  "atk-abh01a5:161_4": "kiccaṁ. Yāya ojāya sattā yāpentīti heṭṭhā sabbapadehi savatthukaṁ āhāraṁ dassetvā",
  "atk-abh01a5:161_5": "idāni nibbaṭṭitaojameva dassetuṁ idaṁ vuttaṁ.",
  "atk-abh01a5:162_0": "Kiṁ panettha vatthussa kiccaṁ? Kiṁ ojāya? Parissayaharaṇapālanāni. Vatthuhi parissayaṁ",
  "atk-abh01a5:162_1": "harati pāletuṁ na sakkoti, ojā pāleti parissayaṁ harituṁ na sakkoti. Dvepi ekato",
  "atk-abh01a5:162_2": "hutvā pāletumpi sakkonti parissayampi harituṁ. Ko panesa parissayo nāma? Kammajatejo.",
  "atk-abh01a5:162_3": "Antokucchiyañhi odanādivatthusmiṁ asati, kammajatejo uṭṭhahitvā udarapaṭalaṁ gaṇhāti,",
  "atk-abh01a5:162_4": "‘chātomhi, āhāraṁ me dethā’ti vadāpeti. Bhuttakāle udarapaṭalaṁ muñcitvā vatthuṁ",
  "atk-abh01a5:162_5": "gaṇhāti. Atha satto ekaggo hoti.",
  "atk-abh01a5:163_0": "Yathā hi chāyārakkhaso chāyaṁ paviṭṭhaṁ gahetvā devasaṅkhalikāya bandhitvā attano",
  "atk-abh01a5:163_1": "bhavane modanto chātakāle āgantvā sīse ḍaṁsati. So ḍaṭṭhattā viravati. Taṁ viravaṁ",
  "atk-abh01a5:163_2": "sutvā ‘dukkhappatto ettha atthī’ti tato tato manussā āgacchanti. So āgatāgate gahetvā",
  "atk-abh01a5:163_3": "khāditvā bhavane modati. Evaṁsampadamidaṁ veditabbaṁ. Chāyārakkhaso viya hi kammajatejo,",
  "atk-abh01a5:163_4": "devasaṅkhalikāya bandhitvā ṭhapitasatto viya udarapaṭalaṁ, puna āgatamanussā viya",
  "atk-abh01a5:163_5": "odanādivatthu, otaritvā sīse ḍaṁsanaṁ viya kammajatejassa vatthuto muttassa udarapaṭalaggahaṇaṁ,",
  "atk-abh01a5:163_6": "ḍaṭṭhassa viravanakālo viya ‘āhāraṁ dethā’ti vacanakālo, tāya saññāya āgatāgate gahetvā",
  "atk-abh01a5:163_7": "khāditvā bhavane modanakālo viya kammajatejena udarapaṭalaṁ muñcitvā vatthusmiṁ gahite ekaggacittatā.",
  "atk-abh01a5:164_0": "Tattha oḷārike vatthusmiṁ ojā mandā hoti. Sukhume balavatī. Kudrūsakabhattādīni hi",
  "atk-abh01a5:164_1": "bhuñjitvā muhutteneva chāto hoti. Sappiādīni pivitvā ṭhitassa divasampi bhattaṁ na",
  "atk-abh01a5:164_2": "ruccati. Ettha ca upādāyupādāya oḷārikasukhumatā veditabbā. Kumbhīlānañhi āhāraṁ",
  "atk-abh01a5:164_3": "upādāya morānaṁ āhāro sukhumo. Kumbhīlā kira pāsāṇe gilanti. Te ca nesaṁ kucchippattā",
  "atk-abh01a5:164_4": "vilīyanti. Morā sappavicchikādipāṇe khādanti. Morānaṁ pana āhāraṁ upādāya taracchānaṁ",
  "atk-abh01a5:164_5": "āhāro sukhumo. Te kira tivassachaḍḍitāni visāṇāni ceva aṭṭhīni ca khādanti. Tāni",
  "atk-abh01a5:164_6": "ca nesaṁ kheḷena temitamattāneva kandamūlaṁ viya mudukāni honti. Taracchānampi āhāramupādāya",
  "atk-abh01a5:164_7": "hatthīnaṁ āhāro sukhumo. Te hi nānārukkhasākhādayo khādanti. Hatthīnaṁ āhārato gavayagokaṇṇamigādīnaṁ",
  "atk-abh01a5:164_8": "āhāro sukhumo. Te kira nissārāni nānārukkhapaṇṇādīni khādanti. Tesampi āhārato gunnaṁ",
  "atk-abh01a5:164_9": "āhāro sukhumo. Te allasukkhatiṇāni khādanti. Tesampi āhārato sasānaṁ āhāro sukhumo.",
  "atk-abh01a5:164_10": "Sasānaṁ āhārato sakuṇānaṁ āhāro sukhumo. Sakuṇānaṁ āhārato paccantavāsīnaṁ āhāro",
  "atk-abh01a5:164_11": "sukhumo. Paccantavāsīnaṁ āhārato gāmabhojakānaṁ āhāro sukhumo. Gāmabhojakānaṁ āhārato",
  "atk-abh01a5:164_12": "rājarājamahāmattānaṁ āhāro sukhumo. Tesampi āhārato cakkavattino āhāro sukhumo. Cakkavattino",
  "atk-abh01a5:164_13": "āhārato bhummadevānaṁ āhāro sukhumo. Bhummadevānaṁ āhārato cātumahārājikānaṁ āhāro",
  "atk-abh01a5:164_14": "sukhumo. Evaṁ yāva paranimmitavasavattīnaṁ āhāro vitthāretabbo. Tesaṁ panāhāro sukhumotveva niṭṭhaṁ patto.",
  "atk-abh01a5:165": "Lakkhaṇāditopi ojālakkhaṇo kabaḷīkāro āhāro, rūpāharaṇaraso, upatthambhanapaccupaṭṭhāno, kabaḷaṁ katvā āharitabbavatthupadaṭṭhānoti veditabbo.",
  "atk-abh01a5:166": "646. Noupādāniddese yathā upādārūpaṁ upādiyateva, na aññena upādiyati, evametaṁ na upādiyatevāti noupādā.",
  "atk-abh01a5:167_0": "647. Phusitabbanti phoṭṭhabbaṁ. Phusitvā jānitabbanti attho. Phoṭṭhabbañca taṁ āyatanañcāti",
  "atk-abh01a5:167_1": "phoṭṭhabbāyatanaṁ. Āpo ca taṁ nissattasuññatasabhāvaṭṭhena dhātu cāti āpodhātu. Idāni",
  "atk-abh01a5:167_2": "yasmā tīṇi rūpāni phusitvā jānitabbāni tasmā tāni bhājetvā dassetuṁ katamaṁ taṁ rūpaṁ",
  "atk-abh01a5:167_3": "phoṭṭhabbāyatanaṁ? Pathavīdhātūtiādimāha. Tattha kakkhaḷattalakkhaṇā pathavīdhātu,",
  "atk-abh01a5:167_4": "patiṭṭhānarasā, sampaṭicchanapaccupaṭṭhānā. Tejodhātu uṇhattalakkhaṇā, paripācanarasā,",
  "atk-abh01a5:167_5": "maddavānuppadānapaccupaṭṭhānā. Vāyodhātu vitthambhanalakkhaṇā, samudīraṇarasā, abhinīhārapaccupaṭṭhānā.",
  "atk-abh01a5:167_6": "Purimā pana ‘āpodhātu’ paggharaṇalakkhaṇā, brūhanarasā, saṅgahapaccupaṭṭhānā. Ekekā",
  "atk-abh01a5:167_7": "cettha sesattayapadaṭṭhānāti veditabbā.",
  "atk-abh01a5:168_0": "Kakkhaḷanti thaddhaṁ. Mudukanti athaddhaṁ. Saṇhanti maṭṭhaṁ. Pharusanti kharaṁ. Sukhasamphassanti",
  "atk-abh01a5:168_1": "sukhavedanāpaccayaṁ iṭṭhaphoṭṭhabbaṁ. Dukkhasamphassanti dukkhavedanāpaccayaṁ aniṭṭhaphoṭṭhabbaṁ.",
  "atk-abh01a5:168_2": "Garukanti bhāriyaṁ. Lahukanti abhāriyaṁ, sallahukanti attho. Ettha ca ‘kakkhaḷaṁ",
  "atk-abh01a5:168_3": "mudukaṁ saṇhaṁ pharusaṁ garukaṁ lahuka’nti padehi pathavīdhātu eva bhājitā. “Yadāyaṁ",
  "atk-abh01a5:168_4": "kāyo āyusahagato ca hoti usmāsahagato ca viññāṇasahagato ca tadā lahutaro ca hoti",
  "atk-abh01a5:168_5": "mudutaro ca kammaññataro cā”ti suttepi lahumudubhūtaṁ pathavīdhātumeva sandhāya vuttaṁ.",
  "atk-abh01a5:169_0": "‘Sukhasamphassaṁ dukkhasamphassa’nti padadvayena pana tīṇipi mahābhūtāni bhājitāni.",
  "atk-abh01a5:169_1": "Pathavīdhātu hi sukhasamphassāpi atthi dukkhasamphassāpi. Tathā tejodhātuvāyodhātuyo.",
  "atk-abh01a5:169_2": "Tattha sukhasamphassā pathavīdhātu mudutaluṇahatthe dahare pāde sambāhante assādetvā",
  "atk-abh01a5:169_3": "assādetvā ‘sambāha tāta, sambāha tātā’ti vadāpanākāraṁ karoti. Sukhasamphassā tejodhātu",
  "atk-abh01a5:169_4": "sītasamaye aṅgārakapallaṁ āharitvā gattaṁ sedente assādetvā assādetvā ‘sedehi tāta,",
  "atk-abh01a5:169_5": "sedehi tātā’ti vadāpanākāraṁ karoti. Sukhasamphassā vāyodhātu uṇhasamaye vattasampanne",
  "atk-abh01a5:169_6": "dahare bījanena bījante assādetvā assādetvā ‘bīja tāta, bīja tātā’ti vadāpanākāraṁ",
  "atk-abh01a5:169_7": "karoti. Thaddhahatthe pana dahare pāde sambāhante aṭṭhīnaṁ bhijjanakālo viya hoti.",
  "atk-abh01a5:169_8": "Sopi ‘apehī’ti vattabbataṁ āpajjati. Uṇhasamaye aṅgārakapalle ābhate ‘apanehi na’nti",
  "atk-abh01a5:169_9": "vattabbaṁ hoti. Sītasamaye bījanena bījante ‘apehi, mā bījā’ti vattabbaṁ hoti. Evametāsaṁ",
  "atk-abh01a5:169_10": "sukhasamphassatā dukkhasamphassatā ca veditabbā.",
  "atk-abh01a5:170": "Yaṁ phoṭṭhabbaṁ anidassanaṁ sappaṭighantiādinā nayena vuttā pana catūhi catūhi nayehi paṭimaṇḍitā terasa vārā heṭṭhā rūpāyatanādīsu vuttanayeneva veditabbā.",
  "atk-abh01a5:171_0": "Kiṁ panetāni tīṇi mahābhūtāni ekappahāreneva āpāthaṁ āgacchanti udāhu noti? Āgacchanti.",
  "atk-abh01a5:171_1": "Evaṁ āgatāni kāyapasādaṁ ghaṭṭenti na ghaṭṭentīti? Ghaṭṭenti. Ekappahāreneva tāni",
  "atk-abh01a5:171_2": "ārammaṇaṁ katvā kāyaviññāṇaṁ uppajjati nuppajjatīti? Nuppajjati. Ābhujitavasena vā",
  "atk-abh01a5:171_3": "hi ussadavasena vā ārammaṇakaraṇaṁ hoti.",
  "atk-abh01a5:172_0": "Tattha ābhujitavasena tāva, pattasmiñhi odanena pūretvā ābhate ekaṁ sitthaṁ gahetvā",
  "atk-abh01a5:172_1": "thaddhaṁ vā mudukaṁ vāti vīmaṁsanto kiñcāpi tattha tejopi atthi vāyopi atthi, pathavīdhātumeva",
  "atk-abh01a5:172_2": "pana ābhujati. Uṇhodake hatthaṁ otāretvā vīmaṁsanto kiñcāpi tattha pathavīpi atthi",
  "atk-abh01a5:172_3": "vāyopi atthi, tejodhātumeva pana ābhujati. Uṇhasamaye vātapānaṁ vivaritvā vātena",
  "atk-abh01a5:172_4": "sarīraṁ paharāpento ṭhito mandamande vāte paharante kiñcāpi tattha pathavīpi atthi",
  "atk-abh01a5:172_5": "tejopi atthi, vāyodhātumeva pana ābhujati. Evaṁ ābhujitavasena ārammaṇaṁ karoti nāma.",
  "atk-abh01a5:173_0": "Yo pana upakkhalati vā sīsena vā rukkhaṁ paharati bhuñjanto vā sakkharaṁ ḍaṁsati,",
  "atk-abh01a5:173_1": "so kiñcāpi tattha tejopi atthi vāyopi atthi, ussadavasena pana pathavīdhātumeva ārammaṇaṁ",
  "atk-abh01a5:173_2": "karoti. Aggiṁ akkamantopi kiñcāpi tattha pathavīpi atthi vāyopi atthi, ussadavasena",
  "atk-abh01a5:173_3": "pana tejodhātumeva ārammaṇaṁ karoti. Balavavāte kaṇṇasakkhaliṁ paharitvā badhirabhāvaṁ",
  "atk-abh01a5:173_4": "karonte. Kiñcāpi tattha pathavīpi atthi tejopi atthi, ussadavasena pana vāyodhātumeva ārammaṇaṁ karoti.",
  "atk-abh01a5:174_0": "Yaṁkiñci dhātuṁ ārammaṇaṁ karontassa kāyaviññāṇampi ekappahārena nuppajjati. Sūcikalāpena",
  "atk-abh01a5:174_1": "viddhassa ekappahārena kāyo ghaṭṭiyati. Yasmiṁ yasmiṁ pana ṭhāne kāyapasādo ussanno",
  "atk-abh01a5:174_2": "hoti, tattha tattha kāyaviññāṇaṁ uppajjati. Yattha yatthāpi paṭighaṭṭananighaṁso",
  "atk-abh01a5:174_3": "balavā hoti tattha tattha paṭhamaṁ uppajjati. Kukkuṭapattena vaṇe dhoviyamāne aṁsuaṁsu",
  "atk-abh01a5:174_4": "kāyapasādaṁ ghaṭṭeti. Yattha yattha pana pasādo ussanno hoti, tattha tattheva kāyaviññāṇaṁ",
  "atk-abh01a5:174_5": "uppajjati. Evaṁ ussadavasena ārammaṇaṁ karoti. Ussadavaseneva ca kāyaviññāṇaṁ uppajjati nāma.",
  "atk-abh01a5:175_0": "Kathaṁ pana cittassa ārammaṇato saṅkanti hotīti? Dvīhākārehi hoti – ajjhāsayato vā",
  "atk-abh01a5:175_1": "visayādhimattato vā. Vihārapūjādīsu hi ‘tāni tāni cetiyāni ceva paṭimāyo ca vandissāmi,",
  "atk-abh01a5:175_2": "potthakammacittakammāni ca olokessāmī’ti ajjhāsayena gato ekaṁ vanditvā vā passitvā",
  "atk-abh01a5:175_3": "vā itarassa vandanatthāya vā dassanatthāya vā manaṁ katvā vanditumpi passitumpi gacchatiyeva,",
  "atk-abh01a5:175_4": "evaṁ ajjhāsayato saṅkamati nāma.",
  "atk-abh01a5:176_0": "Kelāsakūṭapaṭibhāgaṁ pana mahācetiyaṁ olokento ṭhitopi aparabhāge sabbatūriyesu paggahitesu",
  "atk-abh01a5:176_1": "rūpārammaṇaṁ vissajjetvā saddārammaṇaṁ saṅkamati. Manuññagandhesu pupphesu vā gandhesu",
  "atk-abh01a5:176_2": "vā ābhatesu saddārammaṇaṁ vissajjetvā gandhārammaṇaṁ saṅkamati. Evaṁ visayādhimattato saṅkamati nāma.",
  "atk-abh01a5:177_0": "651. Āpodhātuniddese āpoti sabhāvaniddeso. Āpova āpogataṁ. Sinehavasena sineho, sinehova",
  "atk-abh01a5:177_1": "sinehagataṁ. Bandhanattaṁrūpassāti pathavīdhātuādikassa bhūtarūpassa bandhanabhāvo.",
  "atk-abh01a5:177_2": "Ayopiṇḍiādīni hi āpodhātu ābandhitvā baddhāni karoti. Tāya ābaddhattā tāni baddhāni",
  "atk-abh01a5:177_3": "nāma honti. Pāsāṇapabbatatālaṭṭhihatthidantagosiṅgādīsupi eseva nayo. Sabbāni hetāni",
  "atk-abh01a5:177_4": "āpodhātu eva ābandhitvā baddhāni karoti. Āpodhātuyā ābaddhattāva baddhāni honti.",
  "atk-abh01a5:178_0": "Kiṁ pana pathavīdhātu sesadhātūnaṁ patiṭṭhā hoti na hotīti hoti phusitvā hoti udāhu",
  "atk-abh01a5:178_1": "aphusitvā? Āpodhātu vā sesā ābandhamānā phusitvā ābandhati udāhu aphusitvāti? Pathavīdhātu",
  "atk-abh01a5:178_2": "tāva āpodhātuyā aphusitvāva patiṭṭhā hoti, tejodhātuyā ca vāyodhātuyā ca phusitvā.",
  "atk-abh01a5:178_3": "Āpodhātu pana pathavīdhātumpi tejovāyodhātuyopi aphusitvāva ābandhati. Yadi phusitvā",
  "atk-abh01a5:178_4": "ābandheyya phoṭṭhabbāyatanaṁ nāma bhaveyya.",
  "atk-abh01a5:179_0": "Tejodhātuvāyodhātūnampi sesadhātūsu sakasakakiccakaraṇe eseva nayo. Tejodhātu hi",
  "atk-abh01a5:179_1": "pathavīdhātuṁ phusitvā jhāpeti. Sā pana na uṇhā hutvā jhāyati. Yadi uṇhā hutvā jhāyeyya",
  "atk-abh01a5:179_2": "uṇhattalakkhaṇā nāma bhaveyya. Āpodhātuṁ pana aphusitvāva tāpeti. Sāpi tapamānā na",
  "atk-abh01a5:179_3": "uṇhā hutvā tapati. Yadi uṇhā hutvā tapeyya uṇhattalakkhaṇā nāma bhaveyya. Vāyodhātuṁ",
  "atk-abh01a5:179_4": "pana phusitvāva tāpeti. Sāpi tapamānā na uṇhā hutvā tapati. Yadi uṇhā hutvā tapeyya",
  "atk-abh01a5:179_5": "uṇhattalakkhaṇā nāma bhaveyya. Vāyodhātu pathavīdhātuṁ phusitvā vitthambheti, tathā",
  "atk-abh01a5:179_6": "tejodhātuṁ āpodhātuṁ pana aphusitvāva vitthambheti.",
  "atk-abh01a5:180_0": "Ucchurasaṁ pacitvā phāṇitapiṇḍe kariyamāne āpodhātu thaddhā hoti na hotīti? Na hoti.",
  "atk-abh01a5:180_1": "Sā hi paggharaṇalakkhaṇā. Pathavīdhātu kakkhaḷalakkhaṇā. Omattaṁ pana āpo adhimattapathavīgatikaṁ",
  "atk-abh01a5:180_2": "jātaṁ. Sā hi rasākārena ṭhitabhāvaṁ vijahati, lakkhaṇaṁ na vijahati. Phāṇitapiṇḍe",
  "atk-abh01a5:180_3": "vilīyamānepi pathavīdhātu na vilīyati. Kakkhaḷalakkhaṇā hi pathavīdhātu paggharaṇalakkhaṇā",
  "atk-abh01a5:180_4": "āpodhātu. Omattā pana pathavī adhimattaāpagatikā hoti. Sā piṇḍākārena ṭhitabhāvaṁ",
  "atk-abh01a5:180_5": "vijahati, lakkhaṇaṁ na vijahati. Catunnañhi mahābhūtānaṁ bhāvaññathattameva hoti,",
  "atk-abh01a5:180_6": "lakkhaṇaññathattaṁ nāma natthi. Tassa abhāvo aṭṭhānaparikappasuttena dīpito. Vuttañhetaṁ –",
  "atk-abh01a5:181": "“Siyā, ānanda, catunnaṁ mahābhūtānaṁ aññathattaṁ, pathavīdhātuyā…pe… vāyodhātuyā ; na tveva buddhe aveccappasādena samannāgatassa ariyasāvakassa siyā aññathatta”nti.",
  "atk-abh01a5:182_0": "Ayañhettha attho – ānanda, kakkhaḷattalakkhaṇā pathavīdhātu parivattitvā paggharaṇalakkhaṇā",
  "atk-abh01a5:182_1": "āpodhātu nāma bhaveyya, ariyasāvakassa pana aññathattaṁ nāma natthīti. Evamettha",
  "atk-abh01a5:182_2": "aṭṭhānaparikappo āgato.",
  "atk-abh01a5:183_0": "652. Ito paresu upādiṇṇarūpādiniddesesu upādiṇṇapadādīnaṁ attho mātikākathāyaṁ vuttanayeneva",
  "atk-abh01a5:183_1": "veditabbo. Cakkhāyatanādīni heṭṭhā vitthāritāneva. Tattha tattha pana visesamattameva vakkhāma.",
  "atk-abh01a5:184_0": "Upādiṇṇaniddese tāva cakkhāyatanādīni ekantaupādiṇṇattā vuttāni. Yasmā pana rūpāyatanādīni",
  "atk-abh01a5:184_1": "upādiṇṇānipi atthi anupādiṇṇānipi, tasmā tāni yaṁ vā panāti saṅkhepato dassetvā puna",
  "atk-abh01a5:184_2": "kammassa katattā rūpāyatanantiādinā nayena vitthāritāni. Iminā upāyena sabbayevāpanakesu attho veditabbo.",
  "atk-abh01a5:185_0": "Kasmā pana ‘kammassa katattā’ti ca ‘na kammassa katattā’ti ca ubhinnampi niddese",
  "atk-abh01a5:185_1": "‘jaratā ca aniccatā ca’ na gahitā, anupādiṇṇādīnaṁyeva niddesesu gahitāti? Na kammassa",
  "atk-abh01a5:185_2": "katattāti ettha tāva kammato aññapaccayasamuṭṭhānaṁ saṅgahitaṁ. ‘Kammassa katattā’ti",
  "atk-abh01a5:185_3": "ettha kammasamuṭṭhānameva. Imāni ca dve rūpāni neva kammato na aññasmā rūpajanakapaccayā",
  "atk-abh01a5:185_4": "uppajjanti, tasmā na gahitāni. Sā ca nesaṁ anuppatti parato āvi bhavissati. Anupādiṇṇantiādīsu",
  "atk-abh01a5:185_5": "pana kevalaṁ anupādiṇṇādiggahaṇena kammādisamuṭṭhānatā paṭikkhittā, naaññapaccayasamuṭṭhānatā",
  "atk-abh01a5:185_6": "anuññātā. Tasmā tattha gahitānīti veditabbāni.",
  "atk-abh01a5:186_0": "666. Cittasamuṭṭhānaniddese kāyaviññatti vacīviññattīti idaṁ dvayaṁ yasmā ekantacittasamuṭṭhānāni",
  "atk-abh01a5:186_1": "bhūtāni upādāya paññāyati, tasmā vuttaṁ. Paramatthato pana tassa nissayabhūtāni bhūtāneva",
  "atk-abh01a5:186_2": "cittasamuṭṭhānāni, taṁnissitattā. Yathā aniccassa rūpassa jarāmaraṇaṁ aniccaṁ nāma",
  "atk-abh01a5:186_3": "hoti, evamidampi cittasamuṭṭhānaṁ nāma jātaṁ.",
  "atk-abh01a5:187": "668. Cittasahabhuniddesepi eseva nayo. Yāva cittaṁ tāva paññāyanato idameva dvayaṁ vuttaṁ. Na panetaṁ cittena saha bhūtāni viya, cetanādayo viya ca uppajjati.",
  "atk-abh01a5:188": "670. Cittānuparivattitāyapi eseva nayo. Yāva cittaṁ tāva paññāyanato eva hetaṁ dvayaṁ cittānuparivattīti vuttaṁ.",
  "atk-abh01a5:189": "674.Oḷārikanti vatthārammaṇabhūtattā saṁṅghaṭṭanavasena gahetabbato thūlaṁ. Vuttavipallāsato sukhumaṁ veditabbaṁ.",
  "atk-abh01a5:190_0": "676.Dūreti ghaṭṭanavasena aggahetabbattā dubbiññeyyabhāvena samīpe ṭhitampi dūre.",
  "atk-abh01a5:190_1": "Itaraṁ pana ghaṭṭanavasena gahetabbattā suviññeyyabhāvena dūre ṭhitampi santike.",
  "atk-abh01a5:190_2": "Cakkhāyatanādiniddesā heṭṭhā vuttanayeneva vitthārato veditabbā. Idaṁ tāva duvidhena",
  "atk-abh01a5:190_3": "rūpasaṅgahe visesamattaṁ. Tividhasaṅgaho uttānatthova.",
  "atk-abh01a5:191": "Catukkaniddesavaṇṇanā",
  "atk-abh01a5:192_0": "966. Catubbidhasaṅgahāvasāne diṭṭhādīnaṁ pacchimapadassa bhedābhāvena ādito paṭṭhāya",
  "atk-abh01a5:192_1": "pucchaṁ akatvāva rūpāyatanaṁ diṭṭhaṁ saddāyatanaṁ sutantiādi vuttaṁ. Tattha rūpāyatanaṁ",
  "atk-abh01a5:192_2": "cakkhunā oloketvā dakkhituṁ sakkāti ‘diṭṭhaṁ’ nāma jātaṁ. Saddāyatanaṁ sotena sutvā",
  "atk-abh01a5:192_3": "jānituṁ sakkāti ‘sutaṁ’ nāma jātaṁ. Gandhāyatanādittayaṁ ghānajivhākāyehi patvā gahetabbato",
  "atk-abh01a5:192_4": "munitvā jānitabbaṭṭhena mutaṁ nāma jātaṁ. Phusitvā viññāṇuppattikāraṇato ‘mutaṁ’",
  "atk-abh01a5:192_5": "nāmātipi vuttaṁ. Sabbameva pana rūpaṁ manoviññāṇena jānitabbanti manasā viññātaṁ nāma jātaṁ.",
  "atk-abh01a5:193": "Pañcakaniddesavaṇṇanā",
  "atk-abh01a5:194_0": "967. Pañcavidhasaṅgahaniddese kakkhaḷanti thaddhaṁ. Kharameva kharagataṁ, pharusanti",
  "atk-abh01a5:194_1": "attho. Itare dvepi sabhāvaniddesā eva. Ajjhattanti niyakajjhattaṁ. Bahiddhāti bāhiraṁ.",
  "atk-abh01a5:194_2": "Upādiṇṇanti na kammasamuṭṭhānameva. Avisesena pana sarīraṭṭhakassetaṁ gahaṇaṁ. Sarīraṭṭhakañhi",
  "atk-abh01a5:194_3": "upādiṇṇaṁ vā hotu anupādiṇṇaṁ vā, ādinnagahitaparāmaṭṭhavasena sabbaṁ upādiṇṇameva nāma.",
  "atk-abh01a5:195_0": "969.Tejogatanti sabbatejesu gataṁ uṇhattalakkhaṇaṁ, tejo eva vā tejobhāvaṁ gatanti",
  "atk-abh01a5:195_1": "‘tejogataṁ’. Usmāti usmākāro. Usmāgatanti usmābhāvaṁ gataṁ. Usmākārassevetaṁ nāmaṁ.",
  "atk-abh01a5:195_2": "Usumanti balavausmā. Usumameva usumabhāvaṁ gatanti usumagataṁ.",
  "atk-abh01a5:196": "970. Vāyanakavasena vāyo. Vāyova vāyobhāvaṁ gatattā vāyogataṁ. Thambhitattanti uppalanāḷatacādīnaṁ viya vātapuṇṇānaṁ thambhitabhāvo rūpassa.",
  "atk-abh01a5:197": "Chakkādiniddesavaṇṇanā",
  "atk-abh01a5:198_0": "972-4. Chabbidhādisaṅgahānaṁ tiṇṇaṁ osānapadassa bhedābhāvato ādito paṭṭhāya apucchitvāva",
  "atk-abh01a5:198_1": "niddeso kato. Tattha cakkhuviññāṇena jānituṁ sakkāti cakkhuviññeyyaṁ…pe… manoviññāṇena",
  "atk-abh01a5:198_2": "jānituṁ sakkāti manoviññeyyaṁ. Tividhāya manodhātuyā jānituṁ sakkāti manodhātuviññeyyaṁ",
  "atk-abh01a5:198_3": "sabbaṁ rūpanti ettha yasmā ekaṁ rūpampi manoviññāṇadhātuyā ajānitabbaṁ nāma natthi,",
  "atk-abh01a5:198_4": "tasmā ‘sabbaṁ rūpa’nti vuttaṁ. Sammāsambuddhena hi abhidhammaṁ patvā nayaṁ kātuṁ",
  "atk-abh01a5:198_5": "yuttaṭṭhāne nayo akato nāma natthi. Idañca ekarūpassāpi manoviññāṇadhātuyā ajānitabbassa",
  "atk-abh01a5:198_6": "abhāvena nayaṁ kātuṁ yuttaṭṭhānaṁ nāma, tasmā nayaṁ karonto ‘sabbaṁ rūpa’nti āha.",
  "atk-abh01a5:199": "974.Sukhasamphassoti sukhavedanāpaṭilābhapaccayo. Dukkhasamphassoti dukkhavedanāpaṭilābhapaccayo. Idhāpi phoṭṭhabbārammaṇassa sukhadukkhassa sabbhāvato ayaṁ nayo dinno.",
  "atk-abh01a5:200": "Navakādiniddesavaṇṇanā",
  "atk-abh01a5:201_0": "975. Navake pana indriyarūpassa nāma atthitāya nayo dinno. Tasseva sappaṭighaappaṭighatāya",
  "atk-abh01a5:201_1": "dasake nayo dinno. Ekādasake aḍḍhekādasa āyatanāni vibhattāni. Tesaṁ niddesavārā",
  "atk-abh01a5:201_2": "heṭṭhā vuttanayena vitthārato veditabbā. Sesaṁ sabbattha uttānatthameva.",
  "atk-abh01a5:202": "Pakiṇṇakakathā",
  "atk-abh01a5:203": "Imesu pana rūpesu asammohatthaṁ samodhānaṁ samuṭṭhānaṁ parinipphannañca saṅkhatanti idaṁ ‘pakiṇṇakaṁ’ veditabbaṁ.",
  "atk-abh01a5:204_0": "Tattha ‘samodhāna’nti sabbameva hidaṁ rūpaṁ samodhānato cakkhāyatanaṁ…pe… kabaḷīkāro",
  "atk-abh01a5:204_1": "āhāro, phoṭṭhabbāyatanaṁ āpodhātūti pañcavīsatisaṅkhyaṁ hoti. Taṁ vatthurūpena saddhiṁ",
  "atk-abh01a5:204_2": "chabbīsatisaṅkhyaṁ veditabbaṁ. Ito aññaṁ rūpaṁ nāma natthi. Keci pana ‘middharūpaṁ",
  "atk-abh01a5:204_3": "nāma atthī’ti vadanti. Te “addhā munīsi sambuddho, natthi nīvaraṇā tavā”tiādīni vatvā",
  "atk-abh01a5:204_4": "middharūpaṁ nāma natthīti paṭisedhetabbā. Apare balarūpena saddhiṁ sattavīsati, sambhavarūpena",
  "atk-abh01a5:204_5": "saddhiṁ aṭṭhavīsati, jātirūpena saddhiṁ ekūnatiṁsati, rogarūpena saddhiṁ samatiṁsati",
  "atk-abh01a5:204_6": "rūpānīti vadanti. Tepi tesaṁ visuṁ abhāvaṁ dassetvā paṭikkhipitabbā. Vāyodhātuyā",
  "atk-abh01a5:204_7": "hi gahitāya balarūpaṁ gahitameva, aññaṁ balarūpaṁ nāma natthi. Āpodhātuyā sambhavarūpaṁ,",
  "atk-abh01a5:204_8": "upacayasantatīhi jātirūpaṁ, jaratāaniccatāhi gahitāhi rogarūpaṁ gahitameva. Aññaṁ",
  "atk-abh01a5:204_9": "rogarūpaṁ nāma natthi. Yopi kaṇṇarogādi ābādho so visamapaccayasamuṭṭhitadhātumattameva.",
  "atk-abh01a5:204_10": "Na añño tattha rogo nāma atthīti samodhānato chabbīsatimeva rūpāni.",
  "atk-abh01a5:205": "‘Samuṭṭhāna’nti kati rūpāni katisamuṭṭhānāni? Dasa ekasamuṭṭhānāni, ekaṁ dvisamuṭṭhānaṁ, tīṇi tisamuṭṭhānāni, nava catusamuṭṭhānāni, dve na kenaci samuṭṭhahanti.",
  "atk-abh01a5:206_0": "Tattha cakkhupasādo…pe… jīvitindriyanti imāni aṭṭha ekantaṁ kammatova samuṭṭhahanti.",
  "atk-abh01a5:206_1": "Kāyaviññattivacīviññattidvayaṁ ekantena cittato samuṭṭhātīti dasa‘ekasamuṭṭhānāni’",
  "atk-abh01a5:206_2": "nāma. Saddo ututo ca cittato ca samuṭṭhātīti eko ‘dvisamuṭṭhāno’ nāma. Tattha aviññāṇakasaddo",
  "atk-abh01a5:206_3": "ututo samuṭṭhāti, saviññāṇakasaddo cittato. Lahutādittayaṁ pana utucittāhārehi samuṭṭhātīti",
  "atk-abh01a5:206_4": "tīṇi ‘tisamuṭṭhānāni’ nāma. Avasesāni nava rūpāni tehi kammena cāti catūhi samuṭṭhahantīti",
  "atk-abh01a5:206_5": "nava ‘catusamuṭṭhānāni’ nāma. Jaratā aniccatā pana etesu ekatopi na samuṭṭhahantīti",
  "atk-abh01a5:206_6": "dve ‘na kenaci samuṭṭhahanti’ nāma. Kasmā? Ajāyanato. Na hi etāni jāyanti. Kasmā?",
  "atk-abh01a5:206_7": "Jātassa pākabhedattā. Uppannañhi rūpaṁ jīrati bhijjatīti avassaṁ panetaṁ sampaṭicchitabbaṁ.",
  "atk-abh01a5:206_8": "Na hi uppannaṁ rūpaṁ arūpaṁ vā akkhayaṁ nāma dissati. Yāva pana na bhijjati tāvassa",
  "atk-abh01a5:206_9": "paripākoti siddhametaṁ. ‘Jātassa pākabhedattā’ti yadi ca tāni jāyeyyuṁ tesampi pākabhedā",
  "atk-abh01a5:206_10": "bhaveyyuṁ. Na ca pāko paccati, bhedo vā bhijjatīti jātassa pākabhedattā netaṁ dvayaṁ jāyati.",
  "atk-abh01a5:207_0": "Tattha siyā – yathā ‘kammassa katattā’ti ādiniddesesu ‘rūpassa upacayo rūpassa santatī’ti",
  "atk-abh01a5:207_1": "vacanena ‘jāti’ jāyatīti sampaṭicchitaṁ hoti, evaṁ ‘pāko’pi paccatu ‘bhedo’pi bhijjatūti.",
  "atk-abh01a5:207_2": "“Na tattha ‘jāti jāyatī’ti sampaṭicchitaṁ. Ye pana dhammā kammādīhi nibbattanti tesaṁ",
  "atk-abh01a5:207_3": "abhinibbattibhāvato jātiyā tappaccayabhāvavohāro anumato. Na pana paramatthato jāti",
  "atk-abh01a5:207_4": "jāyati. Jāyamānassa hi abhinibbattimattaṁ jātī”ti.",
  "atk-abh01a5:208_0": "Tattha siyā – ‘yatheva jāti yesaṁ dhammānaṁ abhinibbatti tappaccayabhāvavohāraṁ abhinibbattivohārañca",
  "atk-abh01a5:208_1": "labhati, tathā pākabhedāpi yesaṁ dhammānaṁ pākabhedā tappaccayabhāvavohāraṁ abhinibbattivohārañca",
  "atk-abh01a5:208_2": "labhantu. Evaṁ idampi dvayaṁ kammādisamuṭṭhānamevāti vattabbaṁ bhavissatī’ti. ‘Na",
  "atk-abh01a5:208_3": "pākabhedā taṁ vohāraṁ labhanti. Kasmā? Janakapaccayānubhāvakkhaṇe abhāvato. Janakapaccayānañhi",
  "atk-abh01a5:208_4": "uppādetabbadhammassa uppādakkhaṇeyeva ānubhāvo, na tato uttari. Tehi abhinibbattitadhammakkhaṇasmiñca",
  "atk-abh01a5:208_5": "jāti paññāyamānā tappaccayabhāvavohāraṁ abhinibbattivohārañca labhati, tasmiṁ khaṇe",
  "atk-abh01a5:208_6": "sabbhāvato; na itaradvayaṁ, tasmiṁ khaṇe abhāvatoti nevetaṁ jāyatī’ti vattabbaṁ.",
  "atk-abh01a5:208_7": "“Jarāmaraṇaṁ, bhikkhave, aniccaṁ saṅkhataṁ paṭiccasamuppanna”nti āgatattā idampi",
  "atk-abh01a5:208_8": "dvayaṁ jāyatīti ce – ‘na, pariyāyadesitattā. Tattha hi paṭiccasamuppannānaṁ dhammānaṁ",
  "atk-abh01a5:208_9": "jarāmaraṇattā pariyāyena taṁ paṭiccasamuppanna’nti vuttaṁ.",
  "atk-abh01a5:209_0": "‘Yadi evaṁ, tayampetaṁ ajātattā sasavisāṇaṁ viya natthi; nibbānaṁ viya vā nicca’nti",
  "atk-abh01a5:209_1": "ce – na, nissayapaṭibaddhavuttito; pathavīādīnañhi nissayānaṁ bhāve jātiādittayaṁ",
  "atk-abh01a5:209_2": "paññāyati, tasmā na natthi. Tesañca abhāve na paññāyati, tasmā na niccaṁ. Etampi",
  "atk-abh01a5:209_3": "ca abhinivesaṁ paṭisedhetuṁ eva idaṁ vuttaṁ – “jarāmaraṇaṁ, bhikkhave, aniccaṁ saṅkhataṁ",
  "atk-abh01a5:209_4": "paṭiccasamuppanna”nti. Evamādīhi nayehi tāni dve rūpāni na kehici samuṭṭhahantīti veditabbaṁ.",
  "atk-abh01a5:210_0": "Apica ‘samuṭṭhāna’nti ettha ayamaññopi attho. Tassāyaṁ mātikā – ‘kammajaṁ kammapaccayaṁ",
  "atk-abh01a5:210_1": "kammapaccayautusamuṭṭhānaṁ, āhārasamuṭṭhānaṁ āhārapaccayaṁ āhārapaccayautusamuṭṭhānaṁ,",
  "atk-abh01a5:210_2": "utusamuṭṭhānaṁ utupaccayaṁ utupaccayautusamuṭṭhānaṁ, cittasamuṭṭhānaṁ cittapaccayaṁ",
  "atk-abh01a5:210_3": "cittapaccayautusamuṭṭhāna’nti.",
  "atk-abh01a5:211_0": "Tattha cakkhupasādādi aṭṭhavidhaṁ rūpaṁ saddhiṁ hadayavatthunā ‘kammajaṁ’ nāma. Kesamassu",
  "atk-abh01a5:211_1": "hatthidantā assavālā camaravālāti evamādi ‘kammapaccayaṁ’ nāma. Cakkaratanaṁ devatānaṁ",
  "atk-abh01a5:211_2": "uyyānavimānādīnīti evamādi ‘kammapaccayautusamuṭṭhānaṁ’ nāma.",
  "atk-abh01a5:212_0": "Āhārato samuṭṭhitaṁ suddhaṭṭhakaṁ ‘āhārasamuṭṭhānaṁ’ nāma. Kabaḷīkāro āhāro dvinnampi",
  "atk-abh01a5:212_1": "rūpasantatīnaṁ paccayo hoti āhārasamuṭṭhānassa ca upādinnassa ca. Āhārasamuṭṭhānassa",
  "atk-abh01a5:212_2": "janako hutvā paccayo hoti, kammajassa anupālako hutvāti idaṁ āhārānupālitaṁ kammajarūpaṁ",
  "atk-abh01a5:212_3": "‘āhārapaccayaṁ’ nāma. Visabhāgāhāraṁ sevitvā ātape gacchantassa tilakakāḷakuṭṭhādīni",
  "atk-abh01a5:212_4": "uppajjanti, idaṁ ‘āhārapaccayautusamuṭṭhānaṁ’ nāma.",
  "atk-abh01a5:213_0": "Ututo samuṭṭhitaṁ suddhaṭṭhakaṁ ‘utusamuṭṭhānaṁ’ nāma. Tasmiṁ utu aññaṁ aṭṭhakaṁ",
  "atk-abh01a5:213_1": "samuṭṭhāpeti, idaṁ ‘utupaccayaṁ’ nāma. Tasmimpi utu aññaṁ aṭṭhakaṁ samuṭṭhāpeti,",
  "atk-abh01a5:213_2": "idaṁ ‘utupaccayautusamuṭṭhānaṁ’ nāma. Evaṁ tissoyeva santatiyo ghaṭṭetuṁ sakkoti.",
  "atk-abh01a5:213_3": "Na tato paraṁ. Imamatthaṁ anupādinnakenāpi dīpetuṁ vaṭṭati. Utusamuṭṭhāno nāma valāhako.",
  "atk-abh01a5:213_4": "Utupaccayā nāma vuṭṭhidhārā. Deve pana vuṭṭhe bījāni virūhanti, pathavī gandhaṁ muñcati,",
  "atk-abh01a5:213_5": "pabbatā nīlā khāyanti, samuddo vaḍḍhati, etaṁ utupaccayautusamuṭṭhānaṁ nāma.",
  "atk-abh01a5:214_0": "Cittato samuṭṭhitaṁ suddhaṭṭhakaṁ ‘cittasamuṭṭhānaṁ’ nāma. “Pacchājātā cittacetasikā",
  "atk-abh01a5:214_1": "dhammā purejātassa imassa kāyassa pacchājātapaccayena paccayo”ti idaṁ ‘cittapaccayaṁ’",
  "atk-abh01a5:214_2": "nāma. Ākāse antalikkhe hatthimpi dasseti, assampi dasseti, rathampi dasseti, vividhampi",
  "atk-abh01a5:214_3": "senābyūhaṁ dassetitī idaṁ ‘cittapaccayautusamuṭṭhānaṁ’ nāma.",
  "atk-abh01a5:215_0": "‘Parinipphanna’nti pannarasa rūpāni parinipphannāni nāma, dasa aparinipphannāni nāma.",
  "atk-abh01a5:215_1": "‘Yadi aparinipphannā, asaṅkhatā nāma bhaveyyuṁ’. “Tesaṁyeva pana rūpānaṁ kāyavikāro",
  "atk-abh01a5:215_2": "‘kāyaviññatti’ nāma, vacīvikāro ‘vacīviññatti’ nāma, chiddaṁ vivaraṁ ‘ākāsadhātu’",
  "atk-abh01a5:215_3": "nāma, lahubhāvo ‘lahutā’ nāma, mudubhāvo ‘mudutā’ nāma, kammaññabhāvo ‘kammaññatā’",
  "atk-abh01a5:215_4": "nāma, nibbatti ‘upacayo’ nāma, pavatti ‘santati’ nāma, jīraṇākāro ‘jaratā’ nāma,",
  "atk-abh01a5:215_5": "hutvā abhāvākāro ‘aniccatā’ nāmāti. Sabbaṁ parinipphannaṁ saṅkhatameva hotī”ti.",
  "atk-abh01a5:216": "Aṭṭhasāliniyā dhammasaṅgahaaṭṭhakathāya",
  "atk-abh01a5:217": "Rūpakaṇḍavaṇṇanā niṭṭhitā."
}