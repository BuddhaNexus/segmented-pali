{
  "atk-s0101a11:0": "11. Kevaṭṭasuttavaṇṇanā",
  "atk-s0101a11:1": "Kevaṭṭagahapatiputtavatthuvaṇṇanā",
  "atk-s0101a11:2_0": "481.Evaṁme sutaṁ…pe… nāḷandāyanti kevaṭṭasuttaṁ. Tatrāyaṁ apubbapadavaṇṇanā. Pāvārikambavaneti",
  "atk-s0101a11:2_1": "pāvārikassa ambavane. Kevaṭṭoti idaṁ tassa gahapatiputtassa nāmaṁ. So kira cattālīsakoṭidhano",
  "atk-s0101a11:2_2": "gahapatimahāsālo ativiya saddho pasanno ahosi. So saddhādhikattāyeva ‘‘sace eko bhikkhu",
  "atk-s0101a11:2_3": "aḍḍhamāsantarena vā māsantarena vā saṁvaccharena vā ākāse uppatitvā vividhāni pāṭihāriyāni",
  "atk-s0101a11:2_4": "dasseyya, sabbo jano ativiya pasīdeyya. Yaṁnūnāhaṁ bhagavantaṁ yācitvā pāṭihāriyakaraṇatthāya",
  "atk-s0101a11:2_5": "ekaṁ bhikkhuṁ anujānāpeyya’’nti cintetvā bhagavantaṁ upasaṅkamitvā evamāha.",
  "atk-s0101a11:3_0": "Tattha iddhāti samiddhā phītāti nānābhaṇḍaussannatāya vuddhippattā. Ākiṇṇamanussāti",
  "atk-s0101a11:3_1": "aṁsakūṭena aṁsakūṭaṁ paharitvā viya vicarantehi manussehi ākiṇṇā. Samādisatūti āṇāpetu",
  "atk-s0101a11:3_2": "ṭhānantare ṭhapetu. Uttarimanussadhammāti uttarimanussānaṁ dhammato, dasakusalasaṅkhātato",
  "atk-s0101a11:3_3": "vā manussadhammato uttari. Bhiyyosomattāyāti pakatiyāpi pajjalitapadīpo telasnehaṁ",
  "atk-s0101a11:3_4": "labhitvā viya atirekappamāṇena abhippasīdissati. Na kho ahanti bhagavā rājagahaseṭṭhivatthusmiṁ",
  "atk-s0101a11:3_5": "sikkhāpadaṁ paññapesi, tasmā ‘‘na kho aha’’ntiādimāha.",
  "atk-s0101a11:4_0": "482.Na dhaṁsemīti na guṇavināsanena dhaṁsemi, sīlabhedaṁ pāpetvā anupubbena uccaṭṭhānato",
  "atk-s0101a11:4_1": "otārento nīcaṭṭhāne na ṭhapemi, atha kho ahaṁ buddhasāsanassa vuddhiṁ paccāsīsanto",
  "atk-s0101a11:4_2": "kathemīti dasseti. Tatiyampi khoti yāvatatiyaṁ buddhānaṁ kathaṁ paṭibāhitvā kathetuṁ",
  "atk-s0101a11:4_3": "visahanto nāma natthi. Ayaṁ pana bhagavatā saddhiṁ vissāsiko vissāsaṁ vaḍḍhetvā vallabho",
  "atk-s0101a11:4_4": "hutvā atthakāmosmīti tikkhattuṁ kathesi.",
  "atk-s0101a11:5": "Iddhipāṭihāriyavaṇṇanā",
  "atk-s0101a11:6_0": "483-484. Atha bhagavā ayaṁ upāsako mayi paṭibāhantepi punappunaṁ yācatiyeva. ‘‘Handassa",
  "atk-s0101a11:6_1": "pāṭihāriyakaraṇe ādīnavaṁ dassemī’’ti cintetvā ‘‘tīṇi kho’’tiādimāha. Tattha amāhaṁ",
  "atk-s0101a11:6_2": "bhikkhunti amuṁ ahaṁ bhikkhuṁ. Gandhārīti gandhārena nāma isinā katā, gandhāraraṭṭhe",
  "atk-s0101a11:6_3": "vā uppannā vijjā. Tattha kira bahū isayo vasiṁsu, tesu ekena katā vijjāti adhippāyo.",
  "atk-s0101a11:6_4": "Aṭṭīyāmīti aṭṭo pīḷito viya homi. Harāyāmīti lajjāmi. Jigucchāmīti gūthaṁ disvā viya jigucchaṁ uppādemi.",
  "atk-s0101a11:7": "Ādesanāpāṭihāriyavaṇṇanā",
  "atk-s0101a11:8_0": "485.Parasattānanti aññesaṁ sattānaṁ. Dutiyaṁ tasseva vevacanaṁ. Ādisatīti katheti.",
  "atk-s0101a11:8_1": "Cetasikanti somanassadomanassaṁ adhippetaṁ. Evampi te manoti evaṁ tava mano somanassito",
  "atk-s0101a11:8_2": "vā domanassito vā kāmavitakkādisampayutto vā. Dutiyaṁ tasseva vevacanaṁ. Itipi te",
  "atk-s0101a11:8_3": "cittanti iti tava cittaṁ, idañcidañca atthaṁ cintayamānaṁ pavattatīti attho. Maṇikā",
  "atk-s0101a11:8_4": "nāma vijjāti cintāmaṇīti evaṁ laddhanāmā loke ekā vijjā atthi. Tāya paresaṁ cittaṁ jānātīti dīpeti.",
  "atk-s0101a11:9": "Anusāsanīpāṭihāriyavaṇṇanā",
  "atk-s0101a11:10_0": "486.Evaṁ vitakkethāti nekkhammavitakkādayo evaṁ pavattentā vitakketha. Mā evaṁ vitakkayitthāti",
  "atk-s0101a11:10_1": "evaṁ kāmavitakkādayo pavattentā mā vitakkayittha. Evaṁ manasi karothāti evaṁ aniccasaññameva,",
  "atk-s0101a11:10_2": "dukkhasaññādīsu vā aññataraṁ manasi karotha. Māevanti ‘‘nicca’’ntiādinā nayena mā",
  "atk-s0101a11:10_3": "manasi karittha. Idanti idaṁ pañcakāmaguṇikarāgaṁ pajahatha. Idaṁ upasampajjāti idaṁ",
  "atk-s0101a11:10_4": "catumaggaphalappabhedaṁ lokuttaradhammameva upasampajja pāpuṇitvā nipphādetvā viharatha.",
  "atk-s0101a11:10_5": "Iti bhagavā iddhividhaṁ iddhipāṭihāriyanti dasseti, parassa cittaṁ ñatvā kathanaṁ",
  "atk-s0101a11:10_6": "ādesanāpāṭihāriyanti. Sāvakānañca buddhānañca satataṁ dhammadesanā anusāsanīpāṭihāriyanti.",
  "atk-s0101a11:11_0": "Tattha iddhipāṭihāriyena anusāsanīpāṭihāriyaṁ mahāmoggallānassa āciṇṇaṁ, ādesanāpāṭihāriyena",
  "atk-s0101a11:11_1": "anusāsanīpāṭihāriyaṁ dhammasenāpatissa. Devadatte saṁghaṁ bhinditvā pañca bhikkhusatāni",
  "atk-s0101a11:11_2": "gahetvā gayāsīse buddhalīḷāya tesaṁ dhammaṁ desante hi bhagavatā pesitesu dvīsu aggasāvakesu",
  "atk-s0101a11:11_3": "dhammasenāpati tesaṁ cittācāraṁ ñatvā dhammaṁ desesi , therassa dhammadesanaṁ sutvā",
  "atk-s0101a11:11_4": "pañcasatā bhikkhū sotāpattiphale patiṭṭhahiṁsu. Atha nesaṁ mahāmoggallāno vikubbanaṁ",
  "atk-s0101a11:11_5": "dassetvā dassetvā dhammaṁ desesi, taṁ sutvā sabbe arahattaphale patiṭṭhahiṁsu. Atha",
  "atk-s0101a11:11_6": "dvepi mahānāgā pañca bhikkhusatāni gahetvā vehāsaṁ abbhuggantvā veḷuvanamevāgamiṁsu.",
  "atk-s0101a11:11_7": "Anusāsanīpāṭihāriyaṁ pana buddhānaṁ satataṁ dhammadesanā, tesu iddhipāṭihāriyaādesanāpāṭihāriyāni",
  "atk-s0101a11:11_8": "saupārambhāni sadosāni, addhānaṁ na tiṭṭhanti, addhānaṁ atiṭṭhanato na niyyanti.",
  "atk-s0101a11:11_9": "Anusāsanīpāṭihāriyaṁ anupārambhaṁ niddosaṁ, addhānaṁ tiṭṭhati, addhānaṁ tiṭṭhanato",
  "atk-s0101a11:11_10": "niyyāti. Tasmā bhagavā iddhipāṭihāriyañca ādesanāpāṭihāriyañca garahati, anusāsanīpāṭihāriyaṁyeva pasaṁsati.",
  "atk-s0101a11:12": "Bhūtanirodhesakavatthuvaṇṇanā",
  "atk-s0101a11:13_0": "487.Bhūtapubbanti idaṁ kasmā bhagavatā āraddhaṁ. Iddhipāṭihāriyaādesanāpāṭihāriyānaṁ",
  "atk-s0101a11:13_1": "aniyyānikabhāvadassanatthaṁ, anusāsanīpāṭihāriyasseva niyyānikabhāvadassanatthaṁ.",
  "atk-s0101a11:13_2": "Api ca sabbabuddhānaṁ mahābhūtapariyesako nāmeko bhikkhu hotiyeva. Yo mahābhūte pariyesanto",
  "atk-s0101a11:13_3": "yāva brahmalokā vicaritvā vissajjetāraṁ alabhitvā āgamma buddhameva pucchitvā nikkaṅkho",
  "atk-s0101a11:13_4": "hoti. Tasmā buddhānaṁ mahantabhāvappakāsanatthaṁ, idañca kāraṇaṁ paṭicchannaṁ, atha",
  "atk-s0101a11:13_5": "naṁ vivaṭaṁ katvā desentopi bhagavā ‘‘bhūtapubba’’ntiādimāha.",
  "atk-s0101a11:14_0": "Tattha kattha nu khoti kismiṁ ṭhāne kiṁ āgamma kiṁ pattassa te anavasesā appavattivasena",
  "atk-s0101a11:14_1": "nirujjhanti. Mahābhūtakathā panesā sabbākārena visuddhimagge vuttā, tasmā sā tatova gahetabbā.",
  "atk-s0101a11:15_0": "488.Devayāniyo maggoti pāṭiyekko devalokagamanamaggo nāma natthi, iddhividhañāṇasseva",
  "atk-s0101a11:15_1": "panetaṁ adhivacanaṁ. Tena hesa yāva brahmalokāpi kāyena vasaṁ vattento devalokaṁ",
  "atk-s0101a11:15_2": "yāti. Tasmā ‘‘taṁ devayāniyo maggo’’ti vuttaṁ. Yena cātumahārājikāti samīpe ṭhitampi",
  "atk-s0101a11:15_3": "bhagavantaṁ apucchitvā dhammatāya codito devatā mahānubhāvāti maññamāno upasaṅkami.",
  "atk-s0101a11:15_4": "Mayampi kho, bhikkhu, na jānāmāti buddhavisaye pañhaṁ pucchitā devatā na jānanti",
  "atk-s0101a11:15_5": ", tenevamāhaṁsu. Atha kho so bhikkhu ‘‘mama imaṁ pañhaṁ na kathetuṁ na labbhā, sīghaṁ",
  "atk-s0101a11:15_6": "kathethā’’ti tā devatā ajjhottharati, punappunaṁ pucchati, tā ‘‘ajjhottharati no",
  "atk-s0101a11:15_7": "ayaṁ bhikkhu, handa naṁ hatthato mocessāmā’’ti cintetvā ‘‘atthi kho bhikkhu cattāro",
  "atk-s0101a11:15_8": "mahārājāno’’tiādimāhaṁsu. Tattha abhikkantatarāti atikkamma kantatarā. Paṇītatarāti",
  "atk-s0101a11:15_9": "vaṇṇayasaissariyādīhi uttamatarā etena nayena sabbavāresu attho veditabbo.",
  "atk-s0101a11:16_0": "491-493. Ayaṁ pana viseso – sakko kira devarājā cintesi ‘‘ayaṁ pañho buddhavisayo,",
  "atk-s0101a11:16_1": "na sakkā aññena vissajjituṁ, ayañca bhikkhu aggiṁ pahāya khajjopanakaṁ dhamanto viya,",
  "atk-s0101a11:16_2": "bheriṁ pahāya udaraṁ vādento viya ca, loke aggapuggalaṁ sammāsambuddhaṁ pahāya devatā",
  "atk-s0101a11:16_3": "pucchanto vicarati, pesemi naṁ satthusantika’’nti. Tato punadeva so cintesi ‘‘sudūrampi",
  "atk-s0101a11:16_4": "gantvā satthu santikeva nikkaṅkho bhavissati . Atthi ceva puggalo nāmesa, thokaṁ",
  "atk-s0101a11:16_5": "tāva āhiṇḍanto kilamatu pacchā jānissatī’’ti. Tato taṁ ‘‘ahampi kho’’tiādimāha. Brahmayāniyopi",
  "atk-s0101a11:16_6": "devayāniyasadisova. Devayāniyamaggoti vā brahmayāniyamaggoti vā dhammasetūti vā ekacittakkhaṇikaappanāti",
  "atk-s0101a11:16_7": "vā sanniṭṭhānikacetanāti vā mahaggatacittanti vā abhiññāñāṇanti vā sabbametaṁ iddhividhañāṇasseva nāmaṁ.",
  "atk-s0101a11:17_0": "494.Pubbanimittanti āgamanapubbabhāge nimittaṁ sūriyassa udayato aruṇuggaṁ viya.",
  "atk-s0101a11:17_1": "Tasmā idāneva brahmā āgamissati, evaṁ mayaṁ jānāmāti dīpayiṁsu. Pāturahosīti pākaṭo",
  "atk-s0101a11:17_2": "ahosi. Atha kho so brahmā tena bhikkhunā puṭṭho attano avisayabhāvaṁ ñatvā sacāhaṁ",
  "atk-s0101a11:17_3": "‘‘na jānāmī’’ti vakkhāmi, ime maṁ paribhavissanti, atha jānanto viya yaṁ kiñci kathessāmi,",
  "atk-s0101a11:17_4": "ayaṁ me bhikkhu veyyākaraṇena anāraddhacitto vādaṁ āropessati. ‘‘Ahamasmi bhikkhu",
  "atk-s0101a11:17_5": "brahmā’’tiādīni pana me bhaṇantassa na koci vacanaṁ saddahissati. Yaṁnūnāhaṁ vikkhepaṁ",
  "atk-s0101a11:17_6": "katvā imaṁ bhikkhuṁ satthusantikaṁyeva peseyyanti cintetvā ‘‘ahamasmi bhikkhu brahmā’’tiādimāha.",
  "atk-s0101a11:18": "495-496.Ekamantaṁapanetvāti kasmā evamakāsi? Kuhakattā. Bahiddhā pariyeṭṭhinti telatthiko vālikaṁ nippīḷiyamāno viya yāva brahmalokā bahiddhā pariyesanaṁ āpajjati.",
  "atk-s0101a11:19_0": "497.Sakuṇanti kākaṁ vā kulalaṁ vā. Na kho eso, bhikkhu, pañho evaṁ pucchitabboti",
  "atk-s0101a11:19_1": "idaṁ bhagavā yasmā padesenesa pañho pucchitabbo, ayañca kho bhikkhu anupādinnakepi",
  "atk-s0101a11:19_2": "gahetvā nippadesato pucchati, tasmā paṭisedheti. Āciṇṇaṁ kiretaṁ buddhānaṁ, pucchāmūḷhassa",
  "atk-s0101a11:19_3": "janassa pucchāya dosaṁ dassetvā pucchaṁ sikkhāpetvā pucchāvissajjanaṁ. Kasmā? Pucchituṁ",
  "atk-s0101a11:19_4": "ajānitvā paripucchanto duviññāpayo hoti. Pañhaṁ sikkhāpento pana ‘‘kattha āpo cā’’tiādimāha.",
  "atk-s0101a11:20_0": "498. Tattha na gādhatīti na patiṭṭhāti, ime cattāro mahābhūtā kiṁ āgamma appatiṭṭhā",
  "atk-s0101a11:20_1": "bhavantīti attho. Upādinnaṁyeva sandhāya pucchati. Dīghañca rassañcāti saṇṭhānavasena",
  "atk-s0101a11:20_2": "upādārūpaṁ vuttaṁ. Aṇuṁ thūlanti khuddakaṁ vā mahantaṁ vā, imināpi upādārūpe vaṇṇamattameva",
  "atk-s0101a11:20_3": "kathitaṁ. Subhāsubhanti subhañca asubhañca upādārūpameva kathitaṁ. Kiṁ pana upādārūpaṁ",
  "atk-s0101a11:20_4": "subhanti asubhanti atthi? Natthi. Iṭṭhāniṭṭhārammaṇaṁ paneva kathitaṁ. Nāmañca rūpañcāti",
  "atk-s0101a11:20_5": "nāmañca dīghādibhedaṁ rūpañca. Uparujjhatīti nirujjhati, kiṁ āgamma asesametaṁ nappavattatīti.",
  "atk-s0101a11:21": "Evaṁ pucchitabbaṁ siyāti pucchaṁ dassetvā idāni vissajjanaṁ dassento tatra veyyākaraṇaṁ bhavatīti vatvā – ‘‘viññāṇa’’ntiādimāha.",
  "atk-s0101a11:22_0": "499. Tattha viññātabbanti viññāṇaṁ nibbānassetaṁ nāmaṁ, tadetaṁ nidassanābhāvato",
  "atk-s0101a11:22_1": "anidassanaṁ. Uppādanto vā vayanto vā ṭhitassa aññathattanto vā etassa natthīti anantaṁ.",
  "atk-s0101a11:22_2": "Pabhanti panetaṁ kira titthassa nāmaṁ, tañhi papanti etthāti papaṁ, pakārassa pana",
  "atk-s0101a11:22_3": "bhakāro kato. Sabbato pabhamassāti sabbatopabhaṁ. Nibbānassa kira yathā mahāsamuddassa",
  "atk-s0101a11:22_4": "yato yato otaritukāmā honti, taṁ tadeva titthaṁ, atitthaṁ nāma natthi. Evameva aṭṭhatiṁsāya",
  "atk-s0101a11:22_5": "kammaṭṭhānesu yena yena mukhena nibbānaṁ otaritukāmā honti, taṁ tadeva titthaṁ, nibbānassa",
  "atk-s0101a11:22_6": "atitthaṁ nāma natthi. Tena vuttaṁ ‘‘sabbatopabha’’nti. Ettha āpo cāti ettha nibbāne",
  "atk-s0101a11:22_7": "idaṁ nibbānaṁ āgamma sabbametaṁ āpotiādinā nayena vuttaṁ upādinnaka dhammajātaṁ nirujjhati, appavattaṁ hotīti.",
  "atk-s0101a11:23_0": "Idānissa nirujjhanūpāyaṁ dassento ‘‘viññāṇassa nirodhena etthetaṁ uparujjhatī’’ti",
  "atk-s0101a11:23_1": "āha. Tattha viññāṇanti carimakaviññāṇampi abhisaṅkhāraviññāṇampi , carimakaviññāṇassāpi",
  "atk-s0101a11:23_2": "hi nirodhena etthetaṁ uparujjhati. Vijjhātadīpasikhā viya apaṇṇattikabhāvaṁ yāti.",
  "atk-s0101a11:23_3": "Abhisaṅkhāraviññāṇassāpi anuppādanirodhena anuppādavasena uparujjhati. Yathāha ‘‘sotāpattimaggañāṇena",
  "atk-s0101a11:23_4": "abhisaṅkhāraviññāṇassa nirodhena ṭhapetvā sattabhave anamatagge saṁsāre ye uppajjeyyuṁ",
  "atk-s0101a11:23_5": "nāmañca rūpañca etthete nirujjhantī’’ti sabbaṁ cūḷaniddese vuttanayeneva veditabbaṁ.",
  "atk-s0101a11:23_6": "Sesaṁ sabbattha uttānamevāti.",
  "atk-s0101a11:24": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a11:25": "Kevaṭṭasuttavaṇṇanā niṭṭhitā."
}