{
  "atk-s0510a23:0": "25. Tuvaradāyakavaggo",
  "atk-s0510a23:1": "1-10. Tuvaradāyakattheraapadānādivaṇṇanā",
  "atk-s0510a23:2_0": "1. Pañcavīsatime vagge paṭhamāpadāne bharitvā tuvaramādāyāti tuvaraaṭṭhiṁ muggakalayasadisaṁ",
  "atk-s0510a23:2_1": "tuvaraṭṭhiṁ bhajjitvā pupphetvā bhājanena ādāya saṅghassa vanamajjhogāhakassa adadiṁ adāsinti attho.",
  "atk-s0510a23:3_0": "4-5. Dutiyāpadāne dhanuṁ advejjhaṁ katvānāti migādīnaṁ māraṇatthāya dhanuṁ sannayhitvā",
  "atk-s0510a23:3_1": "caramāno kesaraṁ ogataṁ disvāti supupphitaṁ khuddakasaraṁ disvā buddhassa abhiropesinti",
  "atk-s0510a23:3_2": "ahaṁ cittaṁ pasādetvā vanaṁ sampattassa tissassa bhagavato abhiropayiṁ pūjesinti attho.",
  "atk-s0510a23:4_0": "9-10. Tatiyāpadāne jalakukkuṭoti jātassare caramānakukkuṭo. Tuṇḍena kesariṁ gayhāti",
  "atk-s0510a23:4_1": "padumapupphaṁ mukhatuṇḍena ḍaṁsitvā ākāsena gacchantassa tissassa bhagavato abhiropesiṁ pūjesinti attho.",
  "atk-s0510a23:5_0": "14. Catutthāpadāne viravapupphamādāyāti vividhaṁ ravati saddaṁ karotīti viravaṁ,",
  "atk-s0510a23:5_1": "saddakaraṇavelāyaṁ vikasanato “virava”nti laddhanāmaṁ pupphasamūhaṁ ādāya gahetvā",
  "atk-s0510a23:5_2": "siddhatthassa buddhassa abhiropayiṁ pūjesinti attho.",
  "atk-s0510a23:6_0": "17. Pañcamāpadāne kuṭigopakoti senāsanapālako. Kālena kālaṁ dhūpesinti sampattasampattakālānukāle",
  "atk-s0510a23:6_1": "dhūpesiṁ, dhūpena sugandhaṁ akāsinti attho. Siddhatthassa bhagavato gandhakuṭikālānusāridhūpena",
  "atk-s0510a23:6_2": "dhūpesiṁ vāsesinti attho.",
  "atk-s0510a23:7": "Chaṭṭhasattamāpadānāni uttānatthāneva.",
  "atk-s0510a23:8": "27. Aṭṭhamāpadāne satta sattalipupphānīti sattalisaṅkhātāni, satta pupphāni sīsenādāya vessabhussa bhagavato abhiropesiṁ pūjesinti attho.",
  "atk-s0510a23:9": "31. Navamāpadāne bimbijālakapupphānīti rattaṅkuravakapupphāni siddhatthassa bhagavato pūjesinti attho.",
  "atk-s0510a23:10": "35. Dasamāpadāne uddālakaṁ gahetvānāti jātassare vihaṅgasobbhe jātaṁ uddālakapupphaṁ ocinitvā kakusandhassa bhagavato pūjesinti attho. Sesaṁ suviññeyyamevāti.",
  "atk-s0510a23:11": "Pañcavīsatimavaggavaṇṇanā samattā."
}