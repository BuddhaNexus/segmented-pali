{
  "atk-s0510a11:0": "11. Bhikkhadāyivaggo",
  "atk-s0510a11:1": "1. Bhikkhādāyakattheraapadānavaṇṇanā",
  "atk-s0510a11:2_0": "Suvaṇṇavaṇṇaṁsambuddhantiādikaṁ āyasmato bhikkhādāyakattherassa apadānaṁ. Ayampi",
  "atk-s0510a11:2_1": "purimajinavaresu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a11:2_2": "siddhatthassa bhagavato kāle ekasmiṁ kulagehe nibbatto vuddhimanvāya vibhavasampanno",
  "atk-s0510a11:2_3": "saddhājāto vihārato nikkhamitvā piṇḍāya caramānaṁ siddhatthaṁ bhagavantaṁ disvā pasannamānaso",
  "atk-s0510a11:2_4": "āhāramadāsi. Bhagavā taṁ paṭiggahetvā anumodanaṁ vatvā pakkāmi. So teneva kusalena",
  "atk-s0510a11:2_5": "yāvatāyukaṁ ṭhatvā āyupariyosāne devaloke nibbatto tattha cha kāmāvacarasampattiyo",
  "atk-s0510a11:2_6": "anubhavitvā manussesu ca manussasampattimanubhavitvā imasmiṁ buddhuppāde kulagehe",
  "atk-s0510a11:2_7": "nibbatto vuddhimanvāya saddhājāto pabbajitvā nacirasseva arahā ahosi.",
  "atk-s0510a11:3_0": "1. So aparabhāge attano pubbakammaṁ anussaritvā somanassajāto pubbacaritāpadānaṁ",
  "atk-s0510a11:3_1": "pakāsento suvaṇṇavaṇṇaṁ sambuddhantiādimāha. Taṁ sabbaṁ heṭṭhā vuttanayameva. Pavarā",
  "atk-s0510a11:3_2": "abhinikkhantanti pakārena varitabbaṁ patthetabbanti pavaraṁ, rammabhūtato vivekabhūtato",
  "atk-s0510a11:3_3": "sakavihārato abhi visesena nikkhantanti attho. Vānā nibbānamāgatanti vānaṁ vuccati",
  "atk-s0510a11:3_4": "taṇhā, tato nikkhantattā nibbānaṁ, vānanāmaṁ taṇhaṁ padhānaṁ katvā sabbakilese pahāya",
  "atk-s0510a11:3_5": "nibbānaṁ pattanti attho.",
  "atk-s0510a11:4_0": "2.Kaṭacchubhikkhaṁ datvānāti karatalena gahetabbā dabbi kaṭacchu, bhikkhīyati āyācīyatīti",
  "atk-s0510a11:4_1": "bhikkhā, abhi visesena khāditabbā bhakkhitabbāti vā bhikkhā, kaṭacchunā gahetabbā",
  "atk-s0510a11:4_2": "bhikkhā kaṭacchubhikkhā, dabbiyā bhattaṁ datvāti attho. Sesaṁ sabbattha uttānatthamevāti.",
  "atk-s0510a11:5": "Bhikkhādāyakattheraapadānavaṇṇanā samattā.",
  "atk-s0510a11:6": "2. Ñāṇasaññikattheraapadānavaṇṇanā",
  "atk-s0510a11:7_0": "Suvaṇṇavaṇṇaṁsambuddhantiādikaṁ āyasmato ñāṇasaññikattherassa apadānaṁ. Kā uppatti?",
  "atk-s0510a11:7_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a11:7_2": "upacinanto siddhatthassa bhagavato kāle kulagehe nibbatto vuddhimanvāya saddhājāto",
  "atk-s0510a11:7_3": "saddhammassavane sādaro sālayo bhagavato dhammadesanānusārena ñāṇaṁ pesetvā ghosapamāṇattā",
  "atk-s0510a11:7_4": "bhagavato ñāṇe pasanno pañcaṅgaaṭṭhaṅganamakkāravasena paṇāmaṁ katvā pakkāmi. So",
  "atk-s0510a11:7_5": "tato cuto devalokesu uppanno tattha cha kāmāvacare dibbasampattimanubhavanto tato",
  "atk-s0510a11:7_6": "cavitvā manussaloke jāto tatthaggabhūtā cakkavattisampadādayo anubhavitvā imasmiṁ",
  "atk-s0510a11:7_7": "buddhuppāde vibhavasampanne ekasmiṁ kulagehe nibbatto vuddhimanvāya satthari pasīditvā",
  "atk-s0510a11:7_8": "pabbajito nacirasseva arahā ahosi.",
  "atk-s0510a11:8_0": "7. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a11:8_1": "suvaṇṇavaṇṇaṁ sambuddhantiādimāha. Taṁ vuttatthameva. Nisabhājāniyaṁ yathāti gavasatasahassajeṭṭho",
  "atk-s0510a11:8_2": "nisabho, nisabho ca so ājāniyo seṭṭho uttamo ceti nisabhājāniyo. Yathā nisabhājāniyo,",
  "atk-s0510a11:8_3": "tatheva bhagavāti attho. Lokavisayasaññātaṁ paññattivasena evaṁ vuttaṁ. Anupameyyo",
  "atk-s0510a11:8_4": "hi bhagavā. Sesaṁ sabbattha uttānatthamevāti.",
  "atk-s0510a11:9": "Ñāṇasaññikattheraapadānavaṇṇanā samattā.",
  "atk-s0510a11:10": "3. Uppalahatthiyattheraapadānavaṇṇanā",
  "atk-s0510a11:11_0": "Tivarāyaṁ nivāsīhantiādikaṁ āyasmato uppalahatthakattherassa apadānaṁ. Ayampi purimajinavaresu",
  "atk-s0510a11:11_1": "katakusalo tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a11:11_2": "bhagavato kāle mālākārakule nibbatto vuddhimanvāya mālākārakammena anekāni pupphāni",
  "atk-s0510a11:11_3": "vikkiṇanto jīvati. Athekadivasaṁ pupphāni gahetvā caranto bhagavantaṁ ratanagghikamiva",
  "atk-s0510a11:11_4": "caramānaṁ disvā rattuppalakalāpena pūjesi. So tato cuto teneva puññena sugatīsu puññamanubhavitvā",
  "atk-s0510a11:11_5": "imasmiṁ buddhuppāde kulagehe nibbatto vuddhimanvāya saddhājāto pabbajitvā nacirasseva arahā ahosi.",
  "atk-s0510a11:12_0": "13. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a11:12_1": "tivarāyaṁ nivāsīhantiādimāha. Tattha tivarāti tīhi vārehi kāritaṁ sañcaritaṁ paṭicchannaṁ",
  "atk-s0510a11:12_2": "nagaraṁ, tassaṁ tivarāyaṁ nivāsī, vasanasīlo nivāsanaṭṭhānagehe vā vasanto ahanti",
  "atk-s0510a11:12_3": "attho. Ahosiṁ māliko tadāti tadā nibbānatthāya puññasambhārakaraṇasamaye māliko mālākārova",
  "atk-s0510a11:12_4": "pupphāni kayavikkayaṁ katvā jīvanto ahosinti attho.",
  "atk-s0510a11:13": "14.Pupphahatthamadāsahanti siddhatthaṁ bhagavantaṁ disvā uppalakalāpaṁ adāsiṁ pūjesinti attho. Sesaṁ sabbattha uttānatthamevāti.",
  "atk-s0510a11:14": "Uppalahatthakattheraapadānavaṇṇanā samattā.",
  "atk-s0510a11:15": "4. Padapūjakattheraapadānavaṇṇanā",
  "atk-s0510a11:16_0": "Siddhatthassabhagavatotiādikaṁ āyasmato padapūjakattherassa apadānaṁ. Ayampi purimabuddhesu",
  "atk-s0510a11:16_1": "katādhikāro siddhatthassa bhagavato kāle kulagehe nibbatto vuddhimanvāya satthari",
  "atk-s0510a11:16_2": "pasanno sumanapupphena pādamūle pūjesi. So tena puññena devamanussesu saṁsaranto",
  "atk-s0510a11:16_3": "sakkasampattiṁ anubhavitvā imasmiṁ buddhuppāde ekasmiṁ kulagehe nibbatto vuddhimanvāya",
  "atk-s0510a11:16_4": "satthari pasīditvā pabbajito vipassanaṁ vaḍḍhetvā arahattaphale patiṭṭhāsi.",
  "atk-s0510a11:17_0": "19. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a11:17_1": "siddhatthassa bhagavatotiādimāha. Jātipupphamadāsahanti jātisumanapupphaṁ adāsiṁ",
  "atk-s0510a11:17_2": "ahanti vattabbe gāthābandhasukhatthaṁ sumanasaddassa lopaṁ katvā vuttaṁ. Tattha jātiyā",
  "atk-s0510a11:17_3": "nibbatto vikasamānoyeva sumanaṁ janānaṁ somanassaṁ karotīti sumanaṁ, pupphanaṭṭhena",
  "atk-s0510a11:17_4": "vikasanaṭṭhena pupphaṁ, sumanañca taṁ pupphañcāti sumanapupphaṁ, tāni sumanapupphāni",
  "atk-s0510a11:17_5": "siddhatthassa bhagavato ahaṁ pūjesinti attho. Sesaṁ sabbattha uttānamevāti.",
  "atk-s0510a11:18": "Padapūjakattheraapadānavaṇṇanā samattā.",
  "atk-s0510a11:19": "5. Muṭṭhipupphiyattheraapadānavaṇṇanā",
  "atk-s0510a11:20_0": "Sudassanonāma nāmenātiādikaṁ āyasmato muṭṭhipupphiyattherassa apadānaṁ. Ayampi purimabuddhesu",
  "atk-s0510a11:20_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a11:20_2": "bhagavato kāle mālākārakule nibbatto vuddhimanvāya sakasippe nipphattiṁ patto ekadivasaṁ",
  "atk-s0510a11:20_3": "bhagavantaṁ disvā pasannamānaso jātisumanapupphāni ubhohi hatthehi bhagavato pādamūle",
  "atk-s0510a11:20_4": "okiritvā pūjesi. So tena kusalasambhārena devamanussesu saṁsaranto ubho sampattiyo",
  "atk-s0510a11:20_5": "anubhavitvā imasmiṁ buddhuppāde kulagehe nibbatto vuddhippatto pubbavāsanāvasena",
  "atk-s0510a11:20_6": "satthari pasīditvā pabbajito nacirasseva arahā ahosi.",
  "atk-s0510a11:21_0": "14-25. So aparabhāge attano pubbakammaṁ anussaritvā somanassajāto pubbacaritāpadānaṁ",
  "atk-s0510a11:21_1": "pakāsento sudassano nāma nāmenātiādimāha. Tattha sudassanoti ārohapariṇāharūpasaṇṭhānayobbaññasobhanena",
  "atk-s0510a11:21_2": "sundaro dassanoti sudassano, nāmena sudassano nāma mālākāro hutvā jātisumanapupphehi",
  "atk-s0510a11:21_3": "padumuttaraṁ bhagavantaṁ pūjesinti attho. Sesaṁ sabbattha uttānamevāti.",
  "atk-s0510a11:22": "Muṭṭhipupphiyattheraapadānavaṇṇanā samattā.",
  "atk-s0510a11:23": "6. Udakapūjakattheraapadānavaṇṇanā",
  "atk-s0510a11:24_0": "Suvaṇṇavaṇṇaṁsambuddhantiādikaṁ āyasmato udakapūjakattherassa apadānaṁ. Ayampi purimajinavaresu",
  "atk-s0510a11:24_1": "pūritakusalasañcayo tattha tattha bhave vivaṭṭūpanissayāni puññāni paripūriyamāno",
  "atk-s0510a11:24_2": "pudumuttarassa bhagavato kāle ekasmiṁ kulagehe nibbatto vuddhimanvāya kusalākusalaṁ",
  "atk-s0510a11:24_3": "jānanto padumuttarassa bhagavato ākāse gacchato nikkhantachabbaṇṇabuddharaṁsīsu pasanno",
  "atk-s0510a11:24_4": "ubhohi hatthehi udakaṁ gahetvā pūjesi. Tena pūjitaṁ udakaṁ rajatabubbulaṁ viya ākāse",
  "atk-s0510a11:24_5": "aṭṭhāsi. So abhippasanno teneva somanassena tusitādīsu nibbatto dibbasampattiyo anubhavitvā",
  "atk-s0510a11:24_6": "aparabhāge manussasampattiyo ca anubhavitvā imasmiṁ buddhuppāde kulagehe nibbatto",
  "atk-s0510a11:24_7": "viññutaṁ patto satthari pasīditvā pabbajito nacirasseva arahā ahosi.",
  "atk-s0510a11:25_0": "29. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a11:25_1": "suvaṇṇavaṇṇaṁ sambuddhantiādimāha. Taṁ heṭṭhā vuttameva. Ghatāsanaṁva jalitanti ghataṁ",
  "atk-s0510a11:25_2": "vuccati sappi, ghatassa āsanaṁ ādhāranti ghatāsanaṁ, aggi, atha vā taṁ asati bhuñjatīti",
  "atk-s0510a11:25_3": "ghatāsanaṁ , aggiyeva. Yathā ghate āsitte aggimhi aggisikhā atīva jalati, evaṁ aggikkhandhaṁ",
  "atk-s0510a11:25_4": "iva jalamānaṁ bhagavantanti attho. Ādittaṁva hutāsananti hutaṁ vuccati pūjāsakkāre,",
  "atk-s0510a11:25_5": "hutassa pūjāsakkārassa āsananti hutāsanaṁ, jalamānaṁ sūriyaṁ iva dvattiṁsamahāpurisalakkhaṇehi",
  "atk-s0510a11:25_6": "byāmappabhāmaṇḍalehi vijjotamānaṁ suvaṇṇavaṇṇaṁ sambuddhaṁ anilañjase ākāse gacchantaṁ",
  "atk-s0510a11:25_7": "addasanti sambandho. Sesaṁ sabbattha uttānamevāti.",
  "atk-s0510a11:26": "Udakapūjakattheraapadānavaṇṇanā samattā.",
  "atk-s0510a11:27": "7. Naḷamāliyattheraapadānavaṇṇanā",
  "atk-s0510a11:28_0": "Padumuttarabuddhassātiādikaṁ āyasmato naḷamāliyattherassa apadānaṁ. Esopi purimajinavaresu",
  "atk-s0510a11:28_1": "katādhikāro anekāsu jātīsu vivaṭṭūpanissayāni kusalakammāni upacinanto padumuttarassa",
  "atk-s0510a11:28_2": "bhagavato kāle kulagehe nibbatto vuddhimanvāya gharāvāsaṁ saṇṭhapetvā kāme ādīnavaṁ",
  "atk-s0510a11:28_3": "disvā gehaṁ pahāya tāpasapabbajjaṁ pabbajitvā himavante vasanto tatthāgataṁ bhagavantaṁ",
  "atk-s0510a11:28_4": "disvā pasanno vanditvā tiṇasantharaṁ santharitvā tattha nisinnassa bhagavato naḷamālehi",
  "atk-s0510a11:28_5": "bījaniṁ katvā bījetvā adāsi. Paṭiggahesi bhagavā tassānukampāya, anumodanañca akāsi.",
  "atk-s0510a11:28_6": "So tena puññena devamanussesu saṁsaranto uppannuppannabhave pariḷāhasantāpavivajjito",
  "atk-s0510a11:28_7": "kāyacittacetasikasukhappatto anekasukhamanubhavitvā imasmiṁ buddhuppāde ekasmiṁ kulagehe",
  "atk-s0510a11:28_8": "nibbatto vuddhimanvāya pubbavāsanābalena satthari pasanno pabbajitvā nacirasseva arahā ahosi.",
  "atk-s0510a11:29": "36. So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttarabuddhassātiādimāha. Taṁ heṭṭhā vuttameva.",
  "atk-s0510a11:30_0": "37.Naḷamālaṁ gahetvānāti naḷati asāro nissāro hutvā veḷuvaṁsatopi tanuko sallahuko",
  "atk-s0510a11:30_1": "jātoti naḷo, naḷassa mālā pupphaṁ naḷamālaṁ, tena naḷamālena bījaniṁ kāresinti sambandho",
  "atk-s0510a11:30_2": ". Bījissati janissati vāto anenāti bījanī, taṁ bījaniṁ buddhassa upanāmesiṁ, paṭiggahesinti",
  "atk-s0510a11:30_3": "attho. Sesaṁ sabbattha uttānamevāti.",
  "atk-s0510a11:31": "Naḷamāliyattheraapadānavaṇṇanā samattā.",
  "atk-s0510a11:32": "Sattamabhāṇavāravaṇṇanā samattā.",
  "atk-s0510a11:33": "8. Āsanupaṭṭhāhakattheraapadānavaṇṇanā",
  "atk-s0510a11:34_0": "Kānanaṁ vanamoggayhātiādikaṁ āyasmato āsanupaṭṭhāhakattherassa apadānaṁ. Ayampi purimabuddhesu",
  "atk-s0510a11:34_1": "katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a11:34_2": "bhagavato kāle kulagehe nibbatto gharāvāsaṁ vasanto tattha dosaṁ disvā gharāvāsaṁ",
  "atk-s0510a11:34_3": "pahāya tāpasapabbajjaṁ pabbajitvā himavante vasanto tattha sampattaṁ bhagavantaṁ",
  "atk-s0510a11:34_4": "disvā pasanno sīhāsanaṁ adāsi, tattha nisinnaṁ bhagavantaṁ mālākalāpaṁ gahetvā pūjetvā",
  "atk-s0510a11:34_5": "taṁ padakkhiṇaṁ katvā pakkāmi. So tena puññena devamanussesu saṁsaranto nibbattanibbattabhave",
  "atk-s0510a11:34_6": "uccakuliko vibhavasampanno ahosi. So kālantarena imasmiṁ buddhuppāde kulagehe nibbatto",
  "atk-s0510a11:34_7": "vuddhimanvāya satthari pasīditvā pabbajito nacirasseva arahā ahosi.",
  "atk-s0510a11:35": "47. So arahā samāno attano pubbakammaṁ saritvā somanassajāto pubbacaritāpadānaṁ pakāsento kānanaṁ vanamoggayhātiādimāha. Taṁ sabbaṁ heṭṭhā vuttatthamevāti.",
  "atk-s0510a11:36": "Āsanupaṭṭhāhakattheraapadānavaṇṇanā samattā.",
  "atk-s0510a11:37": "9. Biḷālidāyakattheraapadānavaṇṇanā",
  "atk-s0510a11:38_0": "Himavantassāvidūretiādikaṁ āyasmato biḷālidāyakattherassa apadānaṁ. Ayampi purimajinavaresu",
  "atk-s0510a11:38_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a11:38_2": "bhagavato kāle kulagehe nibbatto viññutaṁ patto gharāvāsaṁ vasanto tatthādīnavaṁ",
  "atk-s0510a11:38_3": "disvā gharāvāsaṁ pahāya tāpasapabbajjaṁ pabbajitvā himavante vasanto atīva appicchasantuṭṭho",
  "atk-s0510a11:38_4": "āluvādīhi yāpento vasati. Tadā padumuttaro bhagavā tassa anukampāya taṁ himavantaṁ",
  "atk-s0510a11:38_5": "agamāsi . Taṁ disvā pasanno vanditvā biḷāliyo gahetvā patte okiri. Taṁ tathāgato",
  "atk-s0510a11:38_6": "tassānukampāya somanassuppādayanto paribhuñji. So tena kammena tato cuto devamanussesu",
  "atk-s0510a11:38_7": "ubhayasampattiyo anubhavitvā imasmiṁ buddhuppāde kulagehe nibbattitvā vuddhimanvāya",
  "atk-s0510a11:38_8": "satthari pasanno sāsane pabbajitvā nacirasseva arahā ahosi.",
  "atk-s0510a11:39_0": "53. So aparabhāge attano kusalakammaṁ saritvā somanassajāto pubbacaritāpadānaṁ pakāsento",
  "atk-s0510a11:39_1": "himavantassāvidūretiādimāha. Taṁ sabbaṁ heṭṭhā vuttanayattā uttānatthameva. Āluvakarambhādayo",
  "atk-s0510a11:39_2": "tesaṁ tesaṁ kandajātīnaṁ nāmānevāti.",
  "atk-s0510a11:40": "Biḷālidāyakattheraapadānavaṇṇanā samattā.",
  "atk-s0510a11:41": "10. Reṇupūjakattheraapadānavaṇṇanā",
  "atk-s0510a11:42_0": "Suvaṇṇavaṇṇaṁ sambuddhantiādikaṁ āyasmato reṇupūjakattherassa apadānaṁ. Ayampi purimajinavaresu",
  "atk-s0510a11:42_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a11:42_2": "bhagavato kāle kulagehe nibbatto vuddhimanvāya satthari pasanno viññutaṁ patto aggikkhandhaṁ",
  "atk-s0510a11:42_3": "viya vijjotamānaṁ bhagavantaṁ disvā pasannamānaso nāgapupphakesaraṁ gahetvā pūjesi.",
  "atk-s0510a11:42_4": "Atha bhagavā anumodanamakāsi.",
  "atk-s0510a11:43_0": "62-3. So tena puññena tato cuto devamanussesu saṁsaranto ubhayasampattiyo anubhavitvā",
  "atk-s0510a11:43_1": "uppannuppannabhave sabbattha pūjito imasmiṁ buddhuppāde kulagehe nibbatto viññutaṁ",
  "atk-s0510a11:43_2": "patto pubbavāsanābalena satthari pasanno sāsane pabbajito nacirasseva arahā hutvā",
  "atk-s0510a11:43_3": "dibbacakkhunā attano pubbakammaṁ disvā somanassajāto pubbacaritāpadānaṁ pakāsento",
  "atk-s0510a11:43_4": "suvaṇṇavaṇṇaṁ sambuddhantiādimāha. Taṁ heṭṭhā vuttatthameva. Sataraṁsiṁva bhāṇumanti",
  "atk-s0510a11:43_5": "satamattā satappamāṇā raṁsi pabhā yassa sūriyassa so sataraṁsi, gāthābandhasukhatthaṁ",
  "atk-s0510a11:43_6": "sataraṁsīti vuttaṁ, anekasatassa anekasatasahassaraṁsīti attho. Bhāṇu vuccati pabhā,",
  "atk-s0510a11:43_7": "bhāṇu pabhā yassa so bhāṇumā, bhāṇumasaṅkhātaṁ sūriyaṁ iva vipassiṁ bhagavantaṁ disvā",
  "atk-s0510a11:43_8": "sakesaraṁ nāgapupphaṁ gahetvā abhiropayiṁ pūjesinti attho. Sesaṁ uttānamevāti.",
  "atk-s0510a11:44": "Reṇupūjakattheraapadānavaṇṇanā samattā.",
  "atk-s0510a11:45": "Ekādasamavaggavaṇṇanā samattā."
}