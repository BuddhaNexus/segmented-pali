{
  "anya-e0803n12:0": "12. Sabbanāmataṁsadisanāmanāmikapadamālā",
  "anya-e0803n12:1": "Ito paraṁ pavakkhāmi, sabbanāmañca tassamaṁ;",
  "anya-e0803n12:2": "Nāmañca yojitaṁ nānā-nāmeheva visesato.",
  "anya-e0803n12:3": "Yāni honti tiliṅgāni, anukūlāni yāni ca;",
  "anya-e0803n12:4": "Tiliṅgānaṁ visesena, padānetāni nāmato.",
  "anya-e0803n12:5": "‘‘Sabbasādhāraṇakāni, nāmāni’’cceva atthato;",
  "anya-e0803n12:6": "Sabbanāmāni vuccanti, sattavīsati saṅkhato.",
  "anya-e0803n12:7": "Tesu kānici rūpehi, sesāññehi ca yujjare;",
  "anya-e0803n12:8": "Kānici pana saheva, etesaṁ lakkhaṇaṁ idaṁ.",
  "anya-e0803n12:9": "Etasmā lakkhaṇā muttaṁ, na padaṁ sabbanāmikaṁ;",
  "anya-e0803n12:10": "Tasmātītādayo saddā, guṇanāmāni vuccare.",
  "anya-e0803n12:11_0": "Sabbanāmāni nāma – sabba katara katama ubhaya itaraañña aññatara aññatama pubba para",
  "anya-e0803n12:11_1": "apara dakkhiṇa uttara adharayata eta ima amukiṁ eka ubha dviti catu tumha amha iccetāni sattavīsa.",
  "anya-e0803n12:12_0": "Etesu sabbasaddo sakalattho, so ca sabbasabbādivasena ñeyyo. Katara katamasaddā pucchanatthā.",
  "anya-e0803n12:12_1": "Ubhayasaddo dviavayavasamudāyavacano. Itarasaddo vuttapaṭiyogīvacano. Aññasaddo adhigatāparavacano.",
  "anya-e0803n12:12_2": "Aññatara aññatamasaddā aniyamatthā. Pubbādayo uttarapariyantā disākālādivavatthāvacanā.",
  "anya-e0803n12:12_3": "Tathā hi pubbaparā para dakkhiṇuttarasaddā pulliṅgatte yathārahaṁ kāladesādivacanā,",
  "anya-e0803n12:12_4": "itthiliṅgatte disādivacanā, napuṁsakaliṅgatte ṭhānādivacanā. Adharasaddopi heṭṭhimatthavācako",
  "anya-e0803n12:12_5": "vavatthāvacanoyeva, so ca tiliṅgo ‘‘adharo patto. Adharā araṇī, adharaṁ bhājana’’miti,",
  "anya-e0803n12:12_6": "yaṁsaddo aniyamattho. Taṁsaddo parammukhāvacano. Etasaddo samīpavacano. Imasaddo",
  "anya-e0803n12:12_7": "accantasamīpavacano. Amusaddo dūravacano. Kiṁsaddo pucchanattho. Ekasaddo saṅkhādivacano. Vuttañhi –",
  "anya-e0803n12:13_0": "Ekasaddo aññatthaseṭṭhaasahāyasaṅkhādīsu dissati. Tathā hesa ‘‘sassato attā ca loko",
  "anya-e0803n12:13_1": "ca, idameva saccaṁ moghamaññanti, ittheke abhivadantī’’tiādīsu aññatthe dissati.",
  "anya-e0803n12:13_2": "‘‘Cetaso ekodibhāva’’ntiādīsu seṭṭhe. ‘‘Eko vūpakaṭṭho’’tiādīsu asahāye. ‘‘Ekova",
  "anya-e0803n12:13_3": "kho bhikkhave khaṇo ca samayo ca brahmacariyavāsāyā’’tiādīsu saṅkhāyanti.",
  "anya-e0803n12:14_0": "Yatthesa saṅkhāvacano, tatthekavacanantova. Ubhasaddo dvisaddapariyāyo. Dviticatusaddā",
  "anya-e0803n12:14_1": "saṅkhāvacanā, sabbakālaṁ bahuvacanantāva. Tumhasaddo yena katheti, tasmiṁ vattabbavacanaṁ.",
  "anya-e0803n12:14_2": "Amhasaddo attani vattabbavacanaṁ.",
  "anya-e0803n12:15": "Idāni tesaṁ nāmikapadamālaṁ kathayāma –",
  "anya-e0803n12:16_0": "Sabbo, sabbe. Sabbaṁ, sabbe. Sabbena, sabbehi, sabbebhi. Sabbassa, sabbesaṁ, sabbesānaṁ.",
  "anya-e0803n12:16_1": "Sabbasmā, sabbamhā, sabbehi, sabbebhi. Sabbassa, sabbesaṁ, sabbesānaṁ. Sabbasmiṁ,",
  "anya-e0803n12:16_2": "sabbamhi, sabbesu. Bho sabba, bhavanto sabbe.",
  "anya-e0803n12:17_0": "Tatra ‘‘sabbo bhūto, sabbe bhūtā’’tiādinā, ‘‘sabbo puriso, sabbe purisā’’tiādinā",
  "anya-e0803n12:17_1": "ca nayena sabbāni pulliṅganāmehi saddhiṁ yojetabbāni. Yāni pana yamakamahātherena",
  "anya-e0803n12:17_2": "punnapuṁsakavisaye sabba katara katamādīnaṁ aññānipi rūpāni vuttāni. Taṁ yathā?",
  "anya-e0803n12:18": "‘‘Sabbā’’ iccādikaṁ rūpaṁ, nissakke bhummake pana;",
  "anya-e0803n12:19": "‘‘Sabbe’’ iccādikaṁ rūpaṁ, yamakena pakāsitaṁ.",
  "anya-e0803n12:20": "Tañce upaparikkhitvā, yuttaṁ gaṇhantu yogino;",
  "anya-e0803n12:21": "Sabbanāmikarūpañhi, vividhaṁ dubbudhaṁ yato.",
  "anya-e0803n12:22_0": "Sabbā, sabbā, sabbāyo. Sabbaṁ, sabbā, sabbāyo. Sabbāya, sabbassā, sabbāhi, sabbābhi.",
  "anya-e0803n12:22_1": "Sabbāya, sabbassā, sabbāsaṁ. Sabbāya, sabbassā, sabbāhi, sabbābhi. Sabbāya, sabbassā,",
  "anya-e0803n12:22_2": "sabbāsaṁ. Sabbāyaṁ, sabbassā, sabbassaṁ, sabbāsu. Bhoti sabbe, bhotiyo sabbā, sabbāyo.",
  "anya-e0803n12:22_3": "Itthiliṅgatte nāmikapadamālā.",
  "anya-e0803n12:23_0": "Ettha ‘‘sabbā bhāvikā, sabbā bhāvikāyo’’ti, ‘‘sabbā kaññā, sabbā kaññāyo’’ti ca ādinā",
  "anya-e0803n12:23_1": "itthiliṅgasabbanāmāni sabbehi itthiliṅgehi saddhiṁ yojetabbāni. Ettha ca ‘‘sabbassā’’ti",
  "anya-e0803n12:23_2": "padaṁ tatiyācatutthīpañcamīchaṭṭhīsattamīvasena pañcadhā vibhattaṁ ‘‘tassā kumārikāya",
  "anya-e0803n12:23_3": "saddhi’’nti karaṇappayogādidassanato. Sabbassā kaññāya kataṁ. Sabbassā kaññāya deti.",
  "anya-e0803n12:23_4": "Ayaṁ kaññā sabbassā kaññāya hīnā virūpā. Ayaṁ kaññā sabbassā kaññāya uttamā abhirūpā.",
  "anya-e0803n12:23_5": "Sabbassā kaññāya apeti, sabbassā kaññāya dhanaṁ. Sabbassā kaññāya patiṭṭhitaṁ.",
  "anya-e0803n12:24_0": "Sabbaṁ, sabbāni. Sabbaṁ, sabbāni. Sabbena, sabbehi, sabbebhi. Sabbassa, sabbesaṁ,",
  "anya-e0803n12:24_1": "sabbesānaṁ. Sabbasmā, sabbamhā, sabbehi, sabbebhi . Sabbassa, sabbesaṁ, sabbesānaṁ.",
  "anya-e0803n12:24_2": "Sabbasmiṁ, sabbamhi, sabbesu. Bho sabba, bhavanto sabbāni. Napuṁsakaliṅgatte nāmikapadamālā.",
  "anya-e0803n12:25_0": "Ettha ‘‘sabbaṁ bhūtaṁ, sabbāni bhūtāni. Sabbaṁ cittaṁ, sabbāni cittānī’’ti ca ādinā",
  "anya-e0803n12:25_1": "napuṁsakaliṅgasabbanāmāni sabbehi napuṁsakaliṅgehi saddhiṁ yojetabbāni. Evaṁ sabbasaddassa",
  "anya-e0803n12:25_2": "liṅgattayavasena padamālā bhavati.",
  "anya-e0803n12:26_0": "Idānissa parapadena saddhiṁ samāso veditabbo ‘‘sabbasādhāraṇo sabbaverī’’iti. Tattha",
  "anya-e0803n12:26_1": "sabbesaṁ sādhāraṇo sabbasādhāraṇo. Sabbesaṁ verī, sabbe vā verino yassa soyaṁ sabbaverīti",
  "anya-e0803n12:26_2": "samāsaviggaho. Yathā pana sabbasaddassa padamālā liṅgattayavasena yojitā, evaṁ katarasaddādīnampi",
  "anya-e0803n12:26_3": "adharasaddapariyantānaṁ yojetabbā.",
  "anya-e0803n12:27": "Tatrāyaṁ ubhayasaddavajjito pulliṅgapeyyālo –",
  "anya-e0803n12:28_0": "Kataro, katare. Kataraṁ…pe… bho katara, bhavanto katare. Katamo, katame. Itaro, itare.",
  "anya-e0803n12:28_1": "Añño, aññe. Aññataro, aññatare. Aññatamo, aññatame. Pubbo, pubbe. Paro, pare. Aparo,",
  "anya-e0803n12:28_2": "apare. Dakkhiṇo, dakkhiṇe. Uttaro, uttare. Adharo, adhare…pe… bho adhara, bhavanto adhareti.",
  "anya-e0803n12:29": "Ayaṁ pana ubhayasaddasahito napuṁsakaliṅgapeyyālo –",
  "anya-e0803n12:30_0": "Kataraṁ, katarāni. Kataraṁ…pe… bho katara, bhavanto katarāni. Katamaṁ. Ubhayaṁ. Itaraṁ.",
  "anya-e0803n12:30_1": "Aññaṁ. Aññataraṁ. Aññatamaṁ. Pubbaṁ. Paraṁ. Aparaṁ. Dakkhiṇaṁ. Uttaraṁ. Adharaṁ,",
  "anya-e0803n12:30_2": "adharāni. Adharaṁ…pe… bho adhara, bhavanto adharānīti.",
  "anya-e0803n12:31_0": "Idāni punnapuṁsakaliṅgānaṁ parasaddādīnaṁ rūpantaraniddeso vuccati. Kaccāyanasmiñhi",
  "anya-e0803n12:31_1": "‘‘purisā’’ti viya ‘‘parā’’ti paṭhamābahuvacanaṁ dissati. Evarūpo nayo aparasabbakatarādīsu",
  "anya-e0803n12:31_2": "aññatamapariyosānesu navasu appasiddho, labbhamāno pubbadakkhiṇuttarādharesu catūsu",
  "anya-e0803n12:31_3": "labbheyya. Tathā ‘‘purise’’ti viya pāḷiādīsu ‘‘pubbe’’ti saccasaṅkhepe ‘‘itare’’ti,",
  "anya-e0803n12:31_4": "kaccāyane ca ‘‘pare’’ti sattamīekavacanaṁ dissati. Evarūpo nayo sabba aññasaddesu",
  "anya-e0803n12:31_5": "appasiddho, labbhamāno katarakatamādīsu sesesu adharapariyosānesu dvādasasu labbheyya.",
  "anya-e0803n12:31_6": "Tathā ‘‘purisā’’ti viya sabbā katarā iccādi pañcamīekavacananayo pāḷiādīsu appasiddho.",
  "anya-e0803n12:31_7": "Evaṁ santepi ayaṁ nayo punappunaṁ upaparikkhitvā yutto ce, gahetabbo.",
  "anya-e0803n12:32": "Ayaṁ pana ubhayasaddasahito itthiliṅgapeyyālo –",
  "anya-e0803n12:33_0": "Katarā, katarā, katarāyo. Kataraṁ…pe… bhoti katare, bhotiyo katarā, katarāyo. Katamā.",
  "anya-e0803n12:33_1": "Ubhayā. Itarā. Aññatarā. Aññatamā. Pubbā. Parā. Aparā. Dakkhiṇā. Uttarā. Adharā,",
  "anya-e0803n12:33_2": "adharā, adharāyo. Adharaṁ…pe… bhoti adhare, bhotiyo adharā, adharāyoti.",
  "anya-e0803n12:34_0": "Yasmā panetesu itara añña aññatara aññatamānaṁ pāḷiyādīsu ‘‘itarissā’’tiādidassanato",
  "anya-e0803n12:34_1": "koci bhedo vattabbo , tasmā catutthīchaṭṭhīnaṁ ekavacanaṭṭhāne ‘‘itarissā, itarāya,",
  "anya-e0803n12:34_2": "aññissā, aññāya. Aññatarissā, aññatarāya, aññatamissā, aññatamāyā’’ti yojetabbaṁ.",
  "anya-e0803n12:34_3": "Tathā tatiyāpañcamīnamekavacanaṭṭhāne ‘‘tassā kumārikāya saddhiṁ. Kassāhaṁ kena hāyāmī’’ti",
  "anya-e0803n12:34_4": "karaṇanissakkappayogadassanato sattamiyā panekavacanaṭṭhāne ‘‘itarissā, itarissaṁ,",
  "anya-e0803n12:34_5": "itarāya, itarāyaṁ, aññissā, aññissaṁ, aññāya, aññāyaṁ, aññatarissā, aññatarissaṁ,",
  "anya-e0803n12:34_6": "aññatarāya, aññatarāyaṁ, aññatamissā, aññatamissaṁ, aññatamāya, aññatamāya’’nti yojetabbaṁ",
  "anya-e0803n12:34_7": "‘‘aññataro bhikkhu aññatarissā itthiyā paṭibaddhacitto hotī’’ti pāḷidassanato.",
  "anya-e0803n12:35_0": "Tatra sabbasaddo sabbasabbaṁ, padesasabbaṁ, āyatanasabbaṁ, sakkāyasabbanti catūsu",
  "anya-e0803n12:35_1": "visayesu diṭṭhappayogo. Tathā hesa ‘‘sabbe dhammā sabbākārena buddhassa bhagavato",
  "anya-e0803n12:35_2": "ñāṇamukhe āpāthamāgacchantī’’tiādīsu sabbasabbasmiṁ āgato. ‘‘Sabbesaṁ vo sāriputtā",
  "anya-e0803n12:35_3": "subhāsitaṁ pariyāyenā’’tiādīsu padesasabbasmiṁ. ‘‘Sabbaṁ vo bhikkhave desessāmi,",
  "anya-e0803n12:35_4": "taṁ suṇātha sādhukaṁ manasi karotha, bhāsissāmi…pe… katamañca bhikkhave sabbaṁ cakkhuñceva",
  "anya-e0803n12:35_5": "rūpā ca…pe… mano ceva dhammā cā’’ti ettha āyatanasabbasmiṁ. ‘‘Sabbaṁ sabbato sañjānātī’’tiādīsu",
  "anya-e0803n12:35_6": "sakkāyasabbasmiṁ. Tattha sabbasabbasmiṁ āgato nippadeso, itaresu tīsu sappadesoti",
  "anya-e0803n12:35_7": "veditabbo. Iccevaṁ –",
  "anya-e0803n12:36": "Sabbasabbapadesesu , atho āyatanepi ca;",
  "anya-e0803n12:37": "Sakkāye cāti catūsu, sabbasaddo pavattati.",
  "anya-e0803n12:38_0": "Katara katamasaddesu katarasaddo appesu ekaṁ vā dve vā tīṇi vā bhiyyo vā appamupādāya",
  "anya-e0803n12:38_1": "vattati. Katamasaddo bahūsu ekaṁ vā dve vā tīṇi vā bahuṁ vā upādāya vattati. Katarasaddo",
  "anya-e0803n12:38_2": "hi appavisayo, katamasaddo bahuvisayo. Tatrime payogā ‘‘katarena maggena gantabbaṁ.",
  "anya-e0803n12:38_3": "Samuddo kataro ayaṁ. Katamo tasmiṁ samaye phasso hoti. Katame dhammā kusalā. Disā",
  "anya-e0803n12:38_4": "catasso vidisā catasso, uddhaṁ adho dasa disatā, imāyo, katamaṁ disaṁ tiṭṭhati nāgarājā’’.",
  "anya-e0803n12:38_5": "Iccevamādayo bhavanti. Ubhayo. Ubhayaṁ. Ubhayo. Ubhayena. Sesaṁ pulliṅge sabbasaddasamaṁ.",
  "anya-e0803n12:38_6": "Ubhayo janā tiṭṭhanti. Ubhayo jane passati. Yathā ubho puttā. Ubho putteti. ‘‘Ubhayo’’ti",
  "anya-e0803n12:38_7": "hi padaṁ ‘‘ubho’’ti padamiva bahuvacanantabhāvena pasiddhaṁ, na tvekavacanantabhāvena. Ettha hi –",
  "anya-e0803n12:39": "‘‘Ekarattena ubhayo, tuvañca dhanusekha ca;",
  "anya-e0803n12:40": "Annamevābhinandanti, ubhayo devamānusā’’",
  "anya-e0803n12:41_0": "‘‘Ubhayo te pitābhātaro’’ti tadatthasādhakāni nidassanapadāni veditabbāni. Yadā panāyasmanto",
  "anya-e0803n12:41_1": "‘‘ubhayo’’ti ekavacanantaṁ passeyyātha, tadā sādhukaṁ manasi karotha. Ko hi samattho",
  "anya-e0803n12:41_2": "anantanayapaṭimaṇḍite sāṭṭhakathe tepiṭake jinasāsane niravasesato nayaṁ daṭṭhuṁ",
  "anya-e0803n12:41_3": "dassetuñca aññatra āgamādhigamasampannena pabhinnapaṭisambhidena. Idañcetthupalakkhitabbaṁ –",
  "anya-e0803n12:42": "Aññasaddo pubbasaddo, dakkhiṇo cuttaro paro;",
  "anya-e0803n12:43": "Sabbanāmesu gayhanti, asabbanāmikesupi.",
  "anya-e0803n12:44": "Etesañhi sabbanāmesu saṅgaho vibhāvitova.",
  "anya-e0803n12:45_0": "Idāni asabbanāmesu saṅgaho vuccate – tattha aññasaddo tāva yadā bālavācako, tadā",
  "anya-e0803n12:45_1": "sabbanāmaṁ nāma na hoti. Asabbanāmattā ca sabbathāpi purisa kaññā cittanayeneva yojetabbo.",
  "anya-e0803n12:45_2": "Tathā hi na jānātīti añño, bālo puriso. Na jānātīti aññā, bālā itthī. Na jānātīti",
  "anya-e0803n12:45_3": "aññaṁ, bālaṁ kulanti vacanattho. Evaṁ viditvā pulliṅgaṭṭhāne ‘‘añño, aññā. Aññaṁ,",
  "anya-e0803n12:45_4": "aññe’’tiādinā purisanayeneva nāmikapadamālā yojetabbā. Itthiliṅgaṭṭhāne ‘‘aññā, aññā,",
  "anya-e0803n12:45_5": "aññāyo’’tiādinā kaññānayeneva, napuṁsakaliṅgaṭṭhāne ‘‘aññaṁ, aññānī’’tiādinā cittanayeneva yojetabbā.",
  "anya-e0803n12:46_0": "Imasmiñhi atthavisese bālajane vattukāmena ‘‘aññā janā’’ti avatvā ‘‘aññe janā’’ti",
  "anya-e0803n12:46_1": "vutte tassa taṁ vacanaṁ adhippetatthaṁ na sādheti aññathā atthassa gahetabbattā.",
  "anya-e0803n12:46_2": "Tathā ‘‘aññānaṁ janāna’’nti avatvā ‘‘aññesaṁ janānaṁ, aññesānaṁ janāna’’nti vā vutte",
  "anya-e0803n12:46_3": "tassa taṁ vacanaṁ adhippetatthaṁ na sādheti. Tathā ‘‘aññānaṁ itthīna’’nti avatvā",
  "anya-e0803n12:46_4": "‘‘aññāsaṁ itthīna’’nti vuttepi, ‘‘aññānaṁ kulāna’’nti avatvā ‘‘aññesaṁ kulānaṁ, aññesānaṁ",
  "anya-e0803n12:46_5": "kulāna’’nti vā vuttepi. Sabbanāmikavasena pana adhigatāparavacanicchāyaṁ ‘‘aññe janā’’tiādinā",
  "anya-e0803n12:46_6": "vattabbaṁ, na ‘‘aññā janā’’tiādinā. Tathā hi ‘‘aññā janā’’tiādinā vuttavacanaṁ adhippetatthaṁ",
  "anya-e0803n12:46_7": "na sādheti aññathā atthassa gahetabbattā. Iti yattha ‘‘aññā janā’’tiādivacanaṁ upapajjati,",
  "anya-e0803n12:46_8": "‘‘aññe janā’’tiādivacanaṁ nupapajjati, yattha pana ‘‘aññe janā’’tiādivacanaṁ upapajjati,",
  "anya-e0803n12:46_9": "‘‘aññā janā’’tiādivacanaṁ nupapajjati. Yā etasmiṁ atthavisese sallakkhaṇā paññā,",
  "anya-e0803n12:46_10": "ayaṁ nītiyā maggo yuttāyuttivicāraṇe hetuttā, lokasmiñhi yuttāyuttivicāraṇā nītīti",
  "anya-e0803n12:46_11": "vuttā. Sā ca vinā paññāya na sijjhati. Evaṁ aññasaddo asabbanāmikopi bhavati.",
  "anya-e0803n12:47_0": "Pubba dakkhiṇuttara parasaddesu pubbasaddo yattha padhānavācako, yattha ca ‘‘semhaṁ",
  "anya-e0803n12:47_1": "pubbo’’tiādīsu lohitakopajavācako, tattha asabbanāmiko. Paṭhamatthe tiliṅgo, dutiyatthe",
  "anya-e0803n12:47_2": "ekaliṅgo. Uttamatthavācako pana uttarasaddo ca parasaddo ca asabbanāmiko tiliṅgoyeva.",
  "anya-e0803n12:47_3": "Tathā ‘‘dakkhiṇassā vahantima’’nti ettha viya susikkhitatthacaturatthavācako dakkhiṇasaddo.",
  "anya-e0803n12:47_4": "‘‘Petānaṁ dakkhiṇaṁ dajjā’’tiādīsu pana deyyadhammavācako dakkhiṇāsaddo niyogā itthiliṅgo",
  "anya-e0803n12:47_5": "asabbanāmikoyeva. Evaṁ añña pubba dakkhiṇuttara parasaddā asabbanāmikāpi santīti",
  "anya-e0803n12:47_6": "tesaṁ sabbanāmesupi asabbanāmesupi saṅgaho veditabbo.",
  "anya-e0803n12:48_0": "Idāni katarasaddādīnaṁ parapadena saddhiṁ samāso nīyate ‘‘kataragāmavāsī katamagāmavāsī.",
  "anya-e0803n12:48_1": "Ubhayagāmavāsino, itaragāmavāsī aññataragāmavāsī, pubbadisā, parajano, dakkhiṇadisā,",
  "anya-e0803n12:48_2": "uttaradisā, adharapatto’’ti. Tatra ‘‘kataro gāmo kataragāmo, katamo gāmo katamagāmo,",
  "anya-e0803n12:48_3": "ubhayo gāmā ubhayagāmā’’tiādinā yathārahaṁ samāsaviggaho, katarasaddassa pana katamasaddena",
  "anya-e0803n12:48_4": "saddhiṁ samāsaṁ icchanti dvidhā ca rūpāni garū ‘‘kataro ca katamo ca katarakatame",
  "anya-e0803n12:48_5": "katarakatamā vā’’ti . Tasmā sabbanāmikanayena suddhanāmikesu purisanayena ca katara",
  "anya-e0803n12:48_6": "katamasaddassa nāmikapadamālā yojetabbā, tenassa sampadānasāmivacanaṭṭhānesu ‘‘katarakatamesaṁ,",
  "anya-e0803n12:48_7": "katarakatamesānaṁ, katarakatamāna’’nti tīṇi rūpāni siyuṁ ‘‘katarā ca katamā ca katarakatamā’’ti",
  "anya-e0803n12:48_8": "evaṁ itthiliṅgavasena katasamāse pana sabbanāmikanayena, suddhanāmikesu kaññānayena",
  "anya-e0803n12:48_9": "ca yojetabbā. ‘‘Katarañca katamañca katarakatamānī’’ti evaṁ napuṁsakaliṅgavasena",
  "anya-e0803n12:48_10": "katasamāse sabbanāmikanayena, suddhanāmikesu cittanayena ca yojetabbā.",
  "anya-e0803n12:49_0": "Ayaṁ panettha visesopi veditabbo – pubbāparādisaddā dvandasamāsādividhiṁ patvā sehi",
  "anya-e0803n12:49_1": "rūpehi rūpavanto na honti, taṁ yathā? Pubbāparā, adharuttarā, māsapubbā purisā, diṭṭhapubbā",
  "anya-e0803n12:49_2": "purisā, tathāgataṁ diṭṭhapubbā sāvakā, idaṁ pulliṅgatte paṭhamābahuvacanarūpaṁ. Etthekāro",
  "anya-e0803n12:49_3": "ādesabhūto na dissati. Pubbāparānaṁ adharuttarānaṁ, māsapubbānaṁ purisānaṁ, idaṁ",
  "anya-e0803n12:49_4": "pulliṅgatte catutthīchaṭṭhīnaṁ bahuvacanarūpaṁ. Ettha saṁ sānamiccete ādesabhūtā",
  "anya-e0803n12:49_5": "na dissanti. Tathāgataṁ diṭṭhapubbānaṁ sāvakānaṁ, tathāgataṁ diṭṭhapubbānaṁ sāvikānaṁ,",
  "anya-e0803n12:49_6": "kulānaṁ vā, idaṁ tiliṅgatte catutthīchaṭṭhīnaṁ bahuvacanarūpaṁ. Etthāpi saṁ sānamiccete",
  "anya-e0803n12:49_7": "ādesabhūtā na dissanti. Māsapubbāyaṁ māsapubbāya, piyapubbāyaṁ piyapubbāya, idamitthiliṅgatte",
  "anya-e0803n12:49_8": "sattamīcatutthīchaṭṭhīnaṁ ekavacanarūpaṁ. Etthādesabhūtā saṁ sā na dissanti. Māsapubbānaṁ",
  "anya-e0803n12:49_9": "itthīnaṁ, piyapubbānaṁ itthīnaṁ, idamitthiliṅgatte catutthīchaṭṭhībahuvacanarūpaṁ.",
  "anya-e0803n12:49_10": "Ettha panādesabhūto samicceso na dissati. Aññānipi yathāsambhavaṁ yojetabbāni, pubbāparādīnaṁ",
  "anya-e0803n12:49_11": "samāsaviggahaṁ samāsaparicchede pakāsessāma.",
  "anya-e0803n12:50": "Idāni yaṁsaddassa nāmikapadamālā vuccate –",
  "anya-e0803n12:51_0": "Yo, ye. Yaṁ, ye. Yena, yehi, yebhi. Yassa, yesaṁ, yesānaṁ. Yasmā, yamhā, yehi, yebhi.",
  "anya-e0803n12:51_1": "Yassa, yesaṁ, yesānaṁ. Yasmiṁ, yamhi, yesu. Idaṁ pulliṅgaṁ. Yaṁ, yāni. Yaṁ, yāni.",
  "anya-e0803n12:51_2": "Yena. Sesaṁ pulliṅgasadisaṁ. Atha vā yaṁ, yāni, yā. Yaṁ, yāni, ye. Yena. Sesaṁ pulliṅgasadisaṁ.",
  "anya-e0803n12:51_3": "Katthaci hi nikāralopo bhavati. Atha vā pana nikārassa ākārekārādesāpi gāthāvisaye.",
  "anya-e0803n12:52": "‘‘Yā pubbe bodhisattānaṁ, pallaṅkavaramābhuje;",
  "anya-e0803n12:53": "Nimittāni padissanti, tāni ajja padissare’’ti ca,",
  "anya-e0803n12:54": "‘‘Kiṁ māṇavassa ratanāni atthi, ye taṁ jinanto hare akkhadhutto’’ti ca idamettha pāḷinidassanaṁ. Idaṁ napuṁsakaliṅgaṁ.",
  "anya-e0803n12:55_0": "Yā, yā, yāyo. Yaṁ, yā, yāyo. Yāya, yāhi, yābhi. Yāya, yassā, yāsaṁ. Yāya, yāhi, yābhi.",
  "anya-e0803n12:55_1": "Yāya, yassā, yāsaṁ. Yassaṁ, yāyaṁ, yāsu. Itthiliṅgaṁ. Evaṁ yaṁsaddassa liṅgattayavasena",
  "anya-e0803n12:55_2": "padamālā bhavati. Etthālapanapadāni na labbhanti. Tathā taṁsaddādīnaṁ padamālādīsupi.",
  "anya-e0803n12:56_0": "Ettha pana yanti saddassa atthuddhāro vuccate – yanti saddo ‘‘yaṁ me bhante devānaṁ",
  "anya-e0803n12:56_1": "tāvatiṁsānaṁ sammukhā sutaṁ sammukhā paṭiggahitaṁ, ārocemi taṁ bhante bhagavato’’tiādīsu",
  "anya-e0803n12:56_2": "paccattavacane dissati. ‘‘Yantaṁ apucchimha akittayī no, aññaṁ taṁ pucchāma tadiṅgha",
  "anya-e0803n12:56_3": "brūhī’’tiādīsu upayogavacane. ‘‘Aṭṭhā nametaṁ bhikkhave anavakāso, yaṁ ekissā lokadhātuyā’’tiādīsu",
  "anya-e0803n12:56_4": "karaṇavacane. ‘‘Yaṁ vipassī bhagavā arahaṁ sammāsambuddho loke udapādī’’tiādīsu bhummavacane",
  "anya-e0803n12:56_5": "dissati. Etthedaṁ vuccati –",
  "anya-e0803n12:57": "‘‘Paccatte upayoge ca, bhumme ca karaṇepi ca;",
  "anya-e0803n12:58": "Catūsvetesu ṭhānesu, yanti saddo pavattatī’’ti.",
  "anya-e0803n12:59_0": "Parapadena saddhiṁ yaṁsaddassa samāsopi veditabbo ‘‘yaṁkhandhādi, yaṁguṇā, yagguṇā’’ti.",
  "anya-e0803n12:59_1": "Tattha yo khandhādi yaṁkhandhādi, ye guṇā yaṁguṇāti samāsaviggaho. Tathā hi visuddhimagge",
  "anya-e0803n12:59_2": "‘‘yaṁguṇanemittikañcetaṁ nāmaṁ, tesaṁ guṇānaṁ pakāsanatthaṁ imaṁ gāthaṁ vadantī’’ti",
  "anya-e0803n12:59_3": "etasmiṁ pade ‘‘ye guṇā yaṁguṇā, yaṁguṇā eva nimittaṁ yaṁguṇanimittaṁ, tato jātaṁ",
  "anya-e0803n12:59_4": "‘bhagavā’ti idaṁ nāmanti yaṁguṇanemittika’’nti nibbacanamicchitabbaṁ. Yagguṇāti ettha",
  "anya-e0803n12:59_5": "pana ‘‘yassa guṇā yagguṇā’’ti nibbacanaṁ. Tathā hi –",
  "anya-e0803n12:60": "‘‘Api sabbaññutā paññā, yagguṇantaṁ na jāniyā;",
  "anya-e0803n12:61": "Atha kā tassa vijaññā, taṁ buddhaṁ bhūguṇaṁ name’’ti",
  "anya-e0803n12:62": "Porāṇakaviracanāyaṁ ‘‘yassa guṇā yagguṇā’’ti nibbacanamicchitabbaṁ.",
  "anya-e0803n12:63": "Yasaddassa samāsamhi, saddhiṁ parapadehi ve;",
  "anya-e0803n12:64": "Niggahītāgamo vātha, dvibhāvo vā siyā dvidhā.",
  "anya-e0803n12:65": "Evaṁ yasaddassa samāso sallakkhitabbo.",
  "anya-e0803n12:66": "Idāni tasaddassa nāmikapadamālā vuccate –",
  "anya-e0803n12:67_0": "So, te. Naṁ, taṁ, ne, te. Nena, tena, nehi, tehi, nebhi, tebhi. Assa, nassa, tassa,",
  "anya-e0803n12:67_1": "‘nesaṁ, tesaṁ (āsaṁ). Asmā, nasmā, tasmā, namhā, tamhā, nehi, tehi, nebhi, tebhi.",
  "anya-e0803n12:67_2": "Assa, nassa, tassa, nesaṁ, tesaṁ (āsaṁ). Asmiṁ, nasmiṁ, tasmiṁ, amhi, namhi, tamhi,",
  "anya-e0803n12:67_3": "tyamhi, nesu, tesu. Idaṁ pulliṅgaṁ. Ettha ca āsaṁsaddassa atthibhāve ‘‘nevāsaṁ kesā",
  "anya-e0803n12:67_4": "dissanti, hatthapādā ca jālino’’ti gāthā nidassanaṁ, so ca tiliṅgo daṭṭhabbo. Tyamhīti",
  "anya-e0803n12:67_5": "padassa atthibhāve –",
  "anya-e0803n12:68": "‘‘Yadāssa sīlaṁ paññañca, soceyyañcādhigacchati;",
  "anya-e0803n12:69": "Atha vissāsate tyamhi, guyhañcassa na rakkhatī’’ti",
  "anya-e0803n12:70_0": "Ayaṁ gāthā nidassanaṁ. Ayamettha rūpaviseso sallakkhitabbo – ariyavinayeti vā sappurisavinayeti",
  "anya-e0803n12:70_1": "vā. Ese se eke ekaṭṭheti pāḷippadese paccattekavacanakānameta tasaddānaṁ ekārantaniddesopi dissatīti.",
  "anya-e0803n12:71_0": "Ettha pana tesaddassa atthuddhāro vuccate – tesaddo ‘‘na te sukhaṁ pajānanti, ye",
  "anya-e0803n12:71_1": "na passanti nandana’’ntiādīsu taṁsaddassa vasena paccattabahuvacane āgato, ‘‘te na",
  "anya-e0803n12:71_2": "passāmi dārake’’tiādīsu upayogabahuvacane. ‘‘Namo te purisājañña, namo te purisuttama.",
  "anya-e0803n12:71_3": "Namo te buddha vīratthū’’ti ca ādīsu tumhasaddassa vasena sampadāne, tuyhanti atthoti",
  "anya-e0803n12:71_4": "vadanti. ‘‘Kinte diṭṭhaṁ kinti te diṭṭhaṁ, upadhī te samatikkantā, āsavā te padālitā’’ti",
  "anya-e0803n12:71_5": "ca ādīsu karaṇe. ‘‘Kinte vataṁ kiṁ pana brahmacariya’’ntiādīsu sāmiatthe, tavāti",
  "anya-e0803n12:71_6": "atthoti vadanti. Etthetaṁ vuccati –",
  "anya-e0803n12:72": "‘‘Paccatte upayoge ca, karaṇe sampadāniye;",
  "anya-e0803n12:73": "Sāmimhi cāti tesaddo, pañcasvatthesu dissatī’’ti.",
  "anya-e0803n12:74": "Taṁ, tāni. Taṁ, tāni. Nena, tena iccādi. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:75_0": "Sā , tā, tāyo. Naṁ, taṁ, nā, tā, nāyo, tāyo. Nāya, tāya, nāhi, tāhi, nābhi, tābhi.",
  "anya-e0803n12:75_1": "Assā, nassā, (tissā,) tassā, nāya, tāya, nāsaṁ, tāsaṁ, sānaṁ, āsaṁ. Assā, nassā,",
  "anya-e0803n12:75_2": "tassā, nāya, tāya, nāhi, tāhi, nābhi, tābhi. Assā, nassā, (tissā,) tassā, nāya, tāya,",
  "anya-e0803n12:75_3": "nāsaṁ, tāsaṁ, sānaṁ, āsaṁ. Nāya, tāya, assaṁ, nassaṁ, tissaṁ, tassaṁ, nāyaṁ, tāyaṁ,",
  "anya-e0803n12:75_4": "nāsu, tāsu, tyāsu. Idaṁ itthiliṅgaṁ.",
  "anya-e0803n12:76_0": "Ettha pana ‘‘abhikkamo sānaṁ paññāyati, nāsaṁ kujjhanti paṇḍitā. Khiḍḍā paṇihitā",
  "anya-e0803n12:76_1": "tyāsu, rati tyāsu patiṭṭhitā. Bījāni tyāsu ruhantī’’ti payogadassanato ‘‘sānaṁ āsaṁ",
  "anya-e0803n12:76_2": "tyāsū’’ti imāni vuttāni akkharacintakānaṁ ñāṇacakkhusammuyhanaṭṭhānabhūtāni. Evaṁ",
  "anya-e0803n12:76_3": "parammukhavacanassa taṁsaddassa nāmikapadamālā bhavati.",
  "anya-e0803n12:77": "Ettha ca idaṁ vattabbaṁ –",
  "anya-e0803n12:78": "‘‘Taṁ tvaṁ gantvāna yācassu’’, iccādīsu padissare;",
  "anya-e0803n12:79": "Ādo taṁ tetiādīni, nantiādīni no tathā.",
  "anya-e0803n12:80": "Naṁ ne nenātiādīni, vo noiccādayo viya;",
  "anya-e0803n12:81": "Padato parabhāvamhi, diṭṭhāni jinasāsane.",
  "anya-e0803n12:82": "‘‘Atha naṁ atha ne āha, na ca naṁ paṭinandati’’;",
  "anya-e0803n12:83": "Iccādīni payogāni, dassetabbāni viññunā.",
  "anya-e0803n12:84": "Ko cettha vadeyya –",
  "anya-e0803n12:85": "‘‘Yathā nadī ca pantho ca, pānāgāraṁ sabhā papā;",
  "anya-e0803n12:86": "Evaṁ lokitthiyo nāma, nāsaṁ kujjhanti paṇḍitā’’ti",
  "anya-e0803n12:87": "Ettha –",
  "anya-e0803n12:88": "Padato aparattepi, nāsaṁsaddassa dassanā;",
  "anya-e0803n12:89": "Ādopi icchitabbāva, naṁ neiccādayo iti.",
  "anya-e0803n12:90": "So panevantu vattabbo, ‘‘tava vāde na labbhati;",
  "anya-e0803n12:91": "Nāsaṁsaddo nasaddo ca, āsaṁsaddo ca labbhare.",
  "anya-e0803n12:92": "Tasmā ‘āsaṁ na kujjhanti, itthīnaṁ paṇḍitā’iti;",
  "anya-e0803n12:93": "Atthova bhavate evaṁ, suṭṭhu dhārehi paṇḍitā’’ti.",
  "anya-e0803n12:94_0": "Atha vā yasmā niruttipiṭake ‘‘naṁ purisaṁ passati, ne purise passatī’’tiādinā padato",
  "anya-e0803n12:94_1": "aparattepi ‘‘naṁ, ne’’ iccādīni padāni vuttāni, tasmā tenāpi nayena padato aparānipi",
  "anya-e0803n12:94_2": "tāni kadāci siyuṁ. Mayaṁ pana pāḷinayānusārena tesaṁ pavattiṁ vadāma, idaṁ ṭhānaṁ",
  "anya-e0803n12:94_3": "suṭṭhu vicāretabbaṁ.",
  "anya-e0803n12:95": "Ettha pana tasaddassa parapadehi saddhiṁ samāsopi veditabbo ‘‘taṁputto, taṁsadiso, tanninno, tappoṇo, tappabbhāro, tabbhūto, tagguṇo, tassadiso’’ti.",
  "anya-e0803n12:96": "Tasaddassa samāsamhi, saddhiṁ parapadehi ve;",
  "anya-e0803n12:97": "Niggahītāgamo pubba-pade dvittantu pacchime.",
  "anya-e0803n12:98": "Evaṁ tasaddassa samāso sallakkhitabbo.",
  "anya-e0803n12:99": "Idāni etasaddassa nāmikapadamālā vuccate –",
  "anya-e0803n12:100": "Eso, ete. Etaṁ, ete. Etena, etehi, etebhi. Etassa, etesaṁ, etesānaṁ. Etasmā, etamhā, etehi, etebhi. Etassa, etesaṁ, etesānaṁ. Etasmiṁ, etamhi, etesu. Idaṁ pulliṅgaṁ.",
  "anya-e0803n12:101": "Etaṁ, etāni. Etaṁ, etāni. Sesaṁ pulliṅgasadisaṁ, idaṁ napuṁsakaliṅgaṁ.",
  "anya-e0803n12:102_0": "Esā , etā, etāyo. Etaṁ, etā, etāyo. Etāya, etāhi, etābhi. Etāya, etissā, etissāya,",
  "anya-e0803n12:102_1": "etāsaṁ. Etāya, etāhi, etābhi. Etāya, etissā, etissāya, etāsaṁ. Etāya, etissaṁ, etāsu.",
  "anya-e0803n12:102_2": "Idaṁ itthiliṅgaṁ. Evaṁ etasaddassa nāmikapadamālā bhavati.",
  "anya-e0803n12:103": "Parapadenettha saddhiṁ samāsopissa veditabbo ‘‘etadatthāya lokasmiṁ, nidhi nāma nidhiyyati. Etapparamāyeva devatā sannipatitā ahesu’’ntiādīsu.",
  "anya-e0803n12:104": "Samāse etasaddassa, saddhiṁ parapadehi ve;",
  "anya-e0803n12:105": "Niggahītāgamo pubba-pade hoti na hoti ca.",
  "anya-e0803n12:106": "Idāni idaṁsaddassa nāmikapadamālā vuccate –",
  "anya-e0803n12:107_0": "Ayaṁ, ime. Imaṁ, ime. Anena, iminā, ehi, ebhi, imehi, imebhi. Assa, imassa, esaṁ,",
  "anya-e0803n12:107_1": "esānaṁ, imesaṁ, imesānaṁ. Asmā, imasmā, imamhā, ehi, ebhi, imehi, imebhi. Assa, imassa,",
  "anya-e0803n12:107_2": "esaṁ, esānaṁ, imesaṁ, imesānaṁ. Asmiṁ, imasmiṁ, amhi, imamhi, esu, imesu. Idaṁ pulliṅgaṁ.",
  "anya-e0803n12:108": "Idaṁ, imāni. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:109_0": "Ayaṁ, imā, imāyo. Imaṁ, imā, imāyo. Imāya, imāhi, imābhi. Assā, assāya, imissā, imissāya,",
  "anya-e0803n12:109_1": "imāya, imāsaṁ. Assā, imissā, imāya, imāhi, imābhi. Assā, assāya, imissā, imissāya,",
  "anya-e0803n12:109_2": "imāya, imāsaṁ. Assaṁ, imissaṁ, imāya, imāyaṁ, imāsu. Idaṁ itthiliṅgaṁ. Evaṁ idaṁsaddassa",
  "anya-e0803n12:109_3": "nāmikapadamālā bhavati.",
  "anya-e0803n12:110_0": "Kaccāyane tu ‘‘imassidamaṁsisu napuṁsake’’ti imasaddoyeva pakatibhāvena vutto, idha",
  "anya-e0803n12:110_1": "pana idaṁsaddoyeva ‘‘idappaccayatā’’ti ettha ‘‘ida’’nti pakatiyā dassanato. Tathā",
  "anya-e0803n12:110_2": "hi ‘‘imesaṁ paccayā idappaccayā, idappaccayā eva idappaccayatā, idappaccayānaṁ vā",
  "anya-e0803n12:110_3": "samūho idappaccayatā’’ti vuttaṁ. Ettha ca idappaccayā eva idappaccayatāti tāsaddena",
  "anya-e0803n12:110_4": "padaṁ vaḍḍhitaṁ na kiñci atthantaraṁ yathā devo eva devatāti. Idappaccayānaṁ samūho",
  "anya-e0803n12:110_5": "idappaccayatāti samūhatthaṁ tāsaddamāha yathā janānaṁ samūho janatāti. Cūḷaniruttiyaṁ",
  "anya-e0803n12:110_6": "niruttipiṭake ca idaṁsaddoyeva pakatibhāvena vutto.",
  "anya-e0803n12:111": "Samāse idaṁsaddassa, saddhiṁ parapadena ve;",
  "anya-e0803n12:112": "Idappaccayatātveva, rūpaṁ dvittaṁ siyuttare.",
  "anya-e0803n12:113": "Idāni amusaddassa nāmikapadamālā vuccate –",
  "anya-e0803n12:114_0": "Asu, amu, amū. Amuṁ, amū. Amunā, amūhi, amūbhi. Amussa, dussa, amūsaṁ, amūsānaṁ.",
  "anya-e0803n12:114_1": "Amusmā, amumhā, amūhi, amūbhi. Amussa, dussa, amūsaṁ, amūsānaṁ. Amusmiṁ, amumhi,",
  "anya-e0803n12:114_2": "amūsu. Idaṁ pulliṅgaṁ.",
  "anya-e0803n12:115": "Aduṁ, amūni. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:116_0": "Asu, amu, amū, amuyo. Amūṁ, amū, amuyo. Amuyā, amūhi, amūbhi. Amussā, amuyā, amūsaṁ,",
  "anya-e0803n12:116_1": "amūsānaṁ. Amuyā, amūhi, amūbhi. Amussā, amuyā, amūsaṁ, amūsānaṁ. Amuyā, amuyaṁ, amussaṁ,",
  "anya-e0803n12:116_2": "amūsu. Idaṁ itthiliṅgaṁ. Evaṁ amusaddassa nāmikapadamālā bhavati, samāso pana appasiddho.",
  "anya-e0803n12:117_0": "Tatra ‘‘dussa me khettapālassa, rattibhattaṁ apābhata’’nti payogadassanato ‘‘dussā’’ti",
  "anya-e0803n12:117_1": "padamamhehi ṭhapitaṁ. Kakārāgamavasena aññānipi asabbanāmikarūpāni bhavanti. Tesaṁ",
  "anya-e0803n12:117_2": "vasena ayaṁ liṅgattayassa nāmikapadamālā vuccate –",
  "anya-e0803n12:118_0": "‘‘Asuko, asukā. Asukaṁ, asuke’’tiādinā, ‘‘amuko, amukā. Amukaṁ, amuke’’tiādinā ca",
  "anya-e0803n12:118_1": "purisanayopi labbhati. ‘‘Asukā, asukāyo’’tiādinā, ‘‘amukā, amukāyo’’tiādinā ca kaññānayopi",
  "anya-e0803n12:118_2": "labbhati. ‘‘Asukaṁ, asukānī’’tiādinā, ‘‘amukaṁ, amukānī’’tiādinā ca cittanayopi labbhati.",
  "anya-e0803n12:118_3": "Imānettha padāni asabbanāmikānipi kakārāgamavasena nānattadassanatthaṁ vuttāni.",
  "anya-e0803n12:119": "Idāni kiṁsaddassa nāmikapadamālā vuccate –",
  "anya-e0803n12:120": "Ko, ke. Kaṁ, ke. Kena, kehi, kebhi. Kassa, kissa, kesaṁ. Kasmā, kamhā, kehi, kebhi. Kassa, kissa, kesaṁ. Kasmiṁ, kismiṁ, kamhi, kimhi, kesu. Idaṁ pulliṅgaṁ.",
  "anya-e0803n12:121_0": "Rūpavisesopettha veditabbo ‘‘ke gandhabbe ca rakkhase nāge, ke kimpurise ca mānuse,",
  "anya-e0803n12:121_1": "ke paṇḍite sabbakāmadade, dīghaṁ rattaṁ bhattā me bhavissati, ke ca chave pāthikaputte,",
  "anya-e0803n12:121_2": "kā ca tathāgatānaṁ arahantānaṁ sammāsambuddhānaṁ āsādanā’’ti pāḷidassanato. Yasmā",
  "anya-e0803n12:121_3": "pana ke gandhabbe ca rakkhase nāge itiādīsu pāḷīsu ‘‘ke’’ti paccattavacanaṁ ekārantampi",
  "anya-e0803n12:121_4": "dissati, tasmā ‘‘ke’’ti rūpabhedo cettha ñeyyo. Tathā ‘‘kissassa ekadhammassa, vadhaṁ",
  "anya-e0803n12:121_5": "rocesi gotama. Kismiṁ me sivayo kuddhā. Kamhi kāle tayā vīra, patthitā bodhimuttamā’’tiādīni",
  "anya-e0803n12:121_6": "ca nidassanapadāni ñeyyāni. Apica –",
  "anya-e0803n12:122": "‘‘Ko te balaṁ mahārāja’’, itiādīsu pāḷisu;",
  "anya-e0803n12:123": "Kvasaddatthe vattatīti, ñeyyā ko iccayaṁ suti.",
  "anya-e0803n12:124": "Petaṁ taṁ sāmamaddakkhiṁ, ko nu tvaṁ sāma jīvasi;",
  "anya-e0803n12:125": "Iti pāṭhe kathaṁsaddā-bhidheyye vattatīti ca.",
  "anya-e0803n12:126": "Etesu dvīsu atthesu, diṭṭho ko iccayaṁ ravo;",
  "anya-e0803n12:127": "Nipātoti gahetabbo, sutisāmaññato ruto.",
  "anya-e0803n12:128_0": "Napuṁsakaliṅge kaṁ, kāni. Kaṁ, kāni. Sesaṁ pulliṅgasadisaṁ yojetabbaṁ. Atha vā ‘‘kiṁ",
  "anya-e0803n12:128_1": "cittaṁ. Kiṁ rūpaṁ. Kiṁ parābhavato mukhaṁ. Kiṁ icchasī’’tiādipayogadassanato pana",
  "anya-e0803n12:128_2": "‘‘kiṁ, kāni. Kiṁ, kānī’’ti vatvā sesaṁ pulliṅgasadisaṁ yojetabbaṁ. Ayaṁ nayo yuttataro,",
  "anya-e0803n12:128_3": "idaṁ napuṁsakaliṅgaṁ.",
  "anya-e0803n12:129": "Kā, kā, kāyo. Kaṁ, kā, kāyo. Kāya, kāhi, kābhi. Kāya, kassā, kāsaṁ, kāsānaṁ. Kāya, kassā, kāhi, kābhi. Kāya, kassā, kāsaṁ kāsānaṁ. Kāya, kassā, kāyaṁ, kassaṁ, kāsu.",
  "anya-e0803n12:130_0": "Ettha pana kāyoti padassa atthibhāve ‘‘kāyo amoghā gacchantī’’ti nidassanaṁ daṭṭhabbaṁ.",
  "anya-e0803n12:130_1": "Idaṁ itthiliṅgaṁ. Evaṁ kiṁsaddassa nāmikapadamālā bhavati. Etthetassa atthuddhāro",
  "anya-e0803n12:130_2": "vuccate – kiṁ saddo ‘‘kiṁ rājā yo lokaṁ na rakkhati. Kiṁ nu kho nāma tumhe maṁ vattabbaṁ",
  "anya-e0803n12:130_3": "maññathā’’tiādīsu garahane āgato. ‘‘Yaṁ kiñci rūpaṁ atītānāgatapaccuppanna’’ntiādīsu",
  "anya-e0803n12:130_4": "aniyame. ‘‘Kinte vakkali iminā pūtikāyena diṭṭhena, yo kho vakkali dhammaṁ passati,",
  "anya-e0803n12:130_5": "so maṁ passatī’’tiādīsu nippayojanatāyaṁ. ‘‘Kiṁ na kāhāmi te vaco’’tiādīsu sampaṭicchane.",
  "anya-e0803n12:130_6": "‘‘Kiṁsūdha vittaṁ purisassa seṭṭha’’ntiādīsu pucchāyaṁ, pucchā ca nāma kāraṇapucchādivasena",
  "anya-e0803n12:130_7": "anekavidhā, ato kāraṇapucchādivasenapi kiṁsaddassa pavatti vitthārato ñeyyā. Tathā",
  "anya-e0803n12:130_8": "hi ayaṁ ‘‘kiṁ nu santaramānova, kāsuṁ khaṇasi sārathi. Kiṁ nu jātiṁ na rocesi. Kena",
  "anya-e0803n12:130_9": "tetādiso vaṇṇo’’tiādīsu kāraṇapucchāyaṁ vattati. ‘‘Kiṁ kāsuyā karissatī’’tiādīsu",
  "anya-e0803n12:130_10": "kiccapucchāyaṁ. ‘‘Kiṁ sīlaṁ. Ko samādhī’’tiādīsu sarūpapucchāyaṁ. ‘‘Kiṁ khādasi.",
  "anya-e0803n12:130_11": "Kiṁ pivasī’’tiādīsu vatthupucchāyaṁ. ‘‘Khādasi kiṁ pivasi ki’’ntiādīsu kriyāpucchāyaṁ",
  "anya-e0803n12:130_12": "vattati. Adiṭṭhajotanāpucchāti evamādikā pana pañcavidhā pucchā kiṁsaddassa atthuddhāre",
  "anya-e0803n12:130_13": "anāharitabbattā anāgatāti daṭṭhabbaṁ. Etthetaṁ vuccati –",
  "anya-e0803n12:131": "Garahāyaṁ aniyame, nippayojanatāya ca;",
  "anya-e0803n12:132": "Sampaṭicchanapucchāsu, kiṁsaddo sampavattati.",
  "anya-e0803n12:133_0": "Parapadena saddhiṁ samāsopissa veditabbo ‘‘kiṁsamudayo, kiṁvedano, kiṁsaññojano’’ti.",
  "anya-e0803n12:133_1": "Ettha ‘‘ko, ke. Kā, kā, kāyo. Kiṁ, kānī’’ti evaṁ liṅgattayavasena vibhattāni kiṁsaddamayāni",
  "anya-e0803n12:133_2": "padāni samāsapadatte puna kimiti pakatibhāveneva tiṭṭhanti. Nāmasaddena pana samāse",
  "anya-e0803n12:133_3": "tesaṁ dvidhā gati dissati ‘‘kinnāmo, konāmo’’ti. Sabbāni panetāni itthinapuṁsakaliṅgavasena",
  "anya-e0803n12:133_4": "bahuvacanavasena ca yojetabbāni.",
  "anya-e0803n12:134": "Kiṁsaddassa samāsamhi, saddhiṁ nāmaravena ve;",
  "anya-e0803n12:135": "‘‘Kinnāmo’’ iti ‘‘konāmo’’, iti cevaṁ gati dvidhā.",
  "anya-e0803n12:136": "‘‘Konāmo te upajjhāyo’’, iccādettha nidassanaṁ;",
  "anya-e0803n12:137": "Sahaññena samāsamhi, ‘‘kiṁ kiṁ’’icceva suyyate.",
  "anya-e0803n12:138_0": "Tathā hi ‘‘kiṁcitto tvaṁ bhikkhu. Kiṁkārapaṭissāvinī’’tiādīsu kiṁsaddo sarūpamavijahanto",
  "anya-e0803n12:138_1": "tiṭṭhati. Tattha hi kiṁcittaṁ yassa so kiṁcitto. ‘‘Kiṁ karomi sāmī’’ti evaṁ kinti",
  "anya-e0803n12:138_2": "kāro karaṇaṁ saddanicchāraṇaṁ kiṁkāro, taṁ paṭissāvetīti kiṁkārapaṭissāvinītiādi",
  "anya-e0803n12:138_3": "nibbacanamicchitabbaṁ. ‘‘Kinnaro. Kiṁpakkamiva bhakkhita’’ntiādīsu pana nibbacanamappasiddhaṁ,",
  "anya-e0803n12:138_4": "kiṁsaddoyeva padāvayavabhāvena suto. Tathā hi so katthaci padāvayavabhāvena katthaci",
  "anya-e0803n12:138_5": "nu su nukho kāraṇādisaddehi sahacāribhāvena ca suyyati. Atrime payogā – esā te itthī",
  "anya-e0803n12:138_6": "kiṁ hoti. Ete manussā tumhākaṁ kiṁ honti. Kimpurisānuciṇṇo. Kiṁ nu bhītova tiṭṭhasi.",
  "anya-e0803n12:138_7": "Kiṁsuchetvā sukhaṁ seti. Kiṁ nukho kāraṇaṁ. Kiṁ kāraṇā amma tuvaṁ pamajjasi, kiñhi",
  "anya-e0803n12:138_8": "nāma cajantassa, vācāya adadamappakanti evamādayo. Atridaṁ vuccati –",
  "anya-e0803n12:139": "‘‘Visuṁ padāvayavo vā, hutvā nvādīhi vā pana;",
  "anya-e0803n12:140": "Yutto saddehi kiṁsaddo, diṭṭho sugatasāsane.",
  "anya-e0803n12:141": "Pāḷinayānusārena, sesānaṁ sambhavopi ca;",
  "anya-e0803n12:142": "Ñeyyo viññūhi saddhamma-nayaññūhi pabhedato’’ti.",
  "anya-e0803n12:143_0": "Idāni sabbanāmikabhāve ṭhitehi ko kaṁsaddehi samānasutikānaṁ aññesaṁ ko kaṁsaddānaṁ",
  "anya-e0803n12:143_1": "nāmikapadamālāviseso vattabbo siyā, so heṭṭhā liṅgattayamissakaparicchede vutto.",
  "anya-e0803n12:143_2": "Asabbanāmikattā pana purisa cittanayeneva vibhatto. Tathā hi yadā kosaddo brahmavātakāyatthavācako,",
  "anya-e0803n12:143_3": "kaṁsaddo pana sirojalasukhatthavācako, tadā tāni padāni asabbanāmikāni, kasmā? Akiṁsaddamayattā",
  "anya-e0803n12:143_4": "sabbanāmikarūpasaṅkhātehi asādhāraṇarūpehi virahitattā pucchatthato atthantaravācakattā",
  "anya-e0803n12:143_5": "ca. Ettha pana samānasutivasena atthantaraviññāpanatthaṁ kosaddo kaṁsaddoti ca vuttaṁ,",
  "anya-e0803n12:143_6": "ekantato pana sabbanāmikatte kiṁsaddoyeva, suddhanāmatte kasaddoyevāti gahetabbaṁ. Iccevaṁ –",
  "anya-e0803n12:144": "Kāye brahmani vāte ca, sīse jalasukhesu ca;",
  "anya-e0803n12:145": "Kasaddo vattatī tīsu, pumā tīsu napuṁsako.",
  "anya-e0803n12:146": "Evaṁ sabbanāmabhūtānaṁ kiṁkasaddānaṁ pavatti veditabbā.",
  "anya-e0803n12:147": "Idha vuttappakārānaṁ, atthānaṁ dāni saṅgaho;",
  "anya-e0803n12:148": "Paññāvepullakaraṇo, ekadesena vuccate.",
  "anya-e0803n12:149": "Kiṁ kiṁpakkena sadisaṁ, kāyo kiṁpabhavo vada;",
  "anya-e0803n12:150": "Kiṁpakkasadiso kāmo, kāyo taṇhādisambhavo.",
  "anya-e0803n12:151": "Uṇhakāle ka’micchanti, ka’micchanti pipāsitā;",
  "anya-e0803n12:152": "Paccāmittā ka’micchanti, ka’micchanti dukhaṭṭitā.",
  "anya-e0803n12:153": "Kāyassa kassa ko āyo,",
  "anya-e0803n12:154": "Ko nātho kassa bhūtale;",
  "anya-e0803n12:155": "Kassa kaṁ jhānajaṁ sātaṁ,",
  "anya-e0803n12:156": "Kassaṅgesu ca kaṁ paranti.",
  "anya-e0803n12:157_0": "Yā pana tā heṭṭhā amhehi liṅgattayavasena kiṁsaddassa sabbanāmikasaññitassa nāmikapadamālā",
  "anya-e0803n12:157_1": "vibhattā, etāsu pulliṅganapuṁsakaliṅgaṭṭhāne ‘‘kebhi, kissa, kasmā, kamhā, kamhī’’ti",
  "anya-e0803n12:157_2": "imāni padāni pahāya itthiliṅgaṭṭhāne ‘‘kāyo, kābhi, kāsānaṁ, kāyaṁ, kassa’’nti imāni",
  "anya-e0803n12:157_3": "ca padāni pahāya tato tato sesapadato yathāsambhavaṁ cisaddaṁ canasaddaṁ canaṁsaddañca",
  "anya-e0803n12:157_4": "nipātetvā evarūpāni rūpāni gahetabbāni. Seyyathidaṁ?",
  "anya-e0803n12:158_0": "Koci, keci, kecana. Kiñci, kiñcanaṁ, keci, kecana. Kenaci, kehici. Kassaci, kesañci.",
  "anya-e0803n12:158_1": "Pañcamiyā ekavacanaṁ ūnaṁ pāḷiyaṁ anāgatattā. Kehici. Kassaci, kesañci. Kasmiñci,",
  "anya-e0803n12:158_2": "kismici, kesuci. Pulliṅganapuṁsakaliṅgavasena daṭṭhabbāni. Atra kismicīti anusāralopavasena vuttaṁ.",
  "anya-e0803n12:159_0": "Itthiliṅgavasena pana kāci itthī, kāci itthiyo. Kāci, kāci. Kiñci, kāci. Kāyaci,",
  "anya-e0803n12:159_1": "kāhici. Kāyaci, kassāci, kāsañci. Kāyaci, kāhici. Kāyaci, kassāci, kāsañci. Kāyaci, kāsucīti rūpāni.",
  "anya-e0803n12:160": "Ettha ‘‘iti bhāsanti kecana, na naṁ hiṁsāmi kiñcana’’ntiādayo payogā veditabbā. Iti liṅgattayavasena vuttāni koci kāci kiñcītiādīni appamattakānaṁ saṅgāhakavacanānīti veditabbāni.",
  "anya-e0803n12:161": "Punetāniyeva yathārahaṁ yaṁsaddena yojetvā dassessāmi –",
  "anya-e0803n12:162_0": "Yo koci, ye keci. Yaṁ kiñci, ye keci. Yena kenaci, yehi kehici. Yassa kassaci, yesaṁ",
  "anya-e0803n12:162_1": "kesañci. Yasmā kasmāci, yehi kehici. Yassa kassaci, yesaṁ kesañci. Yasmiṁ kasmiñci, yesu kesuci.",
  "anya-e0803n12:163": "Ettha ‘‘yo koci maṁ aṭṭhi katvā suṇeyya. Ye kecime atthi rasā pathabyā, saccaṁ tesaṁ sādhutaraṁ rasāna’’ntiādayo payogā veditabbā. Pulliṅgarūpāni.",
  "anya-e0803n12:164_0": "Yaṁ kiñci, yāni kānici. Yaṁ kiñci, yāni kānici. Sesaṁ pulliṅgasadisaṁ. Ettha ‘‘yaṁ",
  "anya-e0803n12:164_1": "kiñci ratanaṁ atthi, dhataraṭṭhanivesane. Yaṁ kiñci vittaṁ idha vā huraṁ vā. Yāni",
  "anya-e0803n12:164_2": "kānici rūpānī’’tiādayo payogā veditabbā. Napuṁsakaliṅgarūpāni.",
  "anya-e0803n12:165_0": "Yā kāci itthī, yā kāci itthiyo. Yaṁ kiñci, yā kāci. Yāya kāyaci, yāhi kāhici. Yāya",
  "anya-e0803n12:165_1": "kāyaci, yāsaṁ kāsañci. Yāya kāyaci, yāhi kāhici. Yāya kāyaci, yāsaṁ kāsañci. Yāya",
  "anya-e0803n12:165_2": "kāyaci, yāsu kāsuci.",
  "anya-e0803n12:166_0": "Ettha ‘‘yā kāci vedanā atītānāgatapaccuppannā’’tiādayo payogā veditabbā. Itthiliṅgarūpāni.",
  "anya-e0803n12:166_1": "Iti liṅgattayavasena vuttāni yo koci, yā kāci, yaṁ kiñcītiādīni anavasesapariyādānavacanānīti",
  "anya-e0803n12:166_2": "veditabbāni. Sabbāni cetāni na nipātapadāni, nipātapatirūpakā saddagatiyoti veditabbāni.",
  "anya-e0803n12:166_3": "Yadi nipātapadāni siyuṁ, tīsu liṅgesu sattasu vibhattīsu ekākārena tiṭṭheyyuṁ, na",
  "anya-e0803n12:166_4": "ca tiṭṭhanti, tasmā na nipātapadāni, nipātapatirūpakā saddagatiyoyeva.",
  "anya-e0803n12:167_0": "Apica ya ta kiṁ etaiccetehi sabbanāmehi liṅgānurūpato ttakattikapaccaye katvā vatticchāyaṁ",
  "anya-e0803n12:167_1": "yāni padāni sijjhanti, tāni paricchedavacanāni asabbanāmikāniyeva bhavanti. Tesaṁ",
  "anya-e0803n12:167_2": "nāmikapadamālā purisa citta kaññānayena yojetabbā. Taṁ yathā?",
  "anya-e0803n12:168_0": "Yattako jano, yattakaṁ cittaṁ, yattikā itthī. Tattako, tattakaṁ, tattikā. Kittako,",
  "anya-e0803n12:168_1": "kittakaṁ, kittikā. Ettako, ettakaṁ, ettikāti. Imāni padāni asabbanāmikānipi paccayavasena",
  "anya-e0803n12:168_2": "sambhūtatthantaresu viññūnaṁ kosallatthaṁ vuttāni.",
  "anya-e0803n12:169": "Idāni saṅkhādivacanassa ekasaddassa nāmikapadamālā vuccate –",
  "anya-e0803n12:170": "Ekasaddo hi saṅkhāvacano ca hoti asadisavacano ca asahāyavacano ca ekaccavacano ca missībhūtavacano ca. Yadā saṅkhā’sadisā’sahāyavacano, tadā ekavacanako bhavati.",
  "anya-e0803n12:171_0": "Eko, ekaṁ, ekena, ekassa, ekasmā, ekamhā, ekassa, ekasmiṁ, ekamhīti. Evaṁ saṅkhādivacano",
  "anya-e0803n12:171_1": "ekasaddo ekavacanako. Tathā hi ‘‘eko dve tayo’’ti saṅkhāvisaye ekasaddo ekavacanakova.",
  "anya-e0803n12:171_2": "‘‘Ekomhi sammāsambuddho. Eko rāja nipajjāmī’’ti asadisāsahāyakathanepi ekavacanakova.",
  "anya-e0803n12:171_3": "Ayaṁ ekavacanikā sabbanāmikapadamālā.",
  "anya-e0803n12:172_0": "Yadā pana saṅkhatthā ca asahāyā ca bahū vattabbā siyuṁ, tadā ekasaddato kakārāgamaṁ",
  "anya-e0803n12:172_1": "katvā ekakā, ekake, ekakehi, ekakebhi. Purisanaye bahuvacanavasena nāmikapadamālā",
  "anya-e0803n12:172_2": "yojetabbā. Tathā hi saṅkhatthāpi bahū honti. ‘‘Cattāro ekakā siyu’’nti hi vuttaṁ.",
  "anya-e0803n12:172_3": "Asahāyāpi bahū honti. Tathā hi ‘‘ayampi gahapati ekova āgato, ayampi ekova āgato’’ti",
  "anya-e0803n12:172_4": "vattabbe ‘‘ime gahapatayo ekakā āgatā’’ti vattabbatā dissati. Ayaṁ nayo sabbanāmikapakkhaṁ",
  "anya-e0803n12:172_5": "na bhajati asādhāraṇarūpābhāvato, atthantaraviññāpanatthaṁ pana vutto.",
  "anya-e0803n12:173_0": "Yadā ekaccavacano, tadā ‘‘eke, eke, ekehi, ekebhi ekesaṁ, ekehi, ekebhi, ekesaṁ,",
  "anya-e0803n12:173_1": "ekesū’’ti vattabbaṁ. Ayampi bahuvacanikā sabbanāmikapadamālā. Ettha eketi ekacce.",
  "anya-e0803n12:173_2": "Esa nayo sesesupi. Yadā pana missībhūtavacano, tadā ‘‘ekā, eke, ekehi, ekebhi, ekāna’’nti",
  "anya-e0803n12:173_3": "purisanaye bahuvacanavasena vattabbaṁ. ‘‘Pañcālo ca videho ca, ubho ekā bhavantu",
  "anya-e0803n12:173_4": "te’’ti pāḷi dissati. Ayaṁ nayo sabbanāmikapakkhaṁ na bhajati asādhāraṇarūpābhāvato,",
  "anya-e0803n12:173_5": "atthantaraviññāpanatthaṁ pana vutto. Tattha ekā bhavantūti ekībhavantu missībhavantu,",
  "anya-e0803n12:173_6": "gaṅgodakena yamunodakaṁ viya aññadatthu saṁsandantu samentūti vacanattho.",
  "anya-e0803n12:174": "Ācariyā pana evaṁ vibhāgaṁ adassetvā ekasaddassa sabbanāmattameva gahetvā sabbasaddassa viya nāmikapadamālaṁ yojenti. Kathaṁ?",
  "anya-e0803n12:175_0": "Eko, eke. Ekaṁ, eke. Ekena, ekehi, ekebhi. Ekassa, ekesaṁ, ekesānaṁ. Ekasmā, ekamhā,",
  "anya-e0803n12:175_1": "ekehi, ekebhi. Ekassa, ekesaṁ, ekesānaṁ. Ekasmiṁ, ekamhi, ekesūti. Ayaṁ sabbanāmikapadamālāti veditabbā.",
  "anya-e0803n12:176_0": "Keci ‘‘ekasaddo saṅkhyātulyāsahāyaññavacano. Yadā saṅkhyāvacano, tadā sabbatthekavacanantova,",
  "anya-e0803n12:176_1": "aññattha bahuvacanantopi, eko ekā ekaṁ iccādi sabbattha sabbasaddasamaṁ. Saṁsāsveva",
  "anya-e0803n12:176_2": "viseso’’ti liṅgattaye yojanānayaṁ vadanti. Evaṁ vadantā ca te vibhāgaṁ adassetvā",
  "anya-e0803n12:176_3": "vadanti. Mayaṁ pana sotūnaṁ payogesu kosalluppādanatthaṁ vibhāgaṁ dassetvā vadāma.",
  "anya-e0803n12:177": "Apicettha ayaṁ visesopi sallakkhitabbo ‘‘eke ekaṭṭhe same samabhāge’ti pāḷippadese paccattekavacanassa ekasaddassa ekārantaniddesopi dissatī’’ti. Pulliṅgarūpāni.",
  "anya-e0803n12:178": "Ekaṁ, ekāni. Ekaṁ, ekāni. Sesaṁ pulliṅgasadisaṁ. Tattha ekānīti ekaccāni. Esa nayo sesabahuvacanesupi, napuṁsakaliṅgarūpāni.",
  "anya-e0803n12:179_0": "Ekā, ekā, ekāyo. Ekaṁ, ekā, ekāyo. Ekāya, ekāhi, ekābhi. Ekāya, ekissā, ekāsaṁ. Ekāya,",
  "anya-e0803n12:179_1": "ekāhi, ekābhi. Ekāya, ekissā, ekāsaṁ. Ekāya, ekāyaṁ, ekissaṁ, ekāsu. Ettha bahuvacanaṭṭhāne",
  "anya-e0803n12:179_2": "ekāti ekaccā, ekāhīti ekaccāhi, ekāsanti ekaccānaṁ ekāsūti ekaccāsu. Itthiliṅgarūpāni.",
  "anya-e0803n12:179_3": "Sabbānetāni sabbanāmāni ekavacanabahuvacanavasena vuttāni.",
  "anya-e0803n12:180": "Apica ekasadde vicchāvasena vattabbe liṅgattayarūpāni ekavacanāneva bhavanti. Kathaṁ?",
  "anya-e0803n12:181": "Ekeko, ekekaṁ, ekekena, ekekassa, ekekasmā, ekekamhā, ekekassa, ekekasmiṁ, ekekamhīti pulliṅgarūpāni.",
  "anya-e0803n12:182": "Ekekaṁ, ekekaṁ. Sesaṁ pulliṅgasadisaṁ, napuṁsakaliṅgarūpāni. Ekekā, ekekaṁ, ekekāya, ekekissā, ekekāya, ekekissā, ekekāyaṁ, ekekissaṁ. Itthiliṅgarūpāni.",
  "anya-e0803n12:183_0": "Sabbānetāni vicchāsabbanāmānīti vattuṁ vaṭṭati. Bahuvacanāni panettha na santi payogābhāvato.",
  "anya-e0803n12:183_1": "Iti imesu vicchāvasena vuttesu liṅgattayarūpesu samāsacintā na uppādetabbā anibbacanīyattā",
  "anya-e0803n12:183_2": "vicchāsaddānaṁ. Tathā hi ‘‘pabbaṁ pabbaṁ sandhi sandhi odhi odhi hutvā tattakapāle",
  "anya-e0803n12:183_3": "pakkhittatilā viya taṭataṭāyantā saṅkhārā bhijjantī’’tiādīsu pabbapabbasaddādīnaṁ",
  "anya-e0803n12:183_4": "samāsakaraṇavasena nibbacanaṁ pubbācariyehi na dassitaṁ. Yasmā ca vicchāyaṁ vattamānānaṁ",
  "anya-e0803n12:183_5": "dvirutti lokato eva siddhā, na lakkhaṇato, tasmā tattha samāsacintā na uppādetabbā.",
  "anya-e0803n12:184_0": "Idāni ekacca ekatiya ekacciyasaddānaṁ nāmikapadamālāyo vuccante – pulliṅge tāva ekacco,",
  "anya-e0803n12:184_1": "ekacce. Ekaccaṁ, ekacce. Sesaṁ purisasaddasamaṁ. Ettha ekacceti paccattabahuvacanameva",
  "anya-e0803n12:184_2": "sabbanāmikarūpasamaṁ asādhāraṇarūpattā. ‘‘Idhekacco kulaputto. Idhekacce moghapurisā’’ti nidassanapadāni.",
  "anya-e0803n12:185": "Ekatiyo, ekatiye. Ekatiyaṁ, ekatiye. Sesaṁ purisasaddasamaṁ. Idhāpi ekatiyeti paccattabahuvacanameva sabbanāmikarūpasamaṁ asādhāraṇarūpattā. Ekatiye manussā.",
  "anya-e0803n12:186": "‘‘Na vissase ekatiyesu eva,",
  "anya-e0803n12:187": "Agārisu pabbajitesu cāpi;",
  "anya-e0803n12:188": "Sādhūpi hutvāna asādhu honti;",
  "anya-e0803n12:189": "Asādhu hutvā puna sādhu hontī’’ti",
  "anya-e0803n12:190": "Nidassanapadāni. Ekacciyasaddassa atthitāyaṁ pana –",
  "anya-e0803n12:191": "‘‘Saccaṁ kirevamāhaṁsu, narā ekacciyā idha;",
  "anya-e0803n12:192": "Kaṭṭhaṁ niplavitaṁ seyyo, na tvevekacciyo naro.",
  "anya-e0803n12:193": "Ekacciyaṁ āhāra’’nti nidassanapadāni. Ekacciyo, ekacciyā. Ekacciyaṁ, ekacciyeti sabbathāpi purisanayo. Pulliṅgarūpāni.",
  "anya-e0803n12:194_0": "Ekaccaṁ , ekaccāni. Ekaccaṁ, ekaccāni. Sesaṁ pulliṅgasadisaṁ. Ekatiyaṁ, ekatiyāni.",
  "anya-e0803n12:194_1": "Ekatiyaṁ, ekatiyāni. Sesaṁ pulliṅgasadisaṁ. Ekacciyaṁ, ekacciyāni. Ekacciyaṁ, ekacciyāni.",
  "anya-e0803n12:194_2": "Sesaṁ pulliṅgasadisaṁ. Napuṁsakaliṅgarūpāni.",
  "anya-e0803n12:195_0": "‘‘Ekaccā, ekaccā, ekaccāyo’’ti kaññānayena, tathā ‘‘ekatiyā, ekatiyā, ekatiyāyo.",
  "anya-e0803n12:195_1": "Ekatiya’’nti ca, ‘‘ekacciyā, ekacciyā, ekacciyāyo. Ekacciya’’nti ca kaññānayena yojetabbaṁ. Itthiliṅgarūpāni.",
  "anya-e0803n12:196": "Idāni ekākī ekākiyasaddavasena nāmikapadamālā vuccante –",
  "anya-e0803n12:197": "Ekākī, ekākī, ekākino. Ekākiṁ, ekākī, ekākino. Daṇḍīnayena ñeyyā. Ekākiyo, ekākiyā. Ekākiyaṁ, ekākiye. Ekākiyena. Purisanayena ñeyyaṁ. Pulliṅgarūpāni.",
  "anya-e0803n12:198": "Ekāki kulaṁ, ekākī, ekākīni. Ekākiṁ, ekākī, ekākīni. Sesaṁ pulliṅgasadisaṁ. Ekākiyaṁ, ekākiyāni. Ekākiyaṁ, ekākiyāni. Sesaṁ pulliṅgasadisaṁ. Napuṁsakaliṅgarūpāni.",
  "anya-e0803n12:199_0": "Ekākinī, ekākinī, ekākiniyo. Ekākiniṁ, ekākinī, ekākiniyo. Ekākiniyāti itthīsadisaṁ.",
  "anya-e0803n12:199_1": "Ekākiyā, ekākiyā, ekākiyāyo. Ekākiyaṁ, ekākiyā, ekākiyāyo. Ekākiyāyāti kaññāsadisaṁ.",
  "anya-e0803n12:199_2": "Itthiliṅgarūpāni. Sabbāni panetāni asabbanāmikarūpāni atthantaraviññāpanatthaṁ vuttānīti daṭṭhabbāni.",
  "anya-e0803n12:200": "Idāni dvisaddapariyāyassa sadā bahuvacanantassa sabbanāmikapadassa ubhasaddassa nāmikapadamālā vuccate –",
  "anya-e0803n12:201_0": "‘‘Ubho , ubho, ubhohi, ubhobhi, ubhinnaṁ, ubhohi, ubhobhi, ubhinnaṁ, ubhosū’’ti ayaṁ",
  "anya-e0803n12:201_1": "pāḷinayānurūpena vuttapadamālā. Atrime payogā – ubho kumārā nikkītā. Ubho itthiyo",
  "anya-e0803n12:201_2": "tiṭṭhanti, ubho cittāni tiṭṭhanti, ubho putte adāsi. Ubho kaññāyo passati. Ubho pādāni",
  "anya-e0803n12:201_3": "bhinditvā, saññamissāmi vo ahaṁ. Ubhohi hatthehi. Ubhohi bāhāhi, ubhohi cittehi,",
  "anya-e0803n12:201_4": "ubhinnaṁ janānaṁ, ubhinnaṁ itthīnaṁ, ubhinnaṁ cittānaṁ, ubhosu purisesu, ubhosu itthīsu,",
  "anya-e0803n12:201_5": "ubhosu passesūti, ayamasmākaṁ ruci. Ācariyā pana ‘‘ubhehi, ubhebhi, ubhesū’’tipi",
  "anya-e0803n12:201_6": "icchanti. Kaccāyanepi hi ‘‘ubhe tappurisā’’ti vuttaṁ. Sabbānipi etāni manasi kātabbāniyeva.",
  "anya-e0803n12:201_7": "Ubhasaddassa samāso appasiddho. Liṅgattayasādhāraṇarūpāni.",
  "anya-e0803n12:202": "Idāni saṅkhāvacanānaṁ dviti catusaddānaṁ sadā bahuvacanantānaṁ sabbanāmānaṁ nāmikapadamālāyo vuccante –",
  "anya-e0803n12:203_0": "Dve, dve, dvīhi, dvībhi, dvinnaṁ, duvinnaṁ, dvīhi, dvībhi, dvinnaṁ, duvinnaṁ, dvīsu.",
  "anya-e0803n12:203_1": "Cūḷaniruttiyaṁ pana ‘‘dvinnanna’’nti padamālā āgatā. Imāni ahaṁsaddādīni viya itthi",
  "anya-e0803n12:203_2": "liṅgādibhāvavinimuttānipi tīsu liṅgesu yujjante ‘‘dve purisā, dve itthiyo, dve cittāni’’iccevamādinā.",
  "anya-e0803n12:203_3": "Imānipi liṅgattayasādhāraṇāni rūpāni.",
  "anya-e0803n12:204": "‘‘Dve’’ti rūpaṁ dvisaddassa, yaṁ samāsamhi taṁ bhave;",
  "anya-e0803n12:205": "Dvitippakatikaṁyeva, nānādesehi sā siyā.",
  "anya-e0803n12:206": "Dvibhāvo ceva dvebhāvo, dvirattañca duvassako;",
  "anya-e0803n12:207": "Dohaḷinī dupattañca, taddhitatte dvayaṁ dvayaṁ.",
  "anya-e0803n12:208": "Tayo , tayo, tīhi, tībhi, tiṇṇaṁ, tiṇṇannaṁ, tīhi, tībhi, tiṇṇaṁ, tiṇṇannaṁ, tīsu. Imāni pulliṅgarūpāni.",
  "anya-e0803n12:209_0": "Tisso, tisso, tīhi, tībhi, tissannaṁ, tīhi, tībhi, tissannaṁ, tīsu. Imāni itthiliṅgarūpāni.",
  "anya-e0803n12:209_1": "Cūḷaniruttiyaṁ ‘‘tissannanna’’nti catutthīchaṭṭhīnaṁ bahuvacanamāgataṁ, niruttipiṭake",
  "anya-e0803n12:209_2": "pana ‘‘tiṇṇanna’’nti. Tāni sāṭṭhakathe tepiṭake buddhavacane punappunaṁ upaparikkhitvā",
  "anya-e0803n12:209_3": "dissanti ce, gahetabbāni.",
  "anya-e0803n12:210_0": "Tīṇi, tīṇi, tīhi, tībhi, tiṇṇaṁ, tiṇṇannaṁ, tīhi, tībhi, tiṇṇaṁ, tiṇṇannaṁ, tīsu.",
  "anya-e0803n12:210_1": "Imāni napuṁsakaliṅgarūpāni. Katthaci pana pāḷippadese tīṇisaddassa ṇikāralopopi bhavati",
  "anya-e0803n12:210_2": "‘‘dve vāti vā udakaphusitānī’’ti. ‘‘Tiṇṇannaṁ kho bhikkhave indriyānaṁ bhāvitattā",
  "anya-e0803n12:210_3": "bahulīkatattā piṇḍolabhāradvājena bhikkhunā aññā byākatā’’ti idaṁ ‘‘tiṇṇanna’’nti",
  "anya-e0803n12:210_4": "padassa atthibhāve nidassanaṁ.",
  "anya-e0803n12:211": "Yāni rūpāni vuttāni, ‘‘tisso tīṇi tayo’’iti;",
  "anya-e0803n12:212": "Samāsavisaye tāni, titippakatikā siyuṁ.",
  "anya-e0803n12:213": "Yasmā tissa samāsamhi, saddhiṁ parapadena ve;",
  "anya-e0803n12:214": "‘‘Tivedanaṁ ticitta’’nti, ‘‘tiloka’’nti ca niddise.",
  "anya-e0803n12:215": "Ettha napuṁsakattaṁva, pāsaṁsaṁ pāyavuttito;",
  "anya-e0803n12:216": "Pumattampettha icchanti, ‘‘tibhavo khāyate’’iti.",
  "anya-e0803n12:217": "Cattāro, caturo, cattāro, caturo, catūhi, catūbhi, catubbhi, catunnaṁ, catūhi, catūbhi, catubbhi, catunnaṁ, catūsu. Imāni pulliṅgarūpāni.",
  "anya-e0803n12:218_0": "Catasso , catasso, catūhi, catūbhi, catubbhi, catassannaṁ, catunnaṁ, catūhi, catūbhi,",
  "anya-e0803n12:218_1": "catubbhi, catassannaṁ, catunnaṁ, catūsu. Imāni itthiliṅgarūpāni. Itthiliṅgaṭṭhāne",
  "anya-e0803n12:218_2": "‘‘catunna’’nti padaṁ cūḷaniruttiyaṁ niruttipiṭake pāḷiyaṁ aṭṭhakathāsu ca dassanato",
  "anya-e0803n12:218_3": "vuttaṁ. Tathā hi cūḷaniruttiyaṁ itthiliṅgaṭṭhāne ‘‘catunna’’nti āgataṁ, niruttipiṭake",
  "anya-e0803n12:218_4": "‘‘catunnaṁ kaññāna’’nti āgataṁ. Pāḷiyaṁ pana soṇadantasuttādīsu ‘‘samaṇo gotamo catunnaṁ",
  "anya-e0803n12:218_5": "parisānaṁ piyo manāpo’’ti āgataṁ. Aṭṭhakathāsu ca pana suttantaṭṭhakathāyaṁ ‘‘catūhi",
  "anya-e0803n12:218_6": "acchariyabbhutadhammehi samannāgato catunnaṁ parisānaṁ piyo manāpo’’ti āgataṁ. Sattilaṅghajātakaṭṭhakathāyaṁ",
  "anya-e0803n12:218_7": "‘‘ācariyo panassa catunnaṁ sattīnaṁ laṅghanaṁ sippaṁ jānātī’’ti āgataṁ.",
  "anya-e0803n12:219": "Cattāri, cattāri, catūhi, catūbhi, catubbhi, catunnaṁ, catūhi, catūbhi, catubbhi, catunnaṁ, catūsu. Imāni napuṁsakaliṅgarūpāni.",
  "anya-e0803n12:220": "‘‘Cattāro’’ti ‘‘catasso’’ti, ‘‘cattārī’’ti ca sadditaṁ;",
  "anya-e0803n12:221": "Rūpaṁ samāsabhāvamhi, catuppakatikaṁ bhave.",
  "anya-e0803n12:222": "Nidassanapadānettha, kamato kamakovido;",
  "anya-e0803n12:223": "‘‘Catubbidhaṁ catussālaṁ, catusacca’’nti niddise.",
  "anya-e0803n12:224": "Imāni dveādikāni sabbanāmikāni bahuvacanāniyeva bhavanti, na ekavacanāni. Cūḷaniruttiyaṁ pana tīsu liṅgesu ‘‘catassanna’’nti vuttaṁ, taṁ anijjhānakkhamaṁ viya dissati.",
  "anya-e0803n12:225": "Idāni tumhaamhasaddānaṁ nāmikapadamālā vuccante, tesu yena katheti, tassālapane tumhavacanāni bhavanti.",
  "anya-e0803n12:226_0": "Tvaṁ, tuvaṁ, tumhe. Taṁ, tuvaṁ, tvaṁ, tavaṁ, tumhe. Tayā, tvayā, tumhehi, tumhebhi.",
  "anya-e0803n12:226_1": "Tuyhaṁ, tava, tumhaṁ, tumhākaṁ. Tayā, tvayā, tumhehi, tumhebhi. Tuyhaṁ, tava, tumhaṁ,",
  "anya-e0803n12:226_2": "tumhākaṁ. Tayi, tvayi, tumhesu . Tatra ‘‘tvaṁ puriso, tvaṁ itthī, tvaṁ citta’’ntiādinā yojetabbāni.",
  "anya-e0803n12:227": "Attayoge amhavacanāni bhavanti.",
  "anya-e0803n12:228_0": "Ahaṁ, ahakaṁ, mayaṁ, amhe. Maṁ, mamaṁ, amhe. Mayā, amhehi, amhebhi. Mayhaṁ, mama,",
  "anya-e0803n12:228_1": "amhaṁ, amhākaṁ, asmākaṁ. Mayā, amhehi, amhebhi. Mayhaṁ, mama, amhaṁ, amhākaṁ, asmākaṁ.",
  "anya-e0803n12:228_2": "Mayi, amhesu, asmesu.",
  "anya-e0803n12:229_0": "Ettha pana ‘‘kathaṁ amhe karomase’’ti pāḷidassanato ‘‘tumhe’’ti paccattavacanassa",
  "anya-e0803n12:229_1": "viya ‘‘amhe’’ti paccattavacanassapi atthitā veditabbā, ‘‘ahaka’’nti rūpantarampi",
  "anya-e0803n12:229_2": "icchitabbaṁ. Tassa atthibhāve ‘‘ahakañca cittavasānugā bhāsissa’’nti esā pāḷi nidassanaṁ.",
  "anya-e0803n12:229_3": "Ettha hi ahakanti ahaṁ iccevattho. Tatra ‘‘ahaṁ puriso, ahaṁ kaññā, ahaṁ citta’’ntiādinā",
  "anya-e0803n12:229_4": "yojetabbāni. Imānipi liṅgattayasādhāraṇarūpāni.",
  "anya-e0803n12:230_0": "Kaccāyanacūḷaniruttiniruttipiṭakesu pana ‘‘tumhākaṁ amhāka’’nti ca dutiyābahuvacanaṁ",
  "anya-e0803n12:230_1": "vuttaṁ. Kaccāyane ‘‘tumhānaṁ amhāna’’nti ca paṭhamādutiyābahuvacanaṁ, ‘‘tumhaṁ amha’’nti",
  "anya-e0803n12:230_2": "ca catutthīchaṭṭhekavacanaṁ, paṭhamādutiyābahuvacanañca vuttaṁ, cūḷaniruttiniruttipiṭake",
  "anya-e0803n12:230_3": "pana ‘‘tumhaṁ amha’’nti ca dutiyekavacanaṁ vuttaṁ, ‘‘tumhe amhe’’ti ca catutthīchaṭṭhībahuvacanaṁ",
  "anya-e0803n12:230_4": "vuttaṁ. Etāni upaparikkhitvā sāṭṭhakathesu suttantesu dissanti ce, gahetabbāni.",
  "anya-e0803n12:231_0": "Tumhaamhasaddānaṁ pana parapadehi saddhiṁ samāse ‘‘maṁdīpā’’tiādayo payogā tathāgatādimukhato",
  "anya-e0803n12:231_1": "sambhavanti. ‘‘Ete gāmaṇi maṁdīpā maṁleṇā maṁsaraṇā’’ti hi tathāgatamukhato, ‘‘tayyogo",
  "anya-e0803n12:231_2": "mayyogo’’ti niruttaññumukhato, kābyādāse ca ‘‘tvaṁmukhaṁ kamaleneva, tulyaṁ nāññena",
  "anya-e0803n12:231_3": "kenacī’’ti ca ‘‘candena tvaṁmukhaṁ tulya’’nti ca kavimukhato.",
  "anya-e0803n12:232_0": "Tattha hi ahaṁ dīpo etesanti maṁdīpā, ahaṁ leṇaṁ etesanti maṁleṇā, evaṁ maṁsaraṇā.",
  "anya-e0803n12:232_1": "Tumhena yogo tayyogo, tumhasaddena yogo iccevattho. Amhena yogo mayyogo, amhasaddena",
  "anya-e0803n12:232_2": "yogo iccevattho. Tava mukhaṁ tvaṁmukhaṁ. Bahuvacanavasenapi nibbacanīyaṁ ‘‘tumhākaṁ",
  "anya-e0803n12:232_3": "mukhaṁ tvaṁmukha’’nti. Ettha ca pāḷiyaṁ ‘‘maṁdīpā’’iccādidassanato ‘‘tvaṁdīpā’’tiādīni",
  "anya-e0803n12:232_4": "kābyādāse ca ‘‘tvaṁmukha’’nti dassanato tvaṁvaṇṇo, tvaṁsaro, maṁmukhaṁ, maṁvaṇṇo,",
  "anya-e0803n12:232_5": "maṁsaroādīni gahetabbāni. Tattha tvaṁ dīpo etesanti tvaṁdīpā, tumhe vā dīpā etesanti",
  "anya-e0803n12:232_6": "tvaṁdīpā, tava vaṇṇo tvaṁvaṇṇo. Mama mukhaṁ maṁmukhaṁ, amhākaṁ vā mukhaṁ maṁmukhanti",
  "anya-e0803n12:232_7": "nibbacanāni. Esa nayo aññesupi īdisesu ṭhānesu.",
  "anya-e0803n12:233": "Samāse tumhaamhākaṁ, honti parapadehi ve;",
  "anya-e0803n12:234": "‘‘Tvaṁmukha’’nti ca ‘‘maṁdīpā, tayyogo mayyogo’’ti ca.",
  "anya-e0803n12:235_0": "Etthāha ‘‘kiṁ ettakameva tumhaamhasaddānaṁ rūpaṁ, udāhu aññampi atthī’’ti? Atthi",
  "anya-e0803n12:235_1": "‘‘te me’’ iccādīni. Yadi evaṁ kasmā padamālā visuṁ na vuttāti? Avacane kāraṇamatthi. Atridaṁ kāraṇaṁ –",
  "anya-e0803n12:236": "‘‘Te me vo no’’ti rūpāni, parāni padato yato;",
  "anya-e0803n12:237": "Tato nāmikapantīsu, na tu vuttāni tāni me.",
  "anya-e0803n12:238_0": "Ettha ca mayaṁ me vo nosaddānamatthuddhāro vuccate – tesaddassa pana vuttova. Yasmā",
  "anya-e0803n12:238_1": "aṭṭhakathācariyā mayaṁsaddaṭṭhānepi mayāsaddo, mayāsaddaṭṭhānepi ca mayaṁsaddo icceva",
  "anya-e0803n12:238_2": "vadanti, tasmā mayampi tatheva vadāma. Mayaṁsaddo ‘‘anuññātapaṭiññātā, tevijjāmayamasmubho’’tiādīsu",
  "anya-e0803n12:238_3": "asmadatthe āgato . ‘‘Mayaṁ nissāya hemāya, jātā mandosisūpagā’’ti ettha paññattiyaṁ.",
  "anya-e0803n12:238_4": "‘‘Manomayā pītibhakkhā sayaṁpabhā’’tiādīsu nibbattiatthe. Bāhirena paccayena vinā",
  "anya-e0803n12:238_5": "manasāva nibbattāti manomayā. ‘‘Yaṁnūnāhaṁ sabbamattikāmayaṁ kuṭikaṁ kareyya’’ntiādīsu",
  "anya-e0803n12:238_6": "vikāratthe. ‘‘Dānamayaṁ sīlamaya’’ntiādīsu padapūraṇamatte. ‘‘Pīṭhaṁ te sovaṇṇamayaṁ",
  "anya-e0803n12:238_7": "uḷāra’’nti ettha vikāratthe padapūraṇamatte vā daṭṭhabbo. Yadā hi suvaṇṇameva sovaṇṇanti",
  "anya-e0803n12:238_8": "ayamattho, tadā suvaṇṇassa vikāro sovaṇṇamayanti vikāratthe mayasaddo daṭṭhabbo.",
  "anya-e0803n12:238_9": "Nibbattiatthotipi vattuṁ vaṭṭati. Yadā pana suvaṇṇena nibbattaṁ sovaṇṇanti ayamattho,",
  "anya-e0803n12:238_10": "tadā sovaṇṇameva sovaṇṇamayanti padapūraṇamatte mayasaddo daṭṭhabbo.",
  "anya-e0803n12:239_0": "Mesaddo ‘‘kicchena me adhigataṁ, halaṁ dāni pakāsitu’’ntiādīsu karaṇe āgato. Mayāti",
  "anya-e0803n12:239_1": "attho. ‘‘Tassa me bhante bhagavā saṁkhittena dhammaṁ desetū’’tiādīsu sampadāne, mayhanti",
  "anya-e0803n12:239_2": "atthoti vadanti. ‘‘Pubbeva me bhikkhave sambodhā anabhisambuddhassa bodhisattasseva",
  "anya-e0803n12:239_3": "sato’’tiādīsu sāmiatthe, mamāti atthoti ca vadanti. Etthetaṁ vuccati –",
  "anya-e0803n12:240": "Karaṇe sampadāne ca, sāmiatthe ca āgato;",
  "anya-e0803n12:241": "Mesaddo iti viññeyyo, viññunā nayadassinā.",
  "anya-e0803n12:242_0": "Ettha pana ṭhatvā aṭṭhakathācariyehi kate te mesaddānamatthavivaraṇe vinicchayaṁ",
  "anya-e0803n12:242_1": "brūma tesamadhippāyappakāsanavasena sotūnaṁ saṁsayasamugghāṭanatthaṁ. Tathā hi aṭṭhakathācariyā",
  "anya-e0803n12:242_2": "temesaddānaṁ sampadānatthavasena ‘‘tuyhaṁ mayha’’nti atthaṁ saṁvaṇṇesuṁ, sāmiatthavasena",
  "anya-e0803n12:242_3": "pana ‘‘tava mamā’’ti. Evaṁ yvāyaṁ tehi asaṅkarato niyamo dassito, so sāṭṭhakathe",
  "anya-e0803n12:242_4": "tepiṭake buddhavacane kuto labbhā. Tathā hi temesaddatthavācakā tuyhaṁ mayhaṁsaddā",
  "anya-e0803n12:242_5": "tava mamasaddā ca sampadānasāmiatthesu aniyamato pavattanti.",
  "anya-e0803n12:243_0": "Tatrime payogā – idaṁ tuyhaṁ dadāmi. Tuyhaṁ vikappemi. Tuyhaṁ maṁsena medena, matthakena",
  "anya-e0803n12:243_1": "ca brāhmaṇa, āhutiṁ paggahessāmi. Esa hi tuyhaṁ pitā narasīho. Tuyhaṁ pana mātā kahanti.",
  "anya-e0803n12:243_2": "Mayhameva dānaṁ dātabbaṁ, na aññesaṁ, mayhameva sāvakānaṁ dānaṁ dātabbaṁ, na aññesaṁ.",
  "anya-e0803n12:243_3": "Na mayhaṁ bhariyā esā. Assamo sukato mayhaṁ. Sabbaññutaṁ piyaṁ mayhaṁ. Tāta mayhaṁ",
  "anya-e0803n12:243_4": "mātu mukhaṁ aññādisaṁ, tumhākaṁ aññādisaṁ. Mayhaṁ sāmiko idāni marissati. Tava dīyate,",
  "anya-e0803n12:243_5": "tava silāghate, mama silāghate, pabbajjā mama ruccati. Tava putto. Ubho mātāpitā",
  "anya-e0803n12:243_6": "mamāti evaṁ aniyamato pavattanti.",
  "anya-e0803n12:244_0": "Cūḷaniruttiyañhi yamakamahātherena catutthīchaṭṭhīnaṁ anaññarūpattaṁ vuttaṁ ‘‘catutthīchaṭṭhīnaṁ",
  "anya-e0803n12:244_1": "sabbattha anaññaṁ, tatiyāpañcamīnaṁ bahuvacanañcā’’ti . Yadi evaṁ aṭṭhakathācariyā",
  "anya-e0803n12:244_2": "‘‘namo te purisājañña. Namo te buddha vīratthū’tiādīsu tuyhaṁsaddassa vasena sampadāne,",
  "anya-e0803n12:244_3": "tuyhanti hi attho. ‘Kinte vataṁ kiṁ pana brahmacariya’ntiādīsu sāmiatthe, tavāti",
  "anya-e0803n12:244_4": "hi attho’’tiādīni vadantā ‘‘ayuttaṁ saṁvaṇṇanaṁ saṁvaṇṇesu’’ntipi, ‘‘passitabbaṁ",
  "anya-e0803n12:244_5": "na passiṁsū’’tipi āpajjantīti? Yuttaṁyeva te saṁvaṇṇayiṁsu, passitabbañca passiṁsu.",
  "anya-e0803n12:244_6": "Tathā hi te ‘‘saddasatthampi ekadesato sāsanānukūlaṁ hotī’’ti paresamanukampāya saddasatthato",
  "anya-e0803n12:244_7": "nayaṁ gahetvā sampadānatthavasena te mesaddānaṁ ‘‘tuyhaṁ mayha’’nti atthaṁ saṁvaṇṇayiṁsu,",
  "anya-e0803n12:244_8": "sāmiatthavasena pana ‘‘tava mamā’’ti. Saddasatthe hi catutthīchaṭṭhīrūpāni sabbathā",
  "anya-e0803n12:244_9": "visadisāni, sāsane pana sadisāni. Tasmā sāsane sāmaññena pavattāni catutthīchaṭṭhīrūpāni",
  "anya-e0803n12:244_10": "saddasatthe visesena pavattehi catutthīchaṭṭhīrūpehi samānagatikāni katvā paresamanukampāya",
  "anya-e0803n12:244_11": "sampadānatthe tuyhaṁ mayhaṁsaddānaṁ pavattiniyamo, sāmiatthe ca tava mamasaddānaṁ",
  "anya-e0803n12:244_12": "pavattiniyamo dassito. Yasmā pana paresamanukampāya ayaṁ niyamo, tasmā karuṇāyevāyaṁparādho,",
  "anya-e0803n12:244_13": "na aṭṭhakathācariyānaṁ. Tāya eva hi tehi evaṁ saṁvaṇṇanā katāti.",
  "anya-e0803n12:245_0": "Keci panettha evaṁ vadeyyuṁ – nanu ca bho aṭṭhakathācariyehi saddanayaṁ nissāya te",
  "anya-e0803n12:245_1": "mesaddānaṁ sāmiatthe vattamānānaṁ ‘‘tava mamā’’ti atthavacanena ‘‘tuyhaṁ maṁsena",
  "anya-e0803n12:245_2": "medena, na mayhaṁ bhariyā esā’’tiādīsu sāmivisayesu vibhattivipallāsanayo dassitoti",
  "anya-e0803n12:245_3": "sakkā vattuṁ, tathā saddanayaññeva nissāya te mesaddānaṁ sampadānatthe vattamānānaṁ",
  "anya-e0803n12:245_4": "‘‘tuyhaṁ mayha’’nti atthavacanena ‘‘bhattaṁ tava na ruccati. Pabbajjā mama ruccatī’’tiādīsupi",
  "anya-e0803n12:245_5": "sampadānavisayesu vibhattivipallāsanayo dassitoti sakkā vattunti? Na sakkā, gāthāsu",
  "anya-e0803n12:245_6": "viya cuṇṇiyapadaṭṭhānepi tuyhaṁ mayhaṁ tava mamasaddānaṁ aniyamena dvīsu atthesu",
  "anya-e0803n12:245_7": "pavattanato. Na hi īdise ṭhāne gāthāyaṁ vā cuṇṇiyapadaṭṭhāne vā vibhattivipallāso",
  "anya-e0803n12:245_8": "icchitabbo. ‘‘Tassa rajjassahaṁ bhīto. Kiṁ nu kho ahaṁ tassa sukhassa bhāyāmī’’tiādīsuyeva",
  "anya-e0803n12:245_9": "pana ṭhānesu icchitabbo.",
  "anya-e0803n12:246_0": "Yadi saddanayaṁ nissāya ‘‘tuyhaṁ maṁsena medenā’’tiādīsu vibhattivipallāso icchitabbo",
  "anya-e0803n12:246_1": "siyā, ‘‘brāhmaṇassa piyaputtadānaṁ adāsi. Brāhmaṇassa pitā adāsī’’tiādīsupi saddanayaṁ",
  "anya-e0803n12:246_2": "nissāya ‘‘brāhmaṇāyā’’tiādinā vibhattivipallāsattho vacanīyo siyā catutthīchaṭṭhīrūpānaṁ",
  "anya-e0803n12:246_3": "satthe visuṁ vacanato. Evañca sati ko dosoti ce? Attheva doso, yasmā dānayoge vā",
  "anya-e0803n12:246_4": "namoyoge vā āyādesasahitāni catutthīchaṭṭhīrūpāni sāṭṭhakathe tepiṭake buddhavacane",
  "anya-e0803n12:246_5": "nupalabbhanti, tasmā ‘‘brāhmaṇāyā’’tiādinā vibhattivipallāsatthavacane ayaṁ doso",
  "anya-e0803n12:246_6": "yadidaṁ avijjamānaggahaṇaṁ. Yasmā pana īdisesu ṭhānesu vibhattivipallāsakaraṇaṁ sāvajjaṁ,",
  "anya-e0803n12:246_7": "tasmā ‘‘tuyhaṁ maṁsena medenā’’tiādīsupi vibhattivipallāso na icchitabbo.",
  "anya-e0803n12:247_0": "Catutthīchaṭṭhīrūpāni hi anaññāni dissanti ‘‘purisassa adāsi, purisassa dhanaṁ brāhmaṇānaṁ",
  "anya-e0803n12:247_1": "adāsi, brāhmaṇānaṁ santaka’’nti. Tathā hi pāvacane sa naṁsaddā sampadānasāmiatthesu",
  "anya-e0803n12:247_2": "sāmaññena pavattanti, tappavatti ‘‘aggassa dātā medhāvī’’tiādīhi payogehi dīpetabbā.",
  "anya-e0803n12:247_3": "‘‘Aggassa dātā medhāvī’’ti ettha hi ‘‘aggassā’’ti ayaṁ saddo yadā kriyāpaṭiggahaṇaṁ",
  "anya-e0803n12:247_4": "paṭicca sampadānatthe pavattati, tadā ‘‘aggassa ratanattayassa dātā’’ti atthavasena",
  "anya-e0803n12:247_5": "pavattati. Yadā pana kriyaṁ paṭicca kammabhūte sāmiatthe pavattati, tadā ‘‘aggassa",
  "anya-e0803n12:247_6": "deyyadhammassa dātā’’ti atthavasena pavattati. Evaṁ sabbathāpi vipallāso tumhākaṁ",
  "anya-e0803n12:247_7": "saraṇaṁ na hotīti. Tathā saddanayaṁ nissāya ‘‘sampadānavacana’’nti tumhehi daḷhaṁ",
  "anya-e0803n12:247_8": "gahitassa mayhaṁsaddassa sāmiatthavasena paṇṇattiyaṁ dassanato vibhattivipallāso",
  "anya-e0803n12:247_9": "tumhākaṁ saraṇaṁ na hoteva. Tathā hi –",
  "anya-e0803n12:248": "‘‘Sakuṇo mayhako nāma, girisānudarīcaro;",
  "anya-e0803n12:249": "Pakkaṁ pipphalimāruyha, ‘mayhaṁ mayha’nti kandatī’’ti",
  "anya-e0803n12:250_0": "Ettha mayhakoti ekāya sakuṇajātiyā nāmaṁ. So hi loluppacāritāya ‘‘idampi mayhaṁ,",
  "anya-e0803n12:250_1": "idampi mayha’’nti kāyati ravatīti mayhakoti vuccati mayhasaddūpapadassa ke re ge",
  "anya-e0803n12:250_2": "saddeti dhātussa vasena.",
  "anya-e0803n12:251_0": "Atrāyaṁ padasodhanā – yadi tuyhaṁ mayhaṁsaddā dhuvaṁ sampadānatthe, tava mamasaddā",
  "anya-e0803n12:251_1": "ca sāmiatthe bhaveyyuṁ, evaṁ sante lokavohārakusalena sabbaññunā tassa sakuṇassa",
  "anya-e0803n12:251_2": "‘‘mayhako’’ti paṇṇatti na vattabbā siyā anantogadhasampadānatthattā, antogadhasāmyatthattā",
  "anya-e0803n12:251_3": "pana ‘‘mamako’’ icceva paññatti vattabbā siyā. Etthapi ‘‘mayhako’’ti idaṁ vibhattivipallāsavasena",
  "anya-e0803n12:251_4": "vuttanti ce? Na, paṇṇattivisaye vibhattivipariṇāmassa aṭṭhānattā anavakāsattā.",
  "anya-e0803n12:252_0": "Apicettha mayhaṁsaddo sarūpato vibhatyantabhāvena tiṭṭhati kasaddena ekapadattūpagamanato,",
  "anya-e0803n12:252_1": "evaṁ santepi ‘‘mayhako’’ti ayaṁ sakuṇavisesavācako saddo paccattavacanabhāve ṭhitoyeva",
  "anya-e0803n12:252_2": "īsakaṁ sāmiatthampi jotayati sujampati rājapurisasaddā viya. Imināpi kāraṇena vibhattivipallāso",
  "anya-e0803n12:252_3": "tumhākaṁ saraṇaṁ na hoti. Iti ‘‘mayhako’’ti paṇṇattiyaṁ vattamānassa padāvayavabhūtassa",
  "anya-e0803n12:252_4": "mayhasaddassa avipallāsavacanalesena tuyhaṁ tava mamasaddesupi vibhattivipallāso",
  "anya-e0803n12:252_5": "na icchitabboti siddhaṁ. Tasmā aṭṭhakathācariyehi sampadānasāmiatthesu sāmaññena",
  "anya-e0803n12:252_6": "pavattānampi samānānaṁ tuyhaṁ mayhaṁ tava mamasaddānaṁ saddanayaññeva nissāya paresamanukampāya",
  "anya-e0803n12:252_7": "vuttappakāro niyamo dassitoti avagantabbaṁ. Iccevaṁ –",
  "anya-e0803n12:253": "‘‘Tuyhaṁ mayha’’ntime sadde, sampadāne garū vaduṁ;",
  "anya-e0803n12:254": "‘‘Tava mamā’’ti sāmimhi, nayamādāya satthato.",
  "anya-e0803n12:255": "Evaṁ santepi etesaṁ, niyamo natthi pāḷiyaṁ;",
  "anya-e0803n12:256": "Koci tesaṁ viseso ca, diṭṭho amhehi taṁ suṇa.",
  "anya-e0803n12:257": "Sāmyatthasampadānatthā, sambhavanti yahiṁ duve;",
  "anya-e0803n12:258": "‘‘Tuyhaṁ mayha’’ntime saddā, te payogā na dullabhā.",
  "anya-e0803n12:259": "‘‘Tava mamā’’time saddā, pāyā sāmimhi vattare;",
  "anya-e0803n12:260": "Sampadāne yahiṁ honti, te payogā panappakā.",
  "anya-e0803n12:261": "Tavato mamato tuyhaṁ-mayhaṁsaddāva sāsane;",
  "anya-e0803n12:262": "Pāṭhe nekasahassamhi, sāmiatthe pavattareti.",
  "anya-e0803n12:263": "Sabbāpi imā nītiyo paramasukhumā sududdasā vīrajātinā sādhukaṁ manasi kātabbā.",
  "anya-e0803n12:264_0": "Vo nosaddesu pana vosaddo paccattaupayogakaraṇasampadānasāmivacanapadapūraṇesu dissati.",
  "anya-e0803n12:264_1": "‘‘Kacci vo anuruddhā samaggā sammodamānā’’tiādīsu hi paccatte dissati. ‘‘Gacchatha",
  "anya-e0803n12:264_2": "bhikkhave paṇāmemi vo’’tiādīsu upayoge. ‘‘Na vo mama santike vatthabba’’ntiādīsu",
  "anya-e0803n12:264_3": "karaṇe. ‘‘Vanapatthapariyāyaṁ vo bhikkhave desessāmī’’tiādīsu sampadāne. ‘‘Sabbesaṁ",
  "anya-e0803n12:264_4": "vo sāriputtā subhāsita’’ntiādīsu sāmivacane. ‘‘Ye hi voariyā parisuddhā kāyakammantā’’tiādīsu",
  "anya-e0803n12:264_5": "padapūraṇamatte. Etthetaṁ vuccati –",
  "anya-e0803n12:265": "‘‘Paccatte upayoge ca, karaṇe sampadāniye;",
  "anya-e0803n12:266": "Sāmissa vacane ceva, tatheva padapūraṇe;",
  "anya-e0803n12:267": "Imesu chasu ṭhānesu, vosaddo sampavattati’’.",
  "anya-e0803n12:268_0": "Nosaddo paccattopayogakaraṇasampadānasāmivacanāvadhāraṇanusaddatthesu paṭisedhe nipātamatte",
  "anya-e0803n12:268_1": "ca vattati. Ayañhi ‘‘gāmaṁ no gaccheyyāmā’’ti ettha paccatte dissati. ‘‘Mā no ajja",
  "anya-e0803n12:268_2": "vikantiṁsu, rañño sūdā mahānase’’tiādīsu upayoge. ‘‘Na no vivāho nāgehi, katapubbo",
  "anya-e0803n12:268_3": "kudācana’’ntiādīsu karaṇe. ‘‘Saṁvibhajetha no rajjenā’’tiādīsu sampadāne. ‘‘Satthā",
  "anya-e0803n12:268_4": "no bhagavā anuppatto’’tiādīsu sāmivacane. ‘‘Na no samaṁ atthi tathāgatenā’’ti ettha",
  "anya-e0803n12:268_5": "avadhāraṇe. ‘‘Abhijānāsi no tvaṁ mahārājā’’tiādīsu nusaddatthe, pucchāyantipi vattuṁ",
  "anya-e0803n12:268_6": "vaṭṭati. ‘‘Subhāsitaññeva bhāseyya, no ca dubbhāsitaṁ bhaṇe’’tiādīsu paṭisedhe. ‘‘Na",
  "anya-e0803n12:268_7": "no sabhāyaṁ na karonti kiñcī’’tiādīsu nipātamatte. Etthetaṁ vuccati –",
  "anya-e0803n12:269": "Paccatte cupayoge ca, karaṇe sampadāniye;",
  "anya-e0803n12:270": "Sāmyāvadhāraṇe ceva, nusaddatthe nivāraṇe;",
  "anya-e0803n12:271": "Tathā nipātamattamhi, nosaddo sampavattati.",
  "anya-e0803n12:272": "Idāni sabbanāmānaṁ yathārahaṁ saṁkhittena missakapadamālā vuccate –",
  "anya-e0803n12:273_0": "Yo so, ye te. Yaṁ taṁ, ye te. Yena tena. Sesaṁ vitthāretabbaṁ. Yā sā, yā tā. Yaṁ",
  "anya-e0803n12:273_1": "taṁ, yā tā. Yāya tāya. Sesaṁ vitthāretabbaṁ. Yaṁ taṁ, yāni tāni. Sesaṁ vitthāretabbaṁ.",
  "anya-e0803n12:273_2": "Iminā nayena liṅgattayayojanā kātabbā.",
  "anya-e0803n12:274_0": "‘‘Eso so, ete te. Ayaṁ so, ime te. So ayaṁ te ime’’tiādinā yathāpayogaṁ padamālā",
  "anya-e0803n12:274_1": "yojetabbā. Tathā hi ‘‘yo so bhagavā sayambhū anācariyako. Ete te bhikkhave ubho ante",
  "anya-e0803n12:274_2": "anupagamma majjhimā paṭipadā tathāgatena abhisambuddhā. Ayaṁ so sārathi etī’’ti evamādayo",
  "anya-e0803n12:274_3": "vicittappayogā dissanti. Iti sabbanāmikapadānaṁ missakapadamālā yojetabbā.",
  "anya-e0803n12:275": "Mayā sabbatthasiddhassa, sāsane sabbadassino;",
  "anya-e0803n12:276": "Sabbattha sāsane suṭṭhu, kosallatthāya sotunaṁ.",
  "anya-e0803n12:277": "Asabbanāmanāmehi, sabbanāmapadehi ve;",
  "anya-e0803n12:278": "Saha sabbāni vuttāni, sabbanāmāni pantito.",
  "anya-e0803n12:279": "Etesu katayogānaṁ, sukhumatthavijānanaṁ;",
  "anya-e0803n12:280": "Akicchapaṭivedhena, bhavissati na saṁsayo.",
  "anya-e0803n12:281": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n12:282": "Kosallatthāya kate saddanītippakaraṇe",
  "anya-e0803n12:283": "Sabbanāmataṁsadisanāmānaṁ nāmikapadamālāvibhāgo nāma",
  "anya-e0803n12:284": "Dvādasamo paricchedo."
}