{
  "ja515:0.1": "Jātaka ",
  "ja515:0.2": "Tiṁsanipāta ",
  "ja515:0.3": "Kiṁchandavagga ",
  "ja515:0.4": "5. Sambhavajātaka ",
  "ja515:1.1": "“Rajjañca paṭipannāsma, ",
  "ja515:1.2": "ādhipaccaṁ sucīrata; ",
  "ja515:1.3": "Mahattaṁ pattumicchāmi, ",
  "ja515:1.4": "vijetuṁ pathaviṁ imaṁ. ",
  "ja515:2.1": "Dhammena no adhammena, ",
  "ja515:2.2": "adhammo me na ruccati; ",
  "ja515:2.3": "Kiccova dhammo carito, ",
  "ja515:2.4": "rañño hoti sucīrata. ",
  "ja515:3.1": "Idha cevāninditā yena, ",
  "ja515:3.2": "pecca yena aninditā; ",
  "ja515:3.3": "Yasaṁ devamanussesu, ",
  "ja515:3.4": "yena pappomu brāhmaṇa. ",
  "ja515:4.1": "Yohaṁ atthañca dhammañca, ",
  "ja515:4.2": "kattumicchāmi brāhmaṇa; ",
  "ja515:4.3": "Taṁ tvaṁ atthañca dhammañca, ",
  "ja515:4.4": "brāhmaṇakkhāhi pucchito”. ",
  "ja515:5.1": "“Nāññatra vidhurā rāja, ",
  "ja515:5.2": "etadakkhātumarahati; ",
  "ja515:5.3": "Yaṁ tvaṁ atthañca dhammañca, ",
  "ja515:5.4": "kattumicchasi khattiya”. ",
  "ja515:6.1": "“Ehi kho pahito gaccha, ",
  "ja515:6.2": "vidhurassa upantikaṁ; ",
  "ja515:6.3": "Nikkhañcimaṁ suvaṇṇassa, ",
  "ja515:6.4": "haraṁ gaccha sucīrata; ",
  "ja515:6.5": "Abhihāraṁ imaṁ dajjā, ",
  "ja515:6.6": "atthadhammānusiṭṭhiyā”. ",
  "ja515:7.1": "Svādhippāgā bhāradvājo, ",
  "ja515:7.2": "vidhurassa upantikaṁ; ",
  "ja515:7.3": "Tamaddasa mahābrahmā, ",
  "ja515:7.4": "asamānaṁ sake ghare. ",
  "ja515:8.1": "“Raññohaṁ pahito dūto, ",
  "ja515:8.2": "korabyassa yasassino; ",
  "ja515:8.3": "‘Atthaṁ dhammañca pucchesi’, ",
  "ja515:8.4": "iccabravi yudhiṭṭhilo; ",
  "ja515:8.5": "Taṁ tvaṁ atthañca dhammañca, ",
  "ja515:8.6": "vidhurakkhāhi pucchito”. ",
  "ja515:9.1": "“Gaṅgaṁ me pidahissanti, ",
  "ja515:9.2": "na taṁ sakkomi brāhmaṇa; ",
  "ja515:9.3": "Apidhetuṁ mahāsindhuṁ, ",
  "ja515:9.4": "taṁ kathaṁ so bhavissati; ",
  "ja515:9.5": "Na te sakkomi akkhātuṁ, ",
  "ja515:9.6": "atthaṁ dhammañca pucchito. ",
  "ja515:10.1": "Bhadrakāro ca me putto, ",
  "ja515:10.2": "oraso mama atrajo; ",
  "ja515:10.3": "Taṁ tvaṁ atthañca dhammañca, ",
  "ja515:10.4": "gantvā pucchassu brāhmaṇa”. ",
  "ja515:11.1": "Svādhippāgā bhāradvājo, ",
  "ja515:11.2": "bhadrakārassupantikaṁ; ",
  "ja515:11.3": "Tamaddasa mahābrahmā, ",
  "ja515:11.4": "nisinnaṁ samhi vesmani. ",
  "ja515:12.1": "“Raññohaṁ pahito dūto, ",
  "ja515:12.2": "korabyassa yasassino; ",
  "ja515:12.3": "‘Atthaṁ dhammañca pucchesi’, ",
  "ja515:12.4": "iccabravi yudhiṭṭhilo; ",
  "ja515:12.5": "Taṁ tvaṁ atthañca dhammañca, ",
  "ja515:12.6": "bhadrakāra pabrūhi me”. ",
  "ja515:13.1": "“Maṁsakājaṁ avahāya, ",
  "ja515:13.2": "godhaṁ anupatāmahaṁ; ",
  "ja515:13.3": "Na te sakkomi akkhātuṁ, ",
  "ja515:13.4": "atthaṁ dhammañca pucchito. ",
  "ja515:14.1": "Sañcayo nāma me bhātā, ",
  "ja515:14.2": "kaniṭṭho me sucīrata; ",
  "ja515:14.3": "Taṁ tvaṁ atthañca dhammañca, ",
  "ja515:14.4": "gantvā pucchassu brāhmaṇa”. ",
  "ja515:15.1": "Svādhippāgā bhāradvājo, ",
  "ja515:15.2": "sañcayassa upantikaṁ; ",
  "ja515:15.3": "Tamaddasa mahābrahmā, ",
  "ja515:15.4": "nisinnaṁ samhi vesmani. ",
  "ja515:16.1": "“Raññohaṁ pahito dūto, ",
  "ja515:16.2": "korabyassa yasassino; ",
  "ja515:16.3": "‘Atthaṁ dhammañca pucchesi’, ",
  "ja515:16.4": "iccabravi yudhiṭṭhilo; ",
  "ja515:16.5": "Taṁ tvaṁ atthañca dhammañca, ",
  "ja515:16.6": "sañcayakkhāhi pucchito”. ",
  "ja515:17.1": "“Sadā maṁ gilate maccu, ",
  "ja515:17.2": "sāyaṁ pāto sucīrata; ",
  "ja515:17.3": "Na te sakkomi akkhātuṁ, ",
  "ja515:17.4": "atthaṁ dhammañca pucchito. ",
  "ja515:18.1": "Sambhavo nāma me bhātā, ",
  "ja515:18.2": "kaniṭṭho me sucīrata; ",
  "ja515:18.3": "Taṁ tvaṁ atthañca dhammañca, ",
  "ja515:18.4": "gantvā pucchassu brāhmaṇa”. ",
  "ja515:19.1": "“Abbhuto vata bho dhammo, ",
  "ja515:19.2": "nāyaṁ asmāka ruccati; ",
  "ja515:19.3": "Tayo janā pitāputtā, ",
  "ja515:19.4": "te su paññāya no vidū. ",
  "ja515:20.1": "Na taṁ sakkotha akkhātuṁ, ",
  "ja515:20.2": "atthaṁ dhammañca pucchitā; ",
  "ja515:20.3": "Kathaṁ nu daharo jaññā, ",
  "ja515:20.4": "atthaṁ dhammañca pucchito”. ",
  "ja515:21.1": "“Mā naṁ daharoti uññāsi, ",
  "ja515:21.2": "apucchitvāna sambhavaṁ; ",
  "ja515:21.3": "Pucchitvā sambhavaṁ jaññā, ",
  "ja515:21.4": "atthaṁ dhammañca brāhmaṇa. ",
  "ja515:22.1": "Yathāpi cando vimalo, ",
  "ja515:22.2": "gacchaṁ ākāsadhātuyā; ",
  "ja515:22.3": "Sabbe tārāgaṇe loke, ",
  "ja515:22.4": "ābhāya atirocati. ",
  "ja515:23.1": "Evampi daharūpeto, ",
  "ja515:23.2": "paññāyogena sambhavo; ",
  "ja515:23.3": "Mā naṁ daharoti uññāsi, ",
  "ja515:23.4": "apucchitvāna sambhavaṁ; ",
  "ja515:23.5": "Pucchitvā sambhavaṁ jaññā, ",
  "ja515:23.6": "atthaṁ dhammañca brāhmaṇa. ",
  "ja515:24.1": "Yathāpi rammako māso, ",
  "ja515:24.2": "gimhānaṁ hoti brāhmaṇa; ",
  "ja515:24.3": "Atevaññehi māsehi, ",
  "ja515:24.4": "dumapupphehi sobhati. ",
  "ja515:25.1": "Evampi daharūpeto, ",
  "ja515:25.2": "paññāyogena sambhavo; ",
  "ja515:25.3": "Mā naṁ daharoti uññāsi, ",
  "ja515:25.4": "apucchitvāna sambhavaṁ; ",
  "ja515:25.5": "Pucchitvā sambhavaṁ jaññā, ",
  "ja515:25.6": "atthaṁ dhammañca brāhmaṇa. ",
  "ja515:26.1": "Yathāpi himavā brahme, ",
  "ja515:26.2": "pabbato gandhamādano; ",
  "ja515:26.3": "Nānārukkhehi sañchanno, ",
  "ja515:26.4": "mahābhūtagaṇālayo; ",
  "ja515:26.5": "Osadhehi ca dibbehi, ",
  "ja515:26.6": "disā bhāti pavāti ca. ",
  "ja515:27.1": "Evampi daharūpeto, ",
  "ja515:27.2": "paññāyogena sambhavo; ",
  "ja515:27.3": "Mā naṁ daharoti uññāsi, ",
  "ja515:27.4": "apucchitvāna sambhavaṁ; ",
  "ja515:27.5": "Pucchitvā sambhavaṁ jaññā, ",
  "ja515:27.6": "atthaṁ dhammañca brāhmaṇa. ",
  "ja515:28.1": "Yathāpi pāvako brahme, ",
  "ja515:28.2": "accimālī yasassimā; ",
  "ja515:28.3": "Jalamāno vane gacche, ",
  "ja515:28.4": "analo kaṇhavattanī. ",
  "ja515:29.1": "Ghatāsano dhūmaketu, ",
  "ja515:29.2": "uttamāhevanandaho; ",
  "ja515:29.3": "Nisīthe pabbataggasmiṁ, ",
  "ja515:29.4": "pahūtedho virocati. ",
  "ja515:30.1": "Evampi daharūpeto, ",
  "ja515:30.2": "paññāyogena sambhavo; ",
  "ja515:30.3": "Mā naṁ daharoti uññāsi, ",
  "ja515:30.4": "apucchitvāna sambhavaṁ; ",
  "ja515:30.5": "Pucchitvā sambhavaṁ jaññā, ",
  "ja515:30.6": "atthaṁ dhammañca brāhmaṇa. ",
  "ja515:31.1": "Javena bhadraṁ jānanti, ",
  "ja515:31.2": "balībaddañca vāhiye; ",
  "ja515:31.3": "Dohena dhenuṁ jānanti, ",
  "ja515:31.4": "bhāsamānañca paṇḍitaṁ. ",
  "ja515:32.1": "Evampi daharūpeto, ",
  "ja515:32.2": "paññāyogena sambhavo; ",
  "ja515:32.3": "Mā naṁ daharoti uññāsi, ",
  "ja515:32.4": "apucchitvāna sambhavaṁ; ",
  "ja515:32.5": "Pucchitvā sambhavaṁ jaññā, ",
  "ja515:32.6": "atthaṁ dhammañca brāhmaṇa”. ",
  "ja515:33.1": "Svādhippāgā bhāradvājo, ",
  "ja515:33.2": "sambhavassa upantikaṁ; ",
  "ja515:33.3": "Tamaddasa mahābrahmā, ",
  "ja515:33.4": "kīḷamānaṁ bahīpure. ",
  "ja515:34.1": "“Raññohaṁ pahito dūto, ",
  "ja515:34.2": "korabyassa yasassino; ",
  "ja515:34.3": "‘Atthaṁ dhammañca pucchesi’, ",
  "ja515:34.4": "iccabravi yudhiṭṭhilo; ",
  "ja515:34.5": "Taṁ tvaṁ atthañca dhammañca, ",
  "ja515:34.6": "sambhavakkhāhi pucchito”. ",
  "ja515:35.1": "“Taggha te ahamakkhissaṁ, ",
  "ja515:35.2": "yathāpi kusalo tathā; ",
  "ja515:35.3": "Rājā ca kho taṁ jānāti, ",
  "ja515:35.4": "yadi kāhati vā na vā. ",
  "ja515:36.1": "‘Ajja suve’ti saṁseyya, ",
  "ja515:36.2": "raññā puṭṭho sucīrata; ",
  "ja515:36.3": "Mā katvā avasī rājā, ",
  "ja515:36.4": "atthe jāte yudhiṭṭhilo. ",
  "ja515:37.1": "Ajjhattaññeva saṁseyya, ",
  "ja515:37.2": "raññā puṭṭho sucīrata; ",
  "ja515:37.3": "Kummaggaṁ na niveseyya, ",
  "ja515:37.4": "yathā mūḷho acetaso. ",
  "ja515:38.1": "Attānaṁ nātivatteyya, ",
  "ja515:38.2": "adhammaṁ na samācare; ",
  "ja515:38.3": "Atitthe nappatāreyya, ",
  "ja515:38.4": "anatthe na yuto siyā. ",
  "ja515:39.1": "Yo ca etāni ṭhānāni, ",
  "ja515:39.2": "kattuṁ jānāti khattiyo; ",
  "ja515:39.3": "Sadā so vaḍḍhate rājā, ",
  "ja515:39.4": "sukkapakkheva candimā. ",
  "ja515:40.1": "Ñātīnañca piyo hoti, ",
  "ja515:40.2": "mittesu ca virocati; ",
  "ja515:40.3": "Kāyassa bhedā sappañño, ",
  "ja515:40.4": "saggaṁ so upapajjatī”ti. ",
  "ja515:41.1": "Sambhavajātakaṁ pañcamaṁ. "
}