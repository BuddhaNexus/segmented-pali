{
  "atk-s0510a12:0": "12. Mahāparivāravaggo",
  "atk-s0510a12:1": "1. Mahāparivārakattheraapadānavaṇṇanā",
  "atk-s0510a12:2_0": "Vipassīnāma bhagavātiādikaṁ āyasmato mahāparivārakattherassa apadānaṁ. Ayampi purimajinavaresu",
  "atk-s0510a12:2_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a12:2_2": "bhagavato uppannasamaye yakkhayoniyaṁ nibbatto anekayakkhasatasahassaparivāro ekasmiṁ",
  "atk-s0510a12:2_3": "khuddakadīpe dibbasukhamanubhavanto viharati. Tasmiñca dīpe cetiyābhisobhito vihāro",
  "atk-s0510a12:2_4": "atthi, tattha bhagavā agamāsi. Atha so yakkhasenādhipati taṁ bhagavantaṁ tattha gatabhāvaṁ",
  "atk-s0510a12:2_5": "disvā dibbavatthāni gahetvā gantvā bhagavantaṁ vanditvā dibbavatthehi pūjesi, saparivāro",
  "atk-s0510a12:2_6": "saraṇamagamāsi. So tena puññakammena tato cuto devaloke nibbattitvā tattha cha kāmāvacarasukhamanubhavitvā",
  "atk-s0510a12:2_7": "tato cuto manussesu aggacakkavattiādisukhamanubhavitvā aparabhāge imasmiṁ buddhuppāde",
  "atk-s0510a12:2_8": "kulagehe nibbatto viññutaṁ patto satthari pasīditvā pabbajito nacirasseva arahā ahosi.",
  "atk-s0510a12:3_0": "1-2. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a12:3_1": "vipassī nāma bhagavātiādimāha. Tattha visesaṁ paramatthaṁ nibbānaṁ passatīti vipassī,",
  "atk-s0510a12:3_2": "vividhe satipaṭṭhānādayo sattatiṁsabodhipakkhiyadhamme passatīti vā vipassī, vividhe",
  "atk-s0510a12:3_3": "anekappakāre bodhaneyyasatte visuṁ visuṁ passatīti vā vipassī, so vipassī bhagavā",
  "atk-s0510a12:3_4": "dīpacetiyaṁ dīpe pūjanīyaṭṭhānaṁ vihāramagamāsīti attho. Sesaṁ sabbattha uttānamevāti.",
  "atk-s0510a12:4": "Mahāparivārakattheraapadānavaṇṇanā samattā.",
  "atk-s0510a12:5": "2. Sumaṅgalattheraapadānavaṇṇanā",
  "atk-s0510a12:6_0": "Atthadassī jinavarotiādikaṁ āyasmato sumaṅgalattherassa apadānaṁ. Ayampi purimabuddhesu",
  "atk-s0510a12:6_1": "katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a12:6_2": "bhagavato kāle ekasmiṁ taḷākasamīpe rukkhadevatā hutvā nibbatti. Tasmiṁ samaye bhagavā",
  "atk-s0510a12:6_3": "vihārato nikkhamitvā nahāyitukāmo tassa taḷākassa tīraṁ gantvā tattha nhatvā ekacīvaro",
  "atk-s0510a12:6_4": "jalamāno brahmā viya sūriyo viya suvaṇṇabimbaṁ viya aṭṭhāsi. Atha so devaputto somanassajāto",
  "atk-s0510a12:6_5": "pañjaliko thomanamakāsi, attano dibbagītatūriyehi upahārañca akāsi. So tena puññakammena",
  "atk-s0510a12:6_6": "devamanussesu sampattiyo anubhavitvā aparabhāge imasmiṁ buddhuppāde kulagehe nibbatto",
  "atk-s0510a12:6_7": "viññutaṁ patto satthari pasīditvā pabbajitvā nacirasseva arahā ahosi.",
  "atk-s0510a12:7_0": "11. So pacchā pubbakammaṁ saritvā somanassajāto pubbacaritāpadānaṁ pakāsento atthadassī",
  "atk-s0510a12:7_1": "jinavarotiādimāha. Tattha paramatthaṁ nibbānaṁ dakkhati passatīti atthadassī, atha",
  "atk-s0510a12:7_2": "vā sabbasattānaṁ caturāriyasaccasaṅkhātaṁ atthapayojanaṁ dassanasīloti atthadassī,",
  "atk-s0510a12:7_3": "kilese ajini jināti jinissatīti jino. Varitabbo patthetabbo sabbasattehīti varo,",
  "atk-s0510a12:7_4": "atthadassī jino ca so varo cāti atthadassī jinavaro. Lokajeṭṭhoti lujjati palujjatīti",
  "atk-s0510a12:7_5": "loko, lokīyati passīyati buddhādīhi pārappattoti vā loko, loko ca loko ca loko cāti",
  "atk-s0510a12:7_6": "loko. Ekasesasamāsavasena ‘‘lokā’’ti vattabbe ‘‘loko’’ti vutto. Lokassa jeṭṭho lokajeṭṭho,",
  "atk-s0510a12:7_7": "so lokajeṭṭho narāsabhoti attho. Sesaṁ sabbattha uttānamevāti.",
  "atk-s0510a12:8": "Sumaṅgalattheraapadānavaṇṇanā samattā.",
  "atk-s0510a12:9": "3. Saraṇagamaniyattheraapadānavaṇṇanā",
  "atk-s0510a12:10_0": "Ubhinnaṁdevarājūnantyādikaṁ āyasmato saraṇagamaniyattherassa apadānaṁ. Ayampi purimabuddhesu",
  "atk-s0510a12:10_1": "katādhikāro uppannuppannabhave vivaṭṭūpanissayāni puññāni upacinanto padumuttare",
  "atk-s0510a12:10_2": "bhagavati uppanne ayaṁ himavante devarājā hutvā nibbatti, tasmiṁ aparena yakkhadevaraññā",
  "atk-s0510a12:10_3": "saddhiṁ saṅgāmatthāya upaṭṭhite dve anekayakkhasahassaparivārā phalakāvudhādihatthā",
  "atk-s0510a12:10_4": "saṅgāmatthāya samupabyūḷhā ahesuṁ. Tadā padumuttaro bhagavā tesu sattesu kāruññaṁ",
  "atk-s0510a12:10_5": "uppādetvā ākāsena tattha gantvā saparivārānaṁ dvinnaṁ devarājūnaṁ dhammaṁ desesi.",
  "atk-s0510a12:10_6": "Tadā te sabbe phalakāvudhāni chaḍḍetvā bhagavantaṁ gāravabahumānena vanditvā saraṇamagamaṁsu.",
  "atk-s0510a12:10_7": "Tesaṁ ayaṁ paṭhamaṁ saraṇamagamāsi. So tena puññena devamanussesu saṁsaranto ubhayasampattiyo",
  "atk-s0510a12:10_8": "anubhavitvā imasmiṁ buddhuppāde kulagehe nibbatto vuddhimanvāya satthari pasanno",
  "atk-s0510a12:10_9": "pabbajitvā nacirasseva arahā ahosi.",
  "atk-s0510a12:11_0": "20. So aparabhāge pubbakusalaṁ saritvā somanassajāto pubbacaritāpadānaṁ pakāsento",
  "atk-s0510a12:11_1": "ubhinnaṁ devarājūnantiādimāha. Tattha sucilomakharalomaāḷavakakumbhīrakuverādayo",
  "atk-s0510a12:11_2": "viya nāmagottena apākaṭā dve yakkharājāno aññāpadesena dassento ‘‘ubhinnaṁ devarājūna’’ntiādimāha.",
  "atk-s0510a12:11_3": "Saṅgāmo samupaṭṭhitoti saṁ suṭṭhu gāmo kalahatthāya upagamananti saṅgāmo, so saṅgāmo",
  "atk-s0510a12:11_4": "saṁ suṭṭhu upaṭṭhito, ekaṭṭhāne upagantvā ṭhitoti attho. Ahosi samupabyūḷhoti saṁ",
  "atk-s0510a12:11_5": "suṭṭhu upasamīpe rāsibhūtoti attho.",
  "atk-s0510a12:12_0": "21.Saṁvejesi mahājananti tesaṁ rāsibhūtānaṁ yakkhānaṁ ākāse nisinno bhagavā catusaccadhammadesanāya",
  "atk-s0510a12:12_1": "saṁ suṭṭhu vejesi, ādīnavadassanena gaṇhāpesi viññāpesi bodhesīti attho. Sesaṁ sabbattha uttānamevāti.",
  "atk-s0510a12:13": "Saraṇagamaniyattheraapadānavaṇṇanā samattā.",
  "atk-s0510a12:14": "4. Ekāsaniyattheraapadānavaṇṇanā",
  "atk-s0510a12:15_0": "Varuṇonāma nāmenātiādikaṁ āyasmato ekāsaniyattherassa apadānaṁ. Ayampi purimabuddhesu",
  "atk-s0510a12:15_1": "katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a12:15_2": "bhagavato kāle varuṇo nāma devarājā hutvā nibbatti. So bhagavantaṁ disvā pasannamānaso",
  "atk-s0510a12:15_3": "gandhamālādīhi gītavāditehi ca upaṭṭhayamāno saparivāro pūjesi. Tato aparabhāge bhagavati",
  "atk-s0510a12:15_4": "parinibbute tassa mahābodhirukkhaṁ buddhadassanaṁ viya sabbatūriyatāḷāvacarehi saparivāro",
  "atk-s0510a12:15_5": "upahāramakāsi. So tena puññena tato kālaṅkatvā nimmānaratidevaloke uppajji. Evaṁ",
  "atk-s0510a12:15_6": "devasampattimanubhavitvā manussesu ca manussabhūto cakkavattisampattiṁ anubhavitvā",
  "atk-s0510a12:15_7": "imasmiṁ buddhuppāde kulagehe nibbatto viññutaṁ patvā satthu sāsane pabbajitvā nacirasseva arahā ahosi.",
  "atk-s0510a12:16_0": "31. So pacchā sakakammaṁ saritvā taṁ tathato ñatvā somanassajāto pubbacaritāpadānaṁ",
  "atk-s0510a12:16_1": "pakāsento varuṇo nāma nāmenātiādimāha. Tattha yadā ahaṁ sambodhanatthāya buddhaṁ",
  "atk-s0510a12:16_2": "bodhiñca pūjesiṁ, tadā varuṇo nāma devarājā ahosinti sambandho.",
  "atk-s0510a12:17_0": "34.Dharaṇīruhapādapanti ettha rukkhalatāpabbatasattharatanādayo dhāretīti dharaṇī,",
  "atk-s0510a12:17_1": "tasmiṁ ruhati patiṭṭhahatīti dharaṇīruho. Pādena pivatīti pādapo, siñcitasiñcitodakaṁ",
  "atk-s0510a12:17_2": "pādena mūlena pivati rukkhakkhandhasākhāviṭapehi āporasaṁ patthariyatīti attho, taṁ",
  "atk-s0510a12:17_3": "dharaṇīruhapādapaṁ bodhirukkhanti sambandho.",
  "atk-s0510a12:18": "35.Sakakammābhiraddhoti attano kusalakammena abhiraddho pasanno uttame bodhimhi pasannoti sambandho. Sesaṁ sabbattha uttānamevāti.",
  "atk-s0510a12:19": "Ekāsaniyattheraapadānavaṇṇanā samattā.",
  "atk-s0510a12:20": "5. Suvaṇṇapupphiyattheraapadānavaṇṇanā",
  "atk-s0510a12:21_0": "Vipassīnāma bhagavātiādikaṁ āyasmato suvaṇṇapupphiyattherassa apadānaṁ. Ayampi purimajinavaresu",
  "atk-s0510a12:21_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a12:21_2": "bhagavato kāle ekasmiṁ ṭhāne bhūmaṭṭhakadevaputto hutvā nibbatto tassa bhagavato",
  "atk-s0510a12:21_3": "dhammaṁ sutvā pasannamānaso catūhi suvaṇṇapupphehi pūjesi. Tāni pupphāni ākāse suvaṇṇavitānaṁ",
  "atk-s0510a12:21_4": "hutvā chādesuṁ, suvaṇṇapabhā ca buddhassa sarīrapabhā ca ekato hutvā mahāobhāso ahosi.",
  "atk-s0510a12:21_5": "So atirekataraṁ pasanno sakabhavanaṁ gatopi saratiyeva. So tena puññakammena tusitabhavanādisugatīsuyeva",
  "atk-s0510a12:21_6": "saṁsaranto dibbasampattiṁ anubhavitvā imasmiṁ buddhuppāde kulagehe nibbatto viññutaṁ",
  "atk-s0510a12:21_7": "patto satthu dhammadesanaṁ sutvā sāsane uraṁ datvā pabbajito nacirasseva arahā ahosi.",
  "atk-s0510a12:22": "40. So aparabhāge pubbakammaṁ saritvā somanassajāto attano pubbacaritāpadānaṁ pakāsento vipassī nāma bhagavātiādimāha. Taṁ heṭṭhā vuttatthameva.",
  "atk-s0510a12:23_0": "44.Pāmojjaṁ janayitvānāti balavapītiṁ uppādetvā ‘‘pāmojjaṁ āmodanā pamodanā hāso",
  "atk-s0510a12:23_1": "pahāso vitti odagyaṁ attamanatā cittassā’’tiādīsu (dha. sa. 9, 86; mahāni. 1) viya",
  "atk-s0510a12:23_2": "attamanatā sakabhāvaṁ uppādetvāti attho. Sesaṁ sabbattha uttānamevāti.",
  "atk-s0510a12:24": "Suvaṇṇapupphiyattheraapadānavaṇṇanā samattā.",
  "atk-s0510a12:25": "6. Citakapūjakattheraapadānavaṇṇanā",
  "atk-s0510a12:26_0": "Vasāmi rājāyatanetiādikaṁ āyasmato citakapūjakattherassa apadānaṁ. Ayampi purimabuddhesu",
  "atk-s0510a12:26_1": "katādhikāro tato paraṁ uppannuppannabhave vivaṭṭūpanissayāni puññāni upacinanto sikhissa",
  "atk-s0510a12:26_2": "bhagavato kāle rājāyatanarukkhadevatā hutvā nibbatto antarantarā devatāhi saddhiṁ",
  "atk-s0510a12:26_3": "dhammaṁ sutvā pasanno bhagavati parinibbute saparivāro gandhadīpadhūpapupphabheriādīni",
  "atk-s0510a12:26_4": "gāhāpetvā bhagavato āḷahanaṭṭhānaṁ gantvā dīpādīni pūjetvā anekehi tūriyehi anekehi",
  "atk-s0510a12:26_5": "vāditehi taṁ pūjesi. Tato paṭṭhāya sakabhavanaṁ upaviṭṭhopi bhagavantameva saritvā",
  "atk-s0510a12:26_6": "sammukhā viya vandati. So teneva puññena tena cittappasādena rājāyatanato kālaṁ kato",
  "atk-s0510a12:26_7": "tusitādīsu nibbatto dibbasampattiṁ anubhavitvā tato manussesu manussasampattiṁ anubhavitvā",
  "atk-s0510a12:26_8": "imasmiṁ buddhuppāde kulagehe nibbatto viññutaṁ patto bhagavati uppannacittappasādo",
  "atk-s0510a12:26_9": "bhagavato sāsane pabbajitvā nacirasseva arahā ahosi.",
  "atk-s0510a12:27_0": "49. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a12:27_1": "vasāmi rājāyatanetiādimāha. Rājāyataneti devarājūnaṁ āyatanaṁ rājāyatanaṁ, tassa",
  "atk-s0510a12:27_2": "rukkhassa nāmadheyyo vā. Parinibbute bhagavatīti parisamantato kiñci anavasesetvā",
  "atk-s0510a12:27_3": "khandhaparinibbānakāle parinibbānasamaye parinibbānappattassa sikhino lokabandhunoti sambandho.",
  "atk-s0510a12:28_0": "50.Citakaṁ agamāsahanti candanāgarudevadārukappūratakkolādisugandhadārūhi citaṁ rāsigatanti",
  "atk-s0510a12:28_1": "citaṁ, citameva citakaṁ, buddhagāravena citakaṁ pūjanatthāya citakassa samīpaṁ ahaṁ",
  "atk-s0510a12:28_2": "agamāsinti attho. Tattha gantvā katakiccaṁ dassento tūriyaṁ tattha vādetvātiādimāha.",
  "atk-s0510a12:28_3": "Taṁ sabbaṁ suviññeyyamevāti.",
  "atk-s0510a12:29": "Citakapūjakattheraapadānavaṇṇanā samattā.",
  "atk-s0510a12:30": "7. Buddhasaññakattheraapadānavaṇṇanā",
  "atk-s0510a12:31_0": "Yadāvipassī lokaggotiādikaṁ āyasmato buddhasaññakattherassa apadānaṁ. Ayampi purimabuddhesu",
  "atk-s0510a12:31_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a12:31_2": "bhagavato kāle ekasmiṁ bhūmaṭṭhakavimāne devaputto hutvā nibbatti. Tadā vipassī bhagavā",
  "atk-s0510a12:31_3": "āyusaṅkhāraṁ vossajji. Atha sakaladasasahassilokadhātu sasāgarapabbatā pakampittha.",
  "atk-s0510a12:31_4": "Tadā tassa devaputtassa bhavanampi kampittha. Tasmiṁ khaṇe so devaputto saṁsayajāto",
  "atk-s0510a12:31_5": "– ‘‘kiṁ nu kho pathavīkampāya nibbattī’’ti cintetvā buddhassa āyusaṅkhāravossajjabhāvaṁ",
  "atk-s0510a12:31_6": "ñatvā mahāsokaṁ domanassaṁ uppādesi. Tadā vessavaṇo mahārājā āgantvā ‘‘mā cintayitthā’’ti",
  "atk-s0510a12:31_7": "assāsesi. So devaputto tato cuto tena puññena devamanussesu saṁsaranto imasmiṁ buddhuppāde",
  "atk-s0510a12:31_8": "kulagehe nibbatto viññutaṁ patto gharāvāsaṁ pahāya pabbajitvā nacirasseva arahā ahosi.",
  "atk-s0510a12:32_0": "57. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a12:32_1": "yadā vipassī lokaggotiādimāha. Āyusaṅkhāramossajjīti ā samantato yunoti pāleti satteti",
  "atk-s0510a12:32_2": "āyu, āyussa saṅkhāro rāsibhāvo āyusaṅkhāro, taṁ āyusaṅkhāraṁ ossajji pariccaji jahāsīti",
  "atk-s0510a12:32_3": "attho. Tasmiṁ āyusaṅkhāravossajjane. Jalamekhalāsāgarodakamekhalāsahitā sakaladasasahassacakkavāḷapathavī",
  "atk-s0510a12:32_4": "kampitthāti sambandho.",
  "atk-s0510a12:33_0": "58.Otataṁ vitthataṁ mayhanti mayhaṁ bhavanaṁ otataṁ vitthataṁ cittaṁ vicittaṁ suci",
  "atk-s0510a12:33_1": "suparisuddhaṁ cittaṁ anekehi sattahi ratanehi vicittaṁ sobhamānaṁ pakampittha pakārena",
  "atk-s0510a12:33_2": "kampitthāti attho. Sesaṁ sabbattha uttānamevāti.",
  "atk-s0510a12:34": "Buddhasaññakattheraapadānavaṇṇanā samattā.",
  "atk-s0510a12:35": "8. Maggasaññakattheraapadānavaṇṇanā",
  "atk-s0510a12:36_0": "Padumuttarabuddhassātiādikaṁ āyasmato maggasaññakattherassa apadānaṁ. Ayampi purimabuddhesu",
  "atk-s0510a12:36_1": "katādhikāro tato oraṁ tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a12:36_2": "bhagavato kāle himavante devaputto hutvā nibbatto araññaṁ gantvā maggamūḷhānaṁ maggaṁ",
  "atk-s0510a12:36_3": "gavesantānaṁ tassa sāvakānaṁ bhojetvā maggaṁ ācikkhi. So tena puññena devamanussasampattimanubhavitvā",
  "atk-s0510a12:36_4": "uppannuppannabhave sabbattha amūḷho saññavā ahosi. Atha imasmiṁ buddhuppāde kulagehe",
  "atk-s0510a12:36_5": "nibbatto viññutaṁ patto gharāvāse anallīno pabbajitvā nacirasseva arahā ahosi.",
  "atk-s0510a12:37_0": "66. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a12:37_1": "padumuttarabuddhassātiādimāha. Sāvakā vanacārinoti bhagavato vuttavacanaṁ sammā ādarena",
  "atk-s0510a12:37_2": "suṇantīti sāvakā, atha vā bhagavato desanānusārena ñāṇaṁ pesetvā saddhammaṁ suṇantīti",
  "atk-s0510a12:37_3": "sāvakā. Vanacārino vane vicaraṇakā sāvakā vippanaṭṭhā maggamūḷhā mahāaraññe andhāva",
  "atk-s0510a12:37_4": "cakkhuvirahitāva anusuyyare vicarantīti sambandho. Sesaṁ sabbattha uttānamevāti.",
  "atk-s0510a12:38": "Maggasaññakattheraapadānavaṇṇanā samattā.",
  "atk-s0510a12:39": "9. Paccupaṭṭhānasaññakattheraapadānavaṇṇanā",
  "atk-s0510a12:40_0": "Atthadassimhi sugatetiādikaṁ āyasmato paccupaṭṭhānasaññakattherassa apadānaṁ. Ayampi",
  "atk-s0510a12:40_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a12:40_2": "atthadassissa bhagavato kāle yakkhayoniyaṁ nibbatto bhagavati dharamāne dassanassa",
  "atk-s0510a12:40_3": "aladdhattā pacchā parinibbute mahāsokappatto vihāsi. Tadā hissa bhagavato sāgato",
  "atk-s0510a12:40_4": "nāma aggasāvako anusāsanto bhagavato sārīrikadhātupūjā bhagavati dharamāne katapūjā",
  "atk-s0510a12:40_5": "viya cittappasādavasā mahapphalaṁ bhavatī’’ti vatvā ‘‘thūpaṁ karohī’’ti niyojito",
  "atk-s0510a12:40_6": "thūpaṁ kāresi, taṁ pūjetvā tato cuto devamanussesu sakkacakkavattisampattimanubhavitvā",
  "atk-s0510a12:40_7": "imasmiṁ buddhuppāde sāvatthiyaṁ ekasmiṁ kulagehe nibbatto viññutaṁ patto satthari",
  "atk-s0510a12:40_8": "pasīditvā pabbajitvā nacirasseva arahā ahosi.",
  "atk-s0510a12:41_0": "72. So aparabhāge attano puññakammaṁ saritvā somanassajāto pubbacaritāpadānaṁ pakāsento",
  "atk-s0510a12:41_1": "atthadassimhi sugatetiādimāha. Taṁ heṭṭhā vuttameva. Yakkhayoniṁ upapajjinti ettha",
  "atk-s0510a12:41_2": "pana attano sakāsaṁ sampattasampatte khādantā yanti gacchantīti yakkhā, yakkhānaṁ",
  "atk-s0510a12:41_3": "yoni jātīti yakkhayoni, yakkhayoniyaṁ nibbattoti attho.",
  "atk-s0510a12:42_0": "73.Dulladdhaṁvata me āsīti me mayā laddhayasaṁ dulladdhaṁ, buddhabhūtassa satthuno",
  "atk-s0510a12:42_1": "sakkāraṁ akatattā virādhetvā laddhanti attho. Duppabhātanti duṭṭhu pabhātaṁ rattiyā",
  "atk-s0510a12:42_2": "pabhātakaraṇaṁ, mayhaṁ na suṭṭhuṁ pabhātanti attho. Duruṭṭhitanti duuṭṭhitaṁ, sūriyassa",
  "atk-s0510a12:42_3": "uggamanaṁ mayhaṁ duuggamananti attho. Sesaṁ sabbattha uttānamevāti.",
  "atk-s0510a12:43": "Paccupaṭṭhānasaññakattheraapadānavaṇṇanā samattā.",
  "atk-s0510a12:44": "10. Jātipūjakattheraapadānavaṇṇanā",
  "atk-s0510a12:45_0": "Jāyaṁ tassa vipassissātiādikaṁ āyasmato jātipūjakattherassa apadānaṁ. Ayampi purimabuddhesu",
  "atk-s0510a12:45_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a12:45_2": "bhagavato kāle kulagehe nibbatto viññutaṁ patto nakkhattapāṭhakehi vipassibodhisattassa",
  "atk-s0510a12:45_3": "vuttalakkhaṇanimittaṁ sutvā ‘‘ayaṁ kira kumāro buddho hutvā sakalalokassa aggo seṭṭho",
  "atk-s0510a12:45_4": "sutvā sabbasatte saṁsārato uddharissatī’’ti sutvā taṁ bhagavantaṁ kumārakāleyeva",
  "atk-s0510a12:45_5": "buddhassa viya mahāpūjamakāsi. Pacchā kamena kumārakālaṁ rājakumārakālaṁ rajjakālanti",
  "atk-s0510a12:45_6": "kālattayamatikkamma buddhe jātepi mahāpūjaṁ katvā tato cuto tusitādīsu nibbatto dibbasukhamanubhavitvā",
  "atk-s0510a12:45_7": "pacchā manussesu cakkavattādimanussasukhamanubhavitvā imasmiṁ buddhuppāde kulagehe",
  "atk-s0510a12:45_8": "nibbatto sattaṭṭhavassakāleyeva bhagavati pasanno pabbajitvā vipassanaṁ vaḍḍhetvā",
  "atk-s0510a12:45_9": "nacirasseva arahā ahosi.",
  "atk-s0510a12:46": "82. So aparabhāge attano pubbakammaṁ saritvā somanassajāto pubbacaritāpadānaṁ pakāsento jāyaṁ tassa vipassissātiādimāha. Taṁ heṭṭhā vuttatthameva.",
  "atk-s0510a12:47_0": "84.Nemittānaṁ suṇitvānāti ettha nimittaṁ kāraṇaṁ sukhadukkhappattihetuṁ jānantīti",
  "atk-s0510a12:47_1": "nemittā, tesaṁ nemittānaṁ nakkhattapāṭhakānaṁ vacanaṁ suṇitvāti attho. Sesaṁ sabbattha uttānamevāti.",
  "atk-s0510a12:48": "Jātipūjakattheraapadānavaṇṇanā samattā.",
  "atk-s0510a12:49": "Dvādasamavaggavaṇṇanā samattā."
}