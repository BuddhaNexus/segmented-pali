{
  "tika-vin02t17:0": "9. Campeyyakkhandhakaṁ",
  "tika-vin02t17:1": "Kassapagottabhikkhuvatthukathāvaṇṇanā",
  "tika-vin02t17:2_0": "380. Campeyyakkhandhake campāyanti evaṁnāmake nagare. Tassa hi nagarassa ārāmapokkharaṇīādīsu",
  "tika-vin02t17:2_1": "tesu tesu ṭhānesu campakarukkhāva ussannā ahesuṁ, tasmā ‘‘campā’’ti saṅkhaṁ agamāsi.",
  "tika-vin02t17:2_2": "Gaggarāya pokkharaṇiyā tīreti tassa campānagarassa avidūre gaggarāya nāma rājamahesiyā",
  "tika-vin02t17:2_3": "khaṇitattā ‘‘gaggarā’’ti laddhavohārā pokkharaṇī atthi, tassā tīre samantato nīlādipañcavaṇṇakusumapaṭimaṇḍitaṁ",
  "tika-vin02t17:2_4": "mahantaṁ campakavanaṁ, tasmiṁ bhagavā kusumagandhasugandhe campakavane viharati.",
  "tika-vin02t17:2_5": "Taṁ sandhāya ‘‘gaggarāya pokkharaṇiyā tīre’’ti vuttaṁ. Tantibaddhoti tanti vuccati",
  "tika-vin02t17:2_6": "byāpāro, tattha baddho pasuto ussukkaṁ āpannoti attho, tasmiṁ āvāse akataṁ senāsanaṁ",
  "tika-vin02t17:2_7": "karoti, jiṇṇaṁ paṭisaṅkharoti, kate issaro hotīti adhippāyo. Tenāha ‘‘tasmiṁ āvāse",
  "tika-vin02t17:2_8": "kattabbattā tantipaṭibaddho’’ti, kattabbakamme ussāhamāpannoti attho.",
  "tika-vin02t17:3": "Ñattivipannakammādikathāvaṇṇanā",
  "tika-vin02t17:4_0": "385-387.Paṭikkosantesūti nivārentesu. Hāpanaṁ vā aññathā karaṇaṁ vā natthīti ñattikammassa",
  "tika-vin02t17:4_1": "ekāya eva ñattiyā kattabbattā tato hāpanaṁ na sambhavati, anussāvanāya abhāvato pacchā",
  "tika-vin02t17:4_2": "ñattiṭhapanavasena dvīhi ñattīhi karaṇavasena ca aññathā karaṇaṁ natthi.",
  "tika-vin02t17:5": "Catuvaggakaraṇādikathāvaṇṇanā",
  "tika-vin02t17:6": "389. Ukkhepanīyakammakato kammanānāsaṁvāsako, ukkhittānuvattako laddhinānāsaṁvāsako.",
  "tika-vin02t17:7": "Dvenissāraṇādikathāvaṇṇanā",
  "tika-vin02t17:8_0": "395.Appattonissāraṇanti ettha nissāraṇakammaṁ nāma kuladūsakānaññeva anuññātaṁ, ayañca",
  "tika-vin02t17:8_1": "‘‘bālo hoti abyatto’’tiādinā niddiṭṭho kuladūsako na hoti, tasmā ‘‘appatto’’ti vutto",
  "tika-vin02t17:8_2": ". Yadi evaṁ kathaṁ sunissārito hotīti? Bālaabyattatādiyuttassapi kammakkhandhake",
  "tika-vin02t17:8_3": "‘‘ākaṅkhamāno saṅgho pabbājanīyakammaṁ kareyyā’’ti (cūḷava. 27) vuttattā. Tenevāha",
  "tika-vin02t17:8_4": "‘‘tañcesa…pe… tasmā sunissārito hotī’’ti. Tattha tanti pabbājanīyakammaṁ. Esoti ‘‘bālo’’tiādinā",
  "tika-vin02t17:8_5": "niddiṭṭho. Āveṇikena lakkhaṇenāti pabbājanīyakammassa āveṇikabhūtena kuladūsakabhāvalakkhaṇena.",
  "tika-vin02t17:9_0": "Tañce saṅgho nissāreti, sunissāritoti ettha adhippetassa pabbājanīyakammassa vasena",
  "tika-vin02t17:9_1": "atthaṁ dassetvā idāni yadi ‘‘tañce saṅgho nissāretī’’ti tajjanīyādikammavasena nissāraṇā",
  "tika-vin02t17:9_2": "adhippetā, tadā nissāraṇaṁ sampattoyeva tajjanīyādivasena sunissāritoti byatirekamukhena",
  "tika-vin02t17:9_3": "atthaṁ dassetuṁ puna ‘‘tañce saṅgho nissāretī’’ti ulliṅgetvā attho kathito. Natthi",
  "tika-vin02t17:9_4": "etassa apadānaṁ avakhaṇḍanaṁ āpattipariyantoti anapadāno. Ekekenapi aṅgena nissāraṇā",
  "tika-vin02t17:9_5": "anuññātāti kammakkhandhake anuññātā. Sesamettha pāḷito aṭṭhakathāto ca suviññeyyameva.",
  "tika-vin02t17:10": "Dvenissāraṇādikathāvaṇṇanā niṭṭhitā.",
  "tika-vin02t17:11": "Campeyyakkhandhakavaṇṇanā niṭṭhitā."
}