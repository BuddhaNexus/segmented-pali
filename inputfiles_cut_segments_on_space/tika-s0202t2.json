{
  "tika-s0202t2:0": "3. Paribbājakavaggo",
  "tika-s0202t2:1": "1. Tevijjavacchasuttavaṇṇanā",
  "tika-s0202t2:2_0": "185.Tatthāti ekapuṇḍarīkasaññite paribbājakārāme. Anāgatapubbo lokiyasamudāhāravasena",
  "tika-s0202t2:2_1": "“cirassaṁ kho, bhante”tiādinā vuccati, ayaṁ panettha āgatapubbataṁ upādāya tathā",
  "tika-s0202t2:2_2": "vutto. Bhagavā hi kesañci vimuttijananatthaṁ, kesañci indriyaparipākatthaṁ, kesañci",
  "tika-s0202t2:2_3": "visesādhigamatthaṁ kadāci titthiyārāmaṁ upagacchati. Ananuññāya ṭhatvāti ananujānitabbe",
  "tika-s0202t2:2_4": "ṭhatvā. Anujānitabbaṁ siyā anaññātassa ñeyyassa abhāvato. Yāvatakañhi ñeyyaṁ, tāvatakaṁ",
  "tika-s0202t2:2_5": "bhagavato ñāṇaṁ, yāvatakañca bhagavato ñāṇaṁ tāvatakaṁ ñeyyaṁ. Tenevāha – “na tassa",
  "tika-s0202t2:2_6": "adiṭṭhamidhatthi kiñci, atho aviññātamajānitabba”ntiādi. Sabbaññutaññāṇena hi bhagavā",
  "tika-s0202t2:2_7": "āvajjetvā pajānāti. Vuttañhetaṁ “āvajjanapaṭibaddhaṁ buddhassa bhagavato ñāṇa”nti.",
  "tika-s0202t2:2_8": "Yadi evaṁ “caraṁ samāhito nāgo, tiṭṭhaṁ nāgo samāhito”ti idaṁ suttapadaṁ kathanti?",
  "tika-s0202t2:2_9": "Vikkhepābhāvadīpanapadametaṁ, na anāvajjanenapi ñāṇānaṁ pavattiparidīpanaṁ. Yaṁ panettha",
  "tika-s0202t2:2_10": "vattabbaṁ, taṁ heṭṭhā vitthārato vuttameva.",
  "tika-s0202t2:3_0": "186.Yāvadevāti idaṁ yathāruci pavatti viya aparāparuppattipi icchitabbāti tadabhāvaṁ",
  "tika-s0202t2:3_1": "dassento āha – “sakiṁ khīṇānaṁ āsavānaṁ puna khepetabbābhāvā”ti. Paccuppannajānanaguṇanti",
  "tika-s0202t2:3_2": "idaṁ dibbacakkhuñāṇassa paribhaṇḍañāṇaṁ anāgataṁsañāṇaṁ anādiyitvā vuttaṁ, tassa",
  "tika-s0202t2:3_3": "pana vasena anāgataṁsañāṇaguṇaṁ dassetīti vattabbaṁ siyā.",
  "tika-s0202t2:4_0": "Gihiparikkhāresūti vatthābharaṇādidhanadhaññādigihiparikkhāresu. Gihiliṅgaṁ pana",
  "tika-s0202t2:4_1": "appamāṇaṁ, tasmā gihibandhanaṁ chinditvā dukkhassantakarā hontiyeva. Sati pana dukkhassantakiriyāya",
  "tika-s0202t2:4_2": "gihiliṅge te na tiṭṭhantiyevāti dassento “yepī”tiādimāha. Sukkhāpetvā samucchinditvā.",
  "tika-s0202t2:4_3": "Arahattaṁ pattadivaseyeva pabbajanaṁ vā parinibbānaṁ vāti ayaṁ nayo na sabbasādhāraṇoti",
  "tika-s0202t2:4_4": "āha “bhūmadevatā pana tiṭṭhantī”ti. Tattha kāraṇavacanaṁ “nilīyanokāsassa atthitāyā”ti.",
  "tika-s0202t2:4_5": "Araññapabbatādipavivekaṭṭhānaṁ nilīyanokāso. Sesakāmabhaveti kāmaloke. Laḷitajanassāti",
  "tika-s0202t2:4_6": "ābharaṇālaṅkāranaccagītādivasena vilāsayuttajanassa.",
  "tika-s0202t2:5_0": "Sopīti “so aññatra ekenā”ti vutto sopi. Karato na karīyati pāpanti evaṁ na kiriyaṁ",
  "tika-s0202t2:5_1": "paṭibāhati. Yadi attānaṁyeva gahetvā katheti, atha kasmā mahāsatto tadā ājīvakapabbajjaṁ",
  "tika-s0202t2:5_2": "upagacchīti āha “tadā kirā”tiādi. Tassapīti na kevalaṁ aññesaṁ eva pāsaṇḍānaṁ, tassapi.",
  "tika-s0202t2:5_3": "Vīriyaṁ na hāpesīti tapojigucchavādaṁ samādiyitvā ṭhito virāgatthāya taṁ samādiṇṇavattaṁ",
  "tika-s0202t2:5_4": "na pariccaji, satthusāsanaṁ na chaḍḍesi. Tenāha – “kiriyavādī hutvā sagge nibbattatī”ti.",
  "tika-s0202t2:6": "Tevijjavacchasuttavaṇṇanāya līnatthappakāsanā samattā.",
  "tika-s0202t2:7": "2. Aggivacchasuttavaṇṇanā",
  "tika-s0202t2:8_0": "187. Lokassa sassatatāpavattipaṭikkhepavasena pavatto vādo ucchedavādo eva hotīti",
  "tika-s0202t2:8_1": "sassataggāhābhāve ucchedaggāhabhāvato puna paribbājakena “asassato loko”ti vadantena",
  "tika-s0202t2:8_2": "ucchedaggāho pucchito, bhagavatāpi so eva paṭikkhittoti āha “dutiye nāhaṁ ucchedadiṭṭhiko”ti.",
  "tika-s0202t2:8_3": "Antānantikādivasenāti ettha antānantikaggahaṇena antavā loko anantavā lokoti imaṁ",
  "tika-s0202t2:8_4": "vādadvayamāha. Ādi-saddena “taṁ jīvaṁ taṁ sarīra”ntiādivādacatukkaṁ saṅgaṇhāti, itaraṁ",
  "tika-s0202t2:8_5": "pana dvayaṁ sarūpeneva gahitanti. Paṭikkhepo veditabboti “tatiye nāhaṁ antavādiṭṭhiko,",
  "tika-s0202t2:8_6": "catutthe nāhaṁ anantavādiṭṭhiko”ti evamādinā paṭikkhepo veditabbo. “Hoti tathāgato",
  "tika-s0202t2:8_7": "paraṁ maraṇā”ti ayampi sassatavādo, so ca kho aparantakappikavasena, “sassato loko”ti",
  "tika-s0202t2:8_8": "pana pubbantakappikavasenāti ayametesaṁ viseso. “Na hoti tathāgato paraṁ maraṇā”ti",
  "tika-s0202t2:8_9": "ayampi ucchedavādo, so ca kho sattavasena, “asassato loko”ti pana sattasaṅkhāravasenāti vadanti.",
  "tika-s0202t2:9_0": "189. Sappatibhayaṁ uppajjanato saha dukkhenāti sadukkhaṁ. Tenāha “kilesadukkhenā”tiādi.",
  "tika-s0202t2:9_1": "Tesaṁyevāti kilesadukkhavipākadukkhānaṁyeva. Saupaghātakanti sabādhaṁ. Saupāyāsanti",
  "tika-s0202t2:9_2": "saparissamaṁ saupatāpaṁ sapīḷaṁ. Sapariḷāhanti sadarathaṁ.",
  "tika-s0202t2:10_0": "Kiñci diṭṭhigatanti imā tāva aṭṭha diṭṭhiyo mā hontu, atthi pana, bho gotama, yaṁ",
  "tika-s0202t2:10_1": "kiñci diṭṭhigataṁ gahitaṁ. Na hi tāya diṭṭhiyā vinā kañci samayaṁ pavattetuṁ yujjatīti",
  "tika-s0202t2:10_2": "adhippāyena pucchati. Apaviddhanti samucchedappahānavasena chaḍḍitaṁ. Paññāya diṭṭhanti",
  "tika-s0202t2:10_3": "vipassanāpaññāsahitāya maggapaññāya bhagavatā paṭividdhaṁ. Yattha uppajjanti, taṁ",
  "tika-s0202t2:10_4": "sattaṁ mathenti sammaddantīti mathitāti āha “mathitānanti tesaṁyeva vevacana”nti.",
  "tika-s0202t2:10_5": "Kañci dhammanti rūpadhammaṁ arūpadhammaṁ vā. Anupādiyitvāti aggahetvā.",
  "tika-s0202t2:11_0": "190.Na upetīti saṅkhaṁ na gacchatīti atthoti āha “na yujjatī”ti. Anujānitabbaṁ siyā",
  "tika-s0202t2:11_1": "anupādāvimuttassa kañcipi uppattiyā abhāvato. “Evaṁ vimuttacitto na upapajjatī”ti",
  "tika-s0202t2:11_2": "kāmañcetaṁ sabhāvapavedanaṁ parinibbānaṁ, eke pana ucchedavādino “mayampi ‘satto",
  "tika-s0202t2:11_3": "āyatiṁ na upapajjatī’ti vadāma, samaṇo gotamopi tathā vadatī”ti ucchedabhāveyeva",
  "tika-s0202t2:11_4": "patiṭṭhahissanti, tasmā bhagavā “na upapajjatīti kho vaccha na upetī”ti āha. “Upapajjatī”ti",
  "tika-s0202t2:11_5": "pana vutte sassatameva gaṇheyyāti yojanā. Sesadvayepi eseva nayo. Appatiṭṭhoti ucchedavādādivasena",
  "tika-s0202t2:11_6": "patiṭṭhārahito. Anālamboti tesaṁyeva vādānaṁ olambārammaṇassa abhāvena anālambo.",
  "tika-s0202t2:11_7": "Sukhapavesanaṭṭhānanti tesaññeva vādānaṁ sukhapavesanokāsaṁ mā labhatūti. Ananuññāya",
  "tika-s0202t2:11_8": "ṭhatvāti “na upapajjatī”tiādinā anujānitabbāya paṭiññāya ṭhānahetu. Anuññampīti anujānitabbampi",
  "tika-s0202t2:11_9": "dutiyapañhaṁ paṭikkhipi. Pariyatto pana dhammo atthato paccayākāro evāti āha “dhammoti",
  "tika-s0202t2:11_10": "paccayākāradhammo”ti. Aññattha payogenāti imamhā niyyānikasāsanā aññasmiṁ micchāsamaye",
  "tika-s0202t2:11_11": "pavattappayogena, aniyyānikaṁ vividhaṁ micchāpaṭipattiṁ paṭipajjantenāti attho. “Aññavādiyakenā”tipi",
  "tika-s0202t2:11_12": "pāṭho, paccayākārato aññākāradīpakaācariyavādaṁ paggayha tiṭṭhantenāti attho.",
  "tika-s0202t2:12": "191.Appaccayoti anupādāno, nirindhanoti attho.",
  "tika-s0202t2:13_0": "192.Yena rūpenāti yena bhūtupādādibhedena rūpadhammena. Taṁ rūpaṁ tappaṭibaddhasaṁyojanappahānena",
  "tika-s0202t2:13_1": "khīṇāsava-tathāgatassa pahīnaṁ anuppattidhammataṁ āpannaṁ. Tena vuttaṁ pāḷiyaṁ “anuppādadhamma”ntiādi.",
  "tika-s0202t2:13_2": "Aññesaṁ jānanāya abhāvaguṇatāya guṇagambhīro. “Ettakā guṇā”ti pamāṇaṁ gaṇhituṁ na",
  "tika-s0202t2:13_3": "sakkuṇeyyo. “Īdisā etassa guṇā”ti pariyogāhituṁ asakkuṇeyyatāya duppariyogāḷhoti.",
  "tika-s0202t2:13_4": "Dujjānoti agādhatāya gambhīro “ettakāni udakaḷhakasatānī”tiādinā pametuṁ na sakkāti",
  "tika-s0202t2:13_5": "appameyyo, tato eva dujjāno. Evamevānti yathā mahāsamuddo gambhīro appameyyo dujjāno,",
  "tika-s0202t2:13_6": "evameva khīṇāsavopi guṇavasena, tasmā ayaṁ rūpādiṁ gahetvā rūpītiādivohāro bhaveyya,",
  "tika-s0202t2:13_7": "parinibbutassa pana tadabhāvā tathā paññāpetuṁ na sakkā, tato taṁ ārabbha upapajjatītiādi",
  "tika-s0202t2:13_8": "na yujjeyya. Yathā pana vijjamāno eva jātavedo byattena purisena nīyamāno puratthimādidisaṁ",
  "tika-s0202t2:13_9": "gatoti vucceyya, na nibbuto, evaṁ khīṇāsavopīti dassento “evamevā”tiādimāha.",
  "tika-s0202t2:14_0": "Aniccatāti ettha aniccatāgahaṇaṁ asāranidassanaṁ. Tena yathā so sālarukkho sākhāpalāsādiasārāpagamena",
  "tika-s0202t2:14_1": "suddho sāre patiṭṭhito, evamayaṁ dhammavinayo sāsavasaṅkhātaasāravigamena lokuttaradhammasāre",
  "tika-s0202t2:14_2": "patiṭṭhitoti dasseti. Sesaṁ suviññeyyameva.",
  "tika-s0202t2:15": "Aggivacchasuttavaṇṇanāya līnatthappakāsanā samattā.",
  "tika-s0202t2:16": "3. Mahāvacchasuttavaṇṇanā",
  "tika-s0202t2:17_0": "193. Saha kathā etassa atthīti sahakathī, “mayaṁ pucchāvasena tumhe vissajjanavasenā”ti",
  "tika-s0202t2:17_1": "evaṁ sahapavattakathoti attho. Etasseva kathitāni, tattha paṭhame vijjāttayaṁ desitaṁ,",
  "tika-s0202t2:17_2": "dutiye agginā dassitanti tevijjavacchasuttaṁ aggivacchasuttanti nāmaṁ visesetvā vuttaṁ.",
  "tika-s0202t2:17_3": "Sīghaṁ laddhiṁ na vissajjenti, yasmā saṅkhārānaṁ niyatoyaṁ vināso anaññasamuppādo,",
  "tika-s0202t2:17_4": "hetusamuppannāpi na cirena nijjhānaṁ khamanti, na lahuṁ. Tenāha “vasātela…pe… sujjhantī”ti.",
  "tika-s0202t2:17_5": "Pacchimagamanaṁ ñāṇassa paripākaṁ gatattā. Yaṭṭhiṁ ālambitvā udakaṁ tarituṁ otaranto",
  "tika-s0202t2:17_6": "puriso “yaṭṭhiṁ otaritvā udake patamāno”ti vutto. Kammapathavasena vitthāradesananti",
  "tika-s0202t2:17_7": "saṁkhittadesanaṁ upādāya vuttaṁ. Tenāha “mūlavasena cetthā”tiādi. Vitthārasadisāti",
  "tika-s0202t2:17_8": "kammapathavasena idha desitadesanāva mūlavasena desitadesanaṁ upādāya vitthārasadisā.",
  "tika-s0202t2:17_9": "Vitthāradesanā nāma natthīti na kevalaṁ ayameva, atha kho sabbāpi buddhānaṁ nippariyāyena",
  "tika-s0202t2:17_10": "ujukena niravasesato vitthāradesanā nāma natthi desanāñāṇassa mahāvisayatāya karaṇasampattiyā",
  "tika-s0202t2:17_11": "ca tajjāya mahānubhāvattā sabbaññutaññāṇassa. Sabbaññutaññāṇasamaṅgitāya hi avasesapaṭisambhidānubhāvitāya",
  "tika-s0202t2:17_12": "aparimitakālasambhatañāṇasambhārasamudāgatāya kadācipi parikkhayānarahāya anaññasādhāraṇāya",
  "tika-s0202t2:17_13": "paṭibhānapaṭisambhidāya pahūtajivhāditadanurūparūpakāyasampattisampadāya vitthāriyamānā",
  "tika-s0202t2:17_14": "bhagavato desanā kathaṁ parimitā paricchinnā bhaveyya, mahākāruṇikatāya pana bhagavā",
  "tika-s0202t2:17_15": "veneyyajjhāsayānurūpaṁ tattha tattha parimitaṁ paricchinnaṁ katvā niṭṭhapeti. Ayañca",
  "tika-s0202t2:17_16": "attho mahāsīhanādasuttena dīpetabbo. Sabbaṁ saṁkhittameva attajjhāsayavasena akathetvā",
  "tika-s0202t2:17_17": "bodhaneyyapuggalajjhāsayavasena desanāya niṭṭhāpitattā. Na cettha dhammasāsanavirodho",
  "tika-s0202t2:17_18": "pariyāyaṁ anissāya yathādhammaṁ dhammānaṁ bodhitattā sabbalahuttā cāti.",
  "tika-s0202t2:18": "194.Satta dhammā kāmāvacarā sampattasamādānaviratīnaṁ idhādhippetattā.",
  "tika-s0202t2:19": "Aniyametvāti “sammāsambuddho, sāvako”ti vā niyamaṁ visesena akatvā. Attānameva…pe… veditabbaṁ, tathā hi paribbājako “tiṭṭhatu bhavaṁ gotamo”ti āha.",
  "tika-s0202t2:20": "195.Satthāvaarahā hoti paṭipattiyā pāripūribhāvato. Tasmiṁ byākateti tasmiṁ “ekabhikkhupi sāvako”tiādinā suṭṭhu pañhe kathite.",
  "tika-s0202t2:21": "196.Sampādakoti paṭipattisampādako.",
  "tika-s0202t2:22_0": "197.Sekhāyavijjāyāti sekhalakkhaṇappattāya maggapaññāya sātisayaṁ katvā karaṇavasena",
  "tika-s0202t2:22_1": "vuttā, phalapaññā pana tāya pattabbattā kammabhāvena vuttā. Tenāha “heṭṭhimaphalattayaṁ",
  "tika-s0202t2:22_2": "pattabba”nti. Imaṁ panettha aviparītamatthaṁ pāḷito eva viññāyamānaṁ appaṭivijjhanato",
  "tika-s0202t2:22_3": "vitaṇḍavādī “yāvatakaṁ sekhena pattabbaṁ, anuppattaṁ taṁ mayā”ti vacanalesaṁ gahetvā",
  "tika-s0202t2:22_4": "“arahattamaggopi anena pattoyevā”ti vadati. Evanti idāni vuccamānāya gāthāya.",
  "tika-s0202t2:23_0": "Kilesāni pahāya pañcāti pañcorambhāgiyasaṁyojanasaṅkhāte saṁkilese pahāya pajahitvā,",
  "tika-s0202t2:23_1": "pahānahetu vā. Paripuṇṇasekhoti sabbaso vaḍḍhitasekhadhammo. Aparihānadhammoti aparihānasabhāvo.",
  "tika-s0202t2:23_2": "Na hi yassa phātigatehi sīlādidhammehi parihāni atthi, samādhimhi paripūrakāritāya",
  "tika-s0202t2:23_3": "cetovasippatto. Tenāha “samāhitindriyo”ti. Aparihānadhammattāva ṭhitatto.",
  "tika-s0202t2:24_0": "Anāgāminā hi asekhabhāvāvahā dhammā paripūretabbā, na sekhabhāvāvahāti so ekantaparipuṇṇe",
  "tika-s0202t2:24_1": "sekho vutto. Etaṁ na buddhavacananti “maggo bahucittakkhaṇiko”ti etaṁ vacanaṁ na",
  "tika-s0202t2:24_2": "buddhavacanaṁ anantarekantavipākadānato, bahukkhattuṁ pavattane payojanābhāvato ca",
  "tika-s0202t2:24_3": "lokuttarakusalassa, “samādhimānantarikaññamāhu, na pāraṁ diguṇaṁ yantī”ti evamādīni",
  "tika-s0202t2:24_4": "suttapadāni etassatthasādhakāni. Orambhāgiyasaṁyojanappahānena sekkhadhammaparipūribhāvassa",
  "tika-s0202t2:24_5": "vuttatāya attho tava vacanena virujjhatīti. Assa āyasmato vacchassa.",
  "tika-s0202t2:25_0": "198.Abhiññā vā kāraṇanti yañhi taṁ tatra tatra sakkhibhabbatāsaṅkhātaṁ iddhividhapaccanubhavanādi,",
  "tika-s0202t2:25_1": "tassa abhiññā kāraṇaṁ. Atha iddhividhapaccanubhavanādi abhiññā, evaṁ sati abhiññāpādakajjhānaṁ",
  "tika-s0202t2:25_2": "kāraṇaṁ. Avasāne chaṭṭhābhiññāya pana arahattaṁ. Ettha ca yasmā paṭhamasutte āsavakkhayo",
  "tika-s0202t2:25_3": "adhippeto, āsavā khīṇā eva, na puna khepetabbā, tasmā tattha “yāvadevā”ti na vuttaṁ.",
  "tika-s0202t2:25_4": "Idha phalasamāpatti adhippetā, sā ca punappunaṁ samāpajjīyati, tasmā “yāvadevā”ti",
  "tika-s0202t2:25_5": "vuttaṁ. Tato eva hi “arahattaṁ vā kāraṇa”nti vuttaṁ. Tañhi “kudāssu nāmāhaṁ tadāyatanaṁ",
  "tika-s0202t2:25_6": "upasampajja viharissāmi, yadariyā etarahi upasampajja viharantī”ti anuttaresu vimokkhesu",
  "tika-s0202t2:25_7": "pihaṁ upaṭṭhapetvā abhiññā nibbattentassa kāraṇaṁ, tayidaṁ sabbasādhāraṇaṁ na hotīti",
  "tika-s0202t2:25_8": "sādhāraṇavasena naṁ dassento “arahattassa vipassanā vā”ti āha.",
  "tika-s0202t2:26_0": "200.Paricaranti nāma vippakatabrahmacariyavāsattā. Pariciṇṇo hoti sāvakena nāma satthu",
  "tika-s0202t2:26_1": "dhamme kattabbā paricariyā sammadeva niṭṭhāpitattā. Tenāha “iti…pe… thero evamāhā”ti.",
  "tika-s0202t2:26_2": "Tesaṁ guṇānanti tesaṁ asekkhaguṇānaṁ. Sesaṁ suviññeyyameva.",
  "tika-s0202t2:27": "Mahāvacchasuttavaṇṇanāya līnatthappakāsanā samattā.",
  "tika-s0202t2:28": "4. Dīghanakhasuttavaṇṇanā",
  "tika-s0202t2:29_0": "201. Khananaṁ khataṁ, sūkarassa khataṁ ettha atthīti sūkarakhatā, sūkarassa vā imasmiṁ",
  "tika-s0202t2:29_1": "buddhuppāde paṭhamaṁ khataṁ upādāya sūkarakhatā, tāya. Evaṁnāmaketi evaṁ itthiliṅgavasena",
  "tika-s0202t2:29_2": "laddhanāmake. Paṁsudhoteti dhotapaṁsuke. Otaritvā abhiruhitabbanti pakatibhūmito",
  "tika-s0202t2:29_3": "anekehi sopānaphalakehi otaritvā puna leṇadvāraṁ katipayehi abhiruhitabbaṁ.",
  "tika-s0202t2:30_0": "Ṭhitakovāti mātulassa ṭhitattā tattha sagāravasapatissavasena ṭhitakova. Kiñcāpi",
  "tika-s0202t2:30_1": "sabba-saddo avisesato anavasesapariyādāyako, vatthuadhippāyānurodhī pana saddappayogoti",
  "tika-s0202t2:30_2": "tamatthaṁ sandhāya paribbājako “sabbaṁ me nakkhamatī”ti āha. Yā loke manussaupapattiyotiādikā",
  "tika-s0202t2:30_3": "upapattiyo, tā anatthasamudāgatā tattha tattheva sattānaṁ ucchijjanato, tasmā samayavādīhi",
  "tika-s0202t2:30_4": "vuccamānā sabbā āyatiṁ uppajjanaupapatti na hoti. Jalabubbuḷakā viya hi ime sattā",
  "tika-s0202t2:30_5": "tattha tattha samaye uppajjitvā bhijjanti, tesaṁ tattha paṭisandhi natthīti assa",
  "tika-s0202t2:30_6": "adhippāyo. Tenāha “paṭisandhiyo”tiādi. Assa adhippāyaṁ muñcitvāti yenādhippāyena",
  "tika-s0202t2:30_7": "paribbājako “sabbaṁ me nakkhamatī”ti āha, taṁ tassa adhippāyaṁ jānantopi ajānanto",
  "tika-s0202t2:30_8": "viya hutvā tassa akkhare tāva dosaṁ dassentoti padesasabbaṁ sandhāya tena vuttaṁ,",
  "tika-s0202t2:30_9": "sabbasabbavisayaṁ katvā tattha dosaṁ gaṇhanto. Yathā loke kenaci “sabbaṁ vuttaṁ,",
  "tika-s0202t2:30_10": "taṁ musā”ti vutte tassa vacanassa sabbantogadhattā musābhāvo āpajjeyya, evaṁ imassapi",
  "tika-s0202t2:30_11": "“sabbaṁ me nakkhamatī”ti vadato tathā pavattā diṭṭhipi nakkhamatīti atthato āpannameva",
  "tika-s0202t2:30_12": "hoti. Tenāha bhagavā – “esāpi te diṭṭhi nakkhamatī”ti. Yathā pana kenaci “sabbaṁ",
  "tika-s0202t2:30_13": "vuttaṁ musā”ti vutte adhippāyānurodhinī saddappavatti, tassa vacanaṁ muñcitvā tadaññesameva",
  "tika-s0202t2:30_14": "musābhāvo ñāyāgato, evamidhāpi “sabbaṁ me nakkhamatī”ti vacanato yassā diṭṭhiyā vasena",
  "tika-s0202t2:30_15": "“sabbaṁ me nakkhamatī”ti tena vuttaṁ, taṁ diṭṭhiṁ muñcitvā tadaññameva yathādhippetaṁ",
  "tika-s0202t2:30_16": "sabbaṁ nakkhamatīti ayamattho ñāyāgato, bhagavā pana vādīvaro sukhumāya āṇiyā thūlaṁ",
  "tika-s0202t2:30_17": "āṇiṁ nīharanto viya upāyena tassa diṭṭhigataṁ nīharituṁ tassa adhippāyena avatvā",
  "tika-s0202t2:30_18": "saddavasena tāva labbhamānaṁ dosaṁ dassento “yāpi kho te”tiādimāha. Tena vuttaṁ –",
  "tika-s0202t2:30_19": "“assa adhippāyaṁ muñcitvā akkhare tāva dosaṁ dassento”ti.",
  "tika-s0202t2:31_0": "Paribbājako pana yaṁ sandhāya “sabbaṁ me nakkhamatī”ti mayā vuttaṁ, “ayaṁ so”ti yathāvuttadosapariharaṇatthaṁ",
  "tika-s0202t2:31_1": "tasmiṁ atthe vuccamāne esa doso sabbo na hoti, evampi samaṇo gotamo mama vāde dosameva",
  "tika-s0202t2:31_2": "āropeyyāti attano ajjhāsayaṁ niguhitvā yathāvuttadosaṁ pariharitukāmo “esā me”tiādimāha.",
  "tika-s0202t2:31_3": "Tattha tampassa tādisamevāti yaṁ “sabbaṁ me nakkhamatī”ti gahitaṁ vatthu, tampi tādisameva",
  "tika-s0202t2:31_4": "bhaveyyāti. Ayañca sabbantogadhadiṭṭhi mayhampi diṭṭhivatthu, taṁ me khameyyavāti.",
  "tika-s0202t2:31_5": "Yasmā pana “esāpi diṭṭhi tuyhaṁ nakkhamatī”ti yāpi diṭṭhi vuttā bhavatā gotamena,",
  "tika-s0202t2:31_6": "sāpi mayhaṁ nakkhamati, tasmā sabbaṁ me nakkhamatevāti paribbājakassa adhippāyo.",
  "tika-s0202t2:31_7": "Tenāha – “taṁ pariharāmīti saññāya vadatī”ti. Tathā ca vakkhati “tasmāpi ucchedadiṭṭhi",
  "tika-s0202t2:31_8": "mayhaṁ nakkhamatī”ti. “Esā me diṭṭhī”ti yā ṭhitibhūtā diṭṭhi, tāya “sabbaṁ me nakkhamatī”ti",
  "tika-s0202t2:31_9": "panettha sabbaggahaṇena gahitattā āha – “atthato panassa esā diṭṭhi na me khamatīti",
  "tika-s0202t2:31_10": "āpajjatī”ti. Ayaṁ dosoti dassento āha “yassa panā”tiādi. Esāti diṭṭhi. Rucitanti",
  "tika-s0202t2:31_11": "diṭṭhidassanena abhinivisitvā rocetvā gahitaṁ. Tena hi diṭṭhiakkhamena arucitena",
  "tika-s0202t2:31_12": "bhavitabbanti sati diṭṭhiyā akkhamabhāve tato tāya gahitāya khameyya rucceyya yathā,",
  "tika-s0202t2:31_13": "evaṁ sabbassa akkhamabhāveti aparabhāge sabbaṁ khamati ruccatīti āpajjati. Na panesa",
  "tika-s0202t2:31_14": "taṁ sampaṭicchatīti esa “sabbaṁ me nakkhamatī”ti evaṁ vadanto ucchedavādī taṁ vuttanayena",
  "tika-s0202t2:31_15": "sabbassa khamanaṁ ruccanaṁ na sampaṭicchati. Ñāyena vuttamatthaṁ kathaṁ na sampaṭicchatīti",
  "tika-s0202t2:31_16": "āha “kevalaṁ tassāpi ucchedadiṭṭhiyā ucchedameva gaṇhātī”ti. Sabbesañhi dhammānaṁ",
  "tika-s0202t2:31_17": "āyatiṁ uppādaṁ aruccitvā taṁ sandhāya ayaṁ “sabbaṁ me nakkhamatī”ti vadati, ucchedadiṭṭhikesu",
  "tika-s0202t2:31_18": "ca ucchinnesu kuto ucchedadiṭṭhisabhāvoti.",
  "tika-s0202t2:32_0": "Tenāti tena kāraṇena, yasmā idhekacce sattā īdisaṁ diṭṭhiṁ paggayha tiṭṭhanti, tasmāti",
  "tika-s0202t2:32_1": "vuttaṁ hoti. Pajahanakena vā cittena ekajjhaṁ gahetvā pajahanakehi appajahanake niddhāretuṁ",
  "tika-s0202t2:32_2": "bhagavā “ato…pe… bahutarā”ti avocāti āha – “pajahanakesu nissakka”nti yathā “pañcasīlehi",
  "tika-s0202t2:32_3": "pabhāvanā paññavantatarā”ti. “Bahū”ti vatvā na kevalaṁ bahū, atha kho ativiya bahūti",
  "tika-s0202t2:32_4": "dassento “bahutarā”ti āha. “Bahū hī”ti nayidaṁ nissakkavacanaṁ, atha kho paccattavacanaṁ.",
  "tika-s0202t2:32_5": "Kathaṁ hi-saddoti āha “hi-kāro nipātamatta”nti. Anissakkavacanaṁ tāva tassa pajahanakānaṁ",
  "tika-s0202t2:32_6": "bahubhāvato tepi parato “bahutarā”ti vuccīyanti. Mūladassananti ye tādisaṁ dassanaṁ",
  "tika-s0202t2:32_7": "paṭhamaṁ upādiyanti, tajjātikameva pacchā gahitadassanaṁ. Vijātiyañhi paṭhamaṁ gahitadassanaṁ",
  "tika-s0202t2:32_8": "appahāya vijātiyassa gahaṇaṁ na sambhavati viruddhassa abhinivesassa saha anavaṭṭhānato.",
  "tika-s0202t2:32_9": "Aviruddhaṁ pana mūladassanaṁ avissajjitvā visayādibhedabhinnaṁ aparadassanaṁ gahetuṁ",
  "tika-s0202t2:32_10": "labbhati. Tenāha “ettha cā”tiādi.",
  "tika-s0202t2:33_0": "Tattha kiñcāpi ekaccasassatavādo sassatucchedābhinivesānaṁ vasena yathākkamaṁ sassatucchedaggāhanajātiko,",
  "tika-s0202t2:33_1": "ucchedaggāhena pana sassatābhinivesassa taṁgāhena ca asassatābhinivesassa virujjhanato",
  "tika-s0202t2:33_2": "ubhayatthapi “ekaccasassataṁ vā gahetuṁ na sakkā”ti vuttaṁ, tathā “sassataṁ vā ucchedaṁ",
  "tika-s0202t2:33_3": "vā na sakkā gahetu”nti ca. Mūlasassatañhi paṭhamaṁ gahitaṁ. Āyatanesupi yojetabbanti",
  "tika-s0202t2:33_4": "paṭhamaṁ cakkhāyatanaṁ sassatanti gahetvā aparabhāge na kevalaṁ cakkhāyatanameva",
  "tika-s0202t2:33_5": "sassataṁ, sotāyatanampi sassataṁ, ghānāyatanādipi sassatanti gaṇhātītiādinā yojetabbaṁ.",
  "tika-s0202t2:33_6": "Āyatanesupīti pi-saddena dhātūnaṁ indriyānampi gāho daṭṭhabbo. Idaṁ sandhāyāti “mūle",
  "tika-s0202t2:33_7": "sassata”ntiādinā vuttapaṭhamaggāhassa samānajātiyaṁ aparaggāhaṁ sandhāya.",
  "tika-s0202t2:34_0": "Dutiyavāre paṭhamavāre vuttasadisaṁ vuttanayeneva veditabbaṁ. Tattha ādīnavaṁ disvāti",
  "tika-s0202t2:34_1": "“yadi rūpaṁ sassataṁ siyā, nayidaṁ ābādhāya saṁvatteyya. Yasmā ca kho idaṁ rūpaṁ",
  "tika-s0202t2:34_2": "asassataṁ, tasmā abhiṇhapaṭipīḷanaṭṭhena udayavayavantatāya rūpaṁ aniccaṁ saṅkhataṁ",
  "tika-s0202t2:34_3": "paṭiccasamuppannaṁ, sassatābhiniveso micchā”tiādinā tattha sassatavāde ādīnavaṁ dosaṁ",
  "tika-s0202t2:34_4": "disvā. Oḷārikanti tasmā paṭipīḷanaṭṭhena ayāthāvaggāhatāya rūpaṁ na saṇhaṁ oḷārikameva.",
  "tika-s0202t2:34_5": "Vedanādīnampi aniccādibhāvadassanaṁ rūpavedanāādīnaṁ samānayogakkhamattā. Vissajjetīti pajahati.",
  "tika-s0202t2:35_0": "Tisso laddhiyoti sassatucchedaekaccasassatadiṭṭhiyo. Yasmā sassatadiṭṭhikā vaṭṭe",
  "tika-s0202t2:35_1": "rajjanassa āsannā. Tathā hi te olīyantīti vuccanti, bhavābhavadiṭṭhīnaṁ vasena imesaṁ",
  "tika-s0202t2:35_2": "sattānaṁ saṁsārato sīsukkhipanaṁ natthīti etāva tisso visesato gahetabbā.",
  "tika-s0202t2:36_0": "Idhalokaṁ paralokañca atthīti jānātīti ettāvatā sassatadassanassa appasāvajjatākāraṇamāha,",
  "tika-s0202t2:36_1": "vaṭṭaṁ assādeti, abhinandatīti iminā dandhavirāgatāya. Tenāha “tasmā”tiādi. Idhalokaṁ",
  "tika-s0202t2:36_2": "paralokañca atthīti jānātīti iminā tāsu tāsu gatīsu sattānaṁ saṁsaraṇaṁ paṭikkhipatīti",
  "tika-s0202t2:36_3": "dasseti, sukatadukkaṭānaṁ kammānaṁ phalaṁ atthīti jānātīti iminā kammaphalaṁ. Kusalaṁ",
  "tika-s0202t2:36_4": "na karotīti iminā kammaṁ, akusalaṁ karonto na bhāyatīti iminā puññāpuññāni sabhāvato",
  "tika-s0202t2:36_5": "jāyantīti dasseti. Vaṭṭaṁ assādeti abhinandati tanninnabhāvato. Sīghaṁ laddhiṁ jahituṁ",
  "tika-s0202t2:36_6": "na sakkoti vaṭṭupacchedassa aruccanato. Ucchedavādī hi tasmiṁ bhave ucchedaṁ maññati.",
  "tika-s0202t2:36_7": "Tato paraṁ idhalokaṁ paralokañca atthīti jānāti sukatadukkaṭānaṁ phalaṁ atthīti jānāti",
  "tika-s0202t2:36_8": "kammaphalavādībhāvato. Yebhuyyena hi ucchedavādī sabhāvaniyatiyadicchābhinivesesu",
  "tika-s0202t2:36_9": "aññatrābhiniveso hoti. Sīghaṁ dassanaṁ pajahati vaṭṭābhiratiyā abhāvato. Pāramiyo",
  "tika-s0202t2:36_10": "pūretuṁ sakkonto paccekabuddho hutvā, lokavohāramatteneva so sammāsambuddho hutvā",
  "tika-s0202t2:36_11": "parinibbāyatīti yojanā. Asakkontoti buddho hotuṁ asakkonto. Abhinīhāraṁkatvā aggasāvakādibhāvassa",
  "tika-s0202t2:36_12": "abhinīhāraṁ sampādetvā. Sāvako hutvāti aggasāvako mahāsāvako hutvā, tatthāpi tevijjo",
  "tika-s0202t2:36_13": "chaḷabhiñño paṭisambhidāppatto vā sukkhavipassako eva vā buddhasāvako hutvā parinibbāyati.",
  "tika-s0202t2:36_14": "Sabbamidaṁ ucchedavādino kalyāṇamittanissayena sammattaniyāmokkamane khippavirāgatādassanatthaṁ",
  "tika-s0202t2:36_15": "āgataṁ. Tenāha “tasmā”tiādi.",
  "tika-s0202t2:37_0": "202.Kañjiyenevāti āranāḷena. Kañjiyasadisena ucchedadassanena. Pūritoti paripuṇṇajjhāsayo.",
  "tika-s0202t2:37_1": "Soti paribbājako. Appahāyāti abhinditvā. Viggahoti kalaho idameva saccaṁ, moghamaññanti",
  "tika-s0202t2:37_2": "aññamaññaṁ viruddhaggāhoti katvā. Vivādanti viruddhavādaṁ. Vighātanti virodhahetukaṁ",
  "tika-s0202t2:37_3": "cittavighātaṁ. Vihesanti viggahavivādanimittaṁ kāyikaṁ cetasikañca kilamathaṁ. Ādīnavaṁ",
  "tika-s0202t2:37_4": "disvāti etāsaṁ diṭṭhīnaṁ evarūpo ādīnavo, aniyyānikabhāvatāya pana sampati āyatiñca",
  "tika-s0202t2:37_5": "mahādīnavoti evaṁ ādīnavaṁ disvā.",
  "tika-s0202t2:38": "205. “Esohamasmi, eso me attā”tiādinā kāyaṁ anvetīti kāyanvayo, soyeva, tassa vā samūho kāyanvayatā, kāyapaṭibaddho kileso. Tenāha “kāyaṁ…pe… attho”ti.",
  "tika-s0202t2:39_0": "Asammissabhāvanti asaṅkarato vavatthitabhāvaṁ. Tena tāsaṁ yathāsakaṁ paccayānaṁ uppajjitvā",
  "tika-s0202t2:39_1": "vigamaṁ dasseti. Evañhi tāsaṁ kadācipi saṅkaro natthi. Tenāha “tatrāyaṁ saṅkhepattho”tiādi.",
  "tika-s0202t2:39_2": "Sarūpaṁ aggahetvā “aññā vedanā”ti aniyamena vuttattā tameva vigamaṁ dassento “anuppannāva",
  "tika-s0202t2:39_3": "honti antarahitā vā”ti āha. Sarūpato niyametvā vuccamāne kāci anuppannā vā hoti,",
  "tika-s0202t2:39_4": "kāci antarahitā vāti. Cuṇṇavicuṇṇabhāvadassanatthanti khaṇe khaṇe bhijjamānabhāvadassanatthaṁ.",
  "tika-s0202t2:40_0": "Na kenacisaṁvadatīti kenaci puggalena saddhiṁ diṭṭhirāgavasena saṁkiliṭṭhacitto na",
  "tika-s0202t2:40_1": "vadati. Tenāha “sassataṁ gahetvā”tiādi. Na vivadatīti viruddhabhāvo hutvā na vivadati.",
  "tika-s0202t2:40_2": "Parivattetvāti ucchedaṁ gahetvā ekaccasassataṁ gahetvā evaṁ vuttanayena tayopi vādā",
  "tika-s0202t2:40_3": "parivattetvā yojetabbā. Tena voharatīti tena lokavohārena lokasamaññaṁ anatidhāvanto",
  "tika-s0202t2:40_4": "satto puriso puggalotiādinā voharati, na pana ito bāhirakā viya abhinivisati. Tenāha",
  "tika-s0202t2:40_5": "“aparāmasanto”ti. Kañci dhammanti rūpādīsu ekaṁ dhammampi. Parāmāsaggāhena aggaṇhantoti",
  "tika-s0202t2:40_6": "“nicca”ntiādinā, “etaṁ mamā”tiādinā ca dhammasabhāvaṁ atikkamitvā parato āmasitvā",
  "tika-s0202t2:40_7": "gahaṇena aggaṇhanto.",
  "tika-s0202t2:41_0": "Katāvīti katakicco. So vadeyyāti khīṇāsavo bhikkhu ahaṅkāramamaṅkāresu sabbaso samucchinnesupi",
  "tika-s0202t2:41_1": "ahaṁ vadāmīti vadeyya. Tattha ahanti niyakajjhattasantāne. Mamanti tassa santakabhūte",
  "tika-s0202t2:41_2": "vatthusmiṁ lokaniruḷhe. Samaññanti tattha sukusalatāya loke samaññā kusalo viditvā.",
  "tika-s0202t2:41_3": "Vohāramattenāti kevalaṁ paccekabuddho hutvā mahābodhipāramiyo pūretuṁ asakkonto sāvako",
  "tika-s0202t2:41_4": "hutvā desavohāramattena na appahīnataṇho viya andhaputhujjano abhinivesanavasena.",
  "tika-s0202t2:42_0": "206.Sassatādīsūti sassatābhinivesādīsu. Tesaṁ tesaṁ dhammānanti niddhāraṇe sāmivacanaṁ.",
  "tika-s0202t2:42_1": "Sassataṁ abhiññāyāti sassatadiṭṭhiṁ samudayato atthaṅgamato assādato nissaraṇato",
  "tika-s0202t2:42_2": "abhivisiṭṭhāya paññāya paṭivijjhitvā. Pahānanti accantappahānaṁ samucchedaṁ. Rūpassa",
  "tika-s0202t2:42_3": "pahānanti rūpassa tappaṭibaddhasaññojanappahānena pahānaṁ. Anuppādanirodhena niruddhehi",
  "tika-s0202t2:42_4": "āsavehi aggahetvāva cittaṁ vimucci. “Āsavehi cittaṁ vimuccī”ti ettha kiñcipi aggahetvā",
  "tika-s0202t2:42_5": "asesetvā. Soḷasa paññāti mahāpaññādikā soḷasa paññā. Caturaṅgasamannāgatoti puṇṇauposathadivasatā,",
  "tika-s0202t2:42_6": "kenaci anāmantitameva anekasatānaṁyeva anekasahassānaṁ vā bhikkhūnaṁ sannipatitatā,",
  "tika-s0202t2:42_7": "sabbesaṁ ehibhikkhubhāvena upasampannatā, chaḷabhiññatā cāti. Tenāha “tatrimāni aṅgānī”tiādi.",
  "tika-s0202t2:42_8": "Yaṁ panettha atthato avibhattaṁ, taṁ suviññeyyameva.",
  "tika-s0202t2:43": "Dīghanakhasuttavaṇṇanāya līnatthappakāsanā samattā.",
  "tika-s0202t2:44": "5. Māgaṇḍiyasuttavaṇṇanā",
  "tika-s0202t2:45_0": "207.Dvemāgaṇḍiyāti dve māgaṇḍiyanāmakā. Devagabbhasadisanti devānaṁ vasanaovarakasadisaṁ.",
  "tika-s0202t2:45_1": "Etaṁ vuttanti “bhāradvājagottassa brāhmaṇassa agyāgāre tiṇasanthārake”ti etaṁ vuttaṁ.",
  "tika-s0202t2:45_2": "Na kevalaṁ taṁ divasamevāti yaṁ divasaṁ māgaṇḍiyo paribbājako tiṇasanthārakaṁ paññattaṁ,",
  "tika-s0202t2:45_3": "na kevalaṁ taṁ divasameva bhagavā yenaññataro vanasaṇḍo, tenupasaṅkamīti yojanā.",
  "tika-s0202t2:45_4": "Gāmūpacāreti gāmasamīpe. Saññāṇaṁ katvāti saññāṇaṁ katvā viya. Na hi bhagavato tassa",
  "tika-s0202t2:45_5": "saññāṇakaraṇe payojanaṁ atthi.",
  "tika-s0202t2:46_0": "Samaṇaseyyānurūpanti samaṇassa anucchavikā seyyā. Pāsaṁsattho hi ayaṁ rūpa-saddo.",
  "tika-s0202t2:46_1": "Tenāha “imaṁ tiṇasanthāraka”ntiādi. Anākiṇṇoti viluḷito aghaṭṭito. Hatthapādasīsehi",
  "tika-s0202t2:46_2": "tattha tattha pahaṭena na calito abhinno, acalitattā eva abhinnaṁ attharaṇaṁ. Paricchinditvā",
  "tika-s0202t2:46_3": "paññatto viyāti ayaṁ chekena cittakārena cintetvā tulikāya paricchinnalekhāya paricchinditvā",
  "tika-s0202t2:46_4": "likhitā cittakataseyyā viya. Bhūnaṁ vuccati vaḍḍhitaṁ, taṁ hantīti bhūnahuno. Tenāha",
  "tika-s0202t2:46_5": "“hatavaḍḍhino”ti. Taṁ panāyaṁ cakkhādīsu saṁvaravidhānaṁ vaḍḍhihananaṁ maññati. Tenāha",
  "tika-s0202t2:46_6": "“mariyādakārakassā”ti. Brūhetabbanti uḷāravisayūpahārena vaḍḍhetabbaṁ pīṇetabbaṁ.",
  "tika-s0202t2:46_7": "Taṁ pana ananubhūtānubhavanena hotīti āha “adiṭṭhaṁ dakkhitabba”nti. Anubhūtaṁ pana",
  "tika-s0202t2:46_8": "apaṇītaṁ hotīti vuttaṁ “diṭṭhaṁ samatikkamitabba”nti. Sesavāresupi eseva nayo. Paramadiṭṭhadhammanibbānavādī",
  "tika-s0202t2:46_9": "kiresa paribbājako, tasmā evaṁ chasu dvāresu vaḍḍhiṁ paññapeti. Yasmā yaṁ channampi",
  "tika-s0202t2:46_10": "cakkhādīnaṁ yathāsakaṁ visayaggahaṇaṁ paṭikkhipanto lokassa avaḍḍhitaṁ vināsameva",
  "tika-s0202t2:46_11": "paññapeti, tasmā so sayampi vaḍḍhihato hatavaḍḍhito.",
  "tika-s0202t2:47_0": "Saṁkilesato ārakattā ariyo niyyānikadhammabhāvato ñāyo dhammo. Vajjalesassapi abhāvato",
  "tika-s0202t2:47_1": "kusalo. Tenāha “parisuddhe kāraṇadhamme anavajje”ti. Uggatassāti uccakulīnatādinā",
  "tika-s0202t2:47_2": "uḷārassa. Mukhe ārakkhaṁ ṭhapetvāti mukhena saṁyato hutvā. Ambajambūādīni gahetvā",
  "tika-s0202t2:47_3": "viya apūrayamānoti ambajambūādīni aññamaññavisadisāni viya pūraṇakathānayena yaṁ",
  "tika-s0202t2:47_4": "kiñci akathetvā. Tenāha “mayā kathitaniyāmenā”ti.",
  "tika-s0202t2:48_0": "208.Phalasamāpattiyāvuṭṭhitoti divāvihārato vuṭṭhitoti attho. Divāvihāropi hi “paṭisallāna”nti",
  "tika-s0202t2:48_1": "vuccati “rahogatassa paṭisallīnassa evaṁ cetaso parivitakko udapādī”tiādīsu. Bhagavā",
  "tika-s0202t2:48_2": "hi phalasamāpattito vuṭṭhānuttarakālaṁ tesaṁ kathāsallāpaṁ sutvā divāvihārato vuṭṭhāya",
  "tika-s0202t2:48_3": "tattha gato. Saṁvego nāma sahottappañāṇaṁ, taṁ nibbindanavasenapi hoti, saṁveganissitaṁ",
  "tika-s0202t2:48_4": "sandhāyāha “pītisaṁvegena saṁviggo”ti. So pana yasmā purimāvatthāya calanaṁ hoti",
  "tika-s0202t2:48_5": "cittassa, tasmā āha “calito kampito”ti. Tikhiṇasotena purisenāti bhagavantaṁ sandhāyāha.",
  "tika-s0202t2:49_0": "209.Dhammadesanaṁ ārabhi yathā vineyyadamanakusalo vasanaṭṭhānaṭṭhenāti idaṁ āramitabbabhāvassa",
  "tika-s0202t2:49_1": "bhāvalakkhaṇavacanaṁ. Āramati etthāti ārāmo, rūpaṁ ārāmo etassāti rūpārāmaṁ, tato",
  "tika-s0202t2:49_2": "eva tanninnabhāvena rūpe ratanti rūparataṁ, tena sammo duppattiyā rūpena sammuditanti",
  "tika-s0202t2:49_3": "rūpasammuditaṁ, tadetaṁ tadabhihatajavanakiccaṁ tattha āropetvā vuttaṁ. Dantantiādīsupi",
  "tika-s0202t2:49_4": "eseva nayo. Dantaṁ damitaṁ. Nibbisevananti vigatavisukāyikaṁ. Guttanti satiyā guttaṁ.",
  "tika-s0202t2:49_5": "Rakkhitanti tasseva vevacanaṁ. Saṁvutanti apanītaṁ pavesanivāraṇena. Tenāha “pihita”nti.",
  "tika-s0202t2:50_0": "210.Uppajjanapariḷāhanti uppajjanakilesapariḷāhaṁ. Kiṁ vacanaṁ vattabbaṁ assāti rūpārammaṇaṁ",
  "tika-s0202t2:50_1": "anubhavitvā samudayādipahānaṁ pariggaṇhitvā parinibbinditvā virajjitvā yo vimutto,",
  "tika-s0202t2:50_2": "tattha kiṁ vuddhihatapariyāyo avassaṁ labhati na labhatīti pucchati. Paribbājako",
  "tika-s0202t2:50_3": "tādise sārabaddhavimuttike vuddhihatoti na vadeyyāti āha “na kiñci, bho, gotamā”ti.",
  "tika-s0202t2:51": "211.Teti tayā, ayameva vā pāṭho. Vassaṁ vāso vassaṁ uttarapadalopena, vassituṁ arahatīti vassiko, vassakāle nivāsānucchavikoti attho.",
  "tika-s0202t2:52_0": "Nātiucco hoti nātinīcoti gimhiko viya ucco, hemantiko viya nīco na hoti, atha kho",
  "tika-s0202t2:52_1": "tadubhayavemajjhalakkhaṇatāya nātiucco hoti nātinīco. Nātitanūnīti hemantikassa viya",
  "tika-s0202t2:52_2": "na khuddakāni. Nātibahūnīti gimhikassa viya na atibahūni. Missakānevāti hemantikagimhikesu",
  "tika-s0202t2:52_3": "vuttalakkhaṇavomissakāni. Uṇhapavesanatthāyāti niyūhesu purebhattaṁ pacchābhattañca",
  "tika-s0202t2:52_4": "patitasūriyobhāsavasena uṇhassa abbhantarapavesanatthāya. Bhittiniyūhāni nīharīyantīti",
  "tika-s0202t2:52_5": "dakkhiṇapasse bhittīsu niyūhāni nīharitvā karīyanti. Vipulajālānīti puthulachiddāni.",
  "tika-s0202t2:52_6": "Udakayantānīti udakavāhakayantāni.",
  "tika-s0202t2:53_0": "Nīluppalagacchake katvāti vikasitehi nīluppalehi gacchake naḷinike katvā. Gandhakalalanti",
  "tika-s0202t2:53_1": "gandhamissakakaddamaṁ. Yamakabhittīti yugaḷabhitti, tassā antare nāḷi, yato udakaṁ",
  "tika-s0202t2:53_2": "abhiruhati. Lohanāḷinti lohamayayantanāḷiṁ. Jālanti tambalohamayaṁ jālaṁ. Heṭṭhā",
  "tika-s0202t2:53_3": "yantaṁ parivattentīti heṭṭhābhāge udakayantaṁ gamenti. Udakaphusite temente vivaṇṇatā",
  "tika-s0202t2:53_4": "māhosīti nīlapaṭaṁ nivāseti. Divākāleti divasavelāya. Ajjhattaṁ vūpasantacitto viharāmīti",
  "tika-s0202t2:53_5": "etena attano phalasamāpattivihāro bhagavatā dassitoti āha – “tāya ratiyā ramamānoti",
  "tika-s0202t2:53_6": "idaṁ catutthajjhānikaphalasamāpattiratiṁ sandhāya vutta”nti.",
  "tika-s0202t2:54_0": "212.Mahāca nesaṁ papañcoti nesaṁ rājūnaṁ mahāpapañco rājiddhivasena sabbadā sampattivisayo",
  "tika-s0202t2:54_1": "ca, anubhavituṁ na labhantīti adhippāyo. Mante gavesantā vicaranti, na bhogasukhaṁ.",
  "tika-s0202t2:54_2": "Gaṇanā nāma acchinnagaṇanā, na vigaṇagaṇanā na paṇagaṇanā. Āvaṭṭoti yathādhigate",
  "tika-s0202t2:54_3": "dibbe kāme pahāya kāmahetu āvaṭṭo nivatto parivattito bhaveyya. Evaṁ mānusakā kāmāti",
  "tika-s0202t2:54_4": "yathā koci kusaggena udakaṁ gahetvā mahāsamudde udakaṁ mineyya. Tattha mahāsamudde",
  "tika-s0202t2:54_5": "udakameva mahantaṁ vipulaṁ paṇītañca, evaṁ dibbānaṁ kāmānaṁ samīpe upanidhāya mānusakā",
  "tika-s0202t2:54_6": "kāmā appamattakā oramattakā nihīnā, dibbāva kāmā mahantā vipulā uḷārā paṇītā. Samadhigayhāti",
  "tika-s0202t2:54_7": "sammā adhigamanavasena niggayha dibbampi sukhaṁ hīnaṁ katvā tiṭṭhati.",
  "tika-s0202t2:55_0": "213. Ārogyahetukaṁ sukhaṁ assa atthīti sukhī, taṁ panassa rogavigamatovāti āha “paṭhamaṁ",
  "tika-s0202t2:55_1": "dukkhito pacchā sukhito”ti. Serī nāma attādhīnavuttīti āha “serī ekako bhaveyyā”ti.",
  "tika-s0202t2:55_2": "Attano vaso sayaṁvaso, so etassa atthīti sayaṁvasī. Aṅgārakapallaṁ viya kāmavatthupariḷāhahetuto.",
  "tika-s0202t2:55_3": "Tacchetvāti ghaṭṭetvā, kaṇḍūyitvāti attho.",
  "tika-s0202t2:56_0": "214. Yena kāyo madhurakajāto hoti, taṁ kira kuṭṭhaṁ chaviṁ vināseti, cammaṁ chiddajātaṁ",
  "tika-s0202t2:56_1": "viya hoti. Tenevāha “upahatakāyappasādo”ti. Paccalatthāti paṭilabhi. Avijjābhibhūtatāya",
  "tika-s0202t2:56_2": "virodhipaccayasamāyogena paññindriyassa upahatattā. Āyatiṁ dukkhaphalatāya etarahi",
  "tika-s0202t2:56_3": "ca kilesadukkhabahulatāya kāmānaṁ dukkhasamphassatā, tadubhayasaṁyuttesu tesu ca",
  "tika-s0202t2:56_4": "taṁ asallakkhitvā ekantasukhābhiniveso viparītasaññāya, na kevalāya sukhavedanāya",
  "tika-s0202t2:56_5": "sukhāti pavattasaññī.",
  "tika-s0202t2:57_0": "215.Tānīti kuṭṭhasarīre vaṇamukhāni. Asucīnīti asubhāni. Duggandhānīti vissagandhāni.",
  "tika-s0202t2:57_1": "Pūtīnīti kuṇapabhūtāni. Idānīti etarahi. Nakhehi vippatacchanaaggiparitāpanehi atinippīḷanakāle",
  "tika-s0202t2:57_2": "pāṇakā…pe… paggharanti, tena vedanā tanukā hoti. Evanti vuttanayena vedanāya tanukabhāvato.",
  "tika-s0202t2:58_0": "Ārogyabhāve dhanalābhādilābhuppattito, asati ca ārogye lābhassa niratthakabhāvato,",
  "tika-s0202t2:58_1": "diṭṭhadhammikādisabbasampattīnaṁ lābhassa nimittabhāvato ca ārogyaparamā lābhā. Nibbāne",
  "tika-s0202t2:58_2": "sukhuppattito, asati ca nibbānādhigame tādisassa sukhassa anupalabbhanato, sabbasaṅkhatavivittattā",
  "tika-s0202t2:58_3": "ca sabbaso ca saṁsāradukkhābhāvato, adhigate ca tasmiṁ sakalavaṭṭadukkhābhāvato ca",
  "tika-s0202t2:58_4": "nibbānaṁ paramaṁ sukhaṁ. Pubbabhāgamaggānanti kāyānupassanādibhedabhinnānaṁ ariyamaggassa",
  "tika-s0202t2:58_5": "pubbabhāgiyānaṁ maggānaṁ. Tesañca amatagāmitā nāma tanninnatāvaseneva sacchikiriyāvasenāti",
  "tika-s0202t2:58_6": "āha “pubbabhāgagamaneneva amatagāmina”nti. Aṭṭhaṅgiko ariyamaggo khemo sabbaparissayasamugghātanena",
  "tika-s0202t2:58_7": "anupaddutattā, taṁsamaṅgīnaṁ sabbaso anupaddutattā taṁsamaṅgīnaṁ sabbaso anupaddavahetuto",
  "tika-s0202t2:58_8": "ca. Laddhivasena gahitāti sassatavādādīhi kevalaṁ tesaṁ laddhivasena tathā gahitā.",
  "tika-s0202t2:58_9": "Khemaamatagāminanti iminā hi “khemaṁamatagāmina”nti vibhattialopena niddeso, attho",
  "tika-s0202t2:58_10": "pana vibhattilopena daṭṭhabboti dasseti.",
  "tika-s0202t2:59": "216.Anomajjatīti anu anu omajjati. Aparāparaṁ hatthaṁ heṭṭhā otārento majjati.",
  "tika-s0202t2:60": "217.Chekanti ghanabhāvena vītaṁ. Ghanamaṭṭhabhāvena sundaraṁ hotīti āha “sampanna”nti. Sādhūhi paramappicchasantuṭṭhehi lāto gahitoti sāhuḷi. Saṅkāracoḷakaṁ niccakāḷakaṁ.",
  "tika-s0202t2:61": "218. Tattha tattha rujanaṭṭhena vibādhanaṭṭhena rogova bhūto. Vipassanāñāṇenapi sikhāppattena ārogyaṁ ekadesena passati, nibbānañca vaṭṭapaṭipakkhatoti āha “vipassanāñāṇañcevā”ti.",
  "tika-s0202t2:62_0": "219.Antarāti paṭhamuppatti jarāmaraṇānaṁ vemajjhe. Upahatoti pittasemhādidosehi dūsitabhāvena",
  "tika-s0202t2:62_1": "kathito. Pittādidose pana bhesajjasevanāya nivattento upahataṁ paṭipākatikaṁ karonto",
  "tika-s0202t2:62_2": "cakkhūni uppādeti nāma. Vinaṭṭhānīti anuppattidhammataṁ āpannāni.",
  "tika-s0202t2:63": "220.Pubbe vutte sāhuḷiyacīre. Vaṭṭe anugatacittenāti anamatagge saṁsāravaṭṭe anādīnavadassitāya anugāmicittena.",
  "tika-s0202t2:64_0": "221.Dhammassāti nibbānassa. Anudhammanti anurūpaṁ niyyānadhammaṁ. Tenāha “anucchavikaṁ",
  "tika-s0202t2:64_1": "paṭipada”nti. Pañcakkhandheti pañcupādānakkhandhe dasseti. “Dīgharattaṁ vata, bho”tiādinā",
  "tika-s0202t2:64_2": "pāḷiyaṁ vivaṭṭaṁ dassitaṁ. Tenāha “upādānanirodhāti vivaṭṭaṁ dassento”ti. Sesaṁ suviññeyyameva.",
  "tika-s0202t2:65": "Māgaṇḍiyasuttavaṇṇanāya līnatthappakāsanā samattā.",
  "tika-s0202t2:66": "6. Sandakasuttavaṇṇanā",
  "tika-s0202t2:67_0": "223. Devena vassena kato sobbho devakatasobbho. Tenāha “vasso…pe… rahado”ti. Guhāti",
  "tika-s0202t2:67_1": "paṁsuguhā pāsāṇaguhā missakaguhāti tisso guhā. Tattha paṁsuguhā udakamuttaṭṭhāne",
  "tika-s0202t2:67_2": "ahosi ninnaṭṭhānaṁ pana udakena ajjhotthataṁ. Umaṅgaṁ katvāti heṭṭhā suduggaṁ katvā.",
  "tika-s0202t2:67_3": "Anamataggiyaṁpaccavekkhitvāti “na kho so sattāvāso sulabharūpo, yo iminā dīghena",
  "tika-s0202t2:67_4": "addhunā anāvuṭṭhapubbo”tiādinā idañca taḷākaṁ mayā vutthapubbaṁ bhavissati, tampi",
  "tika-s0202t2:67_5": "ṭhānaṁ so ca attabhāvo apaññattikabhāvaṁ gatoti evaṁ anamataggiyaṁ paccavekkhitvā",
  "tika-s0202t2:67_6": "tādisaṁ ṭhānaṁ gantuṁ vaṭṭati. Iminā nayena samuddapabbatadassanādīsupi paccavekkhaṇāvidhi veditabbo.",
  "tika-s0202t2:68_0": "Uccaṁ nadamānāyāti uccaṁ katvā saddaṁ karontiyā kāmassādabhavassādādivatthunti “ayañca",
  "tika-s0202t2:68_1": "ayañca kāmo iṭṭho kanto manāpo, asuko bhavo iṭṭho kanto manāpo, evamayaṁ loko piyehi",
  "tika-s0202t2:68_2": "piyataro”ti evaṁ kāmassādabhavassādalokassādādisaṅkhātaṁ vatthuṁ. Duggatito saṁsārato",
  "tika-s0202t2:68_3": "ca niyyāti etenāti niyyānaṁ, saggamaggo mokkhamaggo ca, taṁ niyyānaṁ arahati, niyyāne",
  "tika-s0202t2:68_4": "vā niyuttāti niyyānikā, niyyānaṁ vā phalaṁ etissā atthīti niyyānikā, vacīduccaritādisaṁkilesato",
  "tika-s0202t2:68_5": "niyyātīti vā niyyānīyā, ī-kārassa rassattaṁ ya-kārassa ca ka-kāraṁ katvā niyyānikā,",
  "tika-s0202t2:68_6": "cetanāya saddhiṁ samphappalāpā veramaṇi. Tappaṭipakkhato aniyyānikā, tassā bhāvo",
  "tika-s0202t2:68_7": "aniyyānikattaṁ, tasmā aniyyānikattā. Tiracchānabhūtāti tirokaraṇabhūtā. Gehassitakathāti",
  "tika-s0202t2:68_8": "kāmapaṭisaṁyuttakathā. Kammaṭṭhānabhāveti aniccatāpaṭisaṁyuttacatusaccakammaṭṭhānabhāve.",
  "tika-s0202t2:68_9": "Saha atthenāti sātthakaṁ, hitapaṭisaṁyuttanti attho. Visikhāti gharasanniveso, visikhāgahaṇena",
  "tika-s0202t2:68_10": "ca tannivāsino gahitā “gāmo āgato”tiādīsu viya. Tenevāha “sūrā samatthā”ti “saddhā",
  "tika-s0202t2:68_11": "pasannā”ti ca. Kumbhaṭṭhānappadesena kumbhadāsiyo vuttāti āha “kumbhadāsikathā vā”ti.",
  "tika-s0202t2:69_0": "228. Vohāro viya tesaṁ tathā vohāramattaṁ gahetvā vuttaṁ “brahmacariyavāse”ti. Akatāti",
  "tika-s0202t2:69_1": "samena, visamena vā kenaci hetunā na katā na vihitā. Katavidho karaṇavidhi natthi",
  "tika-s0202t2:69_2": "etesanti akaṭavidhā. Padadvayenapi loke kenaci hetupaccayena nesaṁ anibbattataṁ dasseti.",
  "tika-s0202t2:69_3": "Iddhiyāpi na nimmitāti kassaci iddhimato cetovasippattassa devassa, issarādino vā",
  "tika-s0202t2:69_4": "iddhiyāpi na nimmitā. Animmātāti kassaci animmāpitā. Rūpādijanakabhāvanti rūpasaddādīnaṁ",
  "tika-s0202t2:69_5": "paccayabhāvaṁ, rūpādayopi pathaviyādīhi appaṭibaddhavuttikāti tassa adhippāyo. Yathā",
  "tika-s0202t2:69_6": "pabbatakūṭaṁ kenaci anibbattitaṁ kassaci ca anibbattanakaṁ, evametepīti āha “pabbatakūṭā",
  "tika-s0202t2:69_7": "viya ṭhitāti kūṭaṭṭhā”ti. Yamidaṁ bījato aṅkurādi jāyatīti vuccati, taṁ vijjamānameva",
  "tika-s0202t2:69_8": "tato nikkhamati nāvijjamānaṁ, aññathā aññatopi aññassa upaladdhi siyāti adhippāyo.",
  "tika-s0202t2:69_9": "Evaṁ ṭhitāti evaṁ nibbikārā ṭhitā. Ubhayenapīti atthadvayenapīti vadanti. “Kūṭaṭṭhā",
  "tika-s0202t2:69_10": "esikaṭṭhāyiṭṭhitā”ti padadvayenapi. Tesaṁ sattannaṁ kāyānaṁ. Ṭhitattāti nibbikārābhāvena",
  "tika-s0202t2:69_11": "ṭhitattā. Na calantīti vikāraṁ nāpajjanti. Vikārābhāvato hi tesaṁ sattannaṁ kāyānaṁ",
  "tika-s0202t2:69_12": "esikaṭṭhāyiṭṭhitatā. Aniñjanañca atthato pakatiyā avaṭṭhānamevāti dassetuṁ “na vipariṇāmentī”ti",
  "tika-s0202t2:69_13": "vuttaṁ. Tathā avipariṇāmadhammattā eva te aññamaññaṁ na byābādhenti. Sati hi vikāraṁ",
  "tika-s0202t2:69_14": "āpādetabbatāya byābādhakatāpi siyā, tathā anuggahetabbatāya anuggāhakatāti tadabhāvaṁ",
  "tika-s0202t2:69_15": "dassetuṁ pāḷiyaṁ “nāla”ntiādi vuttaṁ.",
  "tika-s0202t2:70_0": "Pathavī eva kāyekadesattā pathavīkāyo. Hantuṁ vā ghātetuṁ vā samattho nāma natthi",
  "tika-s0202t2:70_1": "jīvasattamānaṁ kāyānaṁ niccatāya nibbikārabhāvato, eteneva nesamahantabbatā aghātetabbatā",
  "tika-s0202t2:70_2": "atthato vuttāyevāti daṭṭhabbā. Tathā hi vuttaṁ “sattannaṁtveva kāyāna”ntiādi. Sotuṁ",
  "tika-s0202t2:70_3": "vā sāvetuṁ vā samattho nāma natthīti paccekaṁ nesaṁ savanesu asamatthattā tadekadesādīsupi",
  "tika-s0202t2:70_4": "asamatthataṁ dīpeti. Yadi koci hantā natthi, kathaṁ satthappahāroti āha “yathā muggarāsiādīsū”tiādi.",
  "tika-s0202t2:70_5": "Kevalaṁ saññāmattameva hoti, hananaghātanādi pana paramatthato nattheva kāyānaṁ avikopanīyabhāvatoti",
  "tika-s0202t2:70_6": "adhippāyo. Kevalaṁ takkamattena niratthakaṁ diṭṭhiṁ dīpetīti etena yasmā takkikā",
  "tika-s0202t2:70_7": "niraṅkusatāya parikappanassa yaṁ kiñci attanā parikappitaṁ sārato maññamānā tatheva",
  "tika-s0202t2:70_8": "abhinivissa takkadiṭṭhiggāhaṁ gaṇhanti, tasmā na tesaṁ diṭṭhivatthusmiṁ viññūhi vicāraṇā",
  "tika-s0202t2:70_9": "kattabbāti dasseti. Kecīti sārasamāsācariyā. Pañcindriyavasenāti pañcarūpindriyavasena.",
  "tika-s0202t2:70_10": "Kammanti laddhi kammabhāvena supākaṭattā. Avaṅkakathātāraṇādikā dvāsaṭṭhi paṭipadā.",
  "tika-s0202t2:70_11": "Ekasmiṁ kappeti ekasmiṁ mahākappe.",
  "tika-s0202t2:71_0": "Purisabhūmiyoti padhānapuggalena niddeso, itthīnampetā bhūmiyo icchanteva. Bhikkhu",
  "tika-s0202t2:71_1": "ca pannakotiādi tesaṁ pāḷiyeva. Tattha pannakoti bhikkhāya vicaraṇakoti vadanti,",
  "tika-s0202t2:71_2": "tesaṁ vā paṭipattiṁ paṭipannako. Jinoti jiṇṇo, jarāvasena nihīnadhātukoti vadanti,",
  "tika-s0202t2:71_3": "attano vā paṭipattiyā paṭipakkhaṁ jinitvā ṭhito. So kira tathābhūto kassacipi dhammaṁ",
  "tika-s0202t2:71_4": "na katheti, tenāha “na kiñci āhā”ti. Alābhinti “so na kumbhimukhā paṭiggaṇhatī”tiādinā",
  "tika-s0202t2:71_5": "nayena vuttaalābhahetusamāyogena alābhiṁ. Tato eva jighacchādubbalaparetatāya sayanaparāyaṇaṁ",
  "tika-s0202t2:71_6": "samaṇaṁ pannabhūmīti vadati.",
  "tika-s0202t2:72_0": "Ājīvavuttisatānīti sattānaṁ ājīvabhūtāni jīvikāvuttisatāni. Pasuggahaṇena eḷakajāti",
  "tika-s0202t2:72_1": "gahitā, migaggahaṇena rurugavayādisabbamigajāti. Bahū devāti cātumahārājikādibrahmakāyikādivasena",
  "tika-s0202t2:72_2": "nesaṁ antarabhedavasena bahū devā. Tattha cātumahārājikānaṁ ekacco antarabhedo “mahāsamayasuttena”",
  "tika-s0202t2:72_3": "dīpetabbo. Mānusāpi anantāti dīpadesakulavaṁsājīvādivibhāgavasena mānusāpi anantabhedā.",
  "tika-s0202t2:72_4": "Pisācā eva pesācā, te aparapetādayo mahantā veditabbā.",
  "tika-s0202t2:73": "Chaddantadahamandākiniyo kuḷīramucalindanāmena vadati. Gaṇṭhikāti pabbagaṇṭhikā. Paṇḍitopi…pe… uddhaṁ na gacchati, kasmā? Sattānaṁ saṁsaraṇakālassa niyatabhāvato.",
  "tika-s0202t2:74_0": "Aparipakkaṁ saṁsaraṇanimittaṁ sīlādinā paripāceti nāma sīghaṁyeva visuddhippattiyā.",
  "tika-s0202t2:74_1": "Paripakkaṁ phussa phussa patvā patvā paripakkabhāvāpādanena byantiṁ karoti nāma.",
  "tika-s0202t2:74_2": "Suttaguḷeti suttavaṭṭiyaṁ. Nibbeṭhiyamānameva paletīti upamāya sattānaṁ saṁsāro anukkamena",
  "tika-s0202t2:74_3": "khīyateva, na tassa vaddhīti dasseti paricchinnarūpattā.",
  "tika-s0202t2:75": "229.Niyativāde pakkhipantoti sabbaññutaṁ paṭijānitvāpi padesaññutāya asampāyamāno tattha attano aññāṇakiriyaṁ pariharituṁ asakkonto ca “evamesā niyatī”ti niyativāde pakkhipanto.",
  "tika-s0202t2:76_0": "230. Dhammakathāya apassayabhūto anussavo etassa atthīti anussavī, tenevassa apassayavādaṁ",
  "tika-s0202t2:76_1": "dassetuṁ “anussavanissito”ti āha. Savanaṁ saccatoti yaṁ kiñci anussavaṁ, taṁ savanaṁ",
  "tika-s0202t2:76_2": "saccanti gahetvā ṭhito. Piṭakasampadāyāti ganthasampādanena, tādisaṁ ganthaṁ paguṇaṁ",
  "tika-s0202t2:76_3": "vācuggataṁ katvā taṁ nissāya dhammaṁ katheti. Tenāha “vaggapaṇṇāsakāyā”tiādi.",
  "tika-s0202t2:77_0": "232.Mandapaññoti parittapañño. Momūhoti sammuyhako. “Evantipi me no”tiādinā vividho",
  "tika-s0202t2:77_1": "nānappakāro khepo vācāya paravādānaṁ khīpanaṁ vācāvikkhepo, taṁ vācāvikkhepaṁ, na",
  "tika-s0202t2:77_2": "marati na pacchijjati yathāvutto vādavikkhepo etāyāti amarā, tattha pavattā diṭṭhi",
  "tika-s0202t2:77_3": "amarāvikkhepo, taṁ amarāvikkhepaṁ. Apariyantavikkhepanti “evampi me no”tiādinā pucchitassa",
  "tika-s0202t2:77_4": "apariyosāpanavasena vikkhepaṁ. Ito cito ca sandhāvati ekasmiṁ sabhāve anavaṭṭhānato.",
  "tika-s0202t2:77_5": "Gāhaṁ na upagacchatīti micchāgāhatāya uttaravidhānāya purimapakkhaṁ ṭhapetvā gāhaṁ",
  "tika-s0202t2:77_6": "na upagacchati. Amarāsadisāya amarāya vikkhepoti amarāvikkhepo.",
  "tika-s0202t2:78_0": "Idaṁ kusalanti ettha iti-saddo pakārattho, iminā pakārenāti attho. Amarāvikkhepiko",
  "tika-s0202t2:78_1": "yathā kusale, evaṁ aññasmiṁ yaṁ kiñci kenaci pucchitaṁ atthaṁ attano aruccanatāya",
  "tika-s0202t2:78_2": "“evantipi me no”tiādinā tattha tattha vikkhepaññeva āpajjati, tasmā “evantipi me",
  "tika-s0202t2:78_3": "no”tiādi tattha tattha pucchitākārapaṭisedhanavasena vikkhipanākāradassanaṁ. Nanu",
  "tika-s0202t2:78_4": "cettha vikkhepavādino vikkhepapakkhassa ananujānanaṁ vikkhepapakkhe avaṭṭhānaṁ yuttanti?",
  "tika-s0202t2:78_5": "Na, tatthāpi tassa sammūḷhassa paṭikkhepavaseneva vikkhepavādassa pavattanato. Tena",
  "tika-s0202t2:78_6": "vuttaṁ “no”ti. Tathā hi sañcayo belaṭṭhaputto raññā ajātasattunā sandiṭṭhikaṁ sāmaññaphalaṁ",
  "tika-s0202t2:78_7": "puṭṭho paralokattikādīnaṁ paṭisedhanamukhena vikkhepaṁ byākāsi.",
  "tika-s0202t2:79_0": "Etthāha – “nanu cāyaṁ sabbopi amarāvikkhepiko kusalādayo dhamme paralokattikādīni",
  "tika-s0202t2:79_1": "ca yathābhūtaṁ anavabujjhamāno tattha tattha pañhaṁ puṭṭho samāno pucchāya vikkhepamattaṁ",
  "tika-s0202t2:79_2": "āpajjati, tassa kathaṁ diṭṭhigatabhāvo. Na hi avattukāmassa viya pucchitamatthaṁ",
  "tika-s0202t2:79_3": "ajānantassa vikkhepakaraṇamattena tassa diṭṭhigatikatā yuttā”ti? Vuccate – na heva",
  "tika-s0202t2:79_4": "kho pucchāya vikkhepakaraṇamattena tassa diṭṭhigatikatā, atha kho micchābhinivesavasena.",
  "tika-s0202t2:79_5": "Sassatābhinivesena micchābhiniviṭṭhoyeva hi puggalo mandabuddhitāya kusalādidhamme",
  "tika-s0202t2:79_6": "paralokattikādīni ca yāthāvato appaṭipajjamāno attanā aviññātassa atthassa paraṁ",
  "tika-s0202t2:79_7": "viññāpetuṁ asakkuṇeyyatāya musāvādabhayena ca vikkhepaṁ āpajjatīti. Atha vā puññapāpānaṁ",
  "tika-s0202t2:79_8": "tabbipākānañca anavabodhena asaddahanena ca tabbisayāya pucchāya vikkhepakaraṇaṁyeva",
  "tika-s0202t2:79_9": "sundaranti khantiṁ ruciṁ uppādetvā abhinivisantassa uppannā visuṁyeva sā ekā diṭṭhi",
  "tika-s0202t2:79_10": "sattabhaṅgadiṭṭhi viyāti daṭṭhabbā, indriyabaddhato ca tatiyaṭṭhānabhāve dassito.",
  "tika-s0202t2:80_0": "234.Sannidhikārakaṁkāmeti ettha anindriyabaddhāni adhippetānīti tilataṇḍulādiggahaṇaṁ,",
  "tika-s0202t2:80_1": "tassa lokassa appasādaparihāratthaṁ kadāci taṇḍulanāḷiādisaṅgahaṇakaraṇaṁ sandhāya",
  "tika-s0202t2:80_2": "vuttaṁ “tilataṇḍulādayo paññāyantī”ti.",
  "tika-s0202t2:81_0": "236.Ājīvakā matā nāmāti ime ājīvakā sabbaso sammāpaṭipattirahitā micchā eva ca paṭipajjamānā",
  "tika-s0202t2:81_1": "adhisīlasaṅkhātassa sīlajīvitassa abhāvena matā nāma. Puttamatāti mataputtā. Samaṇe",
  "tika-s0202t2:81_2": "gotame brahmacariyavāso atthīti samaṇaṁ eva gotamaṁ parisuddho suparipuṇṇo takkarassa",
  "tika-s0202t2:81_3": "sammā dukkhakkhayāvaho brahmacariyavāso atthi. Etenettha dhammasudhammatādidīpanena",
  "tika-s0202t2:81_4": "buddhasubuddhatañca dīpeti, aññattha natthīti iminā bāhirakesu tassa abhāvaṁ. Sesaṁ suviññeyyameva.",
  "tika-s0202t2:82": "Sandakasuttavaṇṇanāya līnatthappakāsanā samattā.",
  "tika-s0202t2:83": "7. Mahāsakuludāyisuttavaṇṇanā",
  "tika-s0202t2:84_0": "237.Abhiññātāti ediso ediso cāti abhilakkhaṇavasena ñātā. Appasaddassa vinīto, appasaddatāya",
  "tika-s0202t2:84_1": "mandabhāṇitāya vinītoti ca appasaddavinītoti vuccamāne aññena vinītabhāvo dīpito",
  "tika-s0202t2:84_2": "hoti, bhagavā pana sayambhuñāṇena sayameva vinīto. Tasmā pāḷiyaṁ “appasaddavinīto”ti",
  "tika-s0202t2:84_3": "na vuttaṁ. Tenāha “na hi bhagavā aññena vinīto”ti.",
  "tika-s0202t2:85_0": "238.Hiyyodivasaṁupādāya tato āsannāni katipayāni divasāni purimāni nāma honti, purimānīti",
  "tika-s0202t2:85_1": "ca pubbakāni, atītānīti attho. Tato paranti yathā vuttaatītadivasato anantaraṁ paraṁ",
  "tika-s0202t2:85_2": "purimataraṁ atisayena purimattā. Iti imesu dvīsu pavattito yathākkamaṁ purimapurimatarabhāvo,",
  "tika-s0202t2:85_3": "evaṁ santepi yadettha “purimatara”nti vuttaṁ, tato pabhuti yaṁ yaṁ oraṁ, taṁ taṁ",
  "tika-s0202t2:85_4": "paraṁ, yaṁ yaṁ paraṁ, taṁ taṁ “purimatara”nti vuttaṁ hoti. Kutūhalayuttā sālā kutūhalasālā",
  "tika-s0202t2:85_5": "yathā “ājaññaratho”ti. Ime dassanādayo.",
  "tika-s0202t2:86_0": "Ayathābhūtaguṇehīti ayathābhūtaṁ micchādīpitaatthamatteneva ugghositaguṇehi samuggato",
  "tika-s0202t2:86_1": "ghosito. Taranti atikkamanti etenāti titthaṁ, aggamaggo. Diṭṭhigatikamaggo pana ayathābhūtopi",
  "tika-s0202t2:86_2": "tesaṁ tathā vitaraṇaṁ upādāya titthanti voharīyatīti taṁ karontā titthakarā. Osaratīti pavisati.",
  "tika-s0202t2:87_0": "239.Sahitanti pubbāparāviruddhaṁ. Na kiñci jātanti paṭiññādosahetudosaudāharaṇadosaduṭṭhadosatāya",
  "tika-s0202t2:87_1": "na kiñci jātaṁ. Tenāha “āropito te vādo”ti. Vadanti tena paribhāsantīti vādo doso.",
  "tika-s0202t2:87_2": "Sabhāvakkosenāti sabhāvato pavattakoṭṭhāsena.",
  "tika-s0202t2:88": "240.Pīḷeyyāti madhubhaṇḍena saha bhājane pīḷetvā dadeyya. Sabrahmacārīhi sampayojetvāti sahadhammikehi viheṭhanapayogaṁ katvā, tenāha “vivādaṁ katvā”ti.",
  "tika-s0202t2:89": "241.Itarītarenāti paṇītato itarena. Tenāha “lāmakalāmakenā”ti.",
  "tika-s0202t2:90_0": "242.Bhattakosakenāti kosakabhattena, khuddakasarāvabhattakenāti attho. Beluvamattabhattāhārāti",
  "tika-s0202t2:90_1": "billapamāṇabhattabhojanā. Oṭṭhavaṭṭiyāti mukhavaṭṭiyā. Sabbākārenevāti sabbappakāreneva.",
  "tika-s0202t2:90_2": "Anappāhāroti na vattabbo kadāci appāhāroti katvā. Tattha ativiya aññehi avisayhaṁ",
  "tika-s0202t2:90_3": "appāhārataṁ bhagavato dassetuṁ “padhānabhūmiya”ntiādi vuttaṁ. Mayāti nissakkavacanaṁ.",
  "tika-s0202t2:90_4": "Visesatarāti tena dhammena visesavantatarā.",
  "tika-s0202t2:91_0": "Vatasamādānavaseneva paṁsukūlaṁ dhārentīti paṁsukūlikāti āha – “samādinnapaṁsukūlikaṅgā”ti,",
  "tika-s0202t2:91_1": "saddattho pana “visuddhimagge” vuttanayena veditabbo. Piṇḍapātikā sapadānacārinotiādīsupi",
  "tika-s0202t2:91_2": "eseva nayo. Tattha tattha satthena chinditattā satthalūkhāni. Yaṁ yaṁ sappāyaṁ, tasseva",
  "tika-s0202t2:91_3": "gahaṇaṁ uccinanti āha “uccinitvā…pe… thiraṭṭhānameva gahetvā”ti. Alābulomasānīti",
  "tika-s0202t2:91_4": "alābulomāni viya sukhumatarāni cīvarasuttaṁsūni etesaṁ santīti alābulomasāni. Pātitasāṇapaṁsukūlanti",
  "tika-s0202t2:91_5": "kaḷevarena saddhiṁ chaḍḍitasāṇamayaṁ paṁsukūlaṁ, yaṁ tumbamatte puḷave odhunitvā satthā gaṇhi.",
  "tika-s0202t2:92_0": "“Yathāpi bhamaro puppha”ntiādinā vuttaṁ madhukarabhikkhācāravataṁ “piṇḍiyālopabhojanaṁ",
  "tika-s0202t2:92_1": "nissāya pabbajjā”ti vacanato bhikkhūnaṁ pakatibhūtaṁ vatanti vuttaṁ “uñchāsake vate",
  "tika-s0202t2:92_2": "ratā”ti. Vata-saddo cettha pakativatasaṅkhātaṁ sakavataṁ vadati. Tenāha “uñchācariyasaṅkhāte",
  "tika-s0202t2:92_3": "bhikkhūnaṁ pakativate”ti. Uccanīcagharadvāraṭṭhāyinoti mahantakhuddakagehānaṁ bahidvārakoṭṭhakaṭṭhāyino.",
  "tika-s0202t2:92_4": "Kabaramissakaṁ bhattaṁ saṁharitvāti kaṇājakamissakaṁ bhattaṁ sampiṇḍitvā. Ummārato",
  "tika-s0202t2:92_5": "paṭṭhāyāti gharummārato paṭṭhāya.",
  "tika-s0202t2:93_0": "Cīvarānuggahatthanti cīvarānurakkhaṇatthaṁ. Ettha ca yasmā buddhā nāma sadevake loke",
  "tika-s0202t2:93_1": "anuttaraṁ puññakkhettaṁ, sā cassa puññakkhettatā paramukkaṁsagatā, tasmā sattānaṁ",
  "tika-s0202t2:93_2": "tādisaṁ upakāraṁ ācikkhitvā te ca anuggaṇhantā gahapaticīvaraṁ sādiyanti, catupaccayasantose",
  "tika-s0202t2:93_3": "pana ne paramukkaṁsagatā evāti daṭṭhabbaṁ.",
  "tika-s0202t2:94_0": "244.Sappaccayanti sahetukaṁ sakāraṇaṁ hutvā dhammaṁ desetīti ayamettha attho. Codako",
  "tika-s0202t2:94_1": "pana adhippāyaṁ ajānanto “kiṁ panā”tiādimāha. Itaro “no na desetī”tiādinā adhippāyaṁ",
  "tika-s0202t2:94_2": "vivarati. Nidānanti cettha ñāpakaṁ uppattikāraṇaṁ adhippetaṁ, tañca tassa tassa anuppattiyuttassa",
  "tika-s0202t2:94_3": "atthassa paṭipakkhaharaṇato “sappāṭihāriya”nti vuccatīti āha “purimassevetaṁvevacana”nti.",
  "tika-s0202t2:94_4": "Rāgādīnaṁ vā paṭiharaṇaṁ paṭihāriyaṁ, tadeva pāṭihāriyaṁ, saha pāṭihāriyenāti sappāṭihāriyaṁ.",
  "tika-s0202t2:94_5": "Rāgādipaṭisedhavaseneva hi satthā dhammaṁ deseti.",
  "tika-s0202t2:95_0": "245.Tassatassa pañhassāti yaṁ yaṁ pañhaṁ paro abhisaṅkharitvā bhagavantaṁ upasaṅkamitvā",
  "tika-s0202t2:95_1": "pucchati, tassa tassa pañhassa. Upari āgamanavādapathanti vissajjane kate tato upari",
  "tika-s0202t2:95_2": "āgacchanakaṁ vādamaggaṁ. Visesetvā vadantoti vattati, “bho gotama, vattumarahatī”ti",
  "tika-s0202t2:95_3": "attano vādabhedanatthaṁ āhataṁ kāraṇaṁ attano māraṇatthaṁ āvudhaṁ nidassento viya",
  "tika-s0202t2:95_4": "visesetvā vadanto pahārakena vacanena. Antarantareti mayā vuccamānakathāpabandhassa",
  "tika-s0202t2:95_5": "antarantare. Dadeyya vadeyya. Evarūpesu ṭhānesūti paravādīhi saddhiṁ vādapaṭivādaṭṭhānesu.",
  "tika-s0202t2:95_6": "Te niggahetuṁ mayā desitaṁ suttapadaṁ ānetvā mamayeva anusāsaniṁ ovādaṁ paccāsīsanti.",
  "tika-s0202t2:96_0": "246.Sampādemīti manorathaṁ sampādemi. Paripūremīti ajjhāsayaṁ paripūremi. Adhisīleti",
  "tika-s0202t2:96_1": "adhike uttamasīle. Sāvakasīlato ca paccekabuddhasīlato ca buddhānaṁ sīlaṁ adhikaṁ",
  "tika-s0202t2:96_2": "ukkaṭṭhaṁ paramukkaṁsato anaññasādhāraṇabhāvato. Tenāha “buddhasīlaṁ nāma kathita”nti.",
  "tika-s0202t2:96_3": "Ṭhānuppattikapaññāti tattha tattha ṭhānaso uppannapaññā. Tenāha “tatthā”tiādi. Avasesā",
  "tika-s0202t2:96_4": "paññāti idha pāḷiyaṁ āgatā anāgatā ca yathāvuttañāṇadvayavinimuttā paññā.",
  "tika-s0202t2:97_0": "247.Visesādhigamānanti satipaṭṭhānādīnaṁ adhigandhabbavisesānaṁ. Abhiññā nāma cha",
  "tika-s0202t2:97_1": "abhiññā, tāsu ukkaṭṭhaniddesena chaḷabhiññārahatova aggamaggapaññā idha abhiññāti",
  "tika-s0202t2:97_2": "adhippetā, tassa vosānaṁ pariyosānaṁ pāramī paramukkaṁsāti avakaṁsāti ca aggaphalaṁ",
  "tika-s0202t2:97_3": "vuccatīti āha “abhiññā…pe… arahattaṁ pattā”ti.",
  "tika-s0202t2:98_0": "Upāyapadhāneti ariyaphalādhigamanassa upāyabhūte padhāne. “Anuppannapāpakānuppādādiatthā”ti",
  "tika-s0202t2:98_1": "gahitā tatheva honti, taṁ atthaṁ sādhentiyevāti etassa atthassa dīpako sammā-saddoti",
  "tika-s0202t2:98_2": "yathāadhippetatthassa anuppannapāpakānuppādādino upāyabhūte, padhānaupāyabhūteti",
  "tika-s0202t2:98_3": "attho. Sammā-saddassa vā yoniso atthadīpakataṁ sandhāya “yoniso padhāne”ti vuttaṁ.",
  "tika-s0202t2:98_4": "Chandaṁ janetīti kattukamyatākusalacchandaṁ uppādeti pavatteti vā. Vāyamatīti payogaparakkamaṁ",
  "tika-s0202t2:98_5": "karoti. Vīriyaṁ ārabhatīti kāyikacetasikavīriyaṁ karoti. Cittaṁ ukkhipatīti teneva",
  "tika-s0202t2:98_6": "sahajātavīriyena kosajjapakkhato cittaṁ ukkhipati. Padahatīti sammappadhānabhūtaṁ",
  "tika-s0202t2:98_7": "vīriyaṁ pavatteti. Paṭipāṭiyā panetāni cattāri padāni āsevanābhāvanābahulīkammasātaccakiriyāhi",
  "tika-s0202t2:98_8": "yojetabbāni. “Padahatī”ti vā iminā āsevanādīhi saddhiṁ sikhāpattaṁ ussoḷhivīriyaṁ",
  "tika-s0202t2:98_9": "yojetabbaṁ. Vaḍḍhiyā paripūraṇatthanti yāvatā bhāvanāpāripūriyā paripūraṇatthaṁ.",
  "tika-s0202t2:98_10": "Yā ṭhitīti yā kusalānaṁ dhammānaṁ paṭipakkhavigamena avaṭṭhiti. So asammosoti so",
  "tika-s0202t2:98_11": "avināso. Yaṁ vepullanti yo sabbaso vipulabhāvo mahantatā. Bhāvanāpāripūrīti bhāvanāya",
  "tika-s0202t2:98_12": "paripūritā. Atthotipi veditabbaṁ purimapacchimapadānaṁ samānatthabhāvato.",
  "tika-s0202t2:99_0": "Pubbabhāgapaṭipadā kathitātaṁtaṁvisesādhigamassa paṭipadāvibhāvanāya āraddhattā.",
  "tika-s0202t2:99_1": "Akusalānaṁ dhammānaṁ anuppajjanena anatthāvahatā nāma natthīti vuttaṁ – “uppajjamānā”ti",
  "tika-s0202t2:99_2": "vacanaṁ uppannānaṁ rāsantarabhāvena gahitattā. Tathā kusalānaṁ dhammānaṁ uppajjanenāti",
  "tika-s0202t2:99_3": "vuttaṁ – anuppajjamānāti vacanaṁ uppannānaṁ rāsantarabhāvena gahitattā. Nirujjhamānāti",
  "tika-s0202t2:99_4": "paṭipakkhasamāyogena vinassamānā, na khaṇanirodhavasena nirujjhamānā.",
  "tika-s0202t2:100_0": "Lobhādayo veditabbā, ye āraddhavipassakānaṁ uppajjanārahā. Sakiṁ uppajjitvāti sabhāvakathanamattametaṁ.",
  "tika-s0202t2:100_1": "Ekavārameva hi maggo uppajjati. Nirujjhamānoti saraseneva nirujjhamāno. Na hi tassa",
  "tika-s0202t2:100_2": "paṭipakkhasamāyogo nāma atthi. Phalassāti anantarakāleva uppajjanakaphalassa. Paccayaṁ",
  "tika-s0202t2:100_3": "datvāva nirujjhatīti iminā maggo sampati āyatiñca ekanteneva atthāvahoti dasseti.",
  "tika-s0202t2:100_4": "Purimasmimpīti “anuppannā me kusalā dhammā anuppajjamānā anatthāya saṁvatteyyu”nti",
  "tika-s0202t2:100_5": "etasmiṁ tatiyavārepi. “Samathavipassanā gahetabbā”ti vuttaṁ aṭṭhakathāyaṁ, taṁ pana",
  "tika-s0202t2:100_6": "maggassa anuppannatāya sabbhāvato, anuppajjamāne ca tasmiṁ vaṭṭānatthasabbhāvatoti",
  "tika-s0202t2:100_7": "maggassapi sādhāraṇabhāvato na yuttanti paṭikkhipati. Yadi samathavipassanānampi",
  "tika-s0202t2:100_8": "anuppatti anatthāvahā, maggassa anuppattiyā vattabbaṁ natthīti.",
  "tika-s0202t2:101_0": "Mahantaṁ, gāravaṁ hoti, tasmā “saṅghagāravena yathāruci vandituṁ na labhāmī”ti saṅghena",
  "tika-s0202t2:101_1": "saha na nikkhami. Ettakaṁ dhātūnaṁ nidhānaṁ nāma aññatra natthi, mahādhātunidhānato",
  "tika-s0202t2:101_2": "hi nīharitvā katipayā dhātuyo tattha tattha cetiye upanītā, idha pana rāmagāmathūpe",
  "tika-s0202t2:101_3": "vinaṭṭhe nāgabhavanaṁ paviṭṭhā doṇamattā dhātuyo upanītā. Atimandāni noti nanu ativiya mandāni.",
  "tika-s0202t2:102": "Saṁvijjitvāti “kathañhi nāma mādiso īdisaṁ anatthaṁ pāpuṇissatī”ti saṁvegaṁ janetvā. Īdisaṁ nāma mādisaṁ ārabbha vattabbanti kiṁ vadatīti taṁ vacanaṁ anādiyanto.",
  "tika-s0202t2:103_0": "Santasamāpattito aññaṁ santhambhanakāraṇaṁ balavaṁ natthīti tato parihīno sammāpaṭipattiyaṁ",
  "tika-s0202t2:103_1": "patiṭṭhā kathaṁ bhavissatīti āha “santāya…pe… na sakkotī”ti. Na hi mahārajjuyā chinnāya",
  "tika-s0202t2:103_2": "suttatantū santhambhetuṁ sakkontīti. Samathe dassetvā tena samānagatikā imasmiṁ visaye",
  "tika-s0202t2:103_3": "vipassanāpīti iminā adhippāyenāha “evaṁ uppannā samathavipassanā…pe… saṁvattantī”ti.",
  "tika-s0202t2:104": "Kāsāvanti kāsāvavatthaṁ. Kacchaṁ pīḷetvā nivatthanti pacchimaṁ ovaṭṭikaṁ pīḷento viya daḷhaṁ katvā nivatthaṁ addasaṁsūti yojanā.",
  "tika-s0202t2:105_0": "Vuttanayenāti “kāmā nāmete aniccā dukkhā vipariṇāmadhammā”tiādinā vatthukāmakilesakāmesu",
  "tika-s0202t2:105_1": "ādīnavadassanapubbakanekkhammapaṭipattiyā chandarāgaṁ vikkhambhayato samucchindantassa",
  "tika-s0202t2:105_2": "ca “anuppanno ca kāmāsavo na uppajjatī”tiādinā heṭṭhā sabbāsavasuttavaṇṇanādīsu vuttanayena.",
  "tika-s0202t2:105_3": "Ārammaṇarasaṁ anubhavitvā niruddhavipākoti tadārammaṇamāha. Anubhavitvā bhavitvā",
  "tika-s0202t2:105_4": "ca vigataṁ bhūtavigataṁ. Anubhūtabhūtā hi bhūtatāsāmaññena bhūta-saddena vuttā. Sāmaññameva",
  "tika-s0202t2:105_5": "hi upasaggena visesīyatīti. Anubhūtasaddo ca kammavacanicchāya abhāvato anubhavakavācako",
  "tika-s0202t2:105_6": "daṭṭhabbo. Vipāko ārammaṇe uppajjitvā niruddho bhutvāvigatoti vattabbataṁ arahati,",
  "tika-s0202t2:105_7": "vikappagāhavasena rāgādīhi tabbipakkhehi ca akusalaṁ kusalañca kammaṁ ārammaṇarasaṁ",
  "tika-s0202t2:105_8": "anubhavitvā vigatanti vattabbataṁ arahati. Yathāvutto pana vipāko kevalaṁ ārammaṇarasānubhavanavaseneva",
  "tika-s0202t2:105_9": "pavattatīti anubhavitvā vigatattā nippariyāyeneva vutto, tassa ca tathā vuttattā",
  "tika-s0202t2:105_10": "kammaṁ bhavitvā vigatapariyāyena, yaṁ “uppannānaṁ akusalānaṁ dhammānaṁ pahānāya,",
  "tika-s0202t2:105_11": "uppannānaṁ kusalānaṁ dhammānaṁ ṭhitiyā”ti ettha “uppanna”nti gahetvā taṁsadisānaṁ",
  "tika-s0202t2:105_12": "pahānaṁ, vuddhi ca vuttā. Vipaccituṁ okāsakaraṇavasena uppatitaṁ atītakammañca tato",
  "tika-s0202t2:105_13": "uppajjituṁ āraddho anāgato vipāko ca “okāsakatuppanno”ti vutto. Yaṁ uppannasaddena",
  "tika-s0202t2:105_14": "vināpi viññāyamānaṁ uppannaṁ sandhāya “nāhaṁ, bhikkhave, sañcetanikāna”ntiādi vuttaṁ.",
  "tika-s0202t2:106_0": "Tesūti vipassanāya bhūmibhūtesu khandhesu. Anusayitakilesāti anusayavasena pavattā",
  "tika-s0202t2:106_1": "appahīnā maggena pahātabbā kilesā adhippetā. Tenāha “atītā…pe… na vattabbā”ti. Tesañhi",
  "tika-s0202t2:106_2": "ambarukkhopamāya vattamānāditā na vattabbā maggena pahātabbānaṁ tādisassa vibhāgassa",
  "tika-s0202t2:106_3": "anuppajjanato. Appahīnāva hontīti iminā appahīnaṭṭhena anusayaṭṭhoti dasseti. Idaṁbhūmiladdhuppannaṁ",
  "tika-s0202t2:106_4": "nāmāti idaṁ tesu khandhesu uppattirahakilesajātaṁ tāya eva uppattirahatāya bhūmiladdhuppannaṁ",
  "tika-s0202t2:106_5": "nāma, tebhūmakabhūmiladdhā nāma hotīti attho. Tāsu tāsu bhūmīsūti manussadevādiattabhāvasaṅkhātesu",
  "tika-s0202t2:106_6": "upādānakkhandhesu. Tasmiṁ tasmiṁ santāne anuppattianāpāditatāya asamugghātitā. Ettha",
  "tika-s0202t2:106_7": "ca laddhabhūmikaṁ bhūmiladdhanti vuttaṁ aggiāhito viya.",
  "tika-s0202t2:107_0": "Okāsakatuppanna-saddepi ca okāso kato etenāti okāso kato etassāti ca atthadvayepi",
  "tika-s0202t2:107_1": "kata-saddassa paranipāto daṭṭhabbo. Āhatakhīrarukkho viya nimittaggāhavasena adhiggahitaṁ",
  "tika-s0202t2:107_2": "ārammaṇaṁ, anāhatakhīrarukkho viya avikkhambhitatāya antogadhakilesaṁ ārammaṇaṁ.",
  "tika-s0202t2:107_3": "Nimittaggāhakāvikkhambhitakilesā vā puggalā āhatānāhatakhīrarukkhasadisā. Purimanayenevāti",
  "tika-s0202t2:107_4": "avikkhambhituppanne viya “imasmiṁ nāma ṭhāne nuppajjissantīti na vattabbā. Kasmā?",
  "tika-s0202t2:107_5": "Asamugghātitattā”ti yojetvā vitthāretabbaṁ.",
  "tika-s0202t2:108_0": "Vuttaṁ paṭisambhidāmagge. Tattha ca maggena pahīnakilesānameva tidhā navattabbataṁ",
  "tika-s0202t2:108_1": "apākaṭaṁ supākaṭaṁ kātuṁ ajātaphalarukkho upamābhāvena āgato. Atītādīnaṁ appahīnatā",
  "tika-s0202t2:108_2": "dassanatthampi “jātaphalarukkhena dīpetabba”nti vuttaṁ. Tattha yathā acchinne rukkhe",
  "tika-s0202t2:108_3": "nibbattārahāni phalāni chinne anuppajjamānāni na kadāci sasabhāvāni ahesuṁ honti",
  "tika-s0202t2:108_4": "bhavissanti cāti tāni atītādibhāvena na vattabbāni, evaṁ maggena pahīnakilesā ca",
  "tika-s0202t2:108_5": "daṭṭhabbā. Yathā chede asati phalāni uppajjissanti, sati ca nuppajjissantīti chedassa",
  "tika-s0202t2:108_6": "sātthakatā, evaṁ maggabhāvanāya ca sātthakatā yojetabbā.",
  "tika-s0202t2:109_0": "Tepi pajahatiyeva kilesappahāneneva tesampi anuppattidhammatāpādanato. Abhisaṅkhāraviññāṇassāti",
  "tika-s0202t2:109_1": "paṭisandhiviññāṇassa. Upādinnaanupādinnatoti upādinnakhandhato ceva kilesato ca.",
  "tika-s0202t2:109_2": "Upapattivasena vuṭṭhānaṁ dassetumāha – “bhavavasena panā”tiādi. Ye sotāpannassa satta",
  "tika-s0202t2:109_3": "bhavā appahīnā, tato pañca ṭhapetvā itare dve “sugatibhavekadesā”ti adhippetā. Sugatikāmabhavatoti",
  "tika-s0202t2:109_4": "sugatibhavekadesabhūtakāmabhavato. Arahattamaggo rūpārūpabhavato vuṭṭhāti uddhambhāgiyasaṁyojanasamugghātabhāvato.",
  "tika-s0202t2:109_5": "Yadi arahattamaggo eva ariyamaggo siyā, so eva sabbakilese pajaheyya, sabbabhavehipi",
  "tika-s0202t2:109_6": "vuṭṭhaheyya. Yasmā pana odhisova kilesā pahīyanti, tasmā heṭṭhimaheṭṭhimamaggehi",
  "tika-s0202t2:109_7": "pahīnāvasese kilese so pajahati, iti imaṁ sāmatthiyaṁ sandhāya “sabbabhavehi vuṭṭhātiyevātipi",
  "tika-s0202t2:109_8": "vadantī”ti vuttaṁ. Tathā hi so eva “vajirūpamo”ti vutto.",
  "tika-s0202t2:110_0": "Hotu tāva vuttanayena anuppannānaṁ akusalānaṁ anuppādāya, uppannānaṁ uppannasadisānaṁ",
  "tika-s0202t2:110_1": "pahānāya anuppattidhammatāpādanāya maggabhāvanā, atha maggakkhaṇe kathaṁ anuppannānaṁ",
  "tika-s0202t2:110_2": "kusalānaṁ uppādāya uppannānañca ṭhitiyā bhāvanā hoti ekacittakkhaṇikattā tassāti",
  "tika-s0202t2:110_3": "codeti, itaro “maggappavattiyāyevā”ti parihāramāha. Maggo hi kāmañcekacittakkhaṇiko,",
  "tika-s0202t2:110_4": "tathārūpo panassa pavattiviseso, yaṁ anuppannā kusalā dhammā sātisayaṁ uppajjanti,",
  "tika-s0202t2:110_5": "uppannā ca savisesaṁ pāripūriṁ pāpuṇanti. Tenāha “maggo hī”tiādi. Kiñcāpi ariyamaggo",
  "tika-s0202t2:110_6": "vattamānakkhaṇe anuppanno nāma na hoti, anuppannapubbataṁ upādāya upacāravasena tathā",
  "tika-s0202t2:110_7": "vuccatīti dassetuṁ “anāgatapubbaṁ hī”tiādi vuttaṁ. Ayamevāti ayaṁ maggassa yathāpaccayapavatti",
  "tika-s0202t2:110_8": "eva ṭhiti nāmāti, maggasamaṅgī puggalo maggampi bhāvento eva tassa ṭhitiyā bhāvetīti vattuṁ vaṭṭati.",
  "tika-s0202t2:111": "Upasamamānaṁ gacchatīti vikkhambhanavasena samucchedavasena kilese upasamentaṁ vattati. Pubbabhāgindriyāni eva vā adhippetāni. Tenevāha “kilesūpasamatthaṁ vā gacchatī”ti.",
  "tika-s0202t2:112_0": "248.Adhimuccanaṭṭhenāti adhikaṁ savisesaṁ muccanaṭṭhena, tenāha “suṭṭhu muccanaṭṭho”ti.",
  "tika-s0202t2:112_1": "Etena satipi sabbassapi rūpāvacarajjhānassa vikkhambhanavasena paṭipakkhato vimuttabhāve",
  "tika-s0202t2:112_2": "yena bhāvanāvisesena taṁ jhānaṁ sātisayaṁ paṭipakkhato vimuccitvā pavattati, so bhāvanāviseso",
  "tika-s0202t2:112_3": "dīpito. Bhavati hi samānajātiyuttopi bhāvanāvisesena pavattiākāraviseso. Yathā taṁ",
  "tika-s0202t2:112_4": "saddhāvimuttato diṭṭhippattassa, tathā paccanīkadhammehi suṭṭhu vimuttatāya eva aniggahitabhāvena",
  "tika-s0202t2:112_5": "nirāsaṅkatāya abhirativasena suṭṭhu adhimuccanaṭṭhenapi vimokkho. Tenāha “ārammaṇe",
  "tika-s0202t2:112_6": "cā”tiādi. Ayaṁ panatthoti ayaṁ adhimuccanattho pacchimavimokkhe nirodhe natthi. Kevalo",
  "tika-s0202t2:112_7": "vimuttattho eva tattha labbhati, taṁ sayameva parato vakkhati.",
  "tika-s0202t2:113_0": "Rūpīti yenāyaṁ sasantatipariyāpannena rūpena samannāgato, taṁ yassa jhānassa hetubhāvena",
  "tika-s0202t2:113_1": "visiṭṭhaṁ rūpaṁ hoti. Yena visiṭṭhena rūpena “rūpī”ti vucceyya rūpī-saddassa atisayatthadīpanato,",
  "tika-s0202t2:113_2": "tadeva sasantatipariyāpannarūpanimittaṁ jhānamiva paramatthato rūpībhāvasādhakanti",
  "tika-s0202t2:113_3": "daṭṭhabbaṁ. Tenāha “ajjhatta”ntiādi. Rūpajjhānaṁ rūpaṁ uttarapadalopena. Rūpānīti",
  "tika-s0202t2:113_4": "panettha purimapadalopo daṭṭhabbo. Tena vuttaṁ “nīlakasiṇādīni rūpānī”ti.",
  "tika-s0202t2:114_0": "Antoappanāyaṁ subhanti ābhogo natthīti iminā pubbābhogavasena adhimutti siyāti dasseti.",
  "tika-s0202t2:114_1": "Evañhettha tathāvattabbatāpatticodanā anavakāsā hoti. Yasmā suvisuddhesu nīlādīsu",
  "tika-s0202t2:114_2": "vaṇṇakasiṇesu tattha katādhikārānaṁ abhirativasena suṭṭhu adhimutti siyā, tasmā aṭṭhakathāyaṁ",
  "tika-s0202t2:114_3": "tathā tatiyo vimokkho saṁvaṇṇito. Yasmā pana mettādivasena pavattamānā bhāvanā satte",
  "tika-s0202t2:114_4": "appaṭikūlato dahati, te subhato adhimuccitvāva pavattati, tasmā paṭisambhidāmagge",
  "tika-s0202t2:114_5": "brahmavihārabhāvanā “subhavimokkho”ti vuttā, tayidaṁ ubhayampi tena tena pariyāyena",
  "tika-s0202t2:114_6": "vuttattā na virujjhatīti daṭṭhabbaṁ.",
  "tika-s0202t2:115_0": "Sabbasoti anavasesato. Na hi catunnaṁ arūpakkhandhānaṁ ekadesopi tattha avasiṭṭhoti.",
  "tika-s0202t2:115_1": "Vissaṭṭhattāti yathāparicchinne kāle nirodhitattā. Uttamo vimokkho nāma ariyeheva",
  "tika-s0202t2:115_2": "samāpajjitabbato, ariyaphalapariyosānattā diṭṭheva dhamme nibbānappattibhāvato ca.",
  "tika-s0202t2:116_0": "249. Abhibhavatīti abhibhu parikammaṁ, ñāṇaṁ vā. Abhibhu āyatanaṁ etassāti abhibhāyatanaṁ,",
  "tika-s0202t2:116_1": "jhānaṁ. Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ, jhānaṁ.",
  "tika-s0202t2:116_2": "Ārammaṇābhibhavanato abhibhu ca taṁ āyatanañca yogino sukhavisesānaṁ adhiṭṭhānabhāvato",
  "tika-s0202t2:116_3": "manāyatanadhammāyatanabhāvato cātipi sasampayuttaṁ jhānaṁ abhibhāyatanaṁ. Tenāha",
  "tika-s0202t2:116_4": "“abhibhavanakāraṇānī”tiādi. Tānīti abhibhāyatanasaññitāni jhānāni. Samāpattito vuṭṭhitassa",
  "tika-s0202t2:116_5": "ābhogo pubbabhāgabhāvanāvasena jhānakkhaṇe pavattaṁ abhibhavanākāraṁ gahetvā pavattoti",
  "tika-s0202t2:116_6": "daṭṭhabbo. Parikammavasena ajjhattaṁ rūpasaññī, na appanāvasena. Na hi paṭibhāganimittārammaṇā",
  "tika-s0202t2:116_7": "appanā ajjhattavisayā sambhavati. Taṁ pana ajjhatta parikammavasena laddhaṁ kasiṇanimittaṁ",
  "tika-s0202t2:116_8": "asuvisuddhameva hoti, na bahiddhā parikammavasena laddhaṁ viya visuddhaṁ.",
  "tika-s0202t2:117_0": "Parittānīti yathāladdhāni suppasarāvamattāni. Tenāha “avaḍḍhitānī”ti. Parittavasenevāti",
  "tika-s0202t2:117_1": "vaṇṇavasena ābhoge vijjamānepi parittavaseneva idamabhibhāyatanaṁ vuttaṁ. Parittatā",
  "tika-s0202t2:117_2": "hettha abhibhavanassa kāraṇaṁ. Vaṇṇābhoge satipi asatipi abhibhāyatanabhāvanā nāma",
  "tika-s0202t2:117_3": "tikkhapaññasseva sambhavati, na itarassāti “ñāṇuttariko puggalo”ti. Abhibhavitvā",
  "tika-s0202t2:117_4": "samāpajjatīti ettha abhibhavanaṁ samāpajjanañca upacārajjhānādhigamasamanantarameva",
  "tika-s0202t2:117_5": "appanājhānuppādananti āha “saha nimittuppādenevettha appanaṁ pāpetī”ti. Saha nimittuppādenāti",
  "tika-s0202t2:117_6": "ca appanāparivāsābhāvassa lakkhaṇavacanametaṁ. Yo “khippābhiñño”ti vuccati, tatopi",
  "tika-s0202t2:117_7": "ñāṇuttarasseva abhibhāyatanabhāvanā. Etthāti etasmiṁ nimitte. Appanaṁ pāpetīti bhāvanā appanaṁ neti.",
  "tika-s0202t2:118_0": "Ettha ca keci “uppanne upacārajjhāne taṁ ārabbha ye heṭṭhimantena dve tayo javanavārā",
  "tika-s0202t2:118_1": "pavattanti, te upacārajjhāna pakkhikā eva, tadanantarañca bhavaṅgaparivāsena upacārāsevanāya",
  "tika-s0202t2:118_2": "ca vinā appanā hoti, saha nimittuppādeneva appanaṁ pāpetī”ti vadanti, taṁ tesaṁ matimattaṁ.",
  "tika-s0202t2:118_3": "Na hi pārivāsikaparikammena appanāvāro icchito, nāpi mahaggatappamāṇajjhānesu viya",
  "tika-s0202t2:118_4": "upacārajjhāne ekantato paccavekkhaṇā icchitabbā, tasmā upacārajjhānādhigamato paraṁ",
  "tika-s0202t2:118_5": "katipayabhavaṅgacittāvasāne appanaṁ pāpuṇanto “saha nimittuppādenevettha appanaṁ",
  "tika-s0202t2:118_6": "pāpetī”ti vutto. “Saha nimittuppādenā”ti ca adhippāyikamidaṁ vacanaṁ, na nītatthaṁ,",
  "tika-s0202t2:118_7": "adhippāyo vuttanayeneva veditabbo.",
  "tika-s0202t2:119_0": "Na antosamāpattiyaṁ tadā tathārūpassa ābhogassa asambhavato, samāpattito vuṭṭhitassa",
  "tika-s0202t2:119_1": "ābhogo pubbabhāgabhāvanāvasena jhānakkhaṇe pavattaṁ abhibhavanākāraṁ gahetvā pavattoti",
  "tika-s0202t2:119_2": "daṭṭhabbaṁ. Abhidhammaṭṭhakathāyaṁ pana “iminā panassa pubbabhāgo kathito”ti vuttaṁ.",
  "tika-s0202t2:119_3": "Antosamāpattiyaṁ tathā ābhogābhāve kasmā “jhānasaññāyapī”ti vuttanti āha “abhibhava…pe… atthī”ti.",
  "tika-s0202t2:120": "Vaḍḍhitappamāṇānīti vipulappamāṇānīti attho, na ekaṅguladvaṅgulādivasena vaḍḍhitappamāṇānīti tathā vaḍḍhanassevettha asambhavato. Tenāha “mahantānī”ti.",
  "tika-s0202t2:121_0": "Rūpe saññā rūpasaññā, sā assa atthīti rūpasaññī, na rūpasaññī arūpasaññī. Saññāsīsena",
  "tika-s0202t2:121_1": "jhānaṁ vadati. Rūpasaññāya anuppādanamevettha alābhitā. Bahiddhāva uppannanti bahiddhāvatthusmiṁyeva",
  "tika-s0202t2:121_2": "uppannaṁ. Abhidhamme pana “ajjhattaṁ arūpasaññī bahiddhā rūpāni passati parittāni",
  "tika-s0202t2:121_3": "suvaṇṇadubbaṇṇāni, appamāṇāni suvaṇṇadubbaṇṇānī”ti evaṁ catunnaṁ abhibhāyatanānaṁ",
  "tika-s0202t2:121_4": "āgatattā abhidhammaṭṭhakathāyaṁ “kasmā pana yathā suttante – ‘ajjhattaṁ rūpasaññī",
  "tika-s0202t2:121_5": "eko bahiddhā rūpāni passati parittānī’tiādi vuttaṁ, evaṁ avatvā idha catūsupi abhibhāyatanesu",
  "tika-s0202t2:121_6": "ajjhattaṁ arūpasaññitāva vuttā”ti codanaṁ katvā “ajjhattarūpānaṁ anabhibhavanīyato”ti",
  "tika-s0202t2:121_7": "kāraṇaṁ vatvā “tattha vā hi idha vā bahiddhārūpāneva abhibhavitabbāni, tasmā tāni",
  "tika-s0202t2:121_8": "niyamato vattabbānīti tatrāpi idhāpi vuttāni. ‘Ajjhattaṁ arūpasaññī’ti idaṁ pana",
  "tika-s0202t2:121_9": "satthu desanāvilāsamattamevā”ti vuttaṁ.",
  "tika-s0202t2:122_0": "Ettha ca vaṇṇābhogarahitāni sahitāni ca sabbāni “parittāni suvaṇṇadubbaṇṇānī”ti vuttāni,",
  "tika-s0202t2:122_1": "tathā “appamāṇānī”ti daṭṭhabbāni. Atthi hi eso pariyāyo “parittāni abhibhuyya tāni",
  "tika-s0202t2:122_2": "ce kadāci vaṇṇavasena ābhujitāni honti suvaṇṇadubbaṇṇāni abhibhuyyā”ti. Pariyāyakathā",
  "tika-s0202t2:122_3": "hi suttantadesanāti. Abhidhamme pana nippariyāyadesanattā vaṇṇābhogarahitāni visuṁ",
  "tika-s0202t2:122_4": "vuttāni, tathā sahitāni. Atthi hi ubhayattha abhibhavanapariyāyoti “ajjhattaṁ rūpasaññī”tiādinā",
  "tika-s0202t2:122_5": "paṭhamadutiyaabhibhāyatanesu paṭhamavimokkho, tatiyacatutthābhibhāyatanesu dutiyavimokkho,",
  "tika-s0202t2:122_6": "vaṇṇābhibhāyatanesu tatiyavimokkho ca abhibhavanappavattito saṅgahito, abhidhamme",
  "tika-s0202t2:122_7": "pana nippariyāyadesanattā vimokkhābhibhāyatanāni asaṅkarato dassetuṁ vimokkhe vajjetvā",
  "tika-s0202t2:122_8": "abhibhāyatanāni kathitāni, sabbāni ca vimokkhakiccāni jhānāni vimokkhadesanāyaṁ vuttāni.",
  "tika-s0202t2:122_9": "Tadetaṁ “ajjhattaṁ rūpasaññī”ti āgatassa abhibhāyatanadvayassa abhidhamme abhibhāyatanesu",
  "tika-s0202t2:122_10": "avacanato “rūpī rūpāni passatī”tiādīnañca sabbavimokkhakiccasādhāraṇavacanabhāvato",
  "tika-s0202t2:122_11": "vavatthānaṁ katanti viññāyati.",
  "tika-s0202t2:123_0": "“Ajjhattarūpānaṁ anabhibhavanīyato”ti idaṁ abhidhamme katthacipi “ajjhattaṁ rūpāni",
  "tika-s0202t2:123_1": "passatī”ti avatvā sabbattha yaṁ vuttaṁ “bahiddhārūpāni passatī”ti, tassa kāraṇavacanaṁ.",
  "tika-s0202t2:123_2": "Tena yaṁ aññahetukaṁ, taṁ tena hetunā vuttaṁ, yaṁ pana desanāvilāsahetukaṁ ajjhattaṁ",
  "tika-s0202t2:123_3": "arūpasaññitāya eva abhidhamme vacanaṁ, na tassa aññaṁ kāraṇaṁ maggitabbanti dasseti.",
  "tika-s0202t2:123_4": "Ajjhattarūpānaṁ anabhibhavanīyatā ca tesaṁ bahiddhārūpānaṁ viya avibhūtattā, desanāvilāso",
  "tika-s0202t2:123_5": "ca yathāvuttavavatthānavasena veditabbo, veneyyajjhāsayavasena vijjamānapariyāyakathanabhāvato.",
  "tika-s0202t2:123_6": "“Suvaṇṇadubbaṇṇānī”ti eteneva siddhattā nīlādiabhibhāyatanāni na vattabbānīti ce?",
  "tika-s0202t2:123_7": "Na, nīlādīsu katādhikārānaṁ nīlādibhāvasseva abhibhavanakāraṇattā. Na hi tesaṁ parisuddhāparisuddhavaṇṇānaṁ",
  "tika-s0202t2:123_8": "parittatā tadappamāṇatā vā abhibhavanakāraṇaṁ, atha kho nīlādibhāvo evāti. Etesu",
  "tika-s0202t2:123_9": "ca parittādikasiṇarūpesu yaṁ caritassa imāni abhibhāyatanāni ijjhanti, taṁ dassetuṁ",
  "tika-s0202t2:123_10": "“imesu panā”tiādi vuttaṁ.",
  "tika-s0202t2:124_0": "Sabbasaṅgāhikavasenāti sakalanīlavaṇṇanīlanidassananīlanibhāsānaṁ sādhāraṇavasena.",
  "tika-s0202t2:124_1": "Vaṇṇavasenāti sabhāvavaṇṇavasena. Nidassanavasenāti passitabbatāvasena. Obhāsavasenāti",
  "tika-s0202t2:124_2": "sappabhāsatāya avabhāsanavasena. Umāpupphanti atasipupphaṁ. Nīlameva hoti vaṇṇasaṅkarābhāvato.",
  "tika-s0202t2:124_3": "Bārāṇasiyaṁ bhavanti bārāṇasiyaṁ samuṭṭhitaṁ.",
  "tika-s0202t2:125": "Te dhammeti te satipaṭṭhānādidhamme ceva aṭṭhavimokkhadhamme ca. Ciṇṇavasībhāvāyeva tattha abhivisiṭṭhāya paññāya pariyosānuttaraṁ sataṁ gatā abhiññāvosānapāramippattā.",
  "tika-s0202t2:126_0": "250.Sakalaṭṭhenāti sakalabhāvena, asubhanimittādīsu viya ekadese aṭṭhatvā anavasesato",
  "tika-s0202t2:126_1": "gahetabbaṭṭhenāti attho. Yathā khettaṁ sassānaṁ uppattiṭṭhānaṁ vaḍḍhiṭṭhānañca, evameva",
  "tika-s0202t2:126_2": "taṁtaṁsampayuttadhammānanti āha “khettaṭṭhenā”ti. Paricchinditvāti idaṁ uddhaṁ adho",
  "tika-s0202t2:126_3": "tiriyanti yojetabbaṁ. Paricchinditvā eva hi sabbattha kasiṇaṁ vaḍḍhetabbaṁ. Tena",
  "tika-s0202t2:126_4": "tena kāraṇenāti upariādīsu tena tena kasiṇena. Yathā kinti āha – “ālokamiva rūpadassanakāmo”ti,",
  "tika-s0202t2:126_5": "yathā dibbacakkhunā uddhaṁ ce rūpaṁ daṭṭhukāmo, uddhaṁ ālokaṁ pasāreti, adho ce,",
  "tika-s0202t2:126_6": "adho, samantato ce rūpaṁ daṭṭhukāmo, samantato ālokaṁ pasāreti, evaṁ sabbakasiṇanti",
  "tika-s0202t2:126_7": "attho. Ekassāti pathavīkasiṇādīsu ekekassa. Aññabhāvānupagamanatthanti aññakasiṇabhāvānupagamanadīpanatthaṁ,",
  "tika-s0202t2:126_8": "aññassa vā kasiṇabhāvānupagamanadīpanatthaṁ. Na hi aññena pasāritakasiṇaṁ tato aññena",
  "tika-s0202t2:126_9": "pasāritakasiṇabhāvaṁ upagacchati, evampi nesaṁ aññakasiṇasambhedābhāvo veditabbo.",
  "tika-s0202t2:126_10": "Na aññaṁ pathavīādi. Na hi udakena ṭhitaṭṭhāne sasambhārapathavī atthi. Aññakasiṇasambhedoti",
  "tika-s0202t2:126_11": "āpokasiṇādinā saṅkaro. Sabbatthāti sabbesu sesakasiṇesu. Ekadese aṭṭhatvā anavasesapharaṇaṁ",
  "tika-s0202t2:126_12": "pamāṇassa aggahaṇato appamāṇaṁ. Teneva hi nesaṁ kasiṇasamaññā. Tathā hi “tañhī”tiādimāha.",
  "tika-s0202t2:126_13": "Tattha cetasā pharantoti bhāvanācittena ārammaṇaṁ karonto. Bhāvanācittañhi kasiṇaṁ",
  "tika-s0202t2:126_14": "parittaṁ vā vipulaṁ vā sakalameva manasi karoti.",
  "tika-s0202t2:127_0": "Kasiṇugghāṭimākāse pavattaṁ viññāṇaṁ pharaṇaappamāṇavasena “viññāṇakasiṇa”nti vuttaṁ.",
  "tika-s0202t2:127_1": "Tathā hi taṁ “viññāṇa”nti vuccati. Kasiṇavasenāti ugghāṭitakasiṇavasena kasiṇugghāṭimākāse",
  "tika-s0202t2:127_2": "uddhaṁadhotiriyatā veditabbā. Yattakañhi ṭhānaṁ kasiṇaṁ pasāritaṁ, tattakaṁ ākāsabhāvanāvasena",
  "tika-s0202t2:127_3": "ākāsaṁ hotīti. Evaṁ yattakaṁ ṭhānaṁ ākāsaṁ hutvā upaṭṭhitaṁ, tattakaṁ ākāsameva hutvā",
  "tika-s0202t2:127_4": "viññāṇassa pavattanato āgamanavasena viññāṇakasiṇepi uddhaṁadhotiriyatā vuttāti “kasiṇugghāṭimākāsavasena",
  "tika-s0202t2:127_5": "tattha pavattaviññāṇe uddhaṁadhotiriyatā veditabbā”ti āha.",
  "tika-s0202t2:128_0": "252.Vuttoyeva vammikasutte. Nissitañca chavatthunissitattā vipassanāñāṇassa. Paṭibaddhañca",
  "tika-s0202t2:128_1": "tena vinā appavattanato kāyasaññitānaṁ rūpadhammānaṁ ārammaṇakaraṇato ca. Suṭṭhu",
  "tika-s0202t2:128_2": "bhāti obhāsatīti vā subho. Kuruvindajātiādijātivisesopi maṇi ākarapārisuddhimūlako",
  "tika-s0202t2:128_3": "evāti āha “suparisuddhaākarasamuṭṭhito”ti. Dosanīharaṇavasena parikammanipphattīti",
  "tika-s0202t2:128_4": "āha “suṭṭhu kataparikammo apanītapāsāṇasakkharo”ti. Dhovanavedhanādīhīti catūsu pāsāṇesu",
  "tika-s0202t2:128_5": "dhovanena ceva kāḷakādiapaharaṇatthāya suttena āvunanatthāya ca vijjhanena. Tāpasaṇhakaraṇādīnaṁ",
  "tika-s0202t2:128_6": "saṅgaho ādi-saddena. Vaṇṇasampattinti suttassa vaṇṇasampattiṁ.",
  "tika-s0202t2:129_0": "Maṇi viya karajakāyo paccavekkhitabbato. Āvutasuttaṁ viya vipassanāñāṇaṁ anupavisitvā",
  "tika-s0202t2:129_1": "ṭhitattā. Cakkhumā puriso viya vipassanālābhī bhikkhu sammadeva tassa dassanato.",
  "tika-s0202t2:129_2": "Tadārammaṇānanti rūpadhammārammaṇānaṁ. Phassapañcamakacittacetasikaggahaṇena gahitadhammāpi",
  "tika-s0202t2:129_3": "vipassanācittuppādapariyāpannā evāti veditabbaṁ. Evañhi tesaṁ vipassanāñāṇagatikattā",
  "tika-s0202t2:129_4": "“āvutasuttaṁ viya vipassanāñāṇa”nti vacanaṁ avirodhitaṁ hoti.",
  "tika-s0202t2:130_0": "Ñāṇassāti paccavekkhaṇañāṇassa. Yadi evaṁ ñāṇassa vasena vattabbaṁ, na puggalassāti",
  "tika-s0202t2:130_1": "āha “tassa panā”tiādi. Maggassa anantaraṁ, tasmā lokiyābhiññānaṁ parato chaṭṭhābhiññāya",
  "tika-s0202t2:130_2": "purato vattabbaṁ vipassanāñāṇaṁ. Evaṁ santepīti yadipāyaṁ ñāṇānupubbaṭṭhiti, evaṁ",
  "tika-s0202t2:130_3": "santepi etassa antarā vāro natthīti pañcasu lokiyābhiññāsu kathitāsu ākaṅkheyyasuttādīsu",
  "tika-s0202t2:130_4": "viya chaṭṭhābhiññā kathetabbāti etassa anabhiññālakkhaṇassa vipassanāñāṇassa tāsaṁ",
  "tika-s0202t2:130_5": "antarā vāro na hoti, tasmā tattha avasarābhāvato idheva rūpāvacaracatutthajjhānānantarameva",
  "tika-s0202t2:130_6": "dassitaṁ vipassanāñāṇaṁ. Yasmā cāti ca-saddo samuccayattho. Tena na kevalaṁ tadeva,",
  "tika-s0202t2:130_7": "atha kho idampi kāraṇaṁ vipassanāñāṇassa idheva dassaneti imamatthaṁ dīpeti. Dibbena",
  "tika-s0202t2:130_8": "cakkhunā bheravarūpaṁ passatoti ettha iddhividhañāṇena bheravaṁ rūpaṁ nimminitvā",
  "tika-s0202t2:130_9": "cakkhunā passatoti vattabbaṁ, evampi abhiññālābhino apariññāṇavatthukassa bhayasantāso",
  "tika-s0202t2:130_10": "uppajjati uccavālikavāsīmahānāgattherassa viya. Idhāpīti imasmiṁ vipassanāñāṇepi,",
  "tika-s0202t2:130_11": "na satipaṭṭhānādīsu evāti adhippāyo.",
  "tika-s0202t2:131_0": "253. Manomayiddhiyaṁ ciṇṇavasitāya abhiññā vosānapāramippattatā veditabbāti yojanā.",
  "tika-s0202t2:131_1": "Manena nibbattanti abhiññāmanena nibbattitaṁ. Taṁ sadisabhāvadassanatthamevāti saṇṭhānatopi",
  "tika-s0202t2:131_2": "vaṇṇatopi avayavavisesatopi sadisabhāvadassanatthameva. Sajātiyaṁ ṭhito, na nāgiddhiyā",
  "tika-s0202t2:131_3": "aññajātirūpo. Suparikammakatamattikādayo viya iddhividhañāṇaṁ vikubbanakiriyāya nissayabhāvato.",
  "tika-s0202t2:132": "255.Appakasirenevāti akiccheneva.",
  "tika-s0202t2:133_0": "256. Mando uttānaseyyakadārakopi “daharo”ti vuccatīti tato visesanatthaṁ “yuvā”ti",
  "tika-s0202t2:133_1": "vuttaṁ. Yuvāpi koci anicchanato amaṇḍanasīlo hotīti tato visesanatthaṁ “maṇḍanakajātiko”ti",
  "tika-s0202t2:133_2": "vuttaṁ. Tena vuttaṁ “yuvāpī”tiādi. Kāḷatilappamāṇā bindavo kāḷatilakāni. Nātikammāsatilappamāṇā",
  "tika-s0202t2:133_3": "bindavo tilakāni. Vaṅkaṁ nāma piyaṅgaṁ. Yobbanapīḷakādayo mukhadūsipīḷakā. Mukhagato",
  "tika-s0202t2:133_4": "doso mukhadoso, lakkhaṇavacanañcetaṁ mukhe adosassapi pākaṭabhāvassa adhippetattā.",
  "tika-s0202t2:133_5": "Yathā vā mukhe doso, evaṁ mukhe adosopi mukhadoso saralopena, mukhadoso ca mukhadoso",
  "tika-s0202t2:133_6": "ca mukhadosoti ekasesanayenapettha attho daṭṭhabbo. Evañhi paresaṁ soḷasavidhaṁ cittaṁ",
  "tika-s0202t2:133_7": "pākaṭaṁ hotīti vacanaṁ samatthitaṁ hoti.",
  "tika-s0202t2:134_0": "259.Paṭipadāvasenāti yathārahaṁ samathavipassanāmaggapaṭipadāvasena. Aṭṭhasu koṭṭhāsesūti",
  "tika-s0202t2:134_1": "satipaṭṭhānādīsu bodhipakkhiyadhammakoṭṭhāsesu, vimokkhakoṭṭhāsesu vāti imesu aṭṭhasu",
  "tika-s0202t2:134_2": "koṭṭhāsesu. Sesesūti vuttāvasesesu abhibhāyatanakoṭṭhāsādīsu. Sesaṁ suviññeyyameva.",
  "tika-s0202t2:135": "Mahāsakuludāyisuttavaṇṇanāya līnatthappakāsanā samattā.",
  "tika-s0202t2:136": "8. Samaṇamuṇḍikāputtasuttavaṇṇanā",
  "tika-s0202t2:137_0": "260.Uggahitunti sikkhituṁ. Uggāhetunti sikkhāpetuṁ, pāṭhato attanā yathāuggahitamatthaṁ",
  "tika-s0202t2:137_1": "tabbibhāvanatthāya uccāraṇavasena paresaṁ gāhetunti attho. Samayanti diṭṭhiṁ. Sā",
  "tika-s0202t2:137_2": "hi saṁyojanabhāvato sameti sambandhā eti pavattati, daḷhaggahaṇabhāvato vā saṁyuttā",
  "tika-s0202t2:137_3": "ayanti pavattanti sattā yathābhinivesaṁ etenāti samayoti vuccati. Diṭṭhisaṁyojanena",
  "tika-s0202t2:137_4": "hi sattā ativiya bajjhantīti. Sūriyassa uggamanato atthaṅgamā ayaṁ ettako kālo rattandhakāravidhamanato",
  "tika-s0202t2:137_5": "divā nāma, tassa pana majjhimapahārasaññito kālo samujjalitapabhātejadahanabhāvena",
  "tika-s0202t2:137_6": "divā nāma. Tenāha “divasassapi divābhūte”ti. Paṭisaṁharitvāti nivattetvā. Evaṁ cittassa",
  "tika-s0202t2:137_7": "paṭisaṁharaṇaṁ nāma gocarakkhette ṭhapananti āha “jhānaratisevanavasena ekībhāvaṁ",
  "tika-s0202t2:137_8": "gato”ti. Etena kāyavivekapubbakaṁ cittavivekamāha. Sīlādiguṇavisesayogato manasā",
  "tika-s0202t2:137_9": "sambhāvanīyā, te pana yasmā attano sīlādiguṇehi viññūnaṁ manāpā honti (kilesaaniggahassa",
  "tika-s0202t2:137_10": "pañcapasādāyattattā,) tasmā āha “manavaḍḍhanakāna”ntiādi. Tattha unnamatīti udaggaṁ",
  "tika-s0202t2:137_11": "hoti. Vaḍḍhatīti saddhāvasena vaḍḍhati. Tenāha bhagavā – “anussaraṇampahaṁ, bhikkhave,",
  "tika-s0202t2:137_12": "tesaṁ bhikkhūnaṁ bahūpakāraṁ vadāmī”ti.",
  "tika-s0202t2:138_0": "261.Paññapemīti pajānanabhāvena ñāpemi tathā vavatthapemi. Tenāha “dassemi ṭhapemī”ti.",
  "tika-s0202t2:138_1": "Paripuṇṇakusalanti sabbaso puṇṇakusaladhammaṁ, uttamakusalanti uttamabhāvaṁ seṭṭhabhāvaṁ",
  "tika-s0202t2:138_2": "pattakusaladhammaṁ. Ayojjhanti vādayuddhena ayodhanīyaṁ, vādayuddhaṁ hotu, tena parājayo",
  "tika-s0202t2:138_3": "na hotīti dasseti, tenāha “vādayuddhenā”tiādi. Saṁvarappahānanti pañcasu saṁvaresu",
  "tika-s0202t2:138_4": "yena kenaci saṁvarena saṁvaralakkhaṇaṁ pahānaṁ. Paṭisevanappahānaṁ vāti vā-saddena",
  "tika-s0202t2:138_5": "parivajjanappahānādiṁ saṅgaṇhāti. Sesapadesūti “na bhāsatī”tiādīsu padesu. Eseva",
  "tika-s0202t2:138_6": "nayoti iminā “abhāsanamattameva vadatī”ti evamādiṁ atidisati.",
  "tika-s0202t2:139_0": "Nābhinandīti na sampaṭicchi. Sāsane tiṇṇaṁ duccaritānaṁ micchājīvassa vivajjanaṁ",
  "tika-s0202t2:139_1": "vaṇṇīyati, ayañca evaṁ katheti, tasmā sāsanassa anulomaṁ viya vadati, vadanto ca",
  "tika-s0202t2:139_2": "sammāsambuddhe dhamme cassa appasādaṁ na dasseti, tasmā pasannakārampi vadatīti maññamāno",
  "tika-s0202t2:139_3": "tassa vādaṁ na paṭisedheti.",
  "tika-s0202t2:140_0": "262.Yathātassa vacanaṁ, evaṁ santeti yathā tassa paribbājakassa vacanaṁ, evaṁ samaṇabhāve",
  "tika-s0202t2:140_1": "sante labbhamāne. Mayaṁ pana evaṁ na vadāmāti etena samaṇabhāvo nāma evaṁ na hotīti",
  "tika-s0202t2:140_2": "dasseti. Yo hi dhammo yādiso, tatheva taṁ buddhā dīpenti. Visesañāṇaṁ na hotīti kāyavisesavisayañāṇaṁ",
  "tika-s0202t2:140_3": "tassa tadā natthi, yato parakāye upakkamaṁ kareyyāti dasseti, tassa pana tattha visesañāṇampi",
  "tika-s0202t2:140_4": "natthevāti. Yasmā kāyapaṭibaddhaṁ kāyakammaṁ, tasmā taṁ nivattento āha “aññatra phanditamattā”ti.",
  "tika-s0202t2:140_5": "Kilesasahagatacittenevāti dukkhasamphassassa asahananimittena domanassasahagatacitteneva.",
  "tika-s0202t2:140_6": "Dutiyavārepi eseva nayo. Jighacchāpipāsadukkhassa asahananimittena domanasseneva.",
  "tika-s0202t2:140_7": "Vikūjitamattāti ettha virūpaṁ kūjitaṁ vikūjitaṁ pubbenivāsasannissayaṁ upayaṁ, taṁ",
  "tika-s0202t2:140_8": "panettha rodanahasanasamuṭṭhāpakacittasahagatanti dosasahagataṁ lobhasahagatañcāti",
  "tika-s0202t2:140_9": "daṭṭhabbaṁ. Cittanti kusalacittaṁ. Akusalacittaṁ pana atītārammaṇaṁ pavattatīti vattabbameva",
  "tika-s0202t2:140_10": "natthi. Saritvāti yāva na satisaṇṭhāpanā dhammā uppajjanti, tāva supinante anubhūtaṁ",
  "tika-s0202t2:140_11": "viya dukkhaṁ saritvā rodanti. Hasantīti etthāpi eseva nayo. Ayañca nayo ye laddhasukhārammaṇā",
  "tika-s0202t2:140_12": "hutvā gahitapaṭisandhikā mātukucchitopi sukheneva nikkhamanti, tesaṁ vasena vuttoti",
  "tika-s0202t2:140_13": "daṭṭhabbo. Pāyantiyāti attano janapadadesarūpena pāyantiyā. Ayampīti ājīvopi mātu",
  "tika-s0202t2:140_14": "aññavihitakāle ca lokassādavasena kilesasahagatacitteneva hoti.",
  "tika-s0202t2:141_0": "263.Samadhigayhāti sammā adhigatabhāvena gahetvā abhibhavitvā visesetvā visiṭṭho",
  "tika-s0202t2:141_1": "hutvā. Khīṇāsavaṁ sandhāyāti byatirekavasena khīṇāsavaṁ sandhāya. Ayañhettha attho",
  "tika-s0202t2:141_2": "– khīṇāsavampi sotāpannakusalaṁ paññapeti sekkhabhūmiyaṁ ṭhitattā. Sesapadesupi eseva nayo.",
  "tika-s0202t2:142_0": "Tīṇi padāni nissāyāti na kāyena pāpakaṁ kammaṁ karoti, na pāpakaṁ vācaṁ bhāsati,",
  "tika-s0202t2:142_1": "na pāpakaṁ ājīvaṁ ājīvatīti imāni tīṇi padāni nissāya kusalasīlamūlakā ca akusalasīlamūlakā",
  "tika-s0202t2:142_2": "cāti dve paṭhamacatukkā ṭhapitā. Ekaṁ padaṁ nissāyāti na pāpakaṁ saṅkappaṁ saṅkappetīti",
  "tika-s0202t2:142_3": "imaṁ ekapadaṁ nissāya kusalasaṅkappamūlakā akusalasaṅkappamūlakā cāti ime dve pacchimacatukkā ṭhapitā.",
  "tika-s0202t2:143": "264.Vicikicchuddhaccasahagatacittadvayampi vaṭṭati balavatā mohena samannāgatattā. Tathā hi tāni “momūhacittānī”ti vuccanti.",
  "tika-s0202t2:144_0": "Kuhinti kiṁnimittaṁ. Kataraṁṭhānaṁ pāpuṇitvāti kiṁ kāraṇaṁ āgamma. Ettheteti etthāti",
  "tika-s0202t2:144_1": "kāyavacīmanosucaritabhāvanāsājīvanipphattiyaṁ. Sā pana heṭṭhimakoṭiyā sotāpattiphalena",
  "tika-s0202t2:144_2": "dīpetabbāti āha “sotāpattiphale bhumma”nti. Yasmā ājīvaṭṭhamakaṁ avasiṭṭhañca sīlaṁ",
  "tika-s0202t2:144_3": "pātimokkhasaṁvarasīlassa ca pārisuddhipātimokkhādhigamena sotāpattiphalappattiyā",
  "tika-s0202t2:144_4": "siddho hotīti āha – “pātimokkha…pe… nirujjhatī”ti. “Sukhasīlo dukkhasīlo”tiādīsu",
  "tika-s0202t2:144_5": "viya pakatiatthasīlasaddaṁ gahetvā vuttaṁ “akusalasīla”ntiādi.",
  "tika-s0202t2:145": "265.Kāmāvacarakusalacittameva vuttaṁ sampattasamādānaviratipubbakassa sīlassa adhippetattā. Tenāha – “etena hi kusalasīlaṁ samuṭṭhātī”ti.",
  "tika-s0202t2:146_0": "Sīlavāti ettha vā-saddo pāsaṁsatthova veditabboti āha “sīlasampanno hotī”ti. Yo sīlamatte",
  "tika-s0202t2:146_1": "patiṭṭhito, na samādhipaññāsu, so sīlamayadhammapūritatāya sīlamayo. Tenāha “alamettāvatā”tiādi.",
  "tika-s0202t2:146_2": "Yatthāti yassaṁ cetovimuttiyaṁ paññāvimuttiyañca. Tadubhayañca yasmā arahattaphale",
  "tika-s0202t2:146_3": "saṅgahitaṁ, tasmā vuttaṁ “arahattaphale bhumma”nti. Asesaṁ nirujjhati sukhavipākabhāvassa",
  "tika-s0202t2:146_4": "sabbaso paṭippassambhanato.",
  "tika-s0202t2:147": "266. Kāmapaṭisaṁyuttā saññā kāmasaññā. Sesesupi eseva nayo. Itarā dveti byāpādavihiṁsāsaññā.",
  "tika-s0202t2:148_0": "Anāgāmiphalapaṭhamajjhānanti anāgāmiphalasahagataṁ paṭhamajjhānaṁ. Etthāti yathāvutte",
  "tika-s0202t2:148_1": "paṭhamajjhāne. Ettha ca ujuvipaccanīkena paṭipakkhappahānaṁ sātisayanti paṭhamajjhānaggahaṇaṁ.",
  "tika-s0202t2:148_2": "Tenāha “aparisesā nirujjhantī”ti. Nekkhammasaññānaṁ kāmāvacaracittasahagatatā tassa",
  "tika-s0202t2:148_3": "sīlassa samuṭṭhānatā ca sampayuttanayena veditabbā.",
  "tika-s0202t2:149": "267. Kusalasaṅkappanirodhadutiyajjhānikaarahattaphalaakusalasaṅkappanirodha- paṭhamajjhānikaanāgāmiphalaggahaṇena samaṇo dassito. Sesaṁ suviññeyyameva.",
  "tika-s0202t2:150": "Samaṇamuṇḍikāputtasuttavaṇṇanāya līnatthappakāsanā samattā.",
  "tika-s0202t2:151": "9. Cūḷasakuludāyisuttavaṇṇanā",
  "tika-s0202t2:152_0": "271.Pañhoti ñātuṁ icchito attho, tadeva dhammadesanāya nimittabhāvato kāraṇaṁ. Upaṭṭhātūti",
  "tika-s0202t2:152_1": "ñāṇassa gocarabhāvaṁ upagacchatu. Yena kāraṇenāti yena tuyhaṁ upaṭṭhitena kāraṇena",
  "tika-s0202t2:152_2": "dhammadesanā upaṭṭhaheyya, taṁ pana paribbājakassa ajjhāsayavasena tathā vuttaṁ.",
  "tika-s0202t2:152_3": "Tenāha “etena hi…pe… dīpetī”ti. Ekaṅgaṇānīti pidhānābhāvena ekaṅgaṇasadisāni. Tenāha “pākaṭānī”ti.",
  "tika-s0202t2:153_0": "Jānantoti attano tathābhāvaṁ sayaṁ jānanto. Sakkaccaṁ sussūsatīti “tathābhūtaṁyeva",
  "tika-s0202t2:153_1": "maṁ tathā avocā”ti sādaraṁ sussūsati. Tasmāti dibbacakkhulābhino anāgataṁsañāṇalābhato.",
  "tika-s0202t2:153_2": "Evamāhāti “yo kho, udāyi, dibbena cakkhunā”ti ārabhitvā “so vā maṁ aparantaṁ ārabbha",
  "tika-s0202t2:153_3": "pañhaṁ puccheyyā”ti evaṁ avoca.",
  "tika-s0202t2:154_0": "Itaranti avasiṭṭhaṁ imasmiṁ ṭhāne vattabbaṁ. Vuttanayamevāti “yo hi lābhī”tiādinā",
  "tika-s0202t2:154_1": "vuttanayameva. Atīteti pubbenivāsānussatiñāṇassa visayabhūte atthe. Anāgateti anāgataṁsañāṇassa",
  "tika-s0202t2:154_2": "visayabhūte anāgate atthe.",
  "tika-s0202t2:155_0": "Paṁsupadese nibbattanato paṁsusamokiṇṇasarīratāya paṁsupisācakaṁ. Ekaṁ mūlaṁ gahetvāti",
  "tika-s0202t2:155_1": "dīghaso heṭṭhimantena caturaṅgulaṁ, uparimantena vidatthikaṁ rukkhagacchalatādīsu",
  "tika-s0202t2:155_2": "yassa kassaci ekaṁ mūlaṁ gahetvā aññajātikānaṁ adissamānakāyo hoti. Ayaṁ kira nesaṁ",
  "tika-s0202t2:155_3": "jātisiddhā dhammatā. Tatrāti tassa mūlavasena adissamānakatāya. Na dissati ñāṇena na passati.",
  "tika-s0202t2:156_0": "272.Na ca atthaṁ dīpeyyāti adhippetamatthaṁ sā vācā sarūpato na ca dīpeyya, kevalaṁ",
  "tika-s0202t2:156_1": "vācāmattamevāti adhippāyo. Paṭiharitabbaṭṭhena parasantāne netabbaṭṭhena paṭihāriya-saddadvārena",
  "tika-s0202t2:156_2": "viññātabbo bhāvattho, sova pāṭihīrako niruttinayena, natthi etassa pāṭihīrakanti",
  "tika-s0202t2:156_3": "appāṭihīrakataṁ, ta-saddena padaṁ vaḍḍhetvā tathā vuttaṁ, aniyyānaṁ. Tenāha “niratthakaṁ",
  "tika-s0202t2:156_4": "sampajjatī”ti. Subhakiṇhadevaloke khandhā viya jotetīti iminā – “dibbo rūpī manomayo",
  "tika-s0202t2:156_5": "sabbaṅgapaccaṅgī ahīnindriyo attā”ti imamatthaṁ dasseti.",
  "tika-s0202t2:157_0": "273. Saupasaggapadassa attho upasaggena vināpi viññāyatīti āha “viddheti ubbiddhe”ti.",
  "tika-s0202t2:157_1": "Sā cassa ubbiddhatā upakkilesavigamena sucibhāvena upaṭṭhānanti āha “meghavigamena",
  "tika-s0202t2:157_2": "dūrībhūte”ti. Indanīlamaṇi viya dibbati jotetīti devo, ākāso. “Aḍḍharattasamaye”ti",
  "tika-s0202t2:157_3": "vattabbe bhummatthe vihitavacanānaṁ accantasaṁyogābhāvā upayogavacanaṁ veditabbaṁ.",
  "tika-s0202t2:157_4": "Puṇṇamāsiyañhi gaganamajjhassa purato vā pacchato vā ante ṭhite aḍḍharatte samayo",
  "tika-s0202t2:157_5": "bhinno nāma hoti, majjhe eva pana ṭhito abhinno nāma. Tenāha “abhinne aḍḍharattasamaye”ti.",
  "tika-s0202t2:158_0": "Ye anubhontīti ye devā candimasūriyānaṁ ābhā anubhonti vinibhuñjanti vaḷañjanti ca",
  "tika-s0202t2:158_1": "tehi devehi bahū ceva bahutarā ca candimasūriyānaṁ ābhā ananubhonto. Tenāha – “attano",
  "tika-s0202t2:158_2": "sarīrobhāseneva ālokaṁ pharitvā viharantī”ti.",
  "tika-s0202t2:159_0": "274.Pucchāmūḷho pana jāto “ayaṁ paramo vaṇṇo”ti gahitapadassa vidhamanena. Acelakapāḷinti",
  "tika-s0202t2:159_1": "“acelako hoti muttācāro”tiādinayappavattaṁ acelakapaṭipattidīpakaganthaṁ, ganthasīseneva",
  "tika-s0202t2:159_2": "tena pakāsitavādāni vadati. Surāmerayapānamanuyuttapuggalassa surāpānato virati tassa",
  "tika-s0202t2:159_3": "kāyaṁ cittañca tāpentī saṁvattatīti surāpānavirati (tapo, soyeva guṇo. Tenāha “surāpānaviratīti attho”ti).",
  "tika-s0202t2:160_0": "275. Ekantaṁ accantameva sukhaṁ assāti ekantasukhaṁ. Pañcasu dhammesūti “pāṇātipātā",
  "tika-s0202t2:160_1": "paṭiviratī”tiādīsu pañcasu sīlācāradhammesu. Na jāniṁsūti sammosena anupaṭṭhahanti",
  "tika-s0202t2:160_2": "tadatthaṁ na bujjhanti. Buddhuppādena kira vihatatejāni mahānubhāvāni mantapadāni",
  "tika-s0202t2:160_3": "viya bāhirakānaṁ yogāvacaraganthena saddhiṁ yogāvacarapaṭipadā nassati. Uggaṇhiṁsūti",
  "tika-s0202t2:160_4": "“pañca pubbabhāgadhamme”tiādivacanamattaṁ uggaṇhiṁsu. Tatiyajjhānatoti kāraṇopacārena",
  "tika-s0202t2:160_5": "phalaṁ vadati, phalabhūtato tatiyajjhānato.",
  "tika-s0202t2:161_0": "276. Ekantasukhassa lokassa paṭilābhena pattiyā tattha nibbatti paṭilābhasacchikiriyā.",
  "tika-s0202t2:161_1": "Ekantasukhe loke anabhinibbattitvā eva iddhiyā tattha gantvā tassa sattalokassa bhājanalokassa",
  "tika-s0202t2:161_2": "ca paccakkhato dassanaṁ paccakkhasacchikiriyā. Tenāha “tatthā”tiādi.",
  "tika-s0202t2:162_0": "277.Udañcanikoti udañcano. Viñjhupabbatapasse gāmānaṁ aniviṭṭhattā tiṁsayojanamattaṁ",
  "tika-s0202t2:162_1": "ṭhānaṁ aṭavī nāma, tattha senāsanaṁ, tasmiṁ aṭavisenāsane padhānakammikānaṁ bhikkhūnaṁ",
  "tika-s0202t2:162_2": "bahūnaṁ tattha nivāsena ekaṁ padhānagharaṁ ahosi.",
  "tika-s0202t2:163": "Cūḷasakuludāyisuttavaṇṇanāya līnatthappakāsanā samattā.",
  "tika-s0202t2:164": "10. Vekhanasasuttavaṇṇanā",
  "tika-s0202t2:165_0": "280. Saha vatthukāmena kilesakāmo garu garukātabbo etassāti kāmagaru. Tesveva kāmesu",
  "tika-s0202t2:165_1": "ninnapoṇapabbhārajjhāsayoti kāmādhimutto. Pabbajjāpaṭhamajjhānādikaṁ nekkhammaṁ garu",
  "tika-s0202t2:165_2": "garukātabbaṁ etassāti nekkhammagaru. Tattha ninnapoṇapabbhārajjhāsayo nekkhammādhimutto",
  "tika-s0202t2:165_3": "svāyamattho yathā ekacce gahaṭṭhe labbhati, evaṁ ekacce anagārepīti āha “pabbajitopī”tiādi.",
  "tika-s0202t2:165_4": "Ayaṁ pana vekhanaso paribbājako. So hi vekhanasatāpasapabbajjaṁ upagantvā vekhanasena",
  "tika-s0202t2:165_5": "iminā diṭṭhimādāya samādiyitvā ṭhitattā “vekhanaso”ti vuccati. Yathā loko sayaṁ ekādasahi",
  "tika-s0202t2:165_6": "aggīhi ādittopi samāno paccakkhato anubhaviyamānaṁ sālākikaṁ aggisantāpaṁ viya anādikālānugatasammākavacarasantāpaṁ",
  "tika-s0202t2:165_7": "ādittatāya na sallakkheti, sammāsambuddhena pana mahākaruṇāsamussāhitamānasena “sabbaṁ,",
  "tika-s0202t2:165_8": "bhikkhave, āditta”nti ādittapariyāye desiyamāne sallakkheti, evaṁ ayampi anādikālaparibhāvitaṁ",
  "tika-s0202t2:165_9": "attaajjhāsaye avaṭṭhitaṁ kāmādhimuttaṁ sarasena anupadhārento satthārā – “pañca kho",
  "tika-s0202t2:165_10": "ime, kaccāna, kāmaguṇā”tiādinā kāmaguṇesu kāmasukhe bhāsiyamāne “kāmādhimuttaṁ vata",
  "tika-s0202t2:165_11": "pabbajitassa citta”nti upadhāressatīti āha – “imāya kathāya kathiyamānāya attano",
  "tika-s0202t2:165_12": "kāmādhimuttataṁ sallakkhessatī”ti. Kāmaggasukhanti kāmetabbavatthūhi aggabhūtaṁ sukhaṁ.",
  "tika-s0202t2:165_13": "Sabbe hi tebhūmakadhammā kāmanīyaṭṭhena kāmā, te paṭicca uppajjanasukhato nibbānasukhameva",
  "tika-s0202t2:165_14": "aggabhūtaṁ sukhaṁ. Yathāha – “yāvatā, bhikkhave, dhammā saṅkhatā vā asaṅkhatā vā,",
  "tika-s0202t2:165_15": "virāgo tesaṁ aggamakkhāyatī”ti – “nibbānaṁ paramaṁ sukha”nti ca. Tena vuttaṁ “nibbānaṁ adhippeta”nti.",
  "tika-s0202t2:166_0": "281. Pubbenivāsañāṇalābhino pubbantaṁ ārabbha vuccamānakathā anucchavikā tadatthassa",
  "tika-s0202t2:166_1": "paccakkhabhāvato, tadabhāvato vekhanasassa ananucchavikāti āha “yasmā…pe… natthī”ti.",
  "tika-s0202t2:166_2": "Anāgatakathāya…pe… natthīti etthāpi eseva nayo. Ārakkhatthāyāti devatāhi mantapadehi",
  "tika-s0202t2:166_3": "saha ṭhitā tattha ārakkhatthāya. Avijjāyāti idaṁ lakkhaṇavacanaṁ, taṁmūlakattā vā",
  "tika-s0202t2:166_4": "sabbakilesadhammānaṁ avijjāva gahitā. Jānanaṁ pahīnakilesapaccavekkhaṇañāṇena. Sesaṁ suviññeyyameva.",
  "tika-s0202t2:167": "Vekhanasasuttavaṇṇanāya līnatthappakāsanā samattā.",
  "tika-s0202t2:168": "Niṭṭhitā ca paribbājakavaggavaṇṇanā."
}