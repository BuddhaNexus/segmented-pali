{
  "atk-s0508a21:0": "5. Pañcakanipāto",
  "atk-s0508a21:1": "1. Rājadattattheragāthāvaṇṇanā",
  "atk-s0508a21:2_0": "Pañcakanipāte bhikkhu sivathikaṁ gantvātiādikā āyasmato rājadattattherassa gāthā.",
  "atk-s0508a21:2_1": "Kā uppatti? Ayampi purimabuddhesu katādhikāro, tattha tattha bhave vivaṭṭūpanissayaṁ",
  "atk-s0508a21:2_2": "puññaṁ upacinanto, ito catuddase kappe buddhasuññe loke kulagehe nibbattitvā viññutaṁ",
  "atk-s0508a21:2_3": "patto, ekadivasaṁ kenacideva karaṇīyena vanantaṁ upagato tattha aññataraṁ paccekabuddhaṁ",
  "atk-s0508a21:2_4": "rukkhamūle nisinnaṁ disvā pasannamānaso suparisuddhaṁ ambāṭakaphalaṁ adāsi. So tena",
  "atk-s0508a21:2_5": "puññakammena devamanussesu saṁsaranto imasmiṁ buddhuppāde sāvatthiyaṁ satthavāhakule",
  "atk-s0508a21:2_6": "nibbatti. Tassa mahārājaṁ vessavaṇaṁ ārādhetvā paṭiladdhabhāvato mātāpitaro rājadattoti",
  "atk-s0508a21:2_7": "nāmaṁ akaṁsu. So vayappatto pañcahi sakaṭasatehi bhaṇḍaṁ ādāya vāṇijjavasena rājagahaṁ",
  "atk-s0508a21:2_8": "agamāsi. Tena ca samayena rājagahe aññatarā gaṇikā abhirūpā dassanīyā paramasobhaggayogato",
  "atk-s0508a21:2_9": "divase divase sahassaṁ labhati. Atha so satthavāhaputto divase divase tassā gaṇikāya",
  "atk-s0508a21:2_10": "sahassaṁ datvā saṁvāsaṁ kappento nacirasseva sabbaṁ dhanaṁ khepetvā duggato hutvā",
  "atk-s0508a21:2_11": "ghāsacchādanamattampi alabhanto ito cito ca paribbhamanto saṁvegappatto ahosi. So",
  "atk-s0508a21:2_12": "ekadivasaṁ upāsakehi saddhiṁ veḷuvanaṁ agamāsi.",
  "atk-s0508a21:3_0": "Tena ca samayena satthā mahatiyā parisāya parivuto dhammaṁ desento nisinno hoti.",
  "atk-s0508a21:3_1": "So parisapariyante nisīditvā satthu santike dhammaṁ sutvā paṭiladdhasaddho pabbajitvā",
  "atk-s0508a21:3_2": "dhutaṅgāni samādiyitvā susāne vasati. Tadā aññataropi satthavāhaputto sahassaṁ datvā",
  "atk-s0508a21:3_3": "tāya gaṇikāya saha vasati. Sā ca gaṇikā tassa hatthe mahaggharatanaṁ disvā lobhaṁ",
  "atk-s0508a21:3_4": "uppādetvā aññehi dhuttapurisehi taṁ mārāpetvā taṁ ratanaṁ gaṇhi. Atha tassa satthavāhaputtassa",
  "atk-s0508a21:3_5": "manussā taṁ pavattiṁ sutvā ocarakamanusse pesesuṁ. Te rattiyaṁ tassā gaṇikāya gharaṁ",
  "atk-s0508a21:3_6": "pavisitvā chaviādīni anupahacceva taṁ māretvā sivathikāya chaḍḍesuṁ. Rājadattatthero",
  "atk-s0508a21:3_7": "asubhanimittaṁ gahetuṁ susāne vicaranto tassā gaṇikāya kaḷevaraṁ paṭikkulato manasi",
  "atk-s0508a21:3_8": "kātuṁ upagato katipayavāre yoniso manasi katvā aciramatabhāvato soṇasiṅgālādīhi anupahatachavitāya",
  "atk-s0508a21:3_9": "visabhāgavatthutāya ca ayoniso manasikaronto, tattha kāmarāgaṁ uppādetvā saṁviggataramānaso",
  "atk-s0508a21:3_10": "attano cittaṁ paribhāsitvā muhuttaṁ ekamantaṁ apasakkitvā ādito upaṭṭhitaṁ asubhanimittameva",
  "atk-s0508a21:3_11": "gahetvā yoniso manasikaronto jhānaṁ uppādetvā taṁ jhānaṁ pādakaṁ katvā vipassanaṁ",
  "atk-s0508a21:3_12": "paṭṭhapetvā tāvadeva arahattaṁ pāpuṇi. Tena vuttaṁ apadāne –",
  "atk-s0508a21:4": "“Vipine buddhaṁ disvāna, sayambhuṁ aparājitaṁ;",
  "atk-s0508a21:5": "Ambāṭakaṁ gahetvāna, sayambhussa adāsahaṁ.",
  "atk-s0508a21:6": "“Ekatiṁse ito kappe, yaṁ phalamadadiṁ tadā;",
  "atk-s0508a21:7": "Duggatiṁ nābhijānāmi, phaladānassidaṁ phalaṁ.",
  "atk-s0508a21:8": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:9": "Arahattaṁ pana patvā attano paṭipattiṁ paccavekkhitvā pītisomanassajāto –",
  "atk-s0508a21:10": "315.",
  "atk-s0508a21:11": "“Bhikkhu sivathikaṁ gantvā, addasa itthimujjhitaṁ;",
  "atk-s0508a21:12": "Apaviddhaṁ susānasmiṁ, khajjantiṁ kimihī phuṭaṁ.",
  "atk-s0508a21:13": "316.",
  "atk-s0508a21:14": "“Yañhi eke jigucchanti, mataṁ disvāna pāpakaṁ;",
  "atk-s0508a21:15": "Kāmarāgo pāturahu, andhova savatī ahuṁ.",
  "atk-s0508a21:16": "317.",
  "atk-s0508a21:17": "“Oraṁ odanapākamhā, tamhā ṭhānā apakkamiṁ;",
  "atk-s0508a21:18": "Satimā sampajānohaṁ, ekamantaṁ upāvisiṁ.",
  "atk-s0508a21:19": "318.",
  "atk-s0508a21:20": "“Tato me manasīkāro, yoniso udapajjatha;",
  "atk-s0508a21:21": "Ādīnavo pāturahu, nibbidā samatiṭṭhatha.",
  "atk-s0508a21:22": "319.",
  "atk-s0508a21:23": "“Tato cittaṁ vimucci me, passa dhammasudhammataṁ;",
  "atk-s0508a21:24": "Tisso vijjā anuppattā, kataṁ buddhassa sāsana”nti. –",
  "atk-s0508a21:25": "Imā pañca gāthā abhāsi.",
  "atk-s0508a21:26_0": "Tattha bhikkhu sivathikaṁ gantvāti saṁsāre bhayassa ikkhanato bhikkhu, asubhakammaṭṭhānatthaṁ",
  "atk-s0508a21:26_1": "āmakasusānaṁ upagantvā. “Bhikkhū”ti cetaṁ attānaṁ sandhāya thero sayaṁ vadati. Itthinti",
  "atk-s0508a21:26_2": "thīyati ettha sukkasoṇitaṁ sattasantānabhāvena saṁhaññatīti thī, mātugāmo. Evañca",
  "atk-s0508a21:26_3": "sabhāvaniruttivasena “itthī”tipi vuccati. Vañjhādīsu pana taṁsadisatāya taṁsabhāvānativattanato",
  "atk-s0508a21:26_4": "ca tabbohāro. “Itthī”ti itthikaḷevaraṁ vadati. Ujjhitanti pariccattaṁ ujjhaniyattā",
  "atk-s0508a21:26_5": "eva apaviddhaṁ anapekkhabhāvena khittaṁ. Khajjantiṁ kimihī phuṭanti kimīhi pūritaṁ hutvā khajjamānaṁ.",
  "atk-s0508a21:27_0": "Yañhi eke jigucchanti, mataṁ disvāna pāpakanti yaṁ apagatāyuusmāviññāṇatāya mataṁ",
  "atk-s0508a21:27_1": "kaḷevaraṁ pāpakaṁ nihīnaṁ lāmakaṁ eke cokkhajātikā jigucchanti, oloketumpi na icchanti.",
  "atk-s0508a21:27_2": "Kāmarāgo pāturahūti tasmiṁ kuṇape ayonisomanasikārassa balavatāya kāmarāgo mayhaṁ",
  "atk-s0508a21:27_3": "pāturahosi uppajji. Andhova savatī ahunti tasmiṁ kaḷevare navahi dvārehi asuciṁ savati",
  "atk-s0508a21:27_4": "sandante asucibhāvassa adassanena andho viya ahosiṁ. Tenāha –",
  "atk-s0508a21:28": "“Ratto atthaṁ na jānāti, ratto dhammaṁ na passati;",
  "atk-s0508a21:29": "Andhatamaṁ tadā hoti, yaṁ rāgo sahate nara”nti ca.",
  "atk-s0508a21:30_0": "“Kāmacchando kho, brāhmaṇa, andhakaraṇo acakkhukaraṇo”ti ca ādi. Keci panettha takārāgamaṁ",
  "atk-s0508a21:30_1": "katvā “kilesapariyuṭṭhānena avasavatti kilesassa vā vasavattī”ti atthaṁ vadanti.",
  "atk-s0508a21:30_2": "Apare “andhova asati ahu”nti pāḷiṁ vatvā “kāmarāgena andho eva hutvā satirahito ahosi”nti",
  "atk-s0508a21:30_3": "atthaṁ vadanti. Tadubhayaṁ pana pāḷiyaṁ natthi.",
  "atk-s0508a21:31_0": "Oraṁ odanapākamhāti odanapākato oraṁ, yāvatā kālena suparidhotatintataṇḍulanāḷiyā",
  "atk-s0508a21:31_1": "odanaṁ pacati, tato orameva kālaṁ, tatopi lahukālena rāgaṁ vinodento, tamhā ṭhānā",
  "atk-s0508a21:31_2": "apakkamiṁ yasmiṁ ṭhāne ṭhitassa me rāgo uppajji, tamhā ṭhānā apakkamiṁ apasakkiṁ.",
  "atk-s0508a21:31_3": "Apakkantova satimā sampajānohaṁ samaṇasaññaṁ upaṭṭhapetvā satipaṭṭhānamanasikāravasena",
  "atk-s0508a21:31_4": "satimā, sammadeva dhammasabhāvajānanena sampajāno ca hutvā ekamantaṁ upāvisiṁ, pallaṅkaṁ",
  "atk-s0508a21:31_5": "ābhujitvā nisīdiṁ. Nisinnassa ca tato me manasīkāro, yoniso udapajjathātiādi sabbaṁ",
  "atk-s0508a21:31_6": "heṭṭhā vuttanayamevāti.",
  "atk-s0508a21:32": "Rājadattattheragāthāvaṇṇanā niṭṭhitā.",
  "atk-s0508a21:33": "2. Subhūtattheragāthāvaṇṇanā",
  "atk-s0508a21:34_0": "Ayogetiādikā āyasmato subhūtattherassa gāthā. Kā uppatti? Ayampi purimabuddhesu katādhikāro",
  "atk-s0508a21:34_1": "tattha tattha bhave puññāni upacinanto kassapassa bhagavato kāle bārāṇasiyaṁ gahapatimahāsālakule",
  "atk-s0508a21:34_2": "nibbattitvā viññutaṁ patto ekadivasaṁ satthu santike dhammaṁ sutvā pasannamānaso",
  "atk-s0508a21:34_3": "saraṇesu ca sīlesu ca patiṭṭhāya māse māse aṭṭhakkhattuṁ catujjātiyagandhena satthu",
  "atk-s0508a21:34_4": "gandhakuṭiṁ opuñjāpesi. So tena puññakammena nibbattanibbattaṭṭhāne sugandhasarīro",
  "atk-s0508a21:34_5": "hutvā, imasmiṁ buddhuppāde magadharaṭṭhe gahapatikule nibbattitvā subhūtoti laddhanāmo",
  "atk-s0508a21:34_6": "vayappatto, nissaraṇajjhāsayatāya gharāvāsaṁ pahāya titthiyesu pabbajitvā tattha",
  "atk-s0508a21:34_7": "sāraṁ alabhanto, satthu santike upatissakolitaselādike bahū samaṇabrāhmaṇe pabbajitvā",
  "atk-s0508a21:34_8": "sāmaññasukhaṁ anubhavante disvā sāsane paṭiladdhasaddho pabbajitvā ācariyupajjhāye",
  "atk-s0508a21:34_9": "ārādhetvā kammaṭṭhānaṁ gahetvā vivekavāsaṁ vasanto vipassanaṁ vaḍḍhetvā arahattaṁ",
  "atk-s0508a21:34_10": "pāpuṇi. Tena vuttaṁ apadāne –",
  "atk-s0508a21:35": "“Imamhi bhaddake kappe, brahmabandhu mahāyaso;",
  "atk-s0508a21:36": "Kassapo nāma gottena, uppajji vadataṁ varo.",
  "atk-s0508a21:37": "“Anubyañjanasampanno, bāttiṁsavaralakkhaṇo;",
  "atk-s0508a21:38": "Byāmappabhāparivuto, raṁsijālasamotthaṭo.",
  "atk-s0508a21:39": "“Assāsetā yathā cando, sūriyova pabhaṅkaro;",
  "atk-s0508a21:40": "Nibbāpetā yathā megho, sāgarova guṇākaro.",
  "atk-s0508a21:41": "“Dharaṇīriva sīlena, himavāva samādhinā;",
  "atk-s0508a21:42": "Ākāso viya paññāya, asaṅgo anilo yathā.",
  "atk-s0508a21:43": "“Tadāhaṁ bārāṇasiyaṁ, upapanno mahākule;",
  "atk-s0508a21:44": "Pahūtadhanadhaññasmiṁ, nānāratanasañcaye.",
  "atk-s0508a21:45": "“Mahatā parivārena, nisinnaṁ lokanāyakaṁ;",
  "atk-s0508a21:46": "Upecca dhammamassosiṁ, amataṁva manoharaṁ.",
  "atk-s0508a21:47": "“Dvattiṁsalakkhaṇadharo, sanakkhattova candimā;",
  "atk-s0508a21:48": "Anubyañjanasampanno, sālarājāva phullito.",
  "atk-s0508a21:49": "“Raṁsijālaparikkhitto, dittova kanakācalo;",
  "atk-s0508a21:50": "Byāmappabhāparivuto, sataraṁsī divākaro.",
  "atk-s0508a21:51": "“Soṇṇānano jinavaro, samaṇīva siluccayo;",
  "atk-s0508a21:52": "Karuṇāpuṇṇahadayo, guṇena viya sāgaro.",
  "atk-s0508a21:53": "“Lokavissutakitti ca, sinerūva naguttamo;",
  "atk-s0508a21:54": "Yasasā vitthato vīro, ākāsasadiso muni.",
  "atk-s0508a21:55": "“Asaṅgacitto sabbattha, anilo viya nāyako;",
  "atk-s0508a21:56": "Patiṭṭhā sabbabhūtānaṁ, mahīva munisattamo.",
  "atk-s0508a21:57": "“Anupalitto lokena, toyena padumaṁ yathā;",
  "atk-s0508a21:58": "Kuvādagacchadahano, aggikkhandhova sobhati.",
  "atk-s0508a21:59": "“Agado viya sabbattha, kilesavisanāsako;",
  "atk-s0508a21:60": "Gandhamādanaselova, guṇagandhavibhūsito.",
  "atk-s0508a21:61": "“Guṇānaṁ ākaro vīro, ratanānaṁva sāgaro;",
  "atk-s0508a21:62": "Sindhūva vanarājīnaṁ, kilesamalahārako.",
  "atk-s0508a21:63": "“Vijayīva mahāyodho, mārasenāvamaddano;",
  "atk-s0508a21:64": "Cakkavattīva so rājā, bojjhaṅgaratanissaro.",
  "atk-s0508a21:65": "“Mahābhisakkasaṅkāso, dosabyādhitikicchako;",
  "atk-s0508a21:66": "Sallakatto yathā vejjo, diṭṭhigaṇḍaviphālako.",
  "atk-s0508a21:67": "“So tadā lokapajjoto, sanarāmarasakkato;",
  "atk-s0508a21:68": "Parisāsu narādicco, dhammaṁ desayate jino.",
  "atk-s0508a21:69": "“Dānaṁ datvā mahābhogo, sīlena sugatūpago;",
  "atk-s0508a21:70": "Bhāvanāya ca nibbāti, iccevamanusāsatha.",
  "atk-s0508a21:71": "“Desanaṁ taṁ mahassādaṁ, ādimajjhantasobhanaṁ;",
  "atk-s0508a21:72": "Suṇanti parisā sabbā, amataṁva mahārasaṁ.",
  "atk-s0508a21:73": "“Sutvā sumadhuraṁ dhammaṁ, pasanno jinasāsane;",
  "atk-s0508a21:74": "Sugataṁ saraṇaṁ gantvā, yāvajīvaṁ namassahaṁ.",
  "atk-s0508a21:75": "“Munino gandhakuṭiyā, opuñjesiṁ tadā mahiṁ;",
  "atk-s0508a21:76": "Catujjātena gandhena, māse aṭṭha dinesvahaṁ.",
  "atk-s0508a21:77": "“Paṇidhāya sugandhattaṁ, sarīravissagandhino;",
  "atk-s0508a21:78": "Tadā jino viyākāsi, sugandhatanulābhitaṁ.",
  "atk-s0508a21:79": "“Yo yaṁ gandhakuṭibhūmiṁ, gandhenopuñjate sakiṁ;",
  "atk-s0508a21:80": "Tena kammavipākena, upapanno tahiṁ tahiṁ.",
  "atk-s0508a21:81": "“Sugandhadeho sabbattha, bhavissati ayaṁ naro;",
  "atk-s0508a21:82": "Guṇagandhayutto hutvā, nibbāyissatināsavo.",
  "atk-s0508a21:83": "“Tena kammena sukatena, cetanāpaṇidhīhi ca;",
  "atk-s0508a21:84": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a21:85": "“Pacchime ca bhave dāni, jāto vippakule ahaṁ;",
  "atk-s0508a21:86": "Gabbhaṁ me vasato mātā, dehenāsi sugandhitā.",
  "atk-s0508a21:87": "“Yadā ca mātukucchimhā, nikkhamāmi tadā purī;",
  "atk-s0508a21:88": "Sāvatthi sabbagandhehi, vāsitā viya vāyatha.",
  "atk-s0508a21:89": "“Pupphavassañca surabhi, dibbagandhaṁ manoramaṁ;",
  "atk-s0508a21:90": "Dhūpāni ca mahagghāni, upavāyiṁsu tāvade.",
  "atk-s0508a21:91": "“Devā ca sabbagandhehi, dhūpapupphehi taṁ gharaṁ;",
  "atk-s0508a21:92": "Vāsayiṁsu sugandhena, yasmiṁ jāto ahaṁ ghare.",
  "atk-s0508a21:93": "“Yadā ca taruṇo bhaddo, paṭhame yobbane ṭhito;",
  "atk-s0508a21:94": "Tadā selaṁ saparisaṁ, vinetvā narasārathi.",
  "atk-s0508a21:95": "“Tehi sabbehi parivuto, sāvatthipuramāgato;",
  "atk-s0508a21:96": "Tadā buddhānubhāvaṁ taṁ, disvā pabbajito ahaṁ.",
  "atk-s0508a21:97": "“Sīlaṁ samādhipaññañca, vimuttiñca anuttaraṁ;",
  "atk-s0508a21:98": "Bhāvetvā caturo dhamme, pāpuṇiṁ āsavakkhayaṁ.",
  "atk-s0508a21:99": "“Yadā pabbajito cāhaṁ, yadā ca arahā ahuṁ;",
  "atk-s0508a21:100": "Nibbāyissaṁ yadā cāhaṁ, gandhavasso tadā ahu.",
  "atk-s0508a21:101": "“Sarīragandho ca sadātiseti me, mahārahaṁ candanacampakuppalaṁ;",
  "atk-s0508a21:102": "Tatheva gandhe itare ca sabbaso, pasayha vāyāmi tato tahiṁ tahiṁ.",
  "atk-s0508a21:103": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:104_0": "Arahattaṁ pana patvā titthiyesu pabbajitvā attano pattaṁ attakilamathānuyogaṁ dukkhaṁ,",
  "atk-s0508a21:104_1": "sāsane pabbajitvā pattaṁ jhānādisukhañca cintetvā attano paṭipattipaccavekkhaṇamukhena aññaṁ byākaronto –",
  "atk-s0508a21:105": "320.",
  "atk-s0508a21:106": "“Ayoge yuñjamattānaṁ, puriso kiccamicchako;",
  "atk-s0508a21:107": "Caraṁ ce nādhigaccheyya, taṁ me dubbhagalakkhaṇaṁ.",
  "atk-s0508a21:108": "321.",
  "atk-s0508a21:109": "“Abbūḷhaṁ aghagataṁ vijitaṁ, ekañce ossajeyya kalīva siyā;",
  "atk-s0508a21:110": "Sabbānipi ce ossajeyya andhova siyā, samavisamassa adassanato.",
  "atk-s0508a21:111": "322.",
  "atk-s0508a21:112": "“Yañhi kayirā tañhi vade, yaṁ na kayirā na taṁ vade;",
  "atk-s0508a21:113": "Akarontaṁ bhāsamānaṁ, parijānanti paṇḍitā.",
  "atk-s0508a21:114": "323.",
  "atk-s0508a21:115": "“Yathāpi ruciraṁ pupphaṁ, vaṇṇavantaṁ agandhakaṁ;",
  "atk-s0508a21:116": "Evaṁ subhāsitā vācā, aphalā hoti akubbato.",
  "atk-s0508a21:117": "324.",
  "atk-s0508a21:118": "“Yathāpi ruciraṁ pupphaṁ, vaṇṇavantaṁ sugandhakaṁ;",
  "atk-s0508a21:119": "Evaṁ subhāsitā vācā, saphalā hoti kubbato”ti. –",
  "atk-s0508a21:120": "Imā pañca gāthā abhāsi.",
  "atk-s0508a21:121_0": "Tattha ayogeti ayuñjitabbe asevitabbe antadvaye. Idha pana attakilamathānuyogavasena",
  "atk-s0508a21:121_1": "attho veditabbo. Yuñjanti tasmiṁ attānaṁ yuñjanto yojento tathā paṭipajjanto. Kiccamicchakoti",
  "atk-s0508a21:121_2": "ubhayahitāvahaṁ kiccaṁ icchanto, tappaṭipakkhato ayoge caraṁ caranto ce bhaveyya.",
  "atk-s0508a21:121_3": "Nādhigaccheyyāti yathādhippetaṁ hitasukhaṁ na pāpuṇeyyāti ñāyo. Tasmā yaṁ ahaṁ titthiyamatavañcito",
  "atk-s0508a21:121_4": "ayoge yuñjiṁ, taṁ me dubbhagalakkhaṇaṁ apuññasabhāvo. “Purimakammabyāmohito ayoge yuñji”nti dasseti.",
  "atk-s0508a21:122_0": "Abbūḷhaṁ aghagataṁ vijitanti vibādhanasabhāvatāya aghā nāma rāgādayo, aghāni eva",
  "atk-s0508a21:122_1": "aghagataṁ, aghagatānaṁ vijitaṁ saṁsārappavatti, tesaṁ vijayo kusaladhammābhibhavo.",
  "atk-s0508a21:122_2": "“Aghagataṁ vijita”nti anunāsikalopaṁ akatvā vuttaṁ. Taṁ abbūḷhaṁ anuddhataṁ yena,",
  "atk-s0508a21:122_3": "taṁ abbūḷhāghagataṁ vijitaṁ katvā evaṁbhūto hutvā, kilese asamucchinditvāti attho.",
  "atk-s0508a21:122_4": "Ekañce ossajeyyāti adutiyatāya padhānatāya ca ekaṁ appamādaṁ sammāpayogameva vā ossajeyya",
  "atk-s0508a21:122_5": "pariccajeyya ce. Kalīva so puggalo kāḷakaṇṇī viya siyā. Sabbānipi ce ossajeyyāti",
  "atk-s0508a21:122_6": "sabbānipi vimuttiyā paripācakāni saddhāvīriyasatisamādhipaññindriyāni ossajeyya ce,",
  "atk-s0508a21:122_7": "abhāvanāya chaḍḍeyya ce, andhova siyā samavisamassa adassanato.",
  "atk-s0508a21:123_0": "Yathāti opammasampaṭipādanatthe nipāto. Ruciranti sobhanaṁ. Vaṇṇavantanti vaṇṇasaṇṭhānasampannaṁ.",
  "atk-s0508a21:123_1": "Agandhakanti gandharahitaṁ pālibhaddakagirikaṇṇikajayasumanādibhedaṁ. Evaṁ subhāsitā",
  "atk-s0508a21:123_2": "vācāti subhāsitā vācā nāma tepiṭakaṁ buddhavacanaṁ vaṇṇasaṇṭhānasampannapupphasadisaṁ.",
  "atk-s0508a21:123_3": "Yathā hi agandhakaṁ pupphaṁ dhārentassa sarīre gandho na pharati, evaṁ etampi yo",
  "atk-s0508a21:123_4": "sakkaccasavanādīhi ca samācarati, tassa sakkaccaṁ asamācarantassa yaṁ tattha kattabbaṁ,",
  "atk-s0508a21:123_5": "taṁ akubbato sutagandhaṁ paṭipattigandhañca na āvahati aphalā hoti. Tena vuttaṁ “evaṁ",
  "atk-s0508a21:123_6": "subhāsitā vācā, aphalā hoti akubbato”ti.",
  "atk-s0508a21:124_0": "Sugandhakanti sumanacampakanīluppalapupphādibhedaṁ. Evanti yathā taṁ pupphaṁ dhārentassa",
  "atk-s0508a21:124_1": "sarīre gandho pharati, evaṁ tepiṭakabuddhavacanasaṅkhātā subhāsitā vācāpi yo sakkaccasavanādīhi",
  "atk-s0508a21:124_2": "tattha kattabbaṁ karoti, assa puggalassa saphalā hoti, sutagandhapaṭipattigandhānaṁ",
  "atk-s0508a21:124_3": "āvahanato mahapphalā hoti mahānisaṁsā. Tasmā yathovādaṁ paṭipajjeyya, yathākārī tathāvādī",
  "atk-s0508a21:124_4": "ca bhaveyyāti. Sesaṁ vuttanayameva.",
  "atk-s0508a21:125": "Subhūtattheragāthāvaṇṇanā niṭṭhitā.",
  "atk-s0508a21:126": "3. Girimānandattheragāthāvaṇṇanā",
  "atk-s0508a21:127_0": "Vassatidevotiādikā āyasmato girimānandattherassa gāthā. Kā uppatti? Ayampi purimabuddhesu",
  "atk-s0508a21:127_1": "katādhikāro tattha tattha bhave puññāni upacinanto sumedhassa bhagavato kāle kulagehe",
  "atk-s0508a21:127_2": "nibbattitvā vayappatto gharāvāsaṁ vasanto attano bhariyāya putte ca kālaṅkate sokasallasamappito",
  "atk-s0508a21:127_3": "araññaṁ paviṭṭho satthārā tattha gantvā dhammaṁ kathetvā sokasalle abbūḷhe pasannamānaso",
  "atk-s0508a21:127_4": "sugandhapupphehi pūjetvā pañcapatiṭṭhitena vanditvā sirasi añjaliṁ katvā abhitthavi.",
  "atk-s0508a21:128_0": "So tena puññakammena devamanussesu saṁsaranto imasmiṁ buddhuppāde rājagahe bimbisārarañño",
  "atk-s0508a21:128_1": "purohitassa putto hutvā nibbatti, girimānandotissa nāmaṁ ahosi. So viññutaṁ patto",
  "atk-s0508a21:128_2": "satthu rājagahagamane buddhānubhāvaṁ disvā paṭiladdhasaddho pabbajitvā samaṇadhammaṁ",
  "atk-s0508a21:128_3": "karonto katipayaṁ divasaṁ gāmakāvāse vasitvā satthāraṁ vandituṁ rājagahaṁ agamāsi.",
  "atk-s0508a21:128_4": "Bimbisāramahārājā tassa āgamanaṁ sutvā upasaṅkamitvā “idheva, bhante, vasatha, ahaṁ",
  "atk-s0508a21:128_5": "catūhi paccayehi upaṭṭhahāmī”ti sampavāretvā gato bahukiccatāya na sari. “Thero abbhokāse",
  "atk-s0508a21:128_6": "vasatī”ti devatā therassa temanabhayena vassaṁ vāresuṁ. Rājā avassanakāraṇaṁ sallakkhetvā",
  "atk-s0508a21:128_7": "therassa kuṭikaṁ kārāpesi. Thero kuṭikāyaṁ vasanto senāsanasappāyalābhena samādhānaṁ",
  "atk-s0508a21:128_8": "labhitvā vīriyasamataṁ yojetvā vipassanaṁ ussukkāpetvā arahattaṁ pāpuṇi. Tena vuttaṁ apadāne –",
  "atk-s0508a21:129": "“Bhariyā me kālaṅkatā, putto sivathikaṁ gato;",
  "atk-s0508a21:130": "Mātā pitā matā bhātā, ekacitamhi ḍayhare.",
  "atk-s0508a21:131": "“Tena sokena santatto, kiso paṇḍu ahosahaṁ;",
  "atk-s0508a21:132": "Cittakkhepo ca me āsi, tena sokena aṭṭito.",
  "atk-s0508a21:133": "“Sokasallaparetohaṁ, vanantamupasaṅkamiṁ;",
  "atk-s0508a21:134": "Pavattaphalaṁ bhuñjitvā, rukkhamūle vasāmahaṁ.",
  "atk-s0508a21:135": "“Sumedho nāma sambuddho, dukkhassantakaro jino;",
  "atk-s0508a21:136": "Mamuddharitukāmo so, āgañchi mama santikaṁ.",
  "atk-s0508a21:137": "“Padasaddaṁ suṇitvāna, sumedhassa mahesino;",
  "atk-s0508a21:138": "Paggahetvānahaṁ sīsaṁ, ullokesiṁ mahāmuniṁ.",
  "atk-s0508a21:139": "“Upāgate mahāvīre, pīti me udapajjatha;",
  "atk-s0508a21:140": "Tadāsimekaggamano, disvā taṁ lokanāyakaṁ.",
  "atk-s0508a21:141": "“Satiṁ paṭilabhitvāna, paṇṇamuṭṭhimadāsahaṁ;",
  "atk-s0508a21:142": "Nisīdi bhagavā tattha, anukampāya cakkhumā.",
  "atk-s0508a21:143": "“Nisajja tattha bhagavā, sumedho lokanāyako;",
  "atk-s0508a21:144": "Dhammaṁ me kathayī buddho, sokasallavinodanaṁ.",
  "atk-s0508a21:145": "“Anavhitā tato āguṁ, ananuññātā ito gatā;",
  "atk-s0508a21:146": "Yathāgatā tathā gatā, tattha kā paridevanā.",
  "atk-s0508a21:147": "“Yathāpi pathikā sattā, vassamānāya vuṭṭhiyā;",
  "atk-s0508a21:148": "Sabhaṇḍā upagacchanti, vassassāpatanāya te.",
  "atk-s0508a21:149": "“Vasse ca te oramite, sampayanti yadicchakaṁ;",
  "atk-s0508a21:150": "Evaṁ mātā pitā tuyhaṁ, tattha kā paridevanā.",
  "atk-s0508a21:151": "“Āgantukā pāhunakā, caliteritakampitā;",
  "atk-s0508a21:152": "Evaṁ mātā pitā tuyhaṁ, tattha kā paridevanā.",
  "atk-s0508a21:153": "“Yathāpi urago jiṇṇaṁ, hitvā gacchati saṁ tacaṁ;",
  "atk-s0508a21:154": "Evaṁ mātā pitā tuyhaṁ, saṁ tanuṁ idha hīyare.",
  "atk-s0508a21:155": "“Buddhassa giramaññāya, sokasallaṁ vivajjayiṁ;",
  "atk-s0508a21:156": "Pāmojjaṁ janayitvāna, buddhaseṭṭhaṁ avandahaṁ.",
  "atk-s0508a21:157": "“Vanditvāna mahānāgaṁ, pūjayiṁ girimañjariṁ;",
  "atk-s0508a21:158": "Dibbagandhaṁ sampavantaṁ, sumedhaṁ lokanāyakaṁ.",
  "atk-s0508a21:159": "“Pūjayitvāna sambuddhaṁ, sire katvāna añjaliṁ;",
  "atk-s0508a21:160": "Anussaraṁ guṇaggāni, santhaviṁ lokanāyakaṁ.",
  "atk-s0508a21:161": "“Nittiṇṇosi mahāvīra, sabbaññu lokanāyaka;",
  "atk-s0508a21:162": "Sabbe satte uddharasi, ñāṇena tvaṁ mahāmune.",
  "atk-s0508a21:163": "“Vimatiṁ dveḷhakaṁ vāpi, sañchindasi mahāmune;",
  "atk-s0508a21:164": "Paṭipādesi me maggaṁ, tava ñāṇena cakkhuma.",
  "atk-s0508a21:165": "“Arahā vasipattā ca, chaḷabhiññā mahiddhikā;",
  "atk-s0508a21:166": "Antalikkhacarā dhīrā, parivārenti tāvade.",
  "atk-s0508a21:167": "“Paṭipannā ca sekhā ca, phalaṭṭhā santi sāvakā;",
  "atk-s0508a21:168": "Surodayeva padumā, pupphanti tava sāvakā.",
  "atk-s0508a21:169": "“Mahāsamuddovakkhobho, atulopi duruttaro;",
  "atk-s0508a21:170": "Evaṁ ñāṇena sampanno, appameyyosi cakkhuma.",
  "atk-s0508a21:171": "“Vanditvāhaṁ lokajinaṁ, cakkhumantaṁ mahāyasaṁ;",
  "atk-s0508a21:172": "Puthudisā namassanto, paṭikuṭiko āgañchahaṁ.",
  "atk-s0508a21:173": "“Devalokā cavitvāna, sampajāno patissato;",
  "atk-s0508a21:174": "Okkamiṁ mātuyā kucchiṁ, sandhāvanto bhavābhave.",
  "atk-s0508a21:175": "“Agārā abhinikkhamma, pabbajiṁ anagāriyaṁ;",
  "atk-s0508a21:176": "Ātāpī nipako jhāyī, paṭisallānagocaro.",
  "atk-s0508a21:177": "“Padhānaṁ padahitvāna, tosayitvā mahāmuniṁ;",
  "atk-s0508a21:178": "Candovabbhaghanā mutto, vicarāmi ahaṁ sadā.",
  "atk-s0508a21:179": "“Vivekamanuyuttomhi, upasanto nirūpadhi;",
  "atk-s0508a21:180": "Sabbāsave pariññāya, viharāmi anāsavo.",
  "atk-s0508a21:181": "“Tiṁsakappasahassamhi, yaṁ buddhamabhipūjayiṁ;",
  "atk-s0508a21:182": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a21:183": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:184": "Atha therassa arahattappattiyā haṭṭhatuṭṭhe viya deve vassante upari taṁ vassane niyojanamukhena aññaṁ byākaronto –",
  "atk-s0508a21:185": "325.",
  "atk-s0508a21:186": "“Vassati devo yathāsugītaṁ, channā me kuṭikā sukhā nivātā;",
  "atk-s0508a21:187": "Tassaṁ viharāmi vūpasanto, atha ce patthayasī pavassa deva.",
  "atk-s0508a21:188": "326.",
  "atk-s0508a21:189": "“Vassati devo yathāsugītaṁ, channā me kuṭikā sukhā nivātā;",
  "atk-s0508a21:190": "Tassaṁ viharāmi santacitto, atha ce patthayasī pavassa deva.",
  "atk-s0508a21:191": "327.",
  "atk-s0508a21:192": "“Vassati devo…pe… tassaṁ viharāmi vītarāgo…pe….",
  "atk-s0508a21:193": "328.",
  "atk-s0508a21:194": "“Vassati devo…pe… tassaṁ viharāmi vītadoso…pe….",
  "atk-s0508a21:195": "329.",
  "atk-s0508a21:196": "“Vassati devo…pe… tassaṁ viharāmi vītamoho;",
  "atk-s0508a21:197": "Atha ce patthayasī pavassa devā”ti. – imā pañca gāthā abhāsi;",
  "atk-s0508a21:198_0": "Tattha yathāsugītanti sugītānurūpaṁ, sundarassa attano meghagītassa anurūpamevāti",
  "atk-s0508a21:198_1": "attho. Valāhako hi yathā agajjanto kevalaṁ vassanto na sobhati, evaṁ satapaṭalasahassapaṭalena",
  "atk-s0508a21:198_2": "uṭṭhahitvā thanayanto gajjanto vijjullatā nicchārentopi avassanto na sobhati, tathābhūto",
  "atk-s0508a21:198_3": "pana hutvā vassanto sobhatīti vuttaṁ “vassati devo yathāsugīta”nti. Tenāha – “abhitthanaya,",
  "atk-s0508a21:198_4": "pajjunna”, “gajjitā ceva vassitā cā”ti ca. Tassaṁ viharāmīti tassaṁ kuṭikāyaṁ ariyavihāragabbhena",
  "atk-s0508a21:198_5": "iriyāpathavihārena viharāmi. Vūpasantacittoti aggaphalasamādhinā sammadeva upasantamānaso.",
  "atk-s0508a21:199": "Evaṁ therassa anekavāraṁ kataṁ uyyojanaṁ sirasā sampaṭicchanto valāhakadevaputto ninnañca thalañca pūrento mahāvassaṁ vassāpesi.",
  "atk-s0508a21:200": "Girimānandattheragāthāvaṇṇanā niṭṭhitā.",
  "atk-s0508a21:201": "4. Sumanattheragāthāvaṇṇanā",
  "atk-s0508a21:202_0": "Yaṁ patthayānotiādikā āyasmato sumanattherassa gāthā. Kā uppatti? Ayampi purimabuddhesu",
  "atk-s0508a21:202_1": "katādhikāro tattha tattha bhave puññāni upacinanto ito pañcanavute kappe buddhasuññe",
  "atk-s0508a21:202_2": "loke kulagehe nibbattitvā viññutaṁ patto ekaṁ paccekabuddhaṁ byādhitaṁ disvā harītakaṁ",
  "atk-s0508a21:202_3": "adāsi. So tena puññakammena devamanussesu saṁsaranto imasmiṁ buddhuppāde kosalaraṭṭhe",
  "atk-s0508a21:202_4": "gahapatikule nibbattitvā sumanoti laddhanāmo sukhena vaḍḍhi. Tassa pana mātulo pabbajitvā",
  "atk-s0508a21:202_5": "arahā hutvā araññe viharanto sumane vayappatte taṁ pabbājetvā caritānukūlaṁ kammaṭṭhānaṁ",
  "atk-s0508a21:202_6": "adāsi. So tattha yogakammaṁ karonto cattāri jhānāni pañca ca abhiññāyo nibbattesi.",
  "atk-s0508a21:202_7": "Athassa thero vipassanāvidhiṁ ācikkhi. So ca nacireneva vipassanaṁ vaḍḍhetvā arahatte",
  "atk-s0508a21:202_8": "patiṭṭhāsi. Tena vuttaṁ apadāne –",
  "atk-s0508a21:203": "“Harītakaṁ āmalakaṁ, ambajambuvibhītakaṁ;",
  "atk-s0508a21:204": "Kolaṁ bhallātakaṁ billaṁ, sayameva harāmahaṁ.",
  "atk-s0508a21:205": "“Disvāna pabbhāragataṁ, jhāyiṁ jhānarataṁ muniṁ;",
  "atk-s0508a21:206": "Ābādhena āpīḷentaṁ, adutīyaṁ mahāmuniṁ.",
  "atk-s0508a21:207": "“Harītakaṁ gahetvāna, sayambhussa adāsahaṁ;",
  "atk-s0508a21:208": "Khādamattamhi bhesajje, byādhi passambhi tāvade.",
  "atk-s0508a21:209": "“Pahīnadaratho buddho, anumodamakāsi me;",
  "atk-s0508a21:210": "Bhesajjadāneniminā, byādhivūpasamena ca.",
  "atk-s0508a21:211": "“Devabhūto manusso vā, jāto vā aññajātiyā;",
  "atk-s0508a21:212": "Sabbattha sukhito hotu, mā ca te byādhimāgamā.",
  "atk-s0508a21:213": "“Idaṁ vatvāna sambuddho, sayambhū aparājito;",
  "atk-s0508a21:214": "Nabhaṁ abbhuggamī dhīro, haṁsarājāva ambare.",
  "atk-s0508a21:215": "“Yato harītakaṁ dinnaṁ, sayambhussa mahesino;",
  "atk-s0508a21:216": "Imaṁ jātiṁ upādāya, byādhi me nupapajjatha.",
  "atk-s0508a21:217": "“Ayaṁ pacchimako mayhaṁ, carimo vattate bhavo;",
  "atk-s0508a21:218": "Tisso vijjā sacchikatā, kataṁ buddhassa sāsanaṁ.",
  "atk-s0508a21:219": "“Catunnavutito kappe, bhesajjamadadiṁ tadā;",
  "atk-s0508a21:220": "Duggatiṁ nābhijānāmi, bhesajjassa idaṁ phalaṁ.",
  "atk-s0508a21:221": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:222": "Arahatte pana patiṭṭhito ekadivasaṁ mātulattherassa upaṭṭhānaṁ agamāsi. Taṁ thero adhigamaṁ pucchi, taṁ byākaronto –",
  "atk-s0508a21:223": "330.",
  "atk-s0508a21:224": "“Yaṁ patthayāno dhammesu, upajjhāyo anuggahi;",
  "atk-s0508a21:225": "Amataṁ abhikaṅkhantaṁ, kataṁ kattabbakaṁ mayā.",
  "atk-s0508a21:226": "331.",
  "atk-s0508a21:227": "“Anuppatto sacchikato, sayaṁ dhammo anītiho;",
  "atk-s0508a21:228": "Visuddhañāṇo nikkaṅkho, byākaromi tavantike.",
  "atk-s0508a21:229": "332.",
  "atk-s0508a21:230": "“Pubbenivāsaṁ jānāmi, dibbacakkhu visodhitaṁ;",
  "atk-s0508a21:231": "Sadattho me anuppatto, kataṁ buddhassa sāsanaṁ.",
  "atk-s0508a21:232": "333.",
  "atk-s0508a21:233": "“Appamattassa me sikkhā, sussutā tava sāsane;",
  "atk-s0508a21:234": "Sabbe me āsavā khīṇā, natthi dāni punabbhavo.",
  "atk-s0508a21:235": "334.",
  "atk-s0508a21:236": "“Anusāsi maṁ ariyavatā, anukampi anuggahi;",
  "atk-s0508a21:237": "Amogho tuyhamovādo, antevāsimhi sikkhito”ti. –",
  "atk-s0508a21:238": "Imāhi pañcahi gāthāhi sīhanādaṁ nadanto aññaṁ byākāsi.",
  "atk-s0508a21:239_0": "Tattha yaṁ patthayāno dhammesu, upajjhāyo anuggahi. Amataṁ abhikaṅkhantanti samathavipassanādīsu",
  "atk-s0508a21:239_1": "anavajjadhammesu yaṁ dhammaṁ mayhaṁ patthayanto ākaṅkhanto upajjhāyo amataṁ nibbānaṁ",
  "atk-s0508a21:239_2": "abhikaṅkhantaṁ maṁ ovādadānavasena anuggaṇhi. Kataṁ kattabbakaṁ mayāti tassa adhigamatthaṁ",
  "atk-s0508a21:239_3": "kattabbaṁ pariññādisoḷasavidhaṁ kiccaṁ kataṁ niṭṭhāpitaṁ mayā.",
  "atk-s0508a21:240_0": "Tato eva anuppatto adhigato catubbidhopi maggadhammo sacchikato. Sayaṁ dhammo anītihoti",
  "atk-s0508a21:240_1": "sayaṁ attanāyeva nibbānadhammo phaladhammo ca anītiho asandiddho attapaccakkho kato,",
  "atk-s0508a21:240_2": "“itiha, iti kirā”ti pavattiyā itihasaṅkhātaṁ saṁsayaṁ samucchindantoyeva ariyamaggo",
  "atk-s0508a21:240_3": "pavattati. Tenāha “visuddhañāṇo nikkaṅkho”tiādi. Tattha visuddhañāṇoti sabbasaṁkilesavisuddhiyā",
  "atk-s0508a21:240_4": "visuddhañāṇo. Tavantiketi tava samīpe.",
  "atk-s0508a21:241_0": "Sadatthoti arahattaṁ. Sikkhāti adhisīlasikkhādayo. Sussutāti pariyattibāhusaccassa",
  "atk-s0508a21:241_1": "paṭivedhabāhusaccassa ca pāripūrivasena suṭṭhu sutā. Tava sāsaneti tava ovāde anusiṭṭhiyaṁ ṭhitassa.",
  "atk-s0508a21:242": "Ariyavatāti suvisuddhasīlādivatasamādānena. Antevāsimhi sikkhitoti tuyhaṁ samīpe ciṇṇabrahmacariyavāsatāya antevāsī sikkhitavā sikkhitaadhisīlādisikkho amhīti.",
  "atk-s0508a21:243": "Sumanattheragāthāvaṇṇanā niṭṭhitā.",
  "atk-s0508a21:244": "5. Vaḍḍhattheragāthāvaṇṇanā",
  "atk-s0508a21:245_0": "Sādhūhītiādikā āyasmato vaḍḍhattherassa gāthā. Kā uppatti? Ayampi purimabuddhesu",
  "atk-s0508a21:245_1": "katādhikāro tattha tattha bhave vivaṭṭūpanissayāni puññāni upacinanto imasmiṁ buddhuppāde",
  "atk-s0508a21:245_2": "bhārukacchanagare gahapatikule nibbattitvā vaḍḍhoti laddhanāmo anupubbena vaḍḍhati.",
  "atk-s0508a21:245_3": "Athassa mātā saṁsāre sañjātasaṁvegā puttaṁ ñātīnaṁ niyyādetvā bhikkhunīnaṁ santike",
  "atk-s0508a21:245_4": "pabbajitvā vipassanāya kammaṁ karontī arahattaṁ pāpuṇitvā aparena samayena puttampi",
  "atk-s0508a21:245_5": "viññutaṁ pattaṁ veḷudantattherassa santike pabbājesi. So pabbajito buddhavacanaṁ",
  "atk-s0508a21:245_6": "uggahetvā bahussuto dhammakathiko hutvā ganthadhuraṁ vahanto ekadivasaṁ “ekako santaruttarova",
  "atk-s0508a21:245_7": "mātaraṁ passissāmī”ti bhikkhunupassayaṁ agamāsi. Taṁ disvā mātā “kasmā tvaṁ ekako",
  "atk-s0508a21:245_8": "santaruttarova idhāgato”ti codesi. So mātarā codiyamāno “ayuttaṁ mayā kata”nti uppannasaṁvego",
  "atk-s0508a21:245_9": "vihāraṁ gantvā divāṭṭhāne nisinno vipassitvā arahattaṁ patvā mātu ovādasampattipakāsanamukhena aññaṁ byākaronto –",
  "atk-s0508a21:246": "335.",
  "atk-s0508a21:247": "“Sādhū hi kira me mātā, patodaṁ upadaṁsayi;",
  "atk-s0508a21:248": "Yassāhaṁ vacanaṁ sutvā, anusiṭṭho janettiyā;",
  "atk-s0508a21:249": "Āraddhavīriyo pahitatto, patto sambodhimuttamaṁ.",
  "atk-s0508a21:250": "336.",
  "atk-s0508a21:251": "“Arahā dakkhiṇeyyomhi, tevijjo amataddaso;",
  "atk-s0508a21:252": "Jetvā namucino senaṁ, viharāmi anāsavo.",
  "atk-s0508a21:253": "337.",
  "atk-s0508a21:254": "“Ajjhattañca bahiddhā ca, ye me vijjiṁsu āsavā;",
  "atk-s0508a21:255": "Sabbe asesā ucchinnā, na ca uppajjare puna.",
  "atk-s0508a21:256": "338.",
  "atk-s0508a21:257": "“Visāradā kho bhaginī, evamatthaṁ abhāsayi;",
  "atk-s0508a21:258": "Apihā nūna mayipi, vanatho te na vijjati.",
  "atk-s0508a21:259": "339.",
  "atk-s0508a21:260": "“Pariyantakataṁ dukkhaṁ, antimoyaṁ samussayo;",
  "atk-s0508a21:261": "Jātimaraṇasaṁsāro, natthi dāni punabbhavo”ti. – imā gāthā abhāsi;",
  "atk-s0508a21:262_0": "Tattha sādhū hi kira me mātā, patodaṁ upadaṁsayīti sādhu vata mātā mayhaṁ ovādasaṅkhātaṁ",
  "atk-s0508a21:262_1": "patodaṁ dasseti, tena me vīriyaṁ uttejentī uttamaṅge paññāsīse vijjhi. Yassāti yassā",
  "atk-s0508a21:262_2": "me mātuyā. Sambodhinti arahattaṁ. Ayañhettha yojanā – janettiyā me anusiṭṭho yassā",
  "atk-s0508a21:262_3": "anusāsanībhūtaṁ vacanaṁ sutvā ahaṁ āraddhavīriyo pahitatto viharanto uttamaṁ aggaphalaṁ",
  "atk-s0508a21:262_4": "sambodhiṁ arahattaṁ patto.",
  "atk-s0508a21:263_0": "Tato eva ārakattā kilesehi arahā puññakkhettatāya dakkhiṇeyyo dakkhiṇāraho amhi.",
  "atk-s0508a21:263_1": "Pubbenivāsañāṇādivijjāttayassa adhigatattā tevijjo nibbānassa sacchikatattā amataddaso",
  "atk-s0508a21:263_2": "namucino mārassa senaṁ kilesavāhiniṁ bodhipakkhiyasenāya jinitvā tassa jitattāyeva",
  "atk-s0508a21:263_3": "anāsavo sukhaṁ viharāmīti.",
  "atk-s0508a21:264_0": "Idāni “anāsavo”ti vuttamatthaṁ pākaṭataraṁ kātuṁ “ajjhattañcā” ti gāthamāha. Tassattho",
  "atk-s0508a21:264_1": "– ajjhattaṁ ajjhattavatthukā ca bahiddhā bahiddhavatthukā ca āsavā ye mayhaṁ ariyamaggādhigamato",
  "atk-s0508a21:264_2": "pubbe vijjiṁsu upalabbhiṁsu, te sabbe anavasesā ucchinnā ariyamaggena samucchinnā",
  "atk-s0508a21:264_3": "pahīnā puna dāni kadācipi na ca uppajjeyyuṁ na uppajjissantiyevāti.",
  "atk-s0508a21:265_0": "Idāni mātu vacanaṁ aṅkusaṁ katvā attanā arahattassa adhigatattā mātaraṁ thomento",
  "atk-s0508a21:265_1": "“visāradā”ti gāthamāha. Tattha visāradā khoti ekaṁsena vigatasārajjā. Evaṁ mātu attano",
  "atk-s0508a21:265_2": "ca arahattādhigamena satthu orasaputtabhāvaṁ ullapento mātaraṁ “bhaginī”ti āha. Etamatthaṁ",
  "atk-s0508a21:265_3": "abhāsayīti etaṁ mama ovādabhūtaṁ atthaṁ abhaṇi. Evaṁ pana maṁ ovadantī na kevalaṁ",
  "atk-s0508a21:265_4": "visāradā eva, atha kho apihā nūna mayipi tava puttakepi apihā asanthavā maññe, kiṁ",
  "atk-s0508a21:265_5": "vā etena parikappanena? Vanatho te na vijjati avijjādiko vanatho tava santāne nattheva,",
  "atk-s0508a21:265_6": "yā maṁ bhavakkhaye niyojesīti adhippāyo.",
  "atk-s0508a21:266": "Idāni “tayā niyojitākāreneva mayā paṭipanna”nti dassento “pariyantakata”nti osānagāthamāha, tassattho suviññeyyova.",
  "atk-s0508a21:267": "Vaḍḍhattheragāthāvaṇṇanā niṭṭhitā.",
  "atk-s0508a21:268": "6. Nadīkassapattheragāthāvaṇṇanā",
  "atk-s0508a21:269_0": "Atthāyavata metiādikā āyasmato nadīkassapattherassa gāthā. Kā uppatti? Ayampi purimabuddhesu",
  "atk-s0508a21:269_1": "katādhikāro tattha tattha bhave vivaṭṭūpanissayaṁ kusalaṁ upacinanto padumuttarassa",
  "atk-s0508a21:269_2": "bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya carantaṁ",
  "atk-s0508a21:269_3": "disvā pasannamānaso attanā ropitassa ambarukkhassa paṭhamuppannaṁ manosilāvaṇṇaṁ",
  "atk-s0508a21:269_4": "ekaṁ ambaphalaṁ adāsi. So tena puññakammena devamanussesu saṁsaranto imasmiṁ buddhuppāde",
  "atk-s0508a21:269_5": "magadharaṭṭhe brāhmaṇakule uruvelakassapassa bhātā hutvā nibbatto. Vayappatto nissaraṇajjhāsayatāya",
  "atk-s0508a21:269_6": "gharāvāsaṁ anicchanto tāpasapabbajjaṁ pabbajitvā tīhi tāpasasatehi saddhiṁ nerañjarāya",
  "atk-s0508a21:269_7": "nadiyā tīre assamaṁ māpetvā viharati. Nadītīre vasanato hissa kassapagottatāya ca",
  "atk-s0508a21:269_8": "nadīkassapoti samaññā ahosi. Tassa bhagavā saparisassa ehibhikkhubhāvena upasampadaṁ",
  "atk-s0508a21:269_9": "adāsi. Taṁ sabbaṁ khandhake āgatameva. So bhagavato ādittapariyāyadesanāya arahatte",
  "atk-s0508a21:269_10": "patiṭṭhāsi. Tena vuttaṁ apadāne –",
  "atk-s0508a21:270": "“Padumuttarabuddhassa, lokajeṭṭhassa tādino;",
  "atk-s0508a21:271": "Piṇḍāya vicarantassa, dhārato uttamaṁ yasaṁ.",
  "atk-s0508a21:272": "“Aggaphalaṁ gahetvāna, vippasannena cetasā;",
  "atk-s0508a21:273": "Dakkhiṇeyyassa vīrassa, adāsiṁ satthuno ahaṁ.",
  "atk-s0508a21:274": "“Tena kammena dvipadinda, lokajeṭṭha narāsabha;",
  "atk-s0508a21:275": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a21:276": "“Satasahassito kappe, yaṁ dānamadadiṁ tadā;",
  "atk-s0508a21:277": "Duggatiṁ nābhijānāmi, aggadānassidaṁ phalaṁ.",
  "atk-s0508a21:278": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:279": "Arahatte pana patiṭṭhito aparabhāge attano paṭipattiṁ paccavekkhitvā diṭṭhisamugghātakittanamukhena aññaṁ byākaronto –",
  "atk-s0508a21:280": "340.",
  "atk-s0508a21:281": "“Atthāya vata me buddho, nadiṁ nerañjaraṁ agā;",
  "atk-s0508a21:282": "Yassāhaṁ dhammaṁ sutvāna, micchādiṭṭhiṁ vivajjayiṁ.",
  "atk-s0508a21:283": "341.",
  "atk-s0508a21:284": "“Yajiṁ uccāvace yaññe, aggihuttaṁ juhiṁ ahaṁ;",
  "atk-s0508a21:285": "Esā suddhīti maññanto, andhabhūto puthujjano.",
  "atk-s0508a21:286": "342.",
  "atk-s0508a21:287": "“Diṭṭhigahanapakkhando, parāmāsena mohito;",
  "atk-s0508a21:288": "Asuddhiṁ maññisaṁ suddhiṁ, andhabhūto aviddasu.",
  "atk-s0508a21:289": "343.",
  "atk-s0508a21:290": "“Micchādiṭṭhi pahīnā me, bhavā sabbe vidālitā;",
  "atk-s0508a21:291": "Juhāmi dakkhiṇeyyaggiṁ, namassāmi tathāgataṁ.",
  "atk-s0508a21:292": "344.",
  "atk-s0508a21:293": "“Mohā sabbe pahīnā me, bhavataṇhā padālitā;",
  "atk-s0508a21:294": "Vikkhīṇo jātisaṁsāro, natthi dāni punabbhavo”ti. –",
  "atk-s0508a21:295": "Imā pañca gāthā abhāsi.",
  "atk-s0508a21:296_0": "Tattha atthāya vata meti mayhaṁ atthāya vata hitāya vata. Buddhoti sabbaññubuddho.",
  "atk-s0508a21:296_1": "Nadiṁ nerañjaraṁ agāti nerañjarāsaṅkhātaṁ nadiṁ agañchi, tassā nadiyā tīre ca mama",
  "atk-s0508a21:296_2": "bhātu uruvelakassapassa assamaṁ upagatoti adhippāyo.",
  "atk-s0508a21:297_0": "Idāni yathāvuttamatthaṁ vivarituṁ “yassāha”ntiādi vuttaṁ. Yassāti yassa buddhassa",
  "atk-s0508a21:297_1": "bhagavato. Dhammaṁ sutvānāti catusaccapaṭisaṁyuttaṁ dhammaṁ sutvā, sotadvārānusārena",
  "atk-s0508a21:297_2": "upalabhitvā. Micchādiṭṭhiṁ vivajjayinti “yaññādīhi suddhi hotī”tiādinayappavattaṁ",
  "atk-s0508a21:297_3": "viparītadassanaṁ pajahiṁ.",
  "atk-s0508a21:298_0": "Micchādiṭṭhiṁ vivajjayinti vuttamevatthaṁ vitthāretvā dassetuṁ “yaji”ntiādimāha.",
  "atk-s0508a21:298_1": "Tattha yajiṁ uccāvace yaññeti pākaṭayaññe somayāgavājapeyyādike nānāvidhe yaññe yajiṁ.",
  "atk-s0508a21:298_2": "Aggihuttaṁ juhiṁ ahanti tesaṁ yaññānaṁ yajanavasena āhutiṁ paggaṇhanto aggiṁ paricariṁ.",
  "atk-s0508a21:298_3": "Esā suddhīti maññantoti esā yaññakiriyā aggipāricariyā suddhihetubhāvato suddhi “evaṁ",
  "atk-s0508a21:298_4": "me saṁsārasuddhi hotī”ti maññamāno. Andhabhūto puthujjanoti paññācakkhuvekallena",
  "atk-s0508a21:298_5": "avijjandhatāya andhabhūto puthujjano hutvā vanagahanapabbatagahanādīni viya duratikkamanaṭṭhena",
  "atk-s0508a21:298_6": "diṭṭhiyeva gahanaṁ diṭṭhigahanaṁ, taṁ pakkhando anupaviṭṭhoti diṭṭhigahanapakkhando.",
  "atk-s0508a21:298_7": "Parāmāsenāti dhammasabhāvaṁ atikkamitvā “idameva sacca”nti parāmasanato parāmāsasaṅkhātena",
  "atk-s0508a21:298_8": "micchābhinivesena. Mohitoti mūḷhabhāvaṁ pāpito. Asuddhiṁ maññisaṁ suddhinti asuddhiṁ",
  "atk-s0508a21:298_9": "maggaṁ “suddhiṁ magga”nti maññisaṁ maññiṁ. Tattha kāraṇamāha “andhabhūto aviddasū”ti.",
  "atk-s0508a21:298_10": "Yasmā avijjāya andhabhūto, tato eva dhammādhammaṁ yuttāyuttañca avidvā, tasmā tathā maññinti attho.",
  "atk-s0508a21:299_0": "Micchādiṭṭhi pahīnā meti evaṁbhūtassa pana satthu sammukhā catusaccagabbhaṁ dhammakathaṁ",
  "atk-s0508a21:299_1": "sutvā yoniso paṭipajjantassa ariyamaggasammādiṭṭhiyā sabbāpi micchādiṭṭhi samucchedappahānavasena",
  "atk-s0508a21:299_2": "mayhaṁ pahīnā. Bhavāti kāmabhavādayo sabbepi bhavā ariyamaggasatthena vidālitā viddhaṁsitā.",
  "atk-s0508a21:299_3": "Juhāmi dakkhiṇeyyagginti āhavanīyādike aggī chaḍḍetvā sadevakassa lokassa aggadakkhiṇeyyatāya",
  "atk-s0508a21:299_4": "sabbassa ca pāpassa dahanato dakkhiṇeyyaggiṁ sammāsambuddhaṁ juhāmi paricarāmi. Tayidaṁ",
  "atk-s0508a21:299_5": "mayhaṁ dakkhiṇeyyaggiparicaraṇaṁ dadhinavanītamathitasappiādinirapekkhaṁ satthu namassanamevāti",
  "atk-s0508a21:299_6": "āha “namassāmi tathāgata”nti. Atha vā juhāmi dakkhiṇeyyagginti dāyakānaṁ dakkhiṇāya",
  "atk-s0508a21:299_7": "mahapphalabhāvakaraṇena pāpassa ca dahanena dakkhiṇeyyaggibhūtaṁ attānaṁ juhāmi paricarāmi",
  "atk-s0508a21:299_8": "tathā katvā paricarāmi, tathā katvā pariharāmi. Pubbe aggidevaṁ namassāmi, idāni",
  "atk-s0508a21:299_9": "pana namassāmi tathāgatanti.",
  "atk-s0508a21:300_0": "Mohā sabbe pahīnā meti dukkhe aññāṇādibhedā sabbe mohā mayhaṁ pahīnā samucchinnā,",
  "atk-s0508a21:300_1": "tato eva “bhavataṇhā padālitā. Vikkhīṇo jātisaṁsāro, natthi dāni punabbhavo”ti tīsu",
  "atk-s0508a21:300_2": "padesu me-saddo ānetvā yojetabbo.",
  "atk-s0508a21:301": "Nadīkassapattheragāthāvaṇṇanā niṭṭhitā.",
  "atk-s0508a21:302": "7. Gayākassapattheragāthāvaṇṇanā",
  "atk-s0508a21:303_0": "Pātomajjhanhikantiādikā āyasmato gayākassapattherassa gāthā. Kā uppatti? Ayampi purimabuddhesu",
  "atk-s0508a21:303_1": "katādhikāro tattha tattha bhave vivaṭṭūpanissayaṁ kusalaṁ upacinanto ito ekatiṁse",
  "atk-s0508a21:303_2": "kappe sikhissa bhagavato kāle kulagehe nibbattitvā viññutaṁ patto nissaraṇajjhāsayatāya",
  "atk-s0508a21:303_3": "gharāvāsaṁ pahāya tāpasapabbajjaṁ pabbajitvā araññāyatane assamaṁ kāretvā vanamūlaphalāhāro",
  "atk-s0508a21:303_4": "vasati. Tena ca samayena bhagavā eko adutiyo tassa assamasamīpena gacchati. So bhagavantaṁ",
  "atk-s0508a21:303_5": "disvā pasannamānaso upasaṅkamitvā vanditvā ekamantaṁ ṭhito velaṁ oloketvā manoharāni",
  "atk-s0508a21:303_6": "kolaphalāni satthu upanesi. So tena puññakammena devamanussesu saṁsaranto imasmiṁ",
  "atk-s0508a21:303_7": "buddhuppāde brāhmaṇakule nibbattitvā vayappatto nissaraṇajjhāsayatāya gharāvāsaṁ",
  "atk-s0508a21:303_8": "pahāya tāpasapabbajjaṁ pabbajitvā dvīhi tāpasasatehi saddhiṁ gayāyaṁ viharati. Gayāyaṁ",
  "atk-s0508a21:303_9": "vasanato hissa kassapagottatāya ca gayākassapoti samaññā ahosi. So bhagavatā saddhiṁ",
  "atk-s0508a21:303_10": "parisāya ehibhikkhūpasampadaṁ datvā ādittapariyāyadesanāya ovadiyamāno arahatte patiṭṭhāsi.",
  "atk-s0508a21:303_11": "Tena vuttaṁ apadāne –",
  "atk-s0508a21:304": "“Ajinena nivatthohaṁ, vākacīradharo tadā;",
  "atk-s0508a21:305": "Khāriyā pūrayitvānaṁ, kolaṁhāsiṁ mamassamaṁ.",
  "atk-s0508a21:306": "“Tamhi kāle sikhī buddho, eko adutiyo ahu;",
  "atk-s0508a21:307": "Mamassamaṁ upagacchi, jānanto sabbakālikaṁ.",
  "atk-s0508a21:308": "“Sakaṁ cittaṁ pasādetvā, vanditvāna ca subbataṁ;",
  "atk-s0508a21:309": "Ubho hatthehi paggayha, kolaṁ buddhassadāsahaṁ.",
  "atk-s0508a21:310": "“Ekatiṁse ito kappe, yaṁ phalamadadiṁ tadā;",
  "atk-s0508a21:311": "Duggatiṁ nābhijānāmi, koladānassidaṁ phalaṁ.",
  "atk-s0508a21:312": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:313": "Arahatte pana patiṭṭhito attano paṭipattiṁ paccavekkhitvā pāpapavāhanakittanamukhena aññaṁ byākaronto –",
  "atk-s0508a21:314": "345.",
  "atk-s0508a21:315": "“Pāto majjhanhikaṁ sāyaṁ, tikkhattuṁ divasassahaṁ;",
  "atk-s0508a21:316": "Otariṁ udakaṁ sohaṁ, gayāya gayaphagguyā.",
  "atk-s0508a21:317": "346.",
  "atk-s0508a21:318": "“Yaṁ mayā pakataṁ pāpaṁ, pubbe aññāsu jātisu;",
  "atk-s0508a21:319": "Taṁ dānīdha pavāhemi, evaṁdiṭṭhi pure ahuṁ.",
  "atk-s0508a21:320": "347.",
  "atk-s0508a21:321": "“Sutvā subhāsitaṁ vācaṁ, dhammatthasahitaṁ padaṁ;",
  "atk-s0508a21:322": "Tathaṁ yāthāvakaṁ atthaṁ, yoniso paccavekkhisaṁ.",
  "atk-s0508a21:323": "348.",
  "atk-s0508a21:324": "“Ninhātasabbapāpomhi, nimmalo payato suci;",
  "atk-s0508a21:325": "Suddho suddhassa dāyādo, putto buddhassa oraso.",
  "atk-s0508a21:326": "349.",
  "atk-s0508a21:327": "“Ogayhaṭṭhaṅgikaṁ sotaṁ, sabbapāpaṁ pavāhayiṁ;",
  "atk-s0508a21:328": "Tisso vijjā ajjhagamiṁ, kataṁ buddhassa sāsana”nti. –",
  "atk-s0508a21:329": "Imā pañca gāthā abhāsi.",
  "atk-s0508a21:330_0": "Tattha paṭhamagāthāya tāva ayaṁ saṅkhepattho – pāto sūriyuggamanavelāyaṁ, majjhanhikaṁ",
  "atk-s0508a21:330_1": "majjhanhavelāyaṁ, sāyaṁ sāyanhavelāyanti divasassa tikkhattuṁ tayo vāre ahaṁ udakaṁ",
  "atk-s0508a21:330_2": "otariṁ ogāhiṁ. Otaranto ca sohaṁ na yattha katthaci yadā vā tadā vā otariṁ, atha",
  "atk-s0508a21:330_3": "kho gayāya mahājanassa “pāpapavāhana”nti abhisammate gayātitthe, gayaphagguyā gayāphaggunāmake",
  "atk-s0508a21:330_4": "phaggunīmāsassa uttaraphaggunīnakkhatte anusaṁvaccharaṁ udakorohanamanuyutto ahosinti.",
  "atk-s0508a21:331_0": "Idāni tadā yenādhippāyena udakorohanamanuyuttaṁ, taṁ dassetuṁ “yaṁ mayā”ti gāthamāha.",
  "atk-s0508a21:331_1": "Tassattho – “yaṁ mayā pubbe ito aññāsu jātīsu pāpakammaṁ upacitaṁ. Taṁ idāni idha",
  "atk-s0508a21:331_2": "gayātitthe imissā ca gayāphagguyā iminā udakorohanena pavāhemi apanemi vikkhālemī”ti.",
  "atk-s0508a21:331_3": "Pure satthu sāsanupagamanato pubbe evaṁdiṭṭhi evarūpaviparītadassano ahuṁ ahosiṁ.",
  "atk-s0508a21:332_0": "Dhammatthasahitaṁ padanti vibhattialopena niddeso. Dhammena ca atthena ca sahitakoṭṭhāsaṁ,",
  "atk-s0508a21:332_1": "ādito majjhato pariyosānato ca dhammūpasaṁhitaṁ atthūpasaṁhitaṁ suṭṭhu ekantena niyyānikaṁ",
  "atk-s0508a21:332_2": "katvā bhāsitaṁ vācaṁ sammāsambuddhavacanaṁ sutvā tena pakāsitaṁ paramatthabhāvena",
  "atk-s0508a21:332_3": "tacchabhāvato tathaṁ yathārahaṁ pavattinivattiupāyabhāve byabhicārābhāvato yāthāvakaṁ",
  "atk-s0508a21:332_4": "dukkhādiatthaṁ yoniso upāyena pariññeyyādibhāvena paccavekkhisaṁ “dukkhaṁ pariññeyyaṁ,",
  "atk-s0508a21:332_5": "samudayo pahātabbo, nirodho sacchikātabbo, maggo bhāvetabbo”ti patiavekkhiṁ, ñāṇacakkhunā",
  "atk-s0508a21:332_6": "passiṁ paṭivijjhinti attho.",
  "atk-s0508a21:333_0": "Ninhātasabbapāpomhīti evaṁ paṭividdhasaccattā eva ariyamaggajalena vikkhālitasabbapāpo",
  "atk-s0508a21:333_1": "amhi. Tato eva rāgamalādīnaṁ abhāvena nimmalattā nimmalo. Tato eva parisuddhakāyasamācāratāya",
  "atk-s0508a21:333_2": "parisuddhavacīsamācāratāya parisuddhamanosamācāratāya payato sucisuddho. Savāsanasabbakilesamalavisuddhiyā",
  "atk-s0508a21:333_3": "suddhassa buddhassa bhagavato lokuttaradhammadāyassa ādiyanato dāyādo. Tasseva desanāñāṇasamuṭṭhānaurovāyāmajanitābhijātitāya",
  "atk-s0508a21:333_4": "oraso putto amhīti yojanā.",
  "atk-s0508a21:334_0": "Punapi attano paramatthato nhātakabhāvameva vibhāvetuṁ “ogayhā”ti osānagāthamāha.",
  "atk-s0508a21:334_1": "Tattha ogayhāti ogāhetvā anupavisitvā. Aṭṭhaṅgikaṁ sotanti sammādiṭṭhiādīhi aṭṭhaṅgasamodhānabhūtaṁ",
  "atk-s0508a21:334_2": "maggasotaṁ. Sabbapāpaṁ pavāhayinti anavasesaṁ pāpamalaṁ pakkhālesiṁ, ariyamaggajalapavāhanena",
  "atk-s0508a21:334_3": "paramatthanhātako ahosiṁ. Tato eva tisso vijjā ajjhagamiṁ, kataṁ buddhassa sāsananti vuttatthameva.",
  "atk-s0508a21:335": "Gayākassapattheragāthāvaṇṇanā niṭṭhitā.",
  "atk-s0508a21:336": "8. Vakkalittheragāthāvaṇṇanā",
  "atk-s0508a21:337_0": "Vātarogābhinītotiādikā āyasmato vakkalittherassa gāthā. Kā uppatti? Ayampi purimabuddhesu",
  "atk-s0508a21:337_1": "katādhikāro tattha tattha bhave puññāni upacinanto padumuttarassa bhagavato kāle",
  "atk-s0508a21:337_2": "haṁsavatīnagare kulagehe nibbattitvā viññutaṁ patto satthu santikaṁ gacchantehi upāsakehi",
  "atk-s0508a21:337_3": "saddhiṁ vihāraṁ gantvā parisapariyante ṭhito dhammaṁ suṇanto satthāraṁ ekaṁ bhikkhuṁ",
  "atk-s0508a21:337_4": "saddhādhimuttānaṁ aggaṭṭhāne ṭhapentaṁ disvā sayampi taṁ ṭhānaṁ patthento sattāhaṁ",
  "atk-s0508a21:337_5": "mahādānaṁ datvā paṇidhānaṁ akāsi. Satthā tassa anantarāyataṁ disvā byākari.",
  "atk-s0508a21:338_0": "Sopi yāvajīvaṁ kusalaṁ katvā devamanussesu saṁsaranto amhākaṁ satthu kāle sāvatthiyaṁ",
  "atk-s0508a21:338_1": "brāhmaṇakule nibbatti, vakkalītissa nāmaṁ akaṁsu. So vuddhippatto tayo vede uggaṇhitvā",
  "atk-s0508a21:338_2": "brāhmaṇasippesu nipphattiṁ gato satthāraṁ disvā rūpakāyassa sampattidassanena atitto",
  "atk-s0508a21:338_3": "satthārā saddhiṁyeva vicarati. “Agāramajjhe vasanto niccakālaṁ satthāraṁ daṭṭhuṁ",
  "atk-s0508a21:338_4": "na labhissāmī”ti satthu santike pabbajitvā ṭhapetvā bhojanavelaṁ sarīrakiccakālañca",
  "atk-s0508a21:338_5": "sesakāle yattha ṭhitena sakkā dasabalaṁ passituṁ, tattha ṭhito aññaṁ kiccaṁ pahāya",
  "atk-s0508a21:338_6": "bhagavantaṁ olokentova viharati. Satthā tassa ñāṇaparipākaṁ āgamento bahukālaṁ tasmiṁ",
  "atk-s0508a21:338_7": "rūpadassaneneva vicarante kiñci avatvā punekadivasaṁ “kiṁ te, vakkali, iminā pūtikāyena",
  "atk-s0508a21:338_8": "diṭṭhena? Yo kho, vakkali, dhammaṁ passati, so maṁ passati. Yo maṁ passati, so dhammaṁ",
  "atk-s0508a21:338_9": "passati. Dhammañhi, vakkali, passanto maṁ passati, maṁ passanto dhammaṁ passatī”ti āha.",
  "atk-s0508a21:339_0": "Satthari evaṁ vadantepi thero satthu dassanaṁ pahāya aññattha gantuṁ na sakkoti.",
  "atk-s0508a21:339_1": "Tato satthā “nāyaṁ bhikkhu saṁvegaṁ alabhitvā bujjhissatī”ti vassūpanāyikadivase",
  "atk-s0508a21:339_2": "“apehi, vakkalī”ti theraṁ paṇāmesi. So satthārā paṇāmito sammukhe ṭhātuṁ asakkonto",
  "atk-s0508a21:339_3": "“kiṁ mayhaṁ jīvitena, yohaṁ satthāraṁ daṭṭhuṁ na labhāmī”ti gijjhakūṭapabbate papātaṭṭhānaṁ",
  "atk-s0508a21:339_4": "abhiruhi. Satthā tassa taṁ pavattiṁ ñatvā “ayaṁ bhikkhu mama santikā assāsaṁ alabhanto",
  "atk-s0508a21:339_5": "maggaphalānaṁ upanissayaṁ nāseyyā”ti attānaṁ dassetuṁ obhāsaṁ vissajjento –",
  "atk-s0508a21:340": "“Pāmojjabahulo bhikkhu, pasanno buddhasāsane;",
  "atk-s0508a21:341": "Adhigacche padaṁ santaṁ, saṅkhārūpasamaṁ sukha”nti. –",
  "atk-s0508a21:342_0": "Gāthaṁ vatvā “ehi, vakkalī”ti hatthaṁ pasāresi. Thero “dasabalo me diṭṭho, ‘ehī’ti",
  "atk-s0508a21:342_1": "avhānampi laddha”nti balavapītisomanassaṁ uppādetvā “kuto āgacchāmī”ti attano gamanabhāvaṁ",
  "atk-s0508a21:342_2": "ajānitvā satthu sammukhe ākāse pakkhandanto paṭhamapādena pabbate ṭhitoyeva satthārā",
  "atk-s0508a21:342_3": "vuttagāthaṁ āvajjento ākāseyeva pītiṁ vikkhambhetvā saha paṭisambhidāhi arahattaṁ",
  "atk-s0508a21:342_4": "pāpuṇīti aṅguttaraṭṭhakathāyaṁ dhammapadavaṇṇanāyañca āgataṁ.",
  "atk-s0508a21:343_0": "Idha pana evaṁ vadanti – “kiṁ te, vakkalī”tiādinā satthārā ovadito gijjhakūṭe viharanto",
  "atk-s0508a21:343_1": "vipassanaṁ paṭṭhapesi, tassa saddhāya balavabhāvato eva vipassanā vīthiṁ na otarati,",
  "atk-s0508a21:343_2": "bhagavā taṁ ñatvā kammaṭṭhānaṁ sodhetvā adāsi. Puna vipassanaṁ matthakaṁ pāpetuṁ",
  "atk-s0508a21:343_3": "nāsakkhiyeva, athassa āhāravekallena vātābādho uppajji, taṁ vātābādhena pīḷiyamānaṁ",
  "atk-s0508a21:343_4": "ñatvā bhagavā tattha gantvā pucchanto –",
  "atk-s0508a21:344": "350.",
  "atk-s0508a21:345": "“Vātarogābhinīto tvaṁ, viharaṁ kānane vane;",
  "atk-s0508a21:346": "Paviddhagocare lūkhe, kathaṁ bhikkhu karissasī”ti. –",
  "atk-s0508a21:347": "Āha. Taṁ sutvā thero –",
  "atk-s0508a21:348": "351.",
  "atk-s0508a21:349": "“Pītisukhena vipulena, pharamāno samussayaṁ;",
  "atk-s0508a21:350": "Lūkhampi abhisambhonto, viharissāmi kānane.",
  "atk-s0508a21:351": "352.",
  "atk-s0508a21:352": "“Bhāvento satipaṭṭhāne, indriyāni balāni ca;",
  "atk-s0508a21:353": "Bojjhaṅgāni ca bhāvento, viharissāmi kānane.",
  "atk-s0508a21:354": "353.",
  "atk-s0508a21:355": "“Āraddhavīriye pahitatte, niccaṁ daḷhaparakkame;",
  "atk-s0508a21:356": "Samagge sahite disvā, viharissāmi kānane.",
  "atk-s0508a21:357": "354.",
  "atk-s0508a21:358": "“Anussaranto sambuddhaṁ, aggaṁ dantaṁ samāhitaṁ;",
  "atk-s0508a21:359": "Atandito rattindivaṁ, viharissāmi kānane”ti. –",
  "atk-s0508a21:360": "Catasso gāthā abhāsi.",
  "atk-s0508a21:361_0": "Tattha vātarogābhinītoti vātābādhena aseribhāvaṁ upanīto, vātabyādhinā abhibhūto.",
  "atk-s0508a21:361_1": "Tvanti theraṁ ālapati. Viharanti tena iriyāpathavihārena viharanto. Kānane vaneti",
  "atk-s0508a21:361_2": "kānanabhūte vane, mahāaraññeti attho. Paviddhagocareti vissaṭṭhagocare dullabhapaccaye.",
  "atk-s0508a21:361_3": "Vātarogassa sappāyānaṁ sappiādibhesajjānaṁ abhāvena pharusabhūmibhāgatāya ca lūkhe",
  "atk-s0508a21:361_4": "lūkhaṭṭhāne. Kathaṁ bhikkhu karissasīti bhikkhu tvaṁ kathaṁ viharissasīti bhagavā pucchi.",
  "atk-s0508a21:362_0": "Taṁ sutvā thero nirāmisapītisomanassādinā attano sukhavihāraṁ pakāsento “pītisukhenā”tiādimāha.",
  "atk-s0508a21:362_1": "Tattha pītisukhenāti ubbegalakkhaṇāya pharaṇalakkhaṇāya ca pītiyā taṁsampayuttasukhena",
  "atk-s0508a21:362_2": "ca. Tenāha “vipulenā”ti uḷārenāti attho. Pharamāno samussayanti yathāvuttapītisukhasamuṭṭhitehi",
  "atk-s0508a21:362_3": "paṇītehi rūpehi sakalaṁ kāyaṁ pharāpento nirantaraṁ phuṭaṁ karonto. Lūkhampi abhisambhontoti",
  "atk-s0508a21:362_4": "araññāvāsajanitaṁ sallekhavuttihetukaṁ dussahampi paccayalūkhaṁ abhibhavanto adhivāsento.",
  "atk-s0508a21:362_5": "Viharissāmi kānaneti jhānasukhena vipassanāsukhena ca araññāyatane viharissāmīti",
  "atk-s0508a21:362_6": "attho. Tenāha – “sukhañca kāyena paṭisaṁvedesi”nti.",
  "atk-s0508a21:363": "“Yato yato sammasati, khandhānaṁ udayabbayaṁ;",
  "atk-s0508a21:364": "Labhatī pītipāmojjaṁ, amataṁ taṁ vijānata”nti ca. ;",
  "atk-s0508a21:365_0": "Bhāvento satipaṭṭhāneti maggapariyāpanne kāyānupassanādike cattāro satipaṭṭhāne uppādento",
  "atk-s0508a21:365_1": "vaḍḍhento ca. Indriyānīti maggapariyāpannāni eva saddhādīni pañcindriyāni. Balānīti",
  "atk-s0508a21:365_2": "tathā saddhādīni pañca balāni. Bojjhaṅgānīti tathā satisambojjhaṅgādīni satta bojjhaṅgāni.",
  "atk-s0508a21:365_3": "Ca-saddena sammappadhānaiddhipādamaggaṅgāni saṅgaṇhāti. Tadavinābhāvato hi taggahaṇeneva",
  "atk-s0508a21:365_4": "tesaṁ gahaṇaṁ hoti. Viharissāmīti yathāvutte bodhipakkhiyadhamme bhāvento maggasukhena",
  "atk-s0508a21:365_5": "tadadhigamasiddhena phalasukhena nibbānasukhena ca viharissāmi.",
  "atk-s0508a21:366_0": "Āraddhavīriyeti catubbidhasammappadhānavasena paggahitavīriye. Pahitatteti nibbānaṁ",
  "atk-s0508a21:366_1": "patipesitacitte. Niccaṁ daḷhaparakkameti sabbakālaṁ asithilavīriye. Avivādavasena",
  "atk-s0508a21:366_2": "kāyasāmaggidānavasena ca samagge. Diṭṭhisīlasāmaññena sahite sabrahmacārī disvā.",
  "atk-s0508a21:366_3": "Etena kalyāṇamittasampattiṁ dasseti.",
  "atk-s0508a21:367_0": "Anussaranto sambuddhanti sammā sāmaṁ sabbadhammānaṁ buddhattā sammāsambuddhaṁ sabbasattuttamatāya,",
  "atk-s0508a21:367_1": "aggaṁ uttamena damathena dantaṁ, anuttarasamādhinā samāhitaṁ atandito analaso hutvā,",
  "atk-s0508a21:367_2": "rattindivaṁ sabbakālaṁ “itipi so bhagavā araha”ntiādinā anussaranto viharissāmi.",
  "atk-s0508a21:367_3": "Etena buddhānussatibhāvanāya yuttākāradassanena sabbattha kammaṭṭhānānuyogamāha,",
  "atk-s0508a21:367_4": "purimena pārihāriyakammaṭṭhānānuyogaṁ.",
  "atk-s0508a21:368": "Evaṁ pana vatvā thero vipassanaṁ ussukkāpetvā arahattaṁ pāpuṇi. Tena vuttaṁ apadāne –",
  "atk-s0508a21:369": "“Ito satasahassamhi, kappe uppajji nāyako;",
  "atk-s0508a21:370": "Anomanāmo amito, nāmena padumuttaro.",
  "atk-s0508a21:371": "“Padumākāravadano, padumāmalasucchavī;",
  "atk-s0508a21:372": "Lokenānupalittova, toyena padumaṁ yathā.",
  "atk-s0508a21:373": "“Vīro padumapattakkho, kanto ca padumaṁ yathā;",
  "atk-s0508a21:374": "Padumuttaragandhova, tasmā so padumuttaro.",
  "atk-s0508a21:375": "“Lokajeṭṭho ca nimmāno, andhānaṁ nayanūpamo;",
  "atk-s0508a21:376": "Santaveso guṇanidhi, karuṇāmatisāgaro.",
  "atk-s0508a21:377": "“Sa kadāci mahāvīro, brahmāsurasuraccito;",
  "atk-s0508a21:378": "Sadevamanujākiṇṇe, janamajjhe jinuttamo.",
  "atk-s0508a21:379": "“Vadanena sugandhena, madhurena rutena ca;",
  "atk-s0508a21:380": "Rañjayaṁ parisaṁ sabbaṁ, santhavī sāvakaṁ sakaṁ.",
  "atk-s0508a21:381": "“Saddhādhimutto sumati, mama dassanalālaso;",
  "atk-s0508a21:382": "Natthi etādiso añño, yathāyaṁ bhikkhu vakkali.",
  "atk-s0508a21:383": "“Tadāhaṁ haṁsavatiyaṁ, nagare brāhmaṇatrajo;",
  "atk-s0508a21:384": "Hutvā sutvā ca taṁ vākyaṁ, taṁ ṭhānamabhirocayiṁ.",
  "atk-s0508a21:385": "“Sasāvakaṁ taṁ vimalaṁ, nimantetvā tathāgataṁ;",
  "atk-s0508a21:386": "Sattāhaṁ bhojayitvāna, dussehacchādayiṁ tadā.",
  "atk-s0508a21:387": "“Nipacca sirasā tassa, anantaguṇasāgare;",
  "atk-s0508a21:388": "Nimuggo pītisampuṇṇo, idaṁ vacanamabraviṁ.",
  "atk-s0508a21:389": "“Yo so tayā santhavito, ito sattamake muni;",
  "atk-s0508a21:390": "Bhikkhu saddhāvataṁ aggo, tādiso homahaṁ mune.",
  "atk-s0508a21:391": "“Evaṁ vutte mahāvīro, anāvaraṇadassano;",
  "atk-s0508a21:392": "Imaṁ vākyaṁ udīresi, parisāya mahāmuni.",
  "atk-s0508a21:393": "“Passathetaṁ māṇavakaṁ, pītamaṭṭhanivāsanaṁ;",
  "atk-s0508a21:394": "Hemayaññopacitaṅgaṁ, jananettamanoharaṁ.",
  "atk-s0508a21:395": "“Eso anāgataddhāne, gotamassa mahesino;",
  "atk-s0508a21:396": "Aggo saddhādhimuttānaṁ, sāvakoyaṁ bhavissati.",
  "atk-s0508a21:397": "“Devabhūto manusso vā, sabbasantāpavajjito;",
  "atk-s0508a21:398": "Sabbabhogaparibyūḷho, sukhito saṁsarissati.",
  "atk-s0508a21:399": "“Satasahassito kappe, okkākakulasambhavo;",
  "atk-s0508a21:400": "Gotamo nāma gottena, satthā loke bhavissati.",
  "atk-s0508a21:401": "“Tassa dhammesu dāyādo, oraso dhammanimmito;",
  "atk-s0508a21:402": "Vakkali nāma nāmena, hessati satthu sāvako.",
  "atk-s0508a21:403": "“Tena kammavisesena, cetanāpaṇidhīhi ca;",
  "atk-s0508a21:404": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a21:405": "“Sabbattha sukhito hutvā, saṁsaranto bhavābhave;",
  "atk-s0508a21:406": "Sāvatthiyaṁ pure jāto, kule aññatare ahaṁ.",
  "atk-s0508a21:407": "“Nonītasukhumālaṁ maṁ, jātapallavakomalaṁ;",
  "atk-s0508a21:408": "Mandaṁ uttānasayanaṁ, pisācabhayatajjitā.",
  "atk-s0508a21:409": "“Pādamūle mahesissa, sāyesuṁ dīnamānasā;",
  "atk-s0508a21:410": "Imaṁ dadāma te nātha, saraṇaṁ hohi nāyaka.",
  "atk-s0508a21:411": "“Tadā paṭiggahi so maṁ, bhītānaṁ saraṇo muni;",
  "atk-s0508a21:412": "Jālinā cakkaṅkitena, mudukomalapāṇinā.",
  "atk-s0508a21:413": "“Tadā pabhuti tenāhaṁ, arakkheyyena rakkhito;",
  "atk-s0508a21:414": "Sabbaveravinimutto, sukhena parivuddhito.",
  "atk-s0508a21:415": "“Sugatena vinā bhūto, ukkaṇṭhāmi muhuttakaṁ;",
  "atk-s0508a21:416": "Jātiyā sattavassohaṁ, pabbajiṁ anagāriyaṁ.",
  "atk-s0508a21:417": "“Sabbapāramisambhūtaṁ, nīlakkhinayanaṁ varaṁ;",
  "atk-s0508a21:418": "Rūpaṁ sabbasubhākiṇṇaṁ, atitto viharāmahaṁ.",
  "atk-s0508a21:419": "“Buddharūparatiṁ ñatvā, tadā ovadi maṁ jino;",
  "atk-s0508a21:420": "Alaṁ vakkali kiṁ rūpe, ramase bālanandite.",
  "atk-s0508a21:421": "“Yo hi passati saddhammaṁ, so maṁ passati paṇḍito;",
  "atk-s0508a21:422": "Apassamāno saddhammaṁ, maṁ passampi na passati.",
  "atk-s0508a21:423": "“Anantādīnavo kāyo, visarukkhasamūpamo;",
  "atk-s0508a21:424": "Āvāso sabbarogānaṁ, puñjo dukkhassa kevalo.",
  "atk-s0508a21:425": "“Nibbindiya tato rūpe, khandhānaṁ udayabbayaṁ;",
  "atk-s0508a21:426": "Passa upakkilesānaṁ, sukhenantaṁ gamissasi.",
  "atk-s0508a21:427": "“Evaṁ tenānusiṭṭhohaṁ, nāyakena hitesinā;",
  "atk-s0508a21:428": "Gijjhakūṭaṁ samāruyha, jhāyāmi girikandare.",
  "atk-s0508a21:429": "“Ṭhito pabbatapādamhi, assāsayi mahāmuni;",
  "atk-s0508a21:430": "Vakkalīti jino vācaṁ, taṁ sutvā mudito ahaṁ.",
  "atk-s0508a21:431": "“Pakkhandiṁ selapabbhāre, anekasataporise;",
  "atk-s0508a21:432": "Tadā buddhānubhāvena, sukheneva mahiṁ gato.",
  "atk-s0508a21:433": "“Punopi dhammaṁ deseti, khandhānaṁ udayabbayaṁ;",
  "atk-s0508a21:434": "Tamahaṁ dhammamaññāya, arahattamapāpuṇiṁ.",
  "atk-s0508a21:435": "“Sumahāparisamajjhe, tadā maṁ caraṇantago;",
  "atk-s0508a21:436": "Aggaṁ saddhādhimuttānaṁ, paññapesi mahāmati.",
  "atk-s0508a21:437": "“Satasahassito kappe, yaṁ kammamakariṁ tadā;",
  "atk-s0508a21:438": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a21:439": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:440": "Arahattaṁ pana patvā aññaṁ byākarontopi thero imā eva gāthā abhāsi. Atha naṁ satthā bhikkhusaṅghamajjhe nisinno saddhādhimuttānaṁ aggaṭṭhāne ṭhapesīti.",
  "atk-s0508a21:441": "Vakkalittheragāthāvaṇṇanā niṭṭhitā.",
  "atk-s0508a21:442": "9. Vijitasenattheragāthāvaṇṇanā",
  "atk-s0508a21:443_0": "Olaggessāmītiādikā āyasmato vijitasenattherassa gāthā. Kā uppatti? Ayampi purimabuddhesu",
  "atk-s0508a21:443_1": "katādhikāro tattha tattha bhave vivaṭṭūpanissayaṁ kusalaṁ upacinanto atthadassissa",
  "atk-s0508a21:443_2": "bhagavato kāle kulagehe nibbattitvā viññutaṁ patto gharāvāsaṁ pahāya isipabbajjaṁ",
  "atk-s0508a21:443_3": "pabbajitvā araññe viharanto ākāsena gacchantaṁ bhagavantaṁ disvā pasannamānaso pasannākāraṁ",
  "atk-s0508a21:443_4": "dassento añjaliṁ paggayha aṭṭhāsi. Satthā tassa ajjhāsayaṁ ñatvā ākāsato otari. So",
  "atk-s0508a21:443_5": "bhagavato manoharāni madhurāni phalāni upanesi, paṭiggahesi bhagavā anukampaṁ upādāya.",
  "atk-s0508a21:443_6": "So tena puññakammena devamanussesu saṁsaranto imasmiṁ buddhuppāde kosalaraṭṭhe hatthācariyakule",
  "atk-s0508a21:443_7": "nibbattitvā vijitasenoti laddhanāmo viññutaṁ pāpuṇi. Tassa mātulā seno ca upaseno",
  "atk-s0508a21:443_8": "cāti dve hatthācariyā satthu santike dhammaṁ sutvā paṭiladdhasaddhā pabbajitvā vāsadhuraṁ",
  "atk-s0508a21:443_9": "pūrentā arahattaṁ pāpuṇiṁsu. Vijitasenopi hatthisippe nipphattiṁ gato nissaraṇajjhāsayatāya",
  "atk-s0508a21:443_10": "gharāvāse alaggamānaso satthu yamakapāṭihāriyaṁ disvā paṭiladdhasaddho mātulattherānaṁ",
  "atk-s0508a21:443_11": "santike pabbajitvā tesaṁ ovādānusāsaniyā vipassanāya kammaṁ karonto vipassanāvīthiṁ",
  "atk-s0508a21:443_12": "laṅghitvā bahiddhā nānārammaṇe vidhāvantaṁ attano cittaṁ ovadanto –",
  "atk-s0508a21:444": "355.",
  "atk-s0508a21:445": "“Olaggessāmi te citta, āṇidvāreva hatthinaṁ;",
  "atk-s0508a21:446": "Na taṁ pāpe niyojessaṁ, kāmajālaṁ sarīrajaṁ.",
  "atk-s0508a21:447": "356.",
  "atk-s0508a21:448": "“Tvaṁ olaggo na gacchasi, dvāravivaraṁ gajova alabhanto;",
  "atk-s0508a21:449": "Na ca cittakali punappunaṁ, pasakka pāparato carissasi.",
  "atk-s0508a21:450": "357.",
  "atk-s0508a21:451": "“Yathā kuñjaraṁ adantaṁ, navaggahamaṅkusaggaho;",
  "atk-s0508a21:452": "Balavā āvatteti akāmaṁ, evaṁ āvattayissaṁ taṁ.",
  "atk-s0508a21:453": "358.",
  "atk-s0508a21:454": "“Yathā varahayadamakusalo, sārathipavaro dameti ājaññaṁ;",
  "atk-s0508a21:455": "Evaṁ damayissaṁ taṁ, patiṭṭhito pañcasu balesu.",
  "atk-s0508a21:456": "359.",
  "atk-s0508a21:457": "“Satiyā taṁ nibandhissaṁ, payutto te damessāmi;",
  "atk-s0508a21:458": "Vīriyadhuraniggahito, na yito dūraṁ gamissase cittā”ti. –",
  "atk-s0508a21:459": "Gāthā abhāsi.",
  "atk-s0508a21:460_0": "Tattha olaggessāmīti saṁvarissāmi nivāressāmi. Teti taṁ. Upayogatthe hi idaṁ sāmivacanaṁ.",
  "atk-s0508a21:460_1": "Te gamananti vā vacanaseso. Hatthinanti ca hatthinti attho. Cittāti attano cittaṁ",
  "atk-s0508a21:460_2": "ālapati. Yathā taṁ vāretukāmo, taṁ dassento “āṇidvāreva hatthina”nti āha. Āṇidvāraṁ",
  "atk-s0508a21:460_3": "nāma pākārabaddhassa nagarassa khuddakadvāraṁ, yaṁ ghaṭikāchidde āṇimhi pakkhitte",
  "atk-s0508a21:460_4": "yantena vinā abbhantare ṭhitehipi vivarituṁ na sakkā. Yena manussagavassamahiṁsādayo",
  "atk-s0508a21:460_5": "na niggantuṁ sakkā. Nagarato bahi niggantukāmampi hatthiṁ yato palobhetvā hatthācariyo",
  "atk-s0508a21:460_6": "gamanaṁ nivāresi. Atha vā āṇidvāraṁ nāma palighadvāraṁ. Tattha hi tiriyaṁ palighaṁ",
  "atk-s0508a21:460_7": "ṭhapetvā rukkhasūcisaṅkhātaṁ āṇiṁ palighasīse āvuṇanti. Pāpeti rūpādīsu uppajjanakaabhijjhādipāpadhamme",
  "atk-s0508a21:460_8": "taṁ na niyojessaṁ na niyojissāmi. Kāmajālāti kāmassa jālabhūtaṁ. Yathā hi macchabandhamigaluddānaṁ",
  "atk-s0508a21:460_9": "jālaṁ nāma macchādīnaṁ tesaṁ yathākāmakārasādhanaṁ, evaṁ ayonisomanasikārānupātitaṁ",
  "atk-s0508a21:460_10": "cittaṁ mārassa kāmakārasādhanaṁ. Tena hi so satte anatthesu pāteti. Sarīrajāti sarīresu",
  "atk-s0508a21:460_11": "uppajjanaka. Pañcavokārabhave hi cittaṁ rūpapaṭibaddhavuttitāya “sarīraja”nti vuccati.",
  "atk-s0508a21:461_0": "Tvaṁ olaggo na gacchasīti tvaṁ, cittakali, mayā satipaññāpatodaaṅkusehi vārito na",
  "atk-s0508a21:461_1": "dāni yathāruciṁ gamissasi, ayonisomanasikāravasena yathākāmaṁ vattituṁ na labhissasi.",
  "atk-s0508a21:461_2": "Yathā kiṁ? Dvāravivaraṁ gajova alabhanto nagarato gajanirodhato vā niggamanāya dvāravivarakaṁ",
  "atk-s0508a21:461_3": "alabhamāno hatthī viya. Cittakalīti cittakāḷakaṇṇi. Punappunanti aparāparaṁ. Pasakkāti",
  "atk-s0508a21:461_4": "saraṇasampassāsavasena. Pāparatoti pāpakammanirato pubbe viya idāni na carissasi",
  "atk-s0508a21:461_5": "tathā carituṁ na dassāmīti attho.",
  "atk-s0508a21:462_0": "Adantanti adamitaṁ hatthisikkhaṁ asikkhitaṁ. Navaggahanti aciragahitaṁ. Aṅkusaggahoti",
  "atk-s0508a21:462_1": "hatthācariyo. Balavāti kāyabalena ñāṇabalena ca balavā. Āvatteti akāmanti anicchantameva",
  "atk-s0508a21:462_2": "nisedhanato nivatteti. Evaṁ āvattayissanti yathā yathāvuttaṁ hatthiṁ hatthācariyo,",
  "atk-s0508a21:462_3": "evaṁ taṁ cittaṁ cittakaliṁ duccaritanisedhanato nivattayissāmi.",
  "atk-s0508a21:463_0": "Varahayadamakusaloti uttamānaṁ assadammānaṁ damane kusalo. Tato eva sārathipavaro",
  "atk-s0508a21:463_1": "assadammasārathīsu visiṭṭho dameti ājaññaṁ ājānīyaṁ assadammaṁ desakālānurūpaṁ saṇhapharusehi",
  "atk-s0508a21:463_2": "dameti vineti nibbisevanaṁ karoti. Patiṭṭhito pañcasu balesūti saddhādīsu pañcasu",
  "atk-s0508a21:463_3": "balesu patiṭṭhito hutvā assaddhiyādinisedhanato taṁ damayissaṁ damessāmīti attho.",
  "atk-s0508a21:464_0": "Satiyātaṁ nibandhissanti gocarajjhattato bahi gantuṁ adento satiyottena kammaṭṭhānathambhe,",
  "atk-s0508a21:464_1": "cittakali, taṁ nibandhissāmi niyamessāmi. Payutto te damessāmīti tattha nibandhanto",
  "atk-s0508a21:464_2": "eva yuttappayutto hutvā te damessāmi, saṁkilesamalato taṁ visodhessāmi. Vīriyadhuraniggahitoti",
  "atk-s0508a21:464_3": "yathāvutto chekena susārathinā yuge yojito yuganiggahito yugantaragato taṁ nātikkamati,",
  "atk-s0508a21:464_4": "evaṁ tvampi citta, mama vīriyadhure niggahito sakkaccakāritāya sātaccakāritāya aññathā",
  "atk-s0508a21:464_5": "vattituṁ alabhanto ito gocarajjhattato dūraṁ bahi na gamissasi. Bhāvanānuyuttassa",
  "atk-s0508a21:464_6": "hi kammaṭṭhānato aññaṁ āsannampi lakkhaṇato dūramevāti evaṁ thero imāhi gāthāhi attano",
  "atk-s0508a21:464_7": "cittaṁ niggaṇhantova vipassanaṁ vaḍḍhetvā arahattaṁ pāpuṇi. Tena vuttaṁ apadāne –",
  "atk-s0508a21:465": "“Suvaṇṇavaṇṇaṁ sambuddhaṁ, dvattiṁsavaralakkhaṇaṁ;",
  "atk-s0508a21:466": "Vipinaggena gacchantaṁ, sālarājaṁva phullitaṁ.",
  "atk-s0508a21:467": "“Tiṇattharaṁ paññāpetvā, buddhaseṭṭhaṁ ayācahaṁ;",
  "atk-s0508a21:468": "Anukampatu maṁ buddho, bhikkhaṁ icchāmi dātave.",
  "atk-s0508a21:469": "“Anukampako kāruṇiko, atthadassī mahāyaso;",
  "atk-s0508a21:470": "Mama saṅkappamaññāya, orūhi mama assame.",
  "atk-s0508a21:471": "“Orohitvāna sambuddho, nisīdi paṇṇasanthare;",
  "atk-s0508a21:472": "Bhallātakaṁ gahetvāna, buddhaseṭṭhassadāsahaṁ.",
  "atk-s0508a21:473": "“Mama nijjhāyamānassa, paribhuñji tadā jino;",
  "atk-s0508a21:474": "Tattha cittaṁ pasādetvā, abhivandiṁ tadā jinaṁ.",
  "atk-s0508a21:475": "“Aṭṭhārase kappasate, yaṁ phalamadadiṁ tadā;",
  "atk-s0508a21:476": "Duggatiṁ nābhijānāmi, phaladānassidaṁ phalaṁ.",
  "atk-s0508a21:477": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:478": "Arahattaṁ pana patvā aññaṁ byākarontopi imā gāthā abhāsi.",
  "atk-s0508a21:479": "Vijitasenattheragāthāvaṇṇanā niṭṭhitā.",
  "atk-s0508a21:480": "10. Yasadattattheragāthāvaṇṇanā",
  "atk-s0508a21:481_0": "Upārambhacittotiādikā āyasmato yasadattattherassa gāthā. Kā uppatti? Ayampi purimabuddhesu",
  "atk-s0508a21:481_1": "katādhikāro tattha tattha bhave vivaṭṭūpanissayaṁ kusalaṁ upacini. Tathā hesa padumuttarassa",
  "atk-s0508a21:481_2": "bhagavato kāle brāhmaṇakule nibbattitvā brāhmaṇānaṁ vijjāsippesu nipphattiṁ gato",
  "atk-s0508a21:481_3": "kāme pahāya isipabbajjaṁ pabbajitvā araññe viharanto ekadivasaṁ satthāraṁ disvā pasannamānaso",
  "atk-s0508a21:481_4": "añjaliṁ paggayha abhitthavi. So tena puññakammena devamanussesu saṁsaranto imasmiṁ",
  "atk-s0508a21:481_5": "buddhuppāde mallaraṭṭhe mallarājakule nibbattitvā yasadattoti laddhanāmo, vayappatto",
  "atk-s0508a21:481_6": "takkasilaṁ gantvā sabbasippāni sikkhitvā sabhiyena paribbājakena saddhiṁyeva cārikaṁ",
  "atk-s0508a21:481_7": "caramāno, anupubbena sāvatthiyaṁ bhagavantaṁ upasaṅkamitvā sabhiyena puṭṭhapañhesu",
  "atk-s0508a21:481_8": "vissajjiyamānesu sayaṁ otārāpekkho suṇanto nisīdi “samaṇassa gotamassa vāde dosaṁ",
  "atk-s0508a21:481_9": "dassāmī”ti. Athassa bhagavā cittācāraṁ ñatvā sabhiyasuttadesanāvasāne ovādaṁ dento –",
  "atk-s0508a21:482": "360.",
  "atk-s0508a21:483": "“Upārambhacitto dummedho, suṇāti jinasāsanaṁ;",
  "atk-s0508a21:484": "Ārakā hoti saddhammā, nabhaso pathavī yathā.",
  "atk-s0508a21:485": "361.",
  "atk-s0508a21:486": "“Upārambhacitto dummedho, suṇāti jinasāsanaṁ;",
  "atk-s0508a21:487": "Parihāyati saddhammā, kāḷapakkheva candimā.",
  "atk-s0508a21:488": "362.",
  "atk-s0508a21:489": "“Upārambhacitto dummedho, suṇāti jinasāsanaṁ;",
  "atk-s0508a21:490": "Parisussati saddhamme, maccho appodake yathā.",
  "atk-s0508a21:491": "363.",
  "atk-s0508a21:492": "“Upārambhacitto dummedho, suṇāti jinasāsanaṁ;",
  "atk-s0508a21:493": "Na virūhati saddhamme, khette bījaṁva pūtikaṁ.",
  "atk-s0508a21:494": "364.",
  "atk-s0508a21:495": "“Yo ca tuṭṭhena cittena, suṇāti jinasāsanaṁ;",
  "atk-s0508a21:496": "Khepetvā āsave sabbe, sacchikatvā akuppataṁ;",
  "atk-s0508a21:497": "Pappuyya paramaṁ santiṁ, parinibbātināsavo”ti. –",
  "atk-s0508a21:498": "Imā pañca gāthā abhāsi.",
  "atk-s0508a21:499_0": "Tattha upārambhacittoti sārambhacitto, dosāropanādhippāyoti attho. Dummedhoti nippañño.",
  "atk-s0508a21:499_1": "Ārakā hoti saddhammāti so tādiso puggalo nabhaso viya pathavī paṭipattisaddhammatopi",
  "atk-s0508a21:499_2": "dūre hoti, pageva paṭivedhasaddhammato. “Na tvaṁ imaṁ dhammavinayaṁ ājānāsī”tiādinā",
  "atk-s0508a21:499_3": "viggāhikakathaṁ anuyuttassa kuto santanipuṇo paṭipattisaddhammo.",
  "atk-s0508a21:500_0": "Parihāyati saddhammāti navavidhalokuttaradhammato pubbabhāgiyasaddhādisaddhammatopi",
  "atk-s0508a21:500_1": "nihīyati. Parisussatīti visussati kāyacittānaṁ pīṇanarasassa pītipāmojjādikusaladhammassābhāvato.",
  "atk-s0508a21:500_2": "Na virūhatīti virūḷhiṁ vuddhiṁ na pāpuṇāti. Pūtikanti gomayalepadānādiabhāvena pūtibhāvaṁ pattaṁ.",
  "atk-s0508a21:501_0": "Tuṭṭhena cittenāti itthambhūtalakkhaṇe karaṇavacanaṁ, attamano pamudito hutvāti attho.",
  "atk-s0508a21:501_1": "Khepetvāti samucchinditvā. Akuppatanti arahattaṁ. Pappuyyāti pāpuṇitvā. Paramaṁ santinti",
  "atk-s0508a21:501_2": "anupādisesaṁ nibbānaṁ. Tadadhigamo cassa kevalaṁ kālāgamanameva, na kocividhoti taṁ",
  "atk-s0508a21:501_3": "dassetuṁ vuttaṁ “parinibbātināsavo”ti.",
  "atk-s0508a21:502": "Evaṁ satthārā ovadito saṁvegajāto pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne –",
  "atk-s0508a21:503": "“Kaṇikāraṁva jalitaṁ, dīparukkhaṁva jotitaṁ;",
  "atk-s0508a21:504": "Kañcanaṁva virocantaṁ, addasaṁ dvipaduttamaṁ.",
  "atk-s0508a21:505": "“Kamaṇḍaluṁ ṭhapetvāna, vākacīrañca kuṇḍikaṁ;",
  "atk-s0508a21:506": "Ekaṁsaṁ ajinaṁ katvā, buddhaseṭṭhaṁ thaviṁ ahaṁ.",
  "atk-s0508a21:507": "“Tamandhakāraṁ vidhamaṁ, mohajālasamākulaṁ;",
  "atk-s0508a21:508": "Ñāṇālokaṁ dassetvāna, nittiṇṇosi mahāmuni.",
  "atk-s0508a21:509": "“Samuddharasimaṁ lokaṁ, sabbāvantamanuttaraṁ;",
  "atk-s0508a21:510": "Ñāṇe te upamā natthi, yāvatā jagato gati.",
  "atk-s0508a21:511": "“Tena ñāṇena sabbaññū, iti buddho pavuccati;",
  "atk-s0508a21:512": "Vandāmi taṁ mahāvīraṁ, sabbaññutamanāvaraṁ.",
  "atk-s0508a21:513": "“Satasahassito kappe, buddhaseṭṭhaṁ thaviṁ ahaṁ;",
  "atk-s0508a21:514": "Duggatiṁ nābhijānāmi, ñāṇatthavāyidaṁ phalaṁ.",
  "atk-s0508a21:515": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:516": "Arahattaṁ pana patvā aññaṁ byākarontopi thero imā eva gāthā abhāsi.",
  "atk-s0508a21:517": "Yasadattattheragāthāvaṇṇanā niṭṭhitā.",
  "atk-s0508a21:518": "11. Soṇakuṭikaṇṇattheragāthāvaṇṇanā",
  "atk-s0508a21:519_0": "Upasampadāca me laddhātiādikā āyasmato soṇassa kuṭikaṇṇassa gāthā. Kā uppatti? Ayaṁ",
  "atk-s0508a21:519_1": "kira padumuttarassa bhagavato kāle haṁsavatīnagare vibhavasampanno seṭṭhi hutvā uḷārāya",
  "atk-s0508a21:519_2": "issariyasampattiyā ṭhito ekadivasaṁ satthāraṁ satasahassakhīṇāsavaparivutaṁ mahatiyā",
  "atk-s0508a21:519_3": "buddhalīḷāya mahantena buddhānubhāvena nagaraṁ pavisantaṁ disvā pasannamānaso vanditvā",
  "atk-s0508a21:519_4": "añjaliṁ katvā aṭṭhāsi. So pacchābhattaṁ upāsakehi saddhiṁ vihāraṁ gantvā bhagavato",
  "atk-s0508a21:519_5": "santike dhammaṁ suṇanto satthāraṁ ekaṁ bhikkhuṁ kalyāṇavākkaraṇānaṁ aggaṭṭhāne ṭhapentaṁ",
  "atk-s0508a21:519_6": "disvā sayampi taṁ ṭhānaṁ patthetvā mahādānaṁ datvā paṇidhānaṁ akāsi. Satthā tassa",
  "atk-s0508a21:519_7": "anantarāyataṁ disvā “anāgate gotamassa nāma sammāsambuddhassa sāsane kalyāṇavākkaraṇānaṁ",
  "atk-s0508a21:519_8": "aggo bhavissatī”ti byākāsi.",
  "atk-s0508a21:520_0": "So tattha yāvajīvaṁ puññāni katvā devamanussesu saṁsaranto vipassissa bhagavato kāle",
  "atk-s0508a21:520_1": "sāsane pabbajitvā vattapaṭivattāni pūrento ekassa bhikkhuno cīvaraṁ sibbitvā adāsi.",
  "atk-s0508a21:520_2": "Puna buddhasuññe loke bārāṇasiyaṁ tunnavāyo hutvā ekassa paccekabuddhassa cīvarakoṭiṁ",
  "atk-s0508a21:520_3": "chinnaṁ ghaṭetvā adāsi. Evaṁ tattha tattha puññāni katvā imasmiṁ buddhuppāde avantiraṭṭhe",
  "atk-s0508a21:520_4": "kuraraghare mahāvibhavassa seṭṭhino putto hutvā nibbatti. Soṇotissa nāmaṁ akaṁsu.",
  "atk-s0508a21:520_5": "Koṭiagghanakassa kaṇṇapiḷandhanassa dhāraṇena “koṭikaṇṇo”ti vattabbe kuṭikaṇṇoti paññāyittha.",
  "atk-s0508a21:521_0": "So anukkamena vaḍḍhitvā kuṭumbaṁ saṇṭhapento āyasmante mahākaccāne kulagharaṁ nissāya",
  "atk-s0508a21:521_1": "pavattapabbate viharante tassa santike dhammaṁ sutvā saraṇesu ca sīlesu ca patiṭṭhāya",
  "atk-s0508a21:521_2": "taṁ catūhi paccayehi upaṭṭhahi. So aparabhāge saṁsāre sañjātasaṁvego therassa santike",
  "atk-s0508a21:521_3": "pabbajitvā kicchena kasirena dasavaggaṁ saṅghaṁ sannipātetvā upasampajjitvā katipayakālaṁ",
  "atk-s0508a21:521_4": "therassa santike vasitvā, theraṁ āpucchitvā satthāraṁ vandituṁ sāvatthiṁ upagato,",
  "atk-s0508a21:521_5": "satthārā ekagandhakuṭiyaṁ vāsaṁ labhitvā paccūsasamaye ajjhiṭṭho soḷasaaṭṭhakavaggiyānaṁ",
  "atk-s0508a21:521_6": "ussāraṇena sādhukāraṁ datvā bhāsitāya “disvā ādīnavaṁ loke”ti udānagāthāya pariyosāne",
  "atk-s0508a21:521_7": "vipassanaṁ vaḍḍhetvā arahattaṁ pāpuṇi. Tena vuttaṁ apadāne –",
  "atk-s0508a21:522": "“Padumuttaro nāma jino, āhutīnaṁ paṭiggaho;",
  "atk-s0508a21:523": "Vasīsatasahassehi, nagaraṁ pāvisī tadā.",
  "atk-s0508a21:524": "“Nagaraṁ pavisantassa, upasantassa tādino;",
  "atk-s0508a21:525": "Ratanāni pajjotiṁsu, nigghoso āsi tāvade.",
  "atk-s0508a21:526": "“Buddhassa ānubhāvena, bherī vajjumaghaṭṭitā;",
  "atk-s0508a21:527": "Sayaṁ vīṇā pavajjanti, buddhassa pavisato puraṁ.",
  "atk-s0508a21:528": "“Buddhaseṭṭhaṁ namassāmi, padumuttaramahāmuniṁ;",
  "atk-s0508a21:529": "Pāṭihīrañca passitvā, tattha cittaṁ pasādayiṁ.",
  "atk-s0508a21:530": "“Aho buddho aho dhammo, aho no satthu sampadā;",
  "atk-s0508a21:531": "Acetanāpi tūriyā, sayameva pavajjare.",
  "atk-s0508a21:532": "“Satasahassito kappe, yaṁ saññamalabhiṁ tadā;",
  "atk-s0508a21:533": "Duggatiṁ nābhijānāmi, buddhasaññāyidaṁ phalaṁ.",
  "atk-s0508a21:534": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:535_0": "Arahatte pana patiṭṭhito attano upajjhāyena ācikkhitaniyāmena paccantimesu janapadesu",
  "atk-s0508a21:535_1": "vinayadharapañcamena gaṇena upasampadā, dhuvanhānaṁ, cammattharaṇaṁ, guṇaṅguṇūpāhanaṁ,",
  "atk-s0508a21:535_2": "cīvaravippavāsoti pañca vare yācitvā te satthu santikā labhitvā punadeva attano vasitaṭṭhānaṁ",
  "atk-s0508a21:535_3": "gantvā upajjhāyassa tamatthaṁ ārocesi. Ayamettha saṅkhepo. Vitthāro pana udānaṭṭhakathāyaṁ",
  "atk-s0508a21:535_4": "āgatanayena veditabbo. Aṅguttaraṭṭhakathāyaṁ pana “upasampanno hutvā attano upajjhāyassa",
  "atk-s0508a21:535_5": "santike kammaṭṭhānaṁ gahetvā vipassanaṁ vaḍḍhetvā arahattaṁ pāpuṇī”ti vuttaṁ.",
  "atk-s0508a21:536": "So aparabhāge vimuttisukhena viharanto attano paṭipattiṁ paccavekkhitvā somanassajāto udānavasena –",
  "atk-s0508a21:537": "365.",
  "atk-s0508a21:538": "“Upasampadā ca me laddhā, vimutto camhi anāsavo;",
  "atk-s0508a21:539": "So ca me bhagavā diṭṭho, vihāre ca sahāvasiṁ.",
  "atk-s0508a21:540": "366.",
  "atk-s0508a21:541": "“Bahudeva rattiṁ bhagavā, abbhokāsetināmayi;",
  "atk-s0508a21:542": "Vihārakusalo satthā, vihāraṁ pāvisī tadā.",
  "atk-s0508a21:543": "367.",
  "atk-s0508a21:544": "“Santharitvāna saṅghāṭiṁ, seyyaṁ kappesi gotamo;",
  "atk-s0508a21:545": "Sīho selaguhāyaṁva, pahīnabhayabheravo.",
  "atk-s0508a21:546": "368.",
  "atk-s0508a21:547": "“Tato kalyāṇavākkaraṇo, sammāsambuddhasāvako;",
  "atk-s0508a21:548": "Soṇo abhāsi saddhammaṁ, buddhaseṭṭhassa sammukhā.",
  "atk-s0508a21:549": "369.",
  "atk-s0508a21:550": "“Pañcakkhandhe pariññāya, bhāvayitvāna añjasaṁ;",
  "atk-s0508a21:551": "Pappuyya paramaṁ santiṁ, parinibbissatyanāsavo”ti. –",
  "atk-s0508a21:552": "Imā pañca gāthā abhāsi.",
  "atk-s0508a21:553_0": "Tattha upasampadā ca me laddhāti yā sā kicchena dasavaggaṁ bhikkhusaṅghaṁ sannipātetvā",
  "atk-s0508a21:553_1": "attanā laddhā upasampadā. Yā ca pana varadānavasena sabbapaccantimesu janapadesu",
  "atk-s0508a21:553_2": "vinayadharapañcamena gaṇena satthārā anuññātā upasampadā, tadubhayaṁ sandhāyāha.",
  "atk-s0508a21:553_3": "Ca-saddo samuccayattho, tena itarepi satthu santikā laddhavare saṅgaṇhāti. Vimutto",
  "atk-s0508a21:553_4": "camhi anāsavoti aggamaggena sakalakilesavatthuvimuttiyā vimutto ca amhi. Tato eva",
  "atk-s0508a21:553_5": "kāmāsavādīhi anāsavo amhīti yojanā. So ca me bhagavā diṭṭhoti yadatthaṁ ahaṁ avantiraṭṭhato",
  "atk-s0508a21:553_6": "sāvatthiṁ gato, so ca bhagavā mayā adiṭṭhapubbo diṭṭho. Vihāre ca sahāvasinti na",
  "atk-s0508a21:553_7": "kevalaṁ tassa bhagavato dassanameva mayā laddhaṁ, atha kho vihāre satthu gandhakuṭiyaṁ",
  "atk-s0508a21:553_8": "satthārā kāraṇaṁ sallakkhetvā vāsentena saha avasiṁ. “Vihāreti vihārasamīpe”ti keci.",
  "atk-s0508a21:554_0": "Bahudeva rattinti paṭhamaṁ yāmaṁ bhikkhūnaṁ dhammadesanāvasena kammaṭṭhānasodhanavasena",
  "atk-s0508a21:554_1": "ca, majjhimaṁ yāmaṁ devānaṁ brahmūnañca kaṅkhacchedanavasena bhagavā bahudeva rattiṁ",
  "atk-s0508a21:554_2": "abbhokāse atināmayi vītināmesi. Vihārakusaloti dibbabrahmaāneñjaariyavihāresu kusalo.",
  "atk-s0508a21:554_3": "Vihāraṁ pāvisīti ativelaṁ nisajjacaṅkamehi uppannaparissamavinodanatthaṁ gandhakuṭiṁ pāvisi.",
  "atk-s0508a21:555_0": "Santharitvāna saṅghāṭiṁ, seyyaṁ kappesīti catugguṇaṁ saṅghāṭiṁ paññāpetvā sīhaseyyaṁ",
  "atk-s0508a21:555_1": "kappesi. Tenāha “gotamo sīho selaguhāyaṁva pahīnabhayabheravo”ti. Tattha gotamoti",
  "atk-s0508a21:555_2": "bhagavantaṁ gottena kitteti. Sīho selaguhāyaṁvāti selassa pabbatassa guhāyaṁ. Yathā",
  "atk-s0508a21:555_3": "sīho migarājā tejussadatāya pahīnabhayabheravo dakkhiṇena passena pāde pādaṁ accādhāya",
  "atk-s0508a21:555_4": "seyyaṁ kappesi, evaṁ cittutrāsalomahaṁsanachambhitattahetūnaṁ kilesānaṁ samucchinnattā",
  "atk-s0508a21:555_5": "pahīnabhayabheravo gotamo bhagavā seyyaṁ kappesīti attho.",
  "atk-s0508a21:556_0": "Tatoti pacchā, sīhaseyyaṁ kappetvā tato vuṭṭhahitvā “paṭibhātu taṁ bhikkhu dhammo",
  "atk-s0508a21:556_1": "bhāsitu”nti satthārā ajjhesitoti attho. Kalyāṇavākkaraṇoti sundaravacīkaraṇo, lakkhaṇasampannavacanakkamoti",
  "atk-s0508a21:556_2": "attho. Soṇo abhāsi saddhammanti soḷasa aṭṭhakavaggiyasuttāni soṇo kuṭikaṇṇo, buddhaseṭṭhassa",
  "atk-s0508a21:556_3": "sammāsambuddhassa sammukhā, paccakkhato abhāsīti thero attānameva paraṁ viya avoca.",
  "atk-s0508a21:557_0": "Pañcakkhandhe pariññāyāti pañcupādānakkhandhe tīhipi pariññāhi parijānitvā te parijānantoyeva,",
  "atk-s0508a21:557_1": "añjasaṁ ariyaṁ aṭṭhaṅgikaṁ maggaṁ bhāvayitvā, paramaṁ santiṁ nibbānaṁ pappuyya pāpuṇitvā",
  "atk-s0508a21:557_2": "ṭhito anāsavo. Tato eva idāni parinibbissati anupādisesanibbānavasena nibbāyissatīti.",
  "atk-s0508a21:558": "Soṇakuṭikaṇṇattheragāthāvaṇṇanā niṭṭhitā.",
  "atk-s0508a21:559": "12. Kosiyattheragāthāvaṇṇanā",
  "atk-s0508a21:560_0": "Yoeva garūnantiādikā āyasmato kosiyattherassa gāthā. Kā uppatti? Ayampi purimabuddhesu",
  "atk-s0508a21:560_1": "katādhikāro tattha tattha bhave vivaṭṭūpanissayaṁ kusalaṁ upacinanto vipassissa bhagavato",
  "atk-s0508a21:560_2": "kāle kulagehe nibbattitvā viññutaṁ patto ekadivasaṁ satthāraṁ disvā pasannacitto",
  "atk-s0508a21:560_3": "ucchukhaṇḍikaṁ adāsi. So tena puññakammena devamanussesu saṁsaranto imasmiṁ buddhuppāde",
  "atk-s0508a21:560_4": "magadharaṭṭhe brāhmaṇakule nibbatti, kosiyotissa gottavasena nāmaṁ akāsi. So viññutaṁ",
  "atk-s0508a21:560_5": "patto āyasmantaṁ dhammasenāpatiṁ abhiṇhaṁ upasaṅkamati, tassa santike dhammaṁ suṇāti.",
  "atk-s0508a21:560_6": "So tena sāsane paṭiladdhasaddho pabbajitvā kammaṭṭhānaṁ anuyuñjanto nacirasseva arahattaṁ",
  "atk-s0508a21:560_7": "pāpuṇi. Tena vuttaṁ apadāne –",
  "atk-s0508a21:561": "“Nagare bandhumatiyā, dvārapālo ahosahaṁ;",
  "atk-s0508a21:562": "Addasaṁ virajaṁ buddhaṁ, sabbadhammāna pāraguṁ.",
  "atk-s0508a21:563": "“Ucchukhaṇḍikamādāya buddhaseṭṭhassadāsahaṁ;",
  "atk-s0508a21:564": "Pasannacitto sumano, vipassissa mahesino.",
  "atk-s0508a21:565": "“Ekanavutito kappe, yaṁ ucchumadadiṁ tadā;",
  "atk-s0508a21:566": "Duggatiṁ nābhijānāmi, ucchukhaṇḍassidaṁ phalaṁ.",
  "atk-s0508a21:567": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a21:568": "Arahattaṁ pana patvā attano paṭipattiṁ paccavekkhitvā garuvāsaṁ sappurisūpanissayañca pasaṁsanto –",
  "atk-s0508a21:569": "370.",
  "atk-s0508a21:570": "“Yo ve garūnaṁ vacanaññu dhīro, vase ca tamhi janayetha pemaṁ;",
  "atk-s0508a21:571": "So bhattimā nāma ca hoti paṇḍito, ñatvā ca dhammesu visesi assa.",
  "atk-s0508a21:572": "371.",
  "atk-s0508a21:573": "“Yaṁ āpadā uppatitā uḷārā, nakkhambhayante paṭisaṅkhayantaṁ;",
  "atk-s0508a21:574": "So thāmavā nāma ca hoti paṇḍito, ñatvā ca dhammesu visesi assa.",
  "atk-s0508a21:575": "372.",
  "atk-s0508a21:576": "“Yo ve samuddova ṭhito anejo, gambhīrapañño nipuṇatthadassī;",
  "atk-s0508a21:577": "Asaṁhāriyo nāma ca hoti paṇḍito, ñatvā ca dhammesu visesi assa.",
  "atk-s0508a21:578": "373.",
  "atk-s0508a21:579": "“Bahussuto dhammadharo ca hoti, dhammassa hoti anudhammacārī;",
  "atk-s0508a21:580": "So tādiso nāma ca hoti paṇḍito, ñatvā ca dhammesu visesi assa.",
  "atk-s0508a21:581": "374.",
  "atk-s0508a21:582": "“Atthañca yo jānāti bhāsitassa,",
  "atk-s0508a21:583": "Atthañca ñatvāna tathā karoti;",
  "atk-s0508a21:584": "Atthantaro nāma sa hoti paṇḍito,",
  "atk-s0508a21:585": "Ñatvā ca dhammesu visesi assā”ti. –",
  "atk-s0508a21:586": "Imā pañca gāthā abhāsi.",
  "atk-s0508a21:587_0": "Tattha yoti khattiyādīsu catūsu parisāsu yo koci. Veti byattaṁ. Garūnanti sīlādigaruguṇayuttānaṁ",
  "atk-s0508a21:587_1": "paṇḍitānaṁ. Vacanaññūti tesaṁ anusāsanīvacanaṁ jānanto, yathānusiṭṭhaṁ paṭipajjamāno",
  "atk-s0508a21:587_2": "paṭipajjitvā ca tassa phalaṁ jānantoti attho. Dhīroti dhitisampanno. Vase ca tamhi",
  "atk-s0508a21:587_3": "janayetha pemanti tasmiṁ garūnaṁ vacane ovāde vaseyya yathānusiṭṭhaṁ paṭipajjeyya,",
  "atk-s0508a21:587_4": "paṭipajjitvā “iminā vatāhaṁ ovādena imaṁ jātiādidukkhaṁ vītivatto”ti tattha janayetha",
  "atk-s0508a21:587_5": "pemaṁ gāravaṁ uppādeyya. Idañhi dvayaṁ “garūnaṁ vacanaññu dhīro”ti padadvayena vuttassevatthassa",
  "atk-s0508a21:587_6": "pākaṭakaraṇaṁ. Soti yo garūnaṁ vacanaññū dhīro, so yathānusiṭṭhaṁ paṭipattiyā tattha",
  "atk-s0508a21:587_7": "bhattimā ca nāma hoti, jīvitahetupi tassa anatikkamanato paṇḍito ca nāma hoti. Ñatvā",
  "atk-s0508a21:587_8": "ca dhammesu visesi assāti tathā paṭipajjanto ca tāya eva paṭipattiyā catunnaṁ ariyasaccānaṁ",
  "atk-s0508a21:587_9": "jānanahetu lokiyalokuttaradhammesu vijjāttayādivasena “tevijjo, chaḷabhiñño, paṭisambhidāpatto”ti",
  "atk-s0508a21:587_10": "visesi visesavā siyāti attho.",
  "atk-s0508a21:588_0": "Yanti yaṁ puggalaṁ paṭipattiyā antarāyakaraṇato “āpadā”ti laddhavohārā sotuṇhakhuppipāsādipākaṭaparissayā",
  "atk-s0508a21:588_1": "ceva rāgādipaṭicchannaparissayā ca uppatitā uppannā, uḷārā balavantopi nakkhambhayante",
  "atk-s0508a21:588_2": "na kiñci cālenti. Kasmā? Paṭisaṅkhayantanti paṭisaṅkhāyamānaṁ paṭisaṅkhānabale ṭhitanti",
  "atk-s0508a21:588_3": "attho. Soti yo daḷhatarāhi āpadāhipi akkhambhanīyo, so thāmavā dhitimā daḷhaparakkamo",
  "atk-s0508a21:588_4": "nāma hoti. Anavasesasaṁkilesapakkhassa abhibhavanakapaññābalasamaṅgitāya paṇḍito",
  "atk-s0508a21:588_5": "ca nāma hoti. Tathābhūto ca ñatvā ca dhammesu visesi assāti taṁ vuttatthameva.",
  "atk-s0508a21:589_0": "Samuddovaṭhitoti samuddo viya ṭhitasabhāvo. Yathā hi caturāsītiyojanasahassagambhīre",
  "atk-s0508a21:589_1": "sinerupādasamīpe mahāsamuddo aṭṭhahipi disāhi uṭṭhitehi pakativātehi aniñjanato ṭhito",
  "atk-s0508a21:589_2": "anejo gambhīro ca, evaṁ kilesavātehi titthiyavādavātehi ca akampanīyato ṭhito anejo.",
  "atk-s0508a21:589_3": "Gambhīrassa anupacitañāṇasambhārehi aladdhagādhassa nipuṇassa sukhumassa paṭiccasamuppādādiatthassa",
  "atk-s0508a21:589_4": "paṭivijjhanena gambhīrapañño nipuṇatthadassī. Asaṁhāriyo nāma ca hoti paṇḍito so",
  "atk-s0508a21:589_5": "tādiso puggalo kilesehi devaputtamārādīsu vā kenaci asaṁhāriyatāya asaṁhāriyo nāma",
  "atk-s0508a21:589_6": "hoti, yathāvuttena atthena paṇḍito ca nāma hoti. Sesaṁ vuttanayameva.",
  "atk-s0508a21:590_0": "Bahussutoti pariyattibāhusaccavasena bahussuto, suttageyyādi bahuṁ sutaṁ etassāti",
  "atk-s0508a21:590_1": "bahussuto. Tameva dhammaṁ suvaṇṇabhājane pakkhittasīhavasaṁ viya avinassantameva",
  "atk-s0508a21:590_2": "dhāretīti dhammadharo ca hoti. Dhammassa hoti anudhammacārīti yathāsutassa yathāpariyattassa",
  "atk-s0508a21:590_3": "dhammassa atthamaññāya dhammamaññāya navalokuttaradhammassa anurūpaṁ dhammaṁ pubbabhāgapaṭipadāsaṅkhātaṁ",
  "atk-s0508a21:590_4": "catupārisuddhisīladhutaṅgaasubhakammaṭṭhānādibhedaṁ carati paṭipajjatīti anudhammacārī",
  "atk-s0508a21:590_5": "hoti, “ajja ajjevā”ti paṭivedhaṁ ākaṅkhanto vicarati. So tādiso nāma ca hoti paṇḍitoti",
  "atk-s0508a21:590_6": "yo puggalo yaṁ garuṁ nissāya bahussuto dhammadharo dhammassa ca anudhammacārī hoti.",
  "atk-s0508a21:590_7": "So ca tādiso tena garunā sadiso paṇḍito nāma hoti paṭipattiyā sadisabhāvato. Tathābhūto",
  "atk-s0508a21:590_8": "pana so ñatvā ca dhammesu visesi assa, taṁ vuttatthaṁva.",
  "atk-s0508a21:591_0": "Atthañca yo jānāti bhāsitassāti yo puggalo sammāsambuddhena bhāsitassa pariyattidhammassa",
  "atk-s0508a21:591_1": "atthaṁ jānāti. Jānanto pana “idha sīlaṁ vuttaṁ, idha samādhi, idha paññā”ti tattha",
  "atk-s0508a21:591_2": "tattha yathāvuttaṁ atthañca ñatvāna tathā karoti yathā satthārā anusiṭṭhaṁ, tathā",
  "atk-s0508a21:591_3": "paṭipajjati. Atthantaro nāma sa hoti paṇḍitoti so evarūpo puggalo atthantaro atthakāraṇā",
  "atk-s0508a21:591_4": "sīlādiatthajānanamattameva upanissayaṁ katvā paṇḍito hoti. Sesaṁ vuttanayameva.",
  "atk-s0508a21:592_0": "Ettha ca paṭhamagāthāya “yo ve garūna”ntiādinā saddhūpanissayo visesabhāvo vutto,",
  "atk-s0508a21:592_1": "dutiyagāthāya “yaṁ āpadā”ti ādinā vīriyūpanissayo, tatiyagāthāya “yo ve samuddova",
  "atk-s0508a21:592_2": "ṭhito”tiādinā samādhūpanissayo, catutthagāthāya “bahussuto”tiādinā satūpanissayo,",
  "atk-s0508a21:592_3": "pañcamagāthāya “atthañca yo jānātī”tiādinā paññūpanissayo visesabhāvo vuttoti veditabbo.",
  "atk-s0508a21:593": "Kosiyattheragāthāvaṇṇanā niṭṭhitā.",
  "atk-s0508a21:594": "Pañcakanipātavaṇṇanā niṭṭhitā."
}