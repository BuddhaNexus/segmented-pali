{
  "atk-s0402a6:0": "(7) 2. Sukhavaggavaṇṇanā",
  "atk-s0402a6:1": "65. Dutiyassa paṭhame gihisukhanti gihīnaṁ sabbakāmanipphattimūlakaṁ sukhaṁ. Pabbajitasukhanti pabbajitānaṁ pabbajjāmūlakaṁ sukhaṁ.",
  "atk-s0402a6:2": "66. Dutiye kāmasukhanti kāme ārabbha uppajjanakasukhaṁ. Nekkhammasukhanti nekkhammaṁ vuccati pabbajjā, taṁ ārabbha uppajjanakasukhaṁ.",
  "atk-s0402a6:3": "67. Tatiye upadhisukhanti tebhūmakasukhaṁ. Nirupadhisukhanti lokuttarasukhaṁ.",
  "atk-s0402a6:4": "68. Catutthe sāsavasukhanti āsavānaṁ paccayabhūtaṁ vaṭṭasukhaṁ. Anāsavasukhanti tesaṁ apaccayabhūtaṁ vivaṭṭasukhaṁ.",
  "atk-s0402a6:5": "69. Pañcame sāmisanti saṁkilesaṁ vaṭṭagāmisukhaṁ. Nirāmisanti nikkilesaṁ vivaṭṭagāmisukhaṁ.",
  "atk-s0402a6:6": "70. Chaṭṭhe ariyasukhanti aputhujjanasukhaṁ. Anariyasukhanti puthujjanasukhaṁ.",
  "atk-s0402a6:7": "71. Sattame kāyikanti kāyaviññāṇasahajātaṁ. Cetasikanti manodvārikasukhaṁ. Taṁ lokiyalokuttaramissakaṁ kathitaṁ.",
  "atk-s0402a6:8_0": "72. Aṭṭhame sappītikanti paṭhamadutiyajjhānasukhaṁ. Nippītikanti tatiyacatutthajjhānasukhaṁ.",
  "atk-s0402a6:8_1": "Tattha lokiyasappītikato lokiyanippītikaṁ, lokuttarasappītikato ca lokuttaranippītikaṁ",
  "atk-s0402a6:8_2": "agganti evaṁ bhummantaraṁ abhinditvā aggabhāvo veditabbo.",
  "atk-s0402a6:9": "73. Navame sātasukhanti tīsu jhānesu sukhaṁ. Upekkhāsukhanti catutthajjhānasukhaṁ.",
  "atk-s0402a6:10": "74. Dasame samādhisukhanti appanaṁ vā upacāraṁ vā pattasukhaṁ. Asamādhisukhanti tadubhayaṁ appattasukhaṁ.",
  "atk-s0402a6:11": "75. Ekādasame sappītikārammaṇanti sappītikaṁ jhānadvayaṁ paccavekkhantassa uppannasukhaṁ. Nippītikārammaṇepi eseva nayo. Dvādasamepi imināva upāyena attho veditabbo.",
  "atk-s0402a6:12_0": "77. Terasame rūpārammaṇanti rūpāvacaracatutthajjhānārammaṇaṁ, yaṁkiñci rūpaṁ ārabbha",
  "atk-s0402a6:12_1": "uppajjanakaṁ vā. Arūpārammaṇanti arūpāvacarajjhānārammaṇaṁ, yaṁkiñci arūpaṁ ārabbha uppajjanakaṁ vāti.",
  "atk-s0402a6:13": "Sukhavaggo dutiyo."
}