{
  "tika-s0403t1:0": "2. Balavaggo",
  "tika-s0403t1:1": "1. Ananussutasuttavaṇṇanā",
  "tika-s0403t1:2_0": "11. Dutiyassa paṭhame abhijānitvāti abhivisiṭṭhena ñāṇena jānitvā. Aṭṭhahi kāraṇehi",
  "tika-s0403t1:2_1": "tathāgatassāti “tathā āgatoti tathāgato. Tathā gatoti tathāgato. Tathalakkhaṇaṁ āgatoti",
  "tika-s0403t1:2_2": "tathāgato. Tathadhamme yāthāvato abhisambuddhoti tathāgato. Tathadassitāya tathāgato.",
  "tika-s0403t1:2_3": "Tathāvāditāya tathāgato. Tathākāritāya tathāgato. Abhibhavanaṭṭhena tathāgato”ti",
  "tika-s0403t1:2_4": "evaṁ vuttehi aṭṭhahi kāraṇehi. Usabhassa idanti āsabhaṁ, seṭṭhaṭṭhānaṁ. Tenāha “āsabhaṁ",
  "tika-s0403t1:2_5": "ṭhānanti seṭṭhaṭṭhāna”nti. Parato dassitabalayogena “dasabaloha”nti abhītanādaṁ nadati.",
  "tika-s0403t1:2_6": "Brahmacakkanti ettha seṭṭhapariyāyo. Brahmasaddoti āha “seṭṭhacakka”nti. Cakkañcetaṁ",
  "tika-s0403t1:2_7": "dhammacakkaṁ adhippetaṁ.",
  "tika-s0403t1:3": "Ananussutasuttavaṇṇanā niṭṭhitā.",
  "tika-s0403t1:4": "3. Saṁkhittasuttavaṇṇanā",
  "tika-s0403t1:5": "13. Tatiye kāmaṁ sampayuttadhammesu thirabhāvopi balaṭṭho eva, paṭipakkhehi pana akampanīyattaṁ sātisayaṁ balaṭṭhoti vuttaṁ “muṭṭhassacce na kampatī”ti.",
  "tika-s0403t1:6": "Saṁkhittasuttavaṇṇanā niṭṭhitā.",
  "tika-s0403t1:7": "4. Vitthatasuttavaṇṇanā",
  "tika-s0403t1:8_0": "14. Catutthe satinepakkenāti satiyā nepakkena, tikkhavisadasūrabhāvenāti attho. Aṭṭhakathāyaṁ",
  "tika-s0403t1:8_1": "pana nepakkaṁ nāma paññāti adhippāyena “nepakkaṁ vuccati paññā”ti vuttaṁ. Evaṁ sati",
  "tika-s0403t1:8_2": "añño niddiṭṭho nāma hoti. Satimāti ca iminā savisesā sati gahitāti paratopi “cirakatampi",
  "tika-s0403t1:8_3": "cirabhāsitampi saritā anussaritā”ti satikiccameva niddiṭṭhaṁ, na paññākiccaṁ, tasmā",
  "tika-s0403t1:8_4": "satinepakkenāti satiyā nepakkabhāvenāti sakkā viññātuṁ labbhateva. Paccayavisesavasena",
  "tika-s0403t1:8_5": "aññadhammanirapekkho satiyā balavabhāvo. Tathā hi ñāṇavippayuttacittenapi sajjhāyanasammasanāni sambhavanti.",
  "tika-s0403t1:9_0": "Cirakatampīti attanā vā parena vā kāyena cirakataṁ cetiyaṅgaṇavattādimahāvattappaṭipattipūraṇaṁ.",
  "tika-s0403t1:9_1": "Cirabhāsitampīti attanā vā parena vā vācāya cirabhāsitaṁ sakkaccaṁ uddisanauddisāpanadhammāsāraṇadhammadesanāupanisinnakaparikathāanumodanīyādivasena",
  "tika-s0403t1:9_2": "pavattitaṁ vacīkammaṁ. Saritā anussaritāti tasmiṁ kāyena cirakate kāyo nāma kāyaviññatti,",
  "tika-s0403t1:9_3": "cirabhāsite vācā nāma vacīviññatti, tadubhayampi rūpaṁ, taṁsamuṭṭhāpakā cittacetasikā",
  "tika-s0403t1:9_4": "arūpaṁ. Iti ime rūpārūpadhammā evaṁ uppajjitvā evaṁ niruddhāti sarati ceva anussarati",
  "tika-s0403t1:9_5": "ca, satisambojjhaṅgaṁ samuṭṭhāpetīti attho. Bojjhaṅgasamuṭṭhāpikā hi sati idha adhippetā.",
  "tika-s0403t1:9_6": "Tāya satiyā esa sakiṁ saraṇena saritā, punappunaṁ saraṇena anussaritāti veditabbā.",
  "tika-s0403t1:10": "Vitthatasuttavaṇṇanā niṭṭhitā.",
  "tika-s0403t1:11": "5-10. Daṭṭhabbasuttādivaṇṇanā",
  "tika-s0403t1:12_0": "15-20. Pañcame savisayasmiṁyevāti attano attano visaye eva. Lokiyalokuttaradhamme",
  "tika-s0403t1:12_1": "kathetunti lokiyadhamme lokuttaradhamme ca tena tena pavattivisesena kathetuṁ. Catūsu",
  "tika-s0403t1:12_2": "sotāpattiyaṅgesūti sappurisasaṁsevo saddhammassavanaṁ yonisomanasikāro dhammānudhammappaṭipattīti",
  "tika-s0403t1:12_3": "imesu catūsu sotāpattimaggakāraṇesu. Kāmañca tesu satiādayopi dhammā icchitabbāva",
  "tika-s0403t1:12_4": "tehi vinā tesaṁ asambhavato, tathāpi cettha saddhā visesato kiccakārīti veditabbā.",
  "tika-s0403t1:12_5": "Saddho eva hi sappurise payirupāsati, saddhammaṁ suṇāti, yoniso ca aniccādito manasi",
  "tika-s0403t1:12_6": "karoti, ariyamaggassa ca anudhammaṁ paṭipajjati, tasmā vuttaṁ “ettha saddhābalaṁ",
  "tika-s0403t1:12_7": "daṭṭhabba”nti. Iminā nayena sesabalesupi attho daṭṭhabbo.",
  "tika-s0403t1:13_0": "Catūsu sammappadhānesūti catubbidhasammappadhānabhāvanāya. Catūsu satipaṭṭhānesūtiādīsupi",
  "tika-s0403t1:13_1": "eseva nayo. Ettha ca sotāpattiaṅgesu saddhā viya, sammappadhānabhāvanāya vīriyaṁ",
  "tika-s0403t1:13_2": "viya ca satipaṭṭhānabhāvanāya yasmā “vineyya loke abhijjhādomanassa”nti vacanato",
  "tika-s0403t1:13_3": "pubbabhāge kiccato sati adhikā icchitabbā, evaṁ samādhikammikassa samādhi, “ariyasaccabhāvanā",
  "tika-s0403t1:13_4": "paññābhāvanā”ti katvā tattha paññā pubbabhāge adhikā icchitabbāti pākaṭoyamattho.",
  "tika-s0403t1:13_5": "Adhigamakkhaṇe pana samādhipaññānaṁ viya sabbesampi balānaṁ saddhādīnaṁ samatāva",
  "tika-s0403t1:13_6": "icchitabbā. Tathā hi “ettha saddhābala”ntiādinā tattha tattha etthaggahaṇaṁ kataṁ.",
  "tika-s0403t1:14_0": "Idāni saddhādīnaṁ tattha tattha atirekakiccataṁ upamāya vibhāvetuṁ “yathā hī”tiādi",
  "tika-s0403t1:14_1": "vuttaṁ. Tatridaṁ upamā saṁsandanaṁ – rājapañcamasahāyā viya vimuttiparipācakāni pañca",
  "tika-s0403t1:14_2": "balāni. Nesaṁ kīḷanatthaṁ ekajjhaṁ vīthiotaraṇaṁ viya balānaṁ ekajjhaṁ vipassanāvīthiotaraṇaṁ,",
  "tika-s0403t1:14_3": "sahāyesu paṭhamādīnaṁ yathāsakaṁ geheva vicāraṇā viya saddhādīnaṁ sotāpattiaṅgādīni",
  "tika-s0403t1:14_4": "patvā pubbaṅgamatā. Sahāyesu itaresaṁ tattha tattha tuṇhībhāvo viya sesabalānaṁ tattha",
  "tika-s0403t1:14_5": "tattha tadanvayatā, tassa pubbaṅgamassa balassa kiccānugatā. Na hi tadā tesaṁ sasambhārapathavīādīsu",
  "tika-s0403t1:14_6": "āpādīnaṁ viya kiccaṁ pākaṭaṁ hoti, saddhādīnaṁyeva pana kiccaṁ vibhūtaṁ hutvā tiṭṭhati",
  "tika-s0403t1:14_7": "puretaraṁ tathāpaccayehi cittasantānassa abhisaṅkhatattā. Ettha ca vipassanākammikassa",
  "tika-s0403t1:14_8": "bhāvanā visesato paññuttarāti dassanatthaṁ rājānaṁ nidassanaṁ katvā paññindriyaṁ",
  "tika-s0403t1:14_9": "vuttaṁ. Chaṭṭhādīni suviññeyyāni.",
  "tika-s0403t1:15": "Daṭṭhabbasuttādivaṇṇanā niṭṭhitā.",
  "tika-s0403t1:16": "Balavaggavaṇṇanā niṭṭhitā."
}