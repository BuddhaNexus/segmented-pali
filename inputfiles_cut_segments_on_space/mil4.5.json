{
  "mil4.5:0.1": "Milindapañha ",
  "mil4.5:0.2": "Meṇḍakapañhārambhakathā ",
  "mil4.5:0.3": "Upāsakaguṇavagga ",
  "mil4.5:0.4": "5. Ācariyaguṇa ",
  "mil4.5:1.1_0": "“Bhante nāgasena, ayaṁ bhūmibhāgo aṭṭha mantadosavivajjito, ahañca loke paramo mantisahāyo,",
  "mil4.5:1.1_1": "guyhamanurakkhī cāhaṁ yāvāhaṁ jīvissāmi tāva guyhamanurakkhissāmi, aṭṭhahi ca me",
  "mil4.5:1.1_2": "kāraṇehi buddhi pariṇāmaṁ gatā, dullabho etarahi mādiso antevāsī, sammā paṭipanne",
  "mil4.5:1.1_3": "antevāsike ye ācariyānaṁ pañcavīsati ācariyaguṇā, tehi guṇehi ācariyena sammā paṭipajjitabbaṁ.",
  "mil4.5:1.2": "Katame pañcavīsati guṇā? ",
  "mil4.5:2.1_0": "Idha, bhante nāgasena, ācariyena antevāsimhi satataṁ samitaṁ ārakkhā upaṭṭhapetabbā,",
  "mil4.5:2.1_1": "asevanasevanā jānitabbā, pamattāppamattā jānitabbā, seyyāvakāso jānitabbo, gelaññaṁ",
  "mil4.5:2.1_2": "jānitabbaṁ, bhojanassa laddhāladdhaṁ jānitabbaṁ, viseso jānitabbo, pattagataṁ saṁvibhajitabbaṁ,",
  "mil4.5:2.1_3": "assāsitabbo ‘mā bhāyi, attho te abhikkamatī’ti, ‘iminā puggalena paṭicaratī’ti paṭicāro",
  "mil4.5:2.1_4": "jānitabbo, gāme paṭicāro jānitabbo, vihāre paṭicāro jānitabbo, na tena hāso davo",
  "mil4.5:2.1_5": "kātabbo, tena saha ālāpo kātabbo, chiddaṁ disvā adhivāsetabbaṁ, sakkaccakārinā bhavitabbaṁ,",
  "mil4.5:2.1_6": "akhaṇḍakārinā bhavitabbaṁ, arahassakārinā bhavitabbaṁ, niravasesakārinā bhavitabbaṁ,",
  "mil4.5:2.1_7": "‘janemimaṁ sippesū’ti janakacittaṁ upaṭṭhapetabbaṁ, ‘kathaṁ ayaṁ na parihāyeyyā’ti",
  "mil4.5:2.1_8": "vaḍḍhicittaṁ upaṭṭhapetabbaṁ, ‘balavaṁ imaṁ karomi sikkhābalenā’ti cittaṁ upaṭṭhapetabbaṁ,",
  "mil4.5:2.1_9": "mettacittaṁ upaṭṭhapetabbaṁ, āpadāsu na vijahitabbaṁ, karaṇīye nappamajjitabbaṁ,",
  "mil4.5:2.1_10": "khalite dhammena paggahetabboti.",
  "mil4.5:2.2_0": "Ime kho, bhante, pañcavīsati ācariyassa ācariyaguṇā, tehi guṇehi mayi sammā paṭipajjassu,",
  "mil4.5:2.2_1": "saṁsayo me, bhante, uppanno, atthi meṇḍakapañhā jinabhāsitā, anāgate addhāne tattha",
  "mil4.5:2.2_2": "viggaho uppajjissati, anāgate ca addhāne dullabhā bhavissanti tumhādisā buddhimanto,",
  "mil4.5:2.2_3": "tesu me pañhesu cakkhuṁ dehi paravādānaṁ niggahāyā”ti."
}