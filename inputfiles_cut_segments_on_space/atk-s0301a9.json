{
  "atk-s0301a9:0": "9. Vanasaṁyuttaṁ",
  "atk-s0301a9:1": "1. Vivekasuttavaṇṇanā",
  "atk-s0301a9:2_0": "221. Vanasaṁyuttassa paṭhame kosalesu viharatīti satthu santike kammaṭṭhānaṁ gahetvā",
  "atk-s0301a9:2_1": "tassa janapadassa sulabhabhikkhatāya tattha gantvā viharati. Saṁvejetukāmāti vivekaṁ",
  "atk-s0301a9:2_2": "paṭipajjāpetukāmā. Vivekakāmoti tayo viveke patthayanto. Niccharatī bahiddhāti bāhiresu",
  "atk-s0301a9:2_3": "puthuttārammaṇesu carati. Jano janasminti tvaṁ jano aññasmiṁ jane chandarāgaṁ vinayassu.",
  "atk-s0301a9:2_4": "Pajahāsīti pajaha. Bhavāsīti bhava. Sataṁ taṁ sārayāmaseti satimantaṁ paṇḍitaṁ taṁ",
  "atk-s0301a9:2_5": "mayampi sārayāma, sataṁ vā dhammaṁ mayaṁ taṁ sārayāmāti attho. Pātālarajoti appatiṭṭhaṭṭhena",
  "atk-s0301a9:2_6": "pātālasaṅkhāto kilesarajo. Mā taṁ kāmarajoti ayaṁ kāmarāgarajo taṁ mā avahari, apāyameva",
  "atk-s0301a9:2_7": "mā netūti attho. Paṁsukunthitoti paṁsumakkhito. Vidhunanti vidhunanto. Sitaṁ rajanti",
  "atk-s0301a9:2_8": "sarīralaggaṁ rajaṁ. Saṁvegamāpādīti devatāpi nāma maṁ evaṁ sāretīti vivekamāpanno,",
  "atk-s0301a9:2_9": "uttamavīriyaṁ vā paggayha paramavivekaṁ maggameva paṭipannoti. Paṭhamaṁ.",
  "atk-s0301a9:3": "2. Upaṭṭhānasuttavaṇṇanā",
  "atk-s0301a9:4_0": "222. Dutiye supatīti ayaṁ kira khīṇāsavo, so dūre bhikkhācāragāmaṁ gantvā āgato paṇṇasālāya",
  "atk-s0301a9:4_1": "pattacīvaraṁ paṭisāmetvā avidūre jātassaraṁ otaritvā gattāni utuṁ gāhāpetvā divāṭṭhānaṁ",
  "atk-s0301a9:4_2": "sammajjitvā tattha nīcamañcakaṁ paññāpetvā niddaṁ anokkamantova nipanno. Khīṇāsavassāpi",
  "atk-s0301a9:4_3": "hi kāyadaratho hotiyevāti tassa vinodanatthaṁ, taṁ sandhāya supatīti vuttaṁ. Ajjhabhāsīti",
  "atk-s0301a9:4_4": "‘‘ayaṁ bhikkhu satthu santike kammaṭṭhānaṁ gahetvā divā supati, divāsoppañca nāmetaṁ",
  "atk-s0301a9:4_5": "vaḍḍhitaṁ diṭṭhadhammikasamparāyikaṁ atthaṁ nāsetī’’ti maññamānā ‘‘codessāmi na’’nti cintetvā abhāsi.",
  "atk-s0301a9:5_0": "Āturassāti jarāturo rogāturo kilesāturoti tayo āturā, tesu kilesāturaṁ sandhāyevamāha.",
  "atk-s0301a9:5_1": "Sallaviddhassāti savisena sattisallena viya avijjāvisaviṭṭhena taṇhāsallena hadaye",
  "atk-s0301a9:5_2": "viddhassa. Ruppatoti ghaṭṭiyamānassa.",
  "atk-s0301a9:6_0": "Idānissa kāmesu ādīnavaṁ kathayantī aniccātiādimāha. Tattha asitanti taṇhādiṭṭhinissayena",
  "atk-s0301a9:6_1": "anissitaṁ. Kasmā pabbajitaṁ tapeti evarūpaṁ khīṇāsavaṁ divāsoppaṁ na tapati, tādisaṁ",
  "atk-s0301a9:6_2": "pana kasmā na tapessatīti? Vadati. Therasseva vā etaṁ vacanaṁ, tasmā ayamettha attho",
  "atk-s0301a9:6_3": "– baddhesu muttaṁ asitaṁ mādisaṁ khīṇāsavapabbajitaṁ kasmā divāsoppaṁ tape, na tapessatīti?",
  "atk-s0301a9:6_4": "Sesagāthāsupi eseva nayo. Devatāya hi vacanapakkhe – ‘‘evarūpaṁ khīṇāsavapabbajitaṁ",
  "atk-s0301a9:6_5": "divāsoppaṁ na tapati, tādisaṁ pana kasmā na tapessati? Tapessatiyevā’’ti attho. Therassa",
  "atk-s0301a9:6_6": "vacanapakkhe – ‘‘evarūpaṁ mādisaṁ khīṇāsavapabbajitaṁ kasmā divāsoppaṁ tape? Na tapatiyevā’’ti",
  "atk-s0301a9:6_7": "attho. Ayaṁ panettha anuttānapadavaṇṇanā. Vinayāti vinayena. Samatikkamāti vaṭṭamūlikāya",
  "atk-s0301a9:6_8": "avijjāya samatikkamena. Taṁ ñāṇanti taṁ catusaccañāṇaṁ. Paramodānanti paramaparisuddhaṁ.",
  "atk-s0301a9:6_9": "Pabbajitanti evarūpena ñāṇena samannāgataṁ pabbajitaṁ. Vijjāyāti catutthamaggavijjāya.",
  "atk-s0301a9:6_10": "Āraddhavīriyanti paggahitavīriyaṁ paripuṇṇavīriyaṁ. Dutiyaṁ.",
  "atk-s0301a9:7": "3. Kassapagottasuttavaṇṇanā",
  "atk-s0301a9:8_0": "223. Tatiye chetanti ekaṁ migaluddakaṁ. Ovadatīti so kira migaluddako pātova bhuñjitvā",
  "atk-s0301a9:8_1": "‘‘mige vadhissāmī’’ti araññaṁ paviṭṭho ekaṁ rohitamigaṁ disvā ‘‘sattiyā naṁ paharissāmī’’ti",
  "atk-s0301a9:8_2": "anubandhamāno therassa paṭhamasutte vuttanayeneva divāvihāraṁ nisinnassa avidūrena",
  "atk-s0301a9:8_3": "pakkamati. Atha naṁ thero – ‘‘upāsaka, pāṇātipāto nāmesa apāyasaṁvattaniko appāyukasaṁvattaniko,",
  "atk-s0301a9:8_4": "sakkā aññenapi kasivaṇijjādikammena dārabharaṇaṁ kātuṁ, mā evarūpaṁ kakkhaḷakammaṁ",
  "atk-s0301a9:8_5": "karohī’’ti āha. Sopi ‘‘mahāpaṁsukūlikatthero kathetī’’ti gāravena ṭhatvā sotuṁ āraddho.",
  "atk-s0301a9:8_6": "Athassa sotukāmataṁ janessāmīti thero aṅguṭṭhakaṁ jālāpesi. So akkhīhipi passati,",
  "atk-s0301a9:8_7": "kaṇṇehipi suṇāti, cittaṁ panassa ‘‘asukaṭṭhānaṁ migo gato bhavissati, asukatitthaṁ",
  "atk-s0301a9:8_8": "otiṇṇo, tattha naṁ gantvā ghātetvā yāvadicchakaṁ maṁsaṁ khāditvā sesaṁ kājenādāya",
  "atk-s0301a9:8_9": "gantvā puttake tosessāmī’’ti evaṁ migasseva anupadaṁ dhāvati. Evaṁ vikkhittacittassa",
  "atk-s0301a9:8_10": "dhammaṁ desentaṁ theraṁ sandhāya vuttaṁ ‘‘ovadatī’’ti. Ajjhabhāsīti ‘‘ayaṁ thero",
  "atk-s0301a9:8_11": "adāruṁ tacchanto viya akhette vappanto viya attanopi kammaṁ nāseti, etassāpi codessāmi na’’nti abhāsi.",
  "atk-s0301a9:9_0": "Appapaññanti nippaññaṁ. Acetasanti kāraṇajānanasamatthena cittena rahitaṁ. Mandovāti",
  "atk-s0301a9:9_1": "andhabālo viya. Suṇātīti tava dhammakathaṁ suṇāti. Na vijānātīti atthamassa na jānāti.",
  "atk-s0301a9:9_2": "Āloketīti tava puthujjanikaiddhiyā jalantaṁ aṅguṭṭhakaṁ āloketi. Na passatīti ettha",
  "atk-s0301a9:9_3": "‘‘neva telaṁ na vaṭṭi na dīpakapallikā, therassa pana ānubhāvenāyaṁ jalatī’’ti imaṁ",
  "atk-s0301a9:9_4": "kāraṇaṁ na passati. Dasa pajjoteti dasasu aṅgulīsu dasa padīpe. Rūpānīti kāraṇarūpāni.",
  "atk-s0301a9:9_5": "Cakkhūti paññācakkhu. Saṁvegamāpādīti kiṁ me imināti? Vīriyaṁ paggayha paramavivekaṁ",
  "atk-s0301a9:9_6": "arahattamaggaṁ paṭipajji. Tatiyaṁ.",
  "atk-s0301a9:10": "4. Sambahulasuttavaṇṇanā",
  "atk-s0301a9:11_0": "224. Catutthe sambahulāti bahū suttantikā ābhidhammikā vinayadharā ca. Viharantīti",
  "atk-s0301a9:11_1": "satthu santike kammaṭṭhānaṁ gahetvā viharanti. Pakkamiṁsūti te kira tasmiṁ janapade",
  "atk-s0301a9:11_2": "aññataraṁ gāmaṁ upasaṅkamante disvā manussā pasannacittā āsanasālāya kojavattharaṇādīni",
  "atk-s0301a9:11_3": "paññāpetvā yāgukhajjakāni datvā upanisīdiṁsu. Mahāthero ekaṁ dhammakathikaṁ ‘‘dhammaṁ",
  "atk-s0301a9:11_4": "kathehī’’ti āha. So cittaṁ dhammakathaṁ kathesi. Manussā pasīditvā bhojanavelāyaṁ",
  "atk-s0301a9:11_5": "paṇītabhojanaṁ adaṁsu. Mahāthero manuññaṁ bhattānumodanamakāsi. Manussā bhiyyosomattāya",
  "atk-s0301a9:11_6": "pasannā ‘‘idheva, bhante, temāsaṁ vasathā’’ti paṭiññaṁ kāretvā gamanāgamanasampanne",
  "atk-s0301a9:11_7": "ṭhāne senāsanāni kāretvā catūhi paccayehi upaṭṭhahiṁsu. Mahāthero vassūpanāyikadivase",
  "atk-s0301a9:11_8": "bhikkhū ovadi – ‘‘āvuso, tumhehi garukassa satthu santike kammaṭṭhānaṁ gahitaṁ, buddhapātubhāvo",
  "atk-s0301a9:11_9": "nāma dullabho. Māsassa aṭṭha divase dhammassavanaṁ katvā gaṇasaṅgaṇikaṁ pahāya appamattā",
  "atk-s0301a9:11_10": "viharathā’’ti. Te tato paṭṭhāya yuñjanti ghaṭenti. Kadāci sabbarattikaṁ dhammassavanaṁ",
  "atk-s0301a9:11_11": "karonti, kadāci pañhaṁ vissajjenti, kadāci padhānaṁ karonti. Tesaṁ dhammassavanadivase",
  "atk-s0301a9:11_12": "dhammaṁ kathentānaṁyeva aruṇo uggacchati. Pañhāvissajjanadivase byatto bhikkhu pañhaṁ",
  "atk-s0301a9:11_13": "pucchati, paṇḍito vissajjetīti pucchanavissajjanaṁ karontānaṁyeva. Padhānadivase",
  "atk-s0301a9:11_14": "sūriyatthaṅgamane gaṇḍiṁ paharitvāva caṅkamaṁ otaritvā padhānaṁ karontānaṁyeva. Te",
  "atk-s0301a9:11_15": "evaṁ vassaṁ vassitvā pavāretvā pakkamiṁsu. Taṁ sandhāyetaṁ vuttaṁ. Paridevamānāti",
  "atk-s0301a9:11_16": "‘‘idāni tathārūpaṁ madhuraṁ dhammassavanaṁ pañhākathanaṁ kuto labhissāmī’’tiādīni vatvā rodamānā.",
  "atk-s0301a9:12_0": "Khāyatīti paññāyati upaṭṭhāti. Ko meti kahaṁ ime. Vajjibhūmiyāti vajjiraṭṭhābhimukhā",
  "atk-s0301a9:12_1": "gatā. Magā viyāti yathā magā tasmiṁ tasmiṁ pabbatapāde vā vanasaṇḍe vā vicarantā",
  "atk-s0301a9:12_2": "– ‘‘idaṁ amhākaṁ mātusantakaṁ pitusantakaṁ paveṇiāgata’’nti agahetvā, yattheva nesaṁ",
  "atk-s0301a9:12_3": "gocaraphāsutā ca hoti paripanthābhāvo ca, tattha vicaranti. Evaṁ aniketā agehā bhikkhavopi",
  "atk-s0301a9:12_4": "‘‘ayaṁ, āvuso, amhākaṁ ācariyupajjhāyānaṁ santako paveṇiāgato’’ti agahetvā yattheva",
  "atk-s0301a9:12_5": "nesaṁ utusappāyaṁ bhojanasappāyaṁ puggalasappāyaṁ senāsanasappāyaṁ dhammassavanasappāyañca",
  "atk-s0301a9:12_6": "sulabhaṁ hoti, tattha viharanti. Catutthaṁ.",
  "atk-s0301a9:13": "5. Ānandasuttavaṇṇanā",
  "atk-s0301a9:14_0": "225. Pañcame ānandoti dhammabhaṇḍāgārikatthero. Ativelanti atikkantaṁ velaṁ. Gihisaññattibahuloti",
  "atk-s0301a9:14_1": "rattiñca divā ca bahukālaṁ gihī saññāpayanto. Bhagavati parinibbute mahākassapatthero",
  "atk-s0301a9:14_2": "theraṁ āha – ‘‘āvuso, mayaṁ rājagahe vassaṁ upagantvā dhammaṁ saṅgāyissāma, gaccha",
  "atk-s0301a9:14_3": "tvaṁ araññaṁ pavisitvā uparimaggattayatthāya vāyāmaṁ karohī’’ti. So bhagavato pattacīvaramādāya",
  "atk-s0301a9:14_4": "kosalaraṭṭhaṁ gantvā ekasmiṁ araññāvāse vasitvā punadivase ekaṁ gāmaṁ pāvisi. Manussā",
  "atk-s0301a9:14_5": "theraṁ disvā – ‘‘bhante ānanda, tumhe pubbe satthārā saddhiṁ āgacchatha. Ajja ekakāva",
  "atk-s0301a9:14_6": "āgatā. Kahaṁ satthāraṁ ṭhapetvā āgatattha? Idāni kassa pattacīvaraṁ gahetvā vicaratha?",
  "atk-s0301a9:14_7": "Kassa mukhodakaṁ dantakaṭṭhaṁ detha, pariveṇaṁ sammajjatha, vattapaṭivattaṁ karothā’’ti",
  "atk-s0301a9:14_8": "bahuṁ vatvā parideviṁsu. Thero – ‘‘mā, āvuso, socittha, mā paridevittha, aniccā saṅkhārā’’tiādīni",
  "atk-s0301a9:14_9": "vatvā te saññāpetvā bhattakiccāvasāne vasanaṭṭhānameva gacchati. Manussā sāyampi",
  "atk-s0301a9:14_10": "tattha gantvā tatheva paridevanti. Theropi tatheva ovadati. Taṁ sandhāyetaṁ vuttaṁ.",
  "atk-s0301a9:14_11": "Ajjhabhāsīti ‘‘ayaṁ thero bhikkhusaṅghassa kathaṁ sutvā ‘samaṇadhammaṁ karissāmī’ti",
  "atk-s0301a9:14_12": "araññaṁ pavisitvā idāni gihī saññāpento viharati, satthu sāsanaṁ asaṅgahitapuppharāsi",
  "atk-s0301a9:14_13": "viya ṭhitaṁ, dhammasaṅgahaṁ na karoti, codessāmi na’’nti cintetvā abhāsi.",
  "atk-s0301a9:15_0": "Pasakkiyāti pavisitvā. Hadayasmiṁ opiyāti kiccato ca ārammaṇato ca hadayamhi pakkhipitvā.",
  "atk-s0301a9:15_1": "‘‘Nibbānaṁ pāpuṇissāmī’’ti vīriyaṁ karonto nibbānaṁ kiccato hadayamhi opeti nāma,",
  "atk-s0301a9:15_2": "nibbānārammaṇaṁ pana samāpattiṁ appetvā nisīdanto ārammaṇato. Tadubhayampi sandhāyesā",
  "atk-s0301a9:15_3": "bhāsati. Jhāyāti dvīhi jhānehi jhāyiko bhava. Biḷibiḷikāti ayaṁ gihīhi saddhiṁ biḷibiḷikathā. Pañcamaṁ.",
  "atk-s0301a9:16": "6. Anuruddhasuttavaṇṇanā",
  "atk-s0301a9:17_0": "226. Chaṭṭhe purāṇadutiyikāti anantare attabhāve aggamahesī. Sobhasīti pubbepi sobhasi,",
  "atk-s0301a9:17_1": "idānipi sobhasi. Duggatāti na gatiduggatiyā duggatā. Tā hi sugatiyaṁ ṭhitā sampattiṁ",
  "atk-s0301a9:17_2": "anubhavanti, paṭipattiduggatiyā pana duggatā. Tato cutā hi tā nirayepi upapajjantīti",
  "atk-s0301a9:17_3": "duggatā. Patiṭṭhitāti sakkāyasmiṁ hi patiṭṭhahanto aṭṭhahi kāraṇehi patiṭṭhāti –",
  "atk-s0301a9:17_4": "ratto rāgavasena patiṭṭhāti, duṭṭho dosavasena… mūḷho mohavasena… vinibaddho mānavasena…",
  "atk-s0301a9:17_5": "parāmaṭṭho diṭṭhivasena… thāmagato anusayavasena… aniṭṭhaṅgato vicikicchāvasena…",
  "atk-s0301a9:17_6": "vikkhepagato uddhaccavasena patiṭṭhāti. Tāpi evaṁ patiṭṭhitāva. Naradevānanti devanarānaṁ.",
  "atk-s0301a9:18_0": "Natthi dānīti sā kira devadhītā there balavasinehā ahosi, paṭigantuṁ nāsakkhi. Kālena",
  "atk-s0301a9:18_1": "āgantvā pariveṇaṁ sammajjati, mukhodakaṁ dantakaṭṭhaṁ pānīyaṁ paribhojanīyaṁ upaṭṭhapeti.",
  "atk-s0301a9:18_2": "Thero anāvajjanena paribhuñjati. Ekasmiṁ divase therassa jiṇṇacīvarassa coḷakabhikkhaṁ",
  "atk-s0301a9:18_3": "carato saṅkārakūṭe dibbadussaṁ ṭhapetvā pakkami. Thero taṁ disvā ukkhipitvā, olokento",
  "atk-s0301a9:18_4": "dussantaṁ disvā ‘‘dussameta’’nti ñatvā, ‘‘alaṁ ettāvatā’’ti aggahesi. Tenevassa cīvaraṁ",
  "atk-s0301a9:18_5": "niṭṭhāsi. Atha dve aggasāvakā anuruddhatthero cāti tayo janā cīvaraṁ kariṁsu. Satthā",
  "atk-s0301a9:18_6": "sūciṁ yojetvā adāsi. Niṭṭhitacīvarassa piṇḍāya carato devatā piṇḍapātaṁ samādapeti.",
  "atk-s0301a9:18_7": "Sā kālena ekikā, kālena attadutiyā therassa santikaṁ āgacchati. Tadā pana attatatiyā",
  "atk-s0301a9:18_8": "āgantvā divāṭṭhāne theraṁ upasaṅkamitvā – ‘‘mayaṁ manāpakāyikā nāma manasā icchiticchitarūpaṁ",
  "atk-s0301a9:18_9": "māpemā’’ti āha. Thero – ‘‘etā evaṁ vadanti, vīmaṁsissāmi, sabbā nīlakā hontū’’ti",
  "atk-s0301a9:18_10": "cintesi. Tā therassa manaṁ ñatvā sabbāva nīlavaṇṇā ahesuṁ, evaṁ pītalohitaodātavaṇṇāti.",
  "atk-s0301a9:18_11": "Tato cintayiṁsu – ‘‘thero amhākaṁ dassanaṁ assādetī’’ti tā samajjaṁ kātuṁ āraddhā,",
  "atk-s0301a9:18_12": "ekāpi gāyi, ekāpi nacci, ekāpi accharaṁ pahari. Thero indriyāni okkhipi. Tato – ‘‘na",
  "atk-s0301a9:18_13": "amhākaṁ dassanaṁ thero assādetī’’ti ñatvā sinehaṁ vā santhavaṁ vā alabhamānā nibbinditvā",
  "atk-s0301a9:18_14": "gantumāraddhā. Thero tāsaṁ gamanabhāvaṁ ñatvā – ‘‘mā punappunaṁ āgacchiṁsū’’ti arahattaṁ",
  "atk-s0301a9:18_15": "byākaronto imaṁ gāthamāha. Tattha vikkhīṇoti khīṇo. Jātisaṁsāroti tattha tattha jātisaṅkhāto saṁsāro. Chaṭṭhaṁ.",
  "atk-s0301a9:19": "7. Nāgadattasuttavaṇṇanā",
  "atk-s0301a9:20_0": "227. Sattame atikālenāti sabbarattiṁ niddāyitvā balavapaccūse koṭisammuñjaniyā thokaṁ",
  "atk-s0301a9:20_1": "sammajjitvā mukhaṁ dhovitvā yāgubhikkhāya pātova pavisati. Atidivāti yāguṁ ādāya",
  "atk-s0301a9:20_2": "āsanasālaṁ gantvā pivitvā ekasmiṁ ṭhāne nipanno niddāyitvā – ‘‘manussānaṁ bhojanavelāya",
  "atk-s0301a9:20_3": "paṇītaṁ bhikkhaṁ labhissāmī’’ti upakaṭṭhe majjhanhike uṭṭhāya dhammakaraṇena udakaṁ",
  "atk-s0301a9:20_4": "gahetvā akkhīni pamajjitvā piṇḍāya caritvā yāvadatthaṁ bhuñjitvā majjhanhike vītivatte",
  "atk-s0301a9:20_5": "paṭikkamati. Divā ca āgantvāti atikāle paviṭṭhena nāma aññehi bhikkhūhi paṭhamataraṁ",
  "atk-s0301a9:20_6": "āgantabbaṁ hoti, tvaṁ pana ativiya divā āgantvā gatāsīti attho. Bhāyāmi nāgadattanti",
  "atk-s0301a9:20_7": "taṁ nāgadattaṁ ahaṁ bhāyāmi. Suppagabbhanti suṭṭhu pagabbhaṁ. Kulesūti khattiyakulādiupaṭṭhākakulesu. Sattamaṁ.",
  "atk-s0301a9:21": "8. Kulagharaṇīsuttavaṇṇanā",
  "atk-s0301a9:22_0": "228. Aṭṭhame ajjhogāḷhappattoti ogāhappatto. So kira satthu santike kammaṭṭhānaṁ",
  "atk-s0301a9:22_1": "gahetvā taṁ vanasaṇḍaṁ pavisitvā dutiyadivase gāmaṁ piṇḍāya pāvisi pāsādikehi abhikkantādīhi.",
  "atk-s0301a9:22_2": "Aññataraṁ kulaṁ tassa iriyāpathe pasīditvā pañcapatiṭṭhitena vanditvā piṇḍapātaṁ",
  "atk-s0301a9:22_3": "adāsi. Bhattānumodanaṁ puna sutvā atirekataraṁ pasīditvā, ‘‘bhante, niccakālaṁ idheva",
  "atk-s0301a9:22_4": "bhikkhaṁ gaṇhathā’’ti nimantesi. Thero adhivāsetvā tesaṁ āhāraṁ paribhuñjamāno vīriyaṁ",
  "atk-s0301a9:22_5": "paggayha ghaṭento arahattaṁ patvā cintesi – ‘‘bahūpakāraṁ me etaṁ kulaṁ, aññattha",
  "atk-s0301a9:22_6": "gantvā kiṁ karissāmī’’ti? Phalasamāpattisukhaṁ anubhavanto tattheva vasi. Ajjhabhāsīti",
  "atk-s0301a9:22_7": "sā kira therassa khīṇāsavabhāvaṁ ajānantī cintesi – ‘‘ayaṁ thero neva aññaṁ gāmaṁ",
  "atk-s0301a9:22_8": "gacchati, na aññaṁ gharaṁ, na rukkhamūlaāsanasālādīsu nisīdati, niccakālaṁ gharaṁ",
  "atk-s0301a9:22_9": "pavisitvāva nisīdati, ubhopete ogādhappattā paṭigādhappattā, kadāci esa imaṁ kulaṁ",
  "atk-s0301a9:22_10": "dūseyya, codessāmi na’’nti. Tasmā abhāsi.",
  "atk-s0301a9:23_0": "Saṇṭhāneti nagaradvārassa āsanne manussānaṁ bhaṇḍakaṁ otāretvā vissamanaṭṭhāne. Saṅgammāti",
  "atk-s0301a9:23_1": "samāgantvā. Mantentīti kathenti. Mañca tañcāti mañca kathenti tañca kathenti. Kimantaranti",
  "atk-s0301a9:23_2": "kiṁ kāraṇaṁ? Bahū hi saddā paccūhāti bahukā ete lokasmiṁ paṭilomasaddā. Na tenāti",
  "atk-s0301a9:23_3": "tena kāraṇena, tena vā tapassinā na maṅku hotabbaṁ. Na hi tenāti na hi tena parehi",
  "atk-s0301a9:23_4": "vuttavacanena satto kilissati, attanā katena pana pāpakammeneva kilissatīti dasseti.",
  "atk-s0301a9:23_5": "Vātamigo yathāti yathā vane vātamigo vāteritānaṁ paṇṇādīnaṁ saddena paritassati,",
  "atk-s0301a9:23_6": "evaṁ yo saddaparittāsī hotīti attho. Nāssa sampajjate vatanti tassa lahucittassa",
  "atk-s0301a9:23_7": "vataṁ na sampajjati. Thero pana khīṇāsavattā sampannavatoti veditabbo. Aṭṭhamaṁ.",
  "atk-s0301a9:24": "9. Vajjiputtasuttavaṇṇanā",
  "atk-s0301a9:25_0": "229. Navame vajjiputtakoti vajjiraṭṭhe rājaputto chattaṁ pahāya pabbajito. Sabbaratticāroti",
  "atk-s0301a9:25_1": "kattikanakkhattaṁ ghosetvā sakalanagaraṁ dhajapaṭākādīhi paṭimaṇḍetvā pavattito sabbaratticāro.",
  "atk-s0301a9:25_2": "Idañhi nakkhattaṁ yāva cātumahārājikehi ekābaddhaṁ hoti. Tūriyatāḷitavāditanigghosasaddanti",
  "atk-s0301a9:25_3": "bheriāditūriyānaṁ tāḷitānaṁ vīṇādīnañca vāditānaṁ nigghosasaddaṁ. Abhāsīti vesāliyaṁ",
  "atk-s0301a9:25_4": "kira satta rājasahassāni sattasatāni satta ca rājāno, tattakāva tesaṁ uparājasenāpatiādayo",
  "atk-s0301a9:25_5": ". Tesu alaṅkatapaṭiyattesu nakkhattakīḷanatthāya vīthiṁ otiṇṇesu saṭṭhihatthe mahācaṅkame",
  "atk-s0301a9:25_6": "caṅkamamāno nabhassa majjhe ṭhitaṁ candaṁ disvā caṅkamanakoṭiyaṁ phalakaṁ nissāya",
  "atk-s0301a9:25_7": "ṭhito abhāsi. Apaviddhaṁvavanasmiṁ dārukanti vatthaveṭhanālaṅkārarahitattā vane chaḍḍitadārukaṁ",
  "atk-s0301a9:25_8": "viya jātaṁ. Pāpiyoti lāmakataro amhehi añño koci atthi. Pihayantīti thero āraññiko",
  "atk-s0301a9:25_9": "paṁsukūliko piṇḍapātiko sapadānacāriko appiccho santuṭṭhoti bahū tuyhaṁ patthayantīti",
  "atk-s0301a9:25_10": "attho. Saggagāminanti saggaṁ gacchantānaṁ gatānampi. Navamaṁ.",
  "atk-s0301a9:26": "10. Sajjhāyasuttavaṇṇanā",
  "atk-s0301a9:27_0": "230. Dasame yaṁ sudanti nipātamattaṁ. Sajjhāyabahuloti nissaraṇapariyattivasena sajjhāyanato",
  "atk-s0301a9:27_1": "bahutaraṁ kālaṁ sajjhāyanto. So kira ācariyassa divāṭṭhānaṁ sammajjitvā ācariyaṁ",
  "atk-s0301a9:27_2": "udikkhanto tiṭṭhati. Atha naṁ āgacchantaṁ disvāva paccuggantvā pattacīvaraṁ paṭiggahetvā",
  "atk-s0301a9:27_3": "paññattāsane nisinnassa tālavaṇṭavātaṁ datvā pānīyaṁ āpucchitvā pāde dhovitvā telaṁ",
  "atk-s0301a9:27_4": "makkhetvā vanditvā ṭhito uddesaṁ gahetvā yāva sūriyatthaṅgamā sajjhāyaṁ karoti. So",
  "atk-s0301a9:27_5": "nhānakoṭṭhake udakaṁ upaṭṭhapetvā aṅgārakapalle aggiṁ karoti. Ācariyassa nhatvā āgatassa",
  "atk-s0301a9:27_6": "pādesu udakaṁ puñchitvā piṭṭhiparikammaṁ katvā vanditvā uddesaṁ gahetvā paṭhamayāme",
  "atk-s0301a9:27_7": "sajjhāyaṁ katvā majjhimayāme sarīraṁ samassāsetvā pacchimayāme uddesaṁ gahetvā yāva",
  "atk-s0301a9:27_8": "aruṇuggamanā sajjhāyaṁ katvā niruddhasaddaṁ khayato sammasati. Tato sesaṁ upādāyarūpaṁ",
  "atk-s0301a9:27_9": "bhūtarūpaṁ nāmarūpanti pañcasu khandhesu vipassanaṁ vaḍḍhetvā arahattaṁ pāpuṇi. Appossukkoti",
  "atk-s0301a9:27_10": "uddesaggahaṇe ca sajjhāyakaraṇīye ca nirussukko. Saṅkasāyatīti yassa dāni atthāya",
  "atk-s0301a9:27_11": "ahaṁ sajjhāyaṁ kareyyaṁ, so me attho matthakaṁ patto. Kiṁ me idāni sajjhāyenāti phalasamāpattisukhena",
  "atk-s0301a9:27_12": "kālaṁ ativatteti. Ajjhabhāsīti, ‘‘kiṁ nu kho assa therassa aphāsukaṁ jātaṁ, udāhussa",
  "atk-s0301a9:27_13": "ācariyassa? Kena nu kho kāraṇena pubbe viya madhurassarena na sajjhāyatī’’ti? Āgantvā",
  "atk-s0301a9:27_14": "santike ṭhitā abhāsi.",
  "atk-s0301a9:28_0": "Dhammapadānīti idha sabbampi buddhavacanaṁ adhippetaṁ . Nādhīyasīti na sajjhāyasi.",
  "atk-s0301a9:28_1": "Nādiyasīti vā pāṭho, na gaṇhāsīti attho. Pasaṁsanti dhammabhāṇako pasaṁsaṁ labhati,",
  "atk-s0301a9:28_2": "ābhidhammiko suttantiko vinayadharotissa pasaṁsitā bhavanti. Virāgenāti ariyamaggena.",
  "atk-s0301a9:28_3": "Aññāyāti jānitvā. Nikkhepananti tassa diṭṭhasutādino vissajjanaṁ santo vadantīti",
  "atk-s0301a9:28_4": "dīpeti, na buddhavacanassa. Ettāvatā ‘‘thero buddhavacanaṁ na vissajjāpetī’’ti na",
  "atk-s0301a9:28_5": "niccakālaṁ sajjhāyanteneva bhavitabbaṁ, sajjhāyitvā pana – ‘‘ettakassāhaṁ atthassa",
  "atk-s0301a9:28_6": "vā dhammassa vā ādhāro bhavituṁ samattho’’ti ñatvā vaṭṭadukkhassa antakiriyāya paṭipajjitabbaṁ. Dasamaṁ.",
  "atk-s0301a9:29": "11. Akusalavitakkasuttavaṇṇanā",
  "atk-s0301a9:30_0": "231. Ekādasame akusale vitakketi kāmavitakkādayo tayo mahāvitakke. Ayoniso manasikārāti",
  "atk-s0301a9:30_1": "anupāyamanasikārena. Soti so tvaṁ. Ayoniso paṭinissajjāti etaṁ anupāyamanasikāraṁ",
  "atk-s0301a9:30_2": "vajjehi. Satthāranti imāya gāthāya pāsādikakammaṭṭhānaṁ katheti. Pītisukhamasaṁsayanti",
  "atk-s0301a9:30_3": "ekaṁseneva balavapītiñca sukhañca adhigamissasi. Ekādasamaṁ.",
  "atk-s0301a9:31": "12. Majjhanhikasuttavaṇṇanā",
  "atk-s0301a9:32": "232. Dvādasame yaṁ vattabbaṁ, taṁ devatāsaṁyutte nandanavagge vuttameva. Dvādasamaṁ.",
  "atk-s0301a9:33": "13. Pākatindriyasuttavaṇṇanā",
  "atk-s0301a9:34": "233. Terasamaṁ devaputtasaṁyutte jantudevaputtasutte vitthāritameva. Terasamaṁ.",
  "atk-s0301a9:35": "14. Gandhatthenasuttavaṇṇanā",
  "atk-s0301a9:36_0": "234. Cuddasame ajjhabhāsīti taṁ bhikkhuṁ nāḷe gahetvā padumaṁ siṅghamānaṁ disvāva",
  "atk-s0301a9:36_1": "– ‘‘ayaṁ bhikkhu satthu santike kammaṭṭhānaṁ gahetvā samaṇadhammaṁ kātuṁ araññaṁ",
  "atk-s0301a9:36_2": "paviṭṭho gandhārammaṇaṁ upanijjhāyati, svāyaṁ ajja upasiṅghaṁ svepi punadivasepi",
  "atk-s0301a9:36_3": "upasiṅghissati, evamassa sā gandhataṇhā vaḍḍhitvā diṭṭhadhammikasamparāyikaṁ atthaṁ",
  "atk-s0301a9:36_4": "nāsessati, mā mayi passantiyā nassatu, codessāmi na’’nti upasaṅkamitvā abhāsi.",
  "atk-s0301a9:37_0": "Ekaṅgametaṁtheyyānanti thenitabbānaṁ rūpārammaṇādīnaṁ pañcakoṭṭhāsānaṁ idaṁ ekaṅgaṁ,",
  "atk-s0301a9:37_1": "ekakoṭṭhāsoti attho. Na harāmīti na gahetvā gacchāmi. Ārāti dūre nāḷe gahetvā nāmetvā",
  "atk-s0301a9:37_2": "dūre ṭhito upasiṅghāmīti vadati. Vaṇṇenāti kāraṇena.",
  "atk-s0301a9:38_0": "Yvāyanti yo ayaṁ. Tasmiṁ kira devatāya saddhiṁ kathenteyeva eko tāpaso otaritvā bhisakhananādīni",
  "atk-s0301a9:38_1": "kātuṁ āraddho, taṁ sandhāyevamāha. Ākiṇṇakammantoti evaṁ aparisuddhakammanto. Akhīṇakammantotipi",
  "atk-s0301a9:38_2": "pāṭho, kakkhaḷakammantoti attho. Na vuccatīti gandhacoroti vā pupphacoroti vā kasmā na vuccati.",
  "atk-s0301a9:39_0": "Ākiṇṇaluddoti bahupāpo gāḷhapāpo vā, tasmā na vuccati. Dhāticelaṁva makkhitoti yathā",
  "atk-s0301a9:39_1": "dhātiyā nivatthakiliṭṭhavatthaṁ uccārapassāvapaṁsumasikaddamādīhi makkhitaṁ, evamevaṁ",
  "atk-s0301a9:39_2": "rāgadosādīhi makkhito. Arahāmi vattaveti arahāmi vattuṁ. Devatāya codanā kira sugatānusiṭṭhisadisā,",
  "atk-s0301a9:39_3": "na taṁ lāmakā hīnādhimuttikā micchāpaṭipannakapuggalā labhanti. Tasmiṁ pana attabhāve",
  "atk-s0301a9:39_4": "maggaphalānaṁ bhabbarūpā puggalā taṁ labhanti, tasmā evamāha.",
  "atk-s0301a9:40_0": "Sucigavesinoti sucīni sīlasamādhiñāṇāni gavesantassa. Abbhāmattaṁ vāti valāhakakūṭamattaṁ",
  "atk-s0301a9:40_1": "viya. Jānāsīti suddho ayanti jānāsi. Vajjāsīti vadeyyāsi. Neva taṁ upajīvāmāti devatā",
  "atk-s0301a9:40_2": "kira cintesi – ‘‘ayaṁ bhikkhu atthi me hitakāmā devatā, sā maṁ codessati sāressatīti",
  "atk-s0301a9:40_3": "pamādampi anuyuñjeyya, nāssa vacanaṁ sampaṭicchissāmī’’ti. Tasmā evamāha. Tvamevāti",
  "atk-s0301a9:40_4": "tvaṁyeva. Jāneyyāti jāneyyāsi. Yenāti yena kammena sugatiṁ gaccheyyāsi, taṁ kammaṁ",
  "atk-s0301a9:40_5": "tvaṁyeva jāneyyāsīti. Cuddasamaṁ.",
  "atk-s0301a9:41": "Iti sāratthappakāsiniyā",
  "atk-s0301a9:42": "Saṁyuttanikāya-aṭṭhakathāya",
  "atk-s0301a9:43": "Vanasaṁyuttavaṇṇanā niṭṭhitā."
}