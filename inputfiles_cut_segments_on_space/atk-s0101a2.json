{
  "atk-s0101a2:0": "2. Sāmaññaphalasuttavaṇṇanā",
  "atk-s0101a2:1": "Rājāmaccakathāvaṇṇanā",
  "atk-s0101a2:2_0": "150.Evaṁme sutaṁ…pe… rājagaheti sāmaññaphalasuttaṁ. Tatrāyaṁ apubbapadavaṇṇanā –",
  "atk-s0101a2:2_1": "rājagaheti evaṁnāmake nagare. Tañhi mandhātumahāgovindādīhi pariggahitattā rājagahanti",
  "atk-s0101a2:2_2": "vuccati. Aññepi ettha pakāre vaṇṇayanti, kiṁ tehi? Nāmamattametaṁ tassa nagarassa.",
  "atk-s0101a2:2_3": "Taṁ panetaṁ buddhakāle ca cakkavattikāle ca nagaraṁ hoti, sesakāle suññaṁ hoti yakkhapariggahitaṁ,",
  "atk-s0101a2:2_4": "tesaṁ vasanavanaṁ hutvā tiṭṭhati. Viharatīti avisesena iriyāpathadibbabrahmaariyavihāresu",
  "atk-s0101a2:2_5": "aññataravihārasamaṅgiparidīpanametaṁ. Idha pana ṭhānagamananisajjasayanappabhedesu",
  "atk-s0101a2:2_6": "iriyāpathesu aññatarairiyāpathasamāyogaparidīpanaṁ. Tena ṭhitopi gacchantopi nisinnopi",
  "atk-s0101a2:2_7": "sayānopi bhagavā viharati ceva veditabbo. So hi ekaṁ iriyāpathabādhanaṁ aññena iriyāpathena",
  "atk-s0101a2:2_8": "vicchinditvā aparipatantaṁ attabhāvaṁ harati pavatteti, tasmā viharatīti vuccati.",
  "atk-s0101a2:3_0": "Jīvakassa komārabhaccassa ambavaneti idamassa yaṁ gocaragāmaṁ upanissāya viharati,",
  "atk-s0101a2:3_1": "tassa samīpanivāsanaṭṭhānaparidīpanaṁ. Tasmā – rājagahe viharati jīvakassa komārabhaccassa",
  "atk-s0101a2:3_2": "ambavaneti rājagahasamīpe jīvakassa komārabhaccassa ambavane viharatīti evamettha",
  "atk-s0101a2:3_3": "attho veditabbo. Samīpatthe hetaṁ bhummavacanaṁ. Tattha jīvatīti jīvako, kumārena",
  "atk-s0101a2:3_4": "bhatoti komārabhacco. Yathāha – “kiṁ bhaṇe, etaṁ kākehi samparikiṇṇanti? Dārako devāti.",
  "atk-s0101a2:3_5": "Jīvati bhaṇeti? Jīvati, devāti. Tena hi, bhaṇe taṁ dārakaṁ amhākaṁ antepuraṁ netvā",
  "atk-s0101a2:3_6": "dhātīnaṁ detha posetunti. Tassa jīvatīti jīvakoti nāmaṁ akaṁsu. Kumārena posāpitoti",
  "atk-s0101a2:3_7": "komārabhaccoti nāmaṁ akaṁsū”ti ayaṁ panettha saṅkhepo. Vitthārena pana jīvakavatthukhandhake",
  "atk-s0101a2:3_8": "āgatameva. Vinicchayakathāpissa samantapāsādikāya vinayaṭṭhakathāyaṁ vuttā.",
  "atk-s0101a2:4_0": "Ayaṁ pana jīvako ekasmiṁ samaye bhagavato dosābhisannaṁ kāyaṁ virecetvā siveyyakaṁ",
  "atk-s0101a2:4_1": "dussayugaṁ datvā vatthānumodanāpariyosāne sotāpattiphale patiṭṭhāya cintesi – “mayā",
  "atk-s0101a2:4_2": "divasassa dvattikkhattuṁ buddhupaṭṭhānaṁ gantabbaṁ, idañca veḷuvanaṁ atidūre, mayhaṁ",
  "atk-s0101a2:4_3": "pana ambavanaṁ uyyānaṁ āsannataraṁ, yaṁnūnāhaṁ ettha bhagavato vihāraṁ kāreyya”nti.",
  "atk-s0101a2:4_4": "So tasmiṁ ambavane rattiṭṭhānadivāṭhānaleṇakuṭimaṇḍapādīni sampādetvā bhagavato anucchavikaṁ",
  "atk-s0101a2:4_5": "gandhakuṭiṁ kārāpetvā ambavanaṁ aṭṭhārasahatthubbedhena tambapaṭṭavaṇṇena pākārena",
  "atk-s0101a2:4_6": "parikkhipāpetvā buddhappamukhaṁ bhikkhusaṅghaṁ sacīvarabhattena santappetvā dakkhiṇodakaṁ",
  "atk-s0101a2:4_7": "pātetvā vihāraṁ niyyātesi. Taṁ sandhāya vuttaṁ – “jīvakassa komārabhaccassa ambavane”ti.",
  "atk-s0101a2:5_0": "Aḍḍhateḷasehi bhikkhusatehīti aḍḍhasatena ūnehi terasahi bhikkhusatehi. Rājātiādīsu",
  "atk-s0101a2:5_1": "rājati attano issariyasampattiyā catūhi saṅgahavatthūhi mahājanaṁ rañjeti vaḍḍhetīti",
  "atk-s0101a2:5_2": "rājā. Magadhānaṁ issaroti māgadho. Ajātoyeva rañño sattu bhavissatīti nemittakehi",
  "atk-s0101a2:5_3": "niddiṭṭhoti ajātasattu.",
  "atk-s0101a2:6_0": "Tasmiṁ kira kucchigate deviyā evarūpo dohaḷo uppajji – “aho vatāhaṁ rañño dakkhiṇabāhulohitaṁ",
  "atk-s0101a2:6_1": "piveyya”nti, sā “bhāriye ṭhāne dohaḷo uppanno, na sakkā kassaci ārocetu”nti taṁ kathetuṁ",
  "atk-s0101a2:6_2": "asakkontī kisā dubbaṇṇā ahosi. Taṁ rājā pucchi – “bhadde, tuyhaṁ attabhāvo na pakativaṇṇo,",
  "atk-s0101a2:6_3": "kiṁ kāraṇa”nti? “Mā puccha, mahārājāti”. “Bhadde, tvaṁ attano ajjhāsayaṁ mayhaṁ akathentī",
  "atk-s0101a2:6_4": "kassa kathessasī”ti tathā tathā nibandhitvā kathāpesi. Sutvā ca – “bāle, kiṁ ettha",
  "atk-s0101a2:6_5": "tuyhaṁ bhāriyasaññā ahosī”ti vejjaṁ pakkosāpetvā suvaṇṇasatthakena bāhuṁ phālāpetvā",
  "atk-s0101a2:6_6": "suvaṇṇasarakena lohitaṁ gahetvā udakena sambhinditvā pāyesi. Nemittakā taṁ sutvā",
  "atk-s0101a2:6_7": "– “esa gabbho rañño sattu bhavissati, iminā rājā haññissatī”ti byākariṁsu. Devī sutvā",
  "atk-s0101a2:6_8": "– “mayhaṁ kira kucchito nikkhanto rājānaṁ māressatī”ti gabbhaṁ pātetukāmā uyyānaṁ",
  "atk-s0101a2:6_9": "gantvā kucchiṁ maddāpesi, gabbho na patati. Sā punappunaṁ gantvā tatheva kāresi.",
  "atk-s0101a2:6_10": "Rājā kimatthaṁ ayaṁ abhiṇhaṁ uyyānaṁ gacchatīti parivīmaṁsanto taṁ kāraṇaṁ sutvā",
  "atk-s0101a2:6_11": "– “bhadde, tava kucchiyaṁ puttoti vā dhītāti vā na paññāyati, attano nibbattadārakaṁ",
  "atk-s0101a2:6_12": "evamakāsīti mahā aguṇarāsipi no jambudīpatale āvibhavissati, mā tvaṁ evaṁ karohī”ti",
  "atk-s0101a2:6_13": "nivāretvā ārakkhaṁ adāsi. Sā gabbhavuṭṭhānakāle “māressāmī”ti cintesi. Tadāpi ārakkhamanussā",
  "atk-s0101a2:6_14": "dārakaṁ apanayiṁsu. Athāparena samayena vuḍḍhippattaṁ kumāraṁ deviyā dassesuṁ. Sā",
  "atk-s0101a2:6_15": "taṁ disvāva puttasinehaṁ uppādesi, tena naṁ māretuṁ nāsakkhi. Rājāpi anukkamena puttassa oparajjamadāsi.",
  "atk-s0101a2:7_0": "Athekasmiṁ samaye devadatto rahogato cintesi – “sāriputtassa parisā mahāmoggallānassa",
  "atk-s0101a2:7_1": "parisā mahākassapassa parisāti, evamime visuṁ visuṁ dhurā, ahampi ekaṁ dhuraṁ nīharāmī”ti.",
  "atk-s0101a2:7_2": "So “na sakkā vinā lābhena parisaṁ uppādetuṁ, handāhaṁ lābhaṁ nibbattemī”ti cintetvā",
  "atk-s0101a2:7_3": "khandhake āgatanayena ajātasattuṁ kumāraṁ iddhipāṭihāriyena pasādetvā sāyaṁ pātaṁ",
  "atk-s0101a2:7_4": "pañcahi rathasatehi upaṭṭhānaṁ āgacchantaṁ ativissatthaṁ ñatvā ekadivasaṁ upasaṅkamitvā",
  "atk-s0101a2:7_5": "etadavoca – “pubbe kho, kumāra, manussā dīghāyukā, etarahi appāyukā, tena hi tvaṁ",
  "atk-s0101a2:7_6": "kumāra, pitaraṁ hantvā rājā hohi, ahaṁ bhagavantaṁ hantvā buddho bhavissāmī”ti kumāraṁ pituvadhe uyyojeti.",
  "atk-s0101a2:8_0": "So – “ayyo devadatto mahānubhāvo, etassa aviditaṁ nāma natthī”ti ūruyā potthaniyaṁ",
  "atk-s0101a2:8_1": "bandhitvā divā divassa bhīto ubbiggo ussaṅkī utrasto antepuraṁ pavisitvā vuttappakāraṁ",
  "atk-s0101a2:8_2": "vippakāraṁ akāsi. Atha naṁ amaccā gahetvā anuyuñjitvā – “kumāro ca hantabbo, devadatto",
  "atk-s0101a2:8_3": "ca, sabbe ca bhikkhū hantabbā”ti sammantayitvā rañño āṇāvasena karissāmāti rañño ārocesuṁ.",
  "atk-s0101a2:9_0": "Rājā ye amaccā māretukāmā ahesuṁ, tesaṁ ṭhānantarāni acchinditvā, ye na māretukāmā,",
  "atk-s0101a2:9_1": "te uccesu ṭhānesu ṭhapetvā kumāraṁ pucchi – “kissa pana tvaṁ, kumāra, maṁ māretukāmosī”ti?",
  "atk-s0101a2:9_2": "“Rajjenamhi, deva, atthiko”ti. Rājā tassa rajjaṁ adāsi.",
  "atk-s0101a2:10_0": "So mayhaṁ manoratho nipphannoti devadattassa ārocesi. Tato naṁ so āha – “tvaṁ siṅgālaṁ",
  "atk-s0101a2:10_1": "antokatvā bheripariyonaddhapuriso viya sukiccakārimhīti maññasi, katipāheneva te",
  "atk-s0101a2:10_2": "pitā tayā kataṁ avamānaṁ cintetvā sayameva rājā bhavissatī”ti. Atha, bhante, kiṁ",
  "atk-s0101a2:10_3": "karomīti? Mūlaghaccaṁ ghātehīti. Nanu, bhante, mayhaṁ pitā na satthavajjhoti? Āhārupacchedena",
  "atk-s0101a2:10_4": "naṁ mārehīti. So pitaraṁ tāpanagehe pakkhipāpesi, tāpanagehaṁ nāma kammakaraṇatthāya",
  "atk-s0101a2:10_5": "kataṁ dhūmagharaṁ. “Mama mātaraṁ ṭhapetvā aññassa daṭṭhuṁ mā dethā”ti āha. Devī suvaṇṇasarake",
  "atk-s0101a2:10_6": "bhattaṁ pakkhipitvā ucchaṅgenādāya pavisati. Rājā taṁ bhuñjitvā yāpeti. So – “mayhaṁ",
  "atk-s0101a2:10_7": "pitā kathaṁ yāpetī”ti pucchitvā taṁ pavattiṁ sutvā – “mayhaṁ mātu ucchaṅgaṁ katvā",
  "atk-s0101a2:10_8": "pavisituṁ mā dethā”ti āha. Tato paṭṭhāya devī moḷiyaṁ pakkhipitvā pavisati. Tampi",
  "atk-s0101a2:10_9": "sutvā “moḷiṁ bandhitvā pavisituṁ mā dethā”ti. Tato suvaṇṇapādukāsu bhattaṁ ṭhapetvā",
  "atk-s0101a2:10_10": "pidahitvā pādukā āruyha pavisati. Rājā tena yāpeti. Puna “kathaṁ yāpetī”ti pucchitvā",
  "atk-s0101a2:10_11": "tamatthaṁ sutvā “pādukā āruyha pavisitumpi mā dethā”ti āha. Tato paṭṭhāya devī gandhodakena",
  "atk-s0101a2:10_12": "nhāyitvā sarīraṁ catumadhurena makkhetvā pārupitvā pavisati. Rājā tassā sarīraṁ lehitvā",
  "atk-s0101a2:10_13": "yāpeti. Puna pucchitvā taṁ pavattiṁ sutvā “ito paṭṭhāya mayhaṁ mātu pavesanaṁ nivārethā”ti",
  "atk-s0101a2:10_14": "āha. Devī dvāramūle ṭhatvā “sāmi, bimbisāra, etaṁ daharakāle māretuṁ na adāsi, attano",
  "atk-s0101a2:10_15": "sattuṁ attanāva posesi, idaṁ pana dāni te pacchimadassanaṁ, nāhaṁ ito paṭṭhāya tumhe",
  "atk-s0101a2:10_16": "passituṁ labhāmi, sace mayhaṁ doso atthi, khamatha devā”ti roditvā kanditvā nivatti.",
  "atk-s0101a2:11_0": "Tato paṭṭhāya rañño āhāro natthi. Rājā maggaphalasukhena caṅkamena yāpeti. Ativiya",
  "atk-s0101a2:11_1": "assa attabhāvo virocati. So – “kathaṁ, me bhaṇe, pitā yāpetī”ti pucchitvā “caṅkamena,",
  "atk-s0101a2:11_2": "deva, yāpeti; ativiya cassa attabhāvo virocatī”ti sutvā ‘caṅkamaṁ dānissa hāressāmī’ti",
  "atk-s0101a2:11_3": "cintetvā – “mayhaṁ pitu pāde khurena phāletvā loṇatelena makkhetvā khadiraṅgārehi",
  "atk-s0101a2:11_4": "vītaccitehi pacathā”ti nhāpite pesesi. Rājā te disvā – “nūna mayhaṁ putto kenaci",
  "atk-s0101a2:11_5": "saññatto bhavissati, ime mama massukaraṇatthāyāgatā”ti cintesi. Te gantvā vanditvā",
  "atk-s0101a2:11_6": "aṭṭhaṁsu. ‘Kasmā āgatatthā’ti ca puṭṭhā taṁ sāsanaṁ ārocesuṁ. “Tumhākaṁ rañño manaṁ",
  "atk-s0101a2:11_7": "karothā”ti ca vuttā ‘nisīda, devā’ti vatvā ca rājānaṁ vanditvā – “deva, mayaṁ rañño",
  "atk-s0101a2:11_8": "āṇaṁ karoma, mā amhākaṁ kujjhittha, nayidaṁ tumhādisānaṁ dhammarājūnaṁ anucchavika”nti",
  "atk-s0101a2:11_9": "vatvā vāmahatthena gopphake gahetvā dakkhiṇahatthena khuraṁ gahetvā pādatalāni phāletvā",
  "atk-s0101a2:11_10": "loṇatelena makkhetvā khadiraṅgārehi vītaccitehi paciṁsu. Rājā kira pubbe cetiyaṅgaṇe",
  "atk-s0101a2:11_11": "saupāhano agamāsi, nisajjanatthāya paññattakaṭasārakañca adhotehi pādehi akkami,",
  "atk-s0101a2:11_12": "tassāyaṁ nissandoti vadanti. Rañño balavavedanā uppannā. So – “aho buddho, aho dhammo,",
  "atk-s0101a2:11_13": "aho saṅgho”ti anussarantoyeva cetiyaṅgaṇe khittamālā viya milāyitvā cātumahārājikadevaloke",
  "atk-s0101a2:11_14": "vessavaṇassa paricārako janavasabho nāma yakkho hutvā nibbatti.",
  "atk-s0101a2:12_0": "Taṁ divasameva ajātasattussa putto jāto, puttassa jātabhāvañca pitumatabhāvañca nivedetuṁ",
  "atk-s0101a2:12_1": "dve lekhā ekakkhaṇeyeva āgatā. Amaccā – “paṭhamaṁ puttassa jātabhāvaṁ ārocessāmā”ti",
  "atk-s0101a2:12_2": "taṁ lekhaṁ rañño hatthe ṭhapesuṁ. Rañño taṅkhaṇeyeva puttasineho uppajjitvā sakalasarīraṁ",
  "atk-s0101a2:12_3": "khobhetvā aṭṭhimiñjaṁ āhacca aṭṭhāsi. Tasmiṁ khaṇe pituguṇamaññāsi – “mayi jātepi",
  "atk-s0101a2:12_4": "mayhaṁ pitu evameva sineho uppanno”ti. So – “gacchatha, bhaṇe, mayhaṁ pitaraṁ vissajjethā”ti",
  "atk-s0101a2:12_5": "āha. “Kiṁ vissajjāpetha, devā”ti itaraṁ lekhaṁ hatthe ṭhapayiṁsu.",
  "atk-s0101a2:13_0": "So taṁ pavattiṁ sutvā rodamāno mātusamīpaṁ gantvā – “ahosi nu, kho, amma, mayhaṁ",
  "atk-s0101a2:13_1": "pitu mayi jāte sineho”ti? Sā āha – “bālaputta, kiṁ vadesi, tava daharakāle aṅguliyā",
  "atk-s0101a2:13_2": "pīḷakā uṭṭhahi. Atha taṁ rodamānaṁ saññāpetuṁ asakkontā taṁ gahetvā vinicchayaṭṭhāne",
  "atk-s0101a2:13_3": "nisinnassa tava pitu santikaṁ agamaṁsu. Pitā te aṅguliṁ mukhe ṭhapesi. Pīḷakā mukheyeva",
  "atk-s0101a2:13_4": "bhijji. Atha kho pitā tava sinehena taṁ lohitamissakaṁ pubbaṁ aniṭṭhubhitvāva ajjhohari.",
  "atk-s0101a2:13_5": "Evarūpo te pitu sineho”ti. So roditvā paridevitvā pitu sarīrakiccaṁ akāsi.",
  "atk-s0101a2:14_0": "Devadattopi ajātasattuṁ upasaṅkamitvā – “purise, mahārāja, āṇāpehi, ye samaṇaṁ gotamaṁ",
  "atk-s0101a2:14_1": "jīvitā voropessantī”ti vatvā tena dinne purise pesetvā sayaṁ gijjhakūṭaṁ āruyha yantena",
  "atk-s0101a2:14_2": "silaṁ pavijjhitvā nāḷāgirihatthiṁ muñcāpetvāpi kenaci upāyena bhagavantaṁ māretuṁ",
  "atk-s0101a2:14_3": "asakkonto parihīnalābhasakkāro pañca vatthūni yācitvā tāni alabhamāno tehi janaṁ",
  "atk-s0101a2:14_4": "saññāpessāmīti saṅghabhedaṁ katvā sāriputtamoggallānesu parisaṁ ādāya pakkantesu",
  "atk-s0101a2:14_5": "uṇhalohitaṁ mukhena chaḍḍetvā navamāse gilānamañce nipajjitvā vippaṭisārajāto – “kuhiṁ",
  "atk-s0101a2:14_6": "etarahi satthā vasatī”ti pucchitvā “jetavane”ti vutte mañcakena maṁ āharitvā satthāraṁ",
  "atk-s0101a2:14_7": "dassethāti vatvā āhariyamāno bhagavato dassanārahassa kammassa akatattā jetavane",
  "atk-s0101a2:14_8": "pokkharaṇīsamīpeyeva dvedhā bhinnaṁ pathaviṁ pavisitvā mahāniraye patiṭṭhitoti. Ayamettha",
  "atk-s0101a2:14_9": "saṅkhepo. Vitthārakathānayo khandhake āgato. Āgatattā pana sabbaṁ na vuttanti. Evaṁ",
  "atk-s0101a2:14_10": "ajātoyeva rañño sattu bhavissatīti nemittakehi niddiṭṭhoti ajātasattu.",
  "atk-s0101a2:15_0": "Vedehiputtoti ayaṁ kosalarañño dhītāya putto, na videharañño. Vedehīti pana paṇḍitādhivacanametaṁ.",
  "atk-s0101a2:15_1": "Yathāha – “vedehikā gahapatānī, ayyo ānando vedehamunī”ti. Tatrāyaṁ vacanattho –",
  "atk-s0101a2:15_2": "vidanti etenāti vedo, ñāṇassetaṁ adhivacanaṁ. Vedena īhati ghaṭati vāyamatīti vedehī.",
  "atk-s0101a2:15_3": "Vedehiyā putto vedehiputto.",
  "atk-s0101a2:16_0": "Tadahūti tasmiṁ ahu, tasmiṁ divaseti attho. Upavasanti etthāti uposatho, upavasantīti",
  "atk-s0101a2:16_1": "sīlena vā anasanena vā upetā hutvā vasantīti attho. Ayaṁ panettha atthuddhāro – “āyāmāvuso,",
  "atk-s0101a2:16_2": "kappina, uposathaṁ gamissāmā”tiādīsu pātimokkhuddeso uposatho. “Evaṁ aṭṭhaṅgasamannāgato",
  "atk-s0101a2:16_3": "kho, visākhe, uposatho upavuttho”tiādīsu sīlaṁ. “Suddhassa ve sadā phaggu, suddhassuposatho",
  "atk-s0101a2:16_4": "sadā”tiādīsu upavāso. “Uposatho nāma nāgarājā”tiādīsu paññatti. “Na, bhikkhave, tadahuposathe",
  "atk-s0101a2:16_5": "sabhikkhukā āvāsā”tiādīsu upavasitabbadivaso. Idhāpi soyeva adhippeto. So panesa",
  "atk-s0101a2:16_6": "aṭṭhamī cātuddasī pannarasībhedena tividho. Tasmā sesadvayanivāraṇatthaṁ pannaraseti",
  "atk-s0101a2:16_7": "vuttaṁ. Teneva vuttaṁ – “upavasanti etthāti uposatho”ti.",
  "atk-s0101a2:17_0": "Komudiyāti kumudavatiyā. Tadā kira kumudāni supupphitāni honti, tāni ettha santīti",
  "atk-s0101a2:17_1": "komudī. Cātumāsiniyāti cātumāsiyā, sā hi catunnaṁ māsānaṁ pariyosānabhūtāti cātumāsī.",
  "atk-s0101a2:17_2": "Idha pana cātumāsinīti vuccati. Māsapuṇṇatāya utupuṇṇatāya saṁvaccharapuṇṇatāya puṇṇā",
  "atk-s0101a2:17_3": "sampuṇṇāti puṇṇā. Mā iti cando vuccati, so ettha puṇṇoti puṇṇamā. Evaṁ puṇṇāya puṇṇamāyāti",
  "atk-s0101a2:17_4": "imasmiṁ padadvaye ca attho veditabbo.",
  "atk-s0101a2:18_0": "Rājāmaccaparivutoti evarūpāya rajataghaṭaviniggatāhi khīradhārāhi dhoviyamānadisābhāgāya",
  "atk-s0101a2:18_1": "viya, rajatavimānaviccutehi muttāvaḷisumanakusumadāmasetadukūlakumudavisarehi samparikiṇṇāya",
  "atk-s0101a2:18_2": "viya ca, caturupakkilesavimuttapuṇṇacandappabhāsamudayobhāsitāya rattiyā rājāmaccehi",
  "atk-s0101a2:18_3": "parivutoti attho. Uparipāsādavaragatoti pāsādavarassa uparigato. Mahārahe samussitasetacchatte",
  "atk-s0101a2:18_4": "kañcanāsane nisinno hoti. Kasmā nisinno? Niddāvinodanatthaṁ. Ayañhi rājā pitari upakkantadivasato",
  "atk-s0101a2:18_5": "paṭṭhāya – “niddaṁ okkamissāmī”ti nimīlitamattesuyeva akkhīsu sattisataabbhāhato",
  "atk-s0101a2:18_6": "viya kandamānoyeva pabujjhi. Kimetanti ca vutte, na kiñcīti vadati. Tenassa amanāpā",
  "atk-s0101a2:18_7": "niddā, iti niddāvinodanatthaṁ nisinno. Api ca tasmiṁ divase nakkhattaṁ saṅghuṭṭhaṁ",
  "atk-s0101a2:18_8": "hoti. Sabbaṁ nagaraṁ sittasammaṭṭhaṁ vippakiṇṇavālukaṁ pañcavaṇṇakusumalājapuṇṇaghaṭapaṭimaṇḍitagharadvāraṁ",
  "atk-s0101a2:18_9": "samussitadhajapaṭākavicitrasamujjalitadīpamālālaṅkatasabbadisābhāgaṁ vīthisabhāgena",
  "atk-s0101a2:18_10": "racchāsabhāgena nakkhattakīḷaṁ anubhavamānena mahājanena samākiṇṇaṁ hoti. Iti nakkhattadivasatāyapi",
  "atk-s0101a2:18_11": "nisinnoti vadanti. Evaṁ pana vatvāpi – “rājakulassa nāma sadāpi nakkhattameva, niddāvinodanatthaṁyeva",
  "atk-s0101a2:18_12": "panesa nisinno”ti sanniṭṭhānaṁ kataṁ.",
  "atk-s0101a2:19_0": "Udānaṁudānesīti udāhāraṁ udāhari, yathā hi yaṁ telaṁ mānaṁ gahetuṁ na sakkoti, vissanditvā",
  "atk-s0101a2:19_1": "gacchati, taṁ avasekoti vuccati. Yañca jalaṁ taḷākaṁ gahetuṁ na sakkoti, ajjhottharitvā",
  "atk-s0101a2:19_2": "gacchati, taṁ oghoti vuccati; evameva yaṁ pītivacanaṁ hadayaṁ gahetuṁ na sakkoti,",
  "atk-s0101a2:19_3": "adhikaṁ hutvā anto asaṇṭhahitvā bahinikkhamati, taṁ udānanti vuccati. Evarūpaṁ pītimayaṁ",
  "atk-s0101a2:19_4": "vacanaṁ nicchāresīti attho.",
  "atk-s0101a2:20_0": "Dosināti dosāpagatā, abbhā, mahikā, dhūmo, rajo, rāhūti imehi pañcahi upakkilesehi",
  "atk-s0101a2:20_1": "virahitāti vuttaṁ hoti. Tasmā ramaṇīyātiādīni pañca thomanavacanāni. Sā hi mahājanassa",
  "atk-s0101a2:20_2": "manaṁ ramayatīti ramaṇīyā. Vuttadosavimuttāya candappabhāya obhāsitattā ativiya surūpāti",
  "atk-s0101a2:20_3": "abhirūpā. Dassituṁ yuttāti dassanīyā. Cittaṁ pasādetīti pāsādikā. Divasamāsādīnaṁ",
  "atk-s0101a2:20_4": "lakkhaṇaṁ bhavituṁ yuttāti lakkhaññā.",
  "atk-s0101a2:21_0": "Kaṁ nu khvajjāti kaṁ nu kho ajja. Samaṇaṁ vā brāhmaṇaṁ vāti samitapāpatāya samaṇaṁ.",
  "atk-s0101a2:21_1": "Bāhitapāpatāya brāhmaṇaṁ. Yaṁ no payirupāsatoti vacanabyattayo esa, yaṁ amhākaṁ pañhapucchanavasena",
  "atk-s0101a2:21_2": "payirupāsantānaṁ madhuraṁ dhammaṁ sutvā cittaṁ pasīdeyyāti attho. Iti rājā iminā",
  "atk-s0101a2:21_3": "sabbenapi vacanena obhāsanimittakammaṁ akāsi. Kassa akāsīti? Jīvakassa. Kimatthaṁ?",
  "atk-s0101a2:21_4": "Bhagavato dassanatthaṁ. Kiṁ bhagavantaṁ sayaṁ dassanāya upagantuṁ na sakkotīti? Āma,",
  "atk-s0101a2:21_5": "na sakkoti. Kasmā? Mahāparādhatāya.",
  "atk-s0101a2:22_0": "Tena hi bhagavato upaṭṭhāko ariyasāvako attano pitā mārito, devadatto ca tameva nissāya",
  "atk-s0101a2:22_1": "bhagavato bahuṁ anatthamakāsi, iti mahāparādho esa, tāya mahāparādhatāya sayaṁ gantuṁ",
  "atk-s0101a2:22_2": "na sakkoti. Jīvako pana bhagavato upaṭṭhāko, tassa piṭṭhichāyāya bhagavantaṁ passissāmīti",
  "atk-s0101a2:22_3": "obhāsanimittakammaṁ akāsi. Kiṁ jīvako pana – “mayhaṁ idaṁ obhāsanimittakamma”nti",
  "atk-s0101a2:22_4": "jānātīti? Āma jānāti. Atha kasmā tuṇhī ahosīti? Vikkhepapacchedanatthaṁ.",
  "atk-s0101a2:23_0": "Tassañhi parisati channaṁ satthārānaṁ upaṭṭhākā bahū sannipatitā, te asikkhitānaṁ",
  "atk-s0101a2:23_1": "payirupāsanena sayampi asikkhitāva. Te mayi bhagavato guṇakathaṁ āraddhe antarantarā",
  "atk-s0101a2:23_2": "uṭṭhāyuṭṭhāya attano satthārānaṁ guṇaṁ kathessanti, evaṁ me satthu guṇakathā pariyosānaṁ",
  "atk-s0101a2:23_3": "na gamissati. Rājā pana imesaṁ kulūpake upasaṅkamitvā gahitāsāratāya tesaṁ guṇakathāya",
  "atk-s0101a2:23_4": "anattamano hutvā maṁ paṭipucchissati, athāhaṁ nibbikkhepaṁ satthu guṇaṁ kathetvā",
  "atk-s0101a2:23_5": "rājānaṁ satthu santikaṁ gahetvā gamissāmīti jānantova vikkhepapacchedanatthaṁ tuṇhī ahosīti.",
  "atk-s0101a2:24_0": "Tepi amaccā evaṁ cintesuṁ – “ajja rājā pañcahi padehi rattiṁ thometi, addhā kiñci",
  "atk-s0101a2:24_1": "samaṇaṁ vā brāhmaṇaṁ vā upasaṅkamitvā pañhaṁ pucchitvā dhammaṁ sotukāmo, yassa cesa",
  "atk-s0101a2:24_2": "dhammaṁ sutvā pasīdissati, tassa ca mahantaṁ sakkāraṁ karissati, yassa pana kulūpako",
  "atk-s0101a2:24_3": "samaṇo rājakulūpako hoti, bhaddaṁ tassā”ti.",
  "atk-s0101a2:25_0": "151-152. Te evaṁ cintetvā – “ahaṁ attano kulūpakasamaṇassa vaṇṇaṁ vatvā rājānaṁ gahetvā",
  "atk-s0101a2:25_1": "gamissāmi, ahaṁ gamissāmī”ti attano attano kulūpakānaṁ vaṇṇaṁ kathetuṁ āraddhā. Tenāha",
  "atk-s0101a2:25_2": "– “evaṁ vutte aññataro rājāmacco”tiādi. Tattha pūraṇoti tassa satthupaṭiññassa nāmaṁ.",
  "atk-s0101a2:25_3": "Kassapoti gottaṁ. So kira aññatarassa kulassa ekūnadāsasataṁ pūrayamāno jāto, tenassa",
  "atk-s0101a2:25_4": "pūraṇoti nāmaṁ akaṁsu. Maṅgaladāsattā cassa “dukkaṭa”nti vattā natthi, akataṁ vā",
  "atk-s0101a2:25_5": "na katanti. So “kimahaṁ ettha vasāmī”ti palāyi. Athassa corā vatthāni acchindiṁsu,",
  "atk-s0101a2:25_6": "so paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ pāvisi.",
  "atk-s0101a2:25_7": "Manussā taṁ disvā “ayaṁ samaṇo arahā appiccho, natthi iminā sadiso”ti pūvabhattādīni",
  "atk-s0101a2:25_8": "gahetvā upasaṅkamanti. So – “mayhaṁ sāṭakaṁ anivatthabhāvena idaṁ uppanna”nti tato",
  "atk-s0101a2:25_9": "paṭṭhāya sāṭakaṁ labhitvāpi na nivāsesi, tadeva pabbajjaṁ aggahesi, tassa santike",
  "atk-s0101a2:25_10": "aññepi aññepīti pañcasatamanussā pabbajiṁsu. Taṁ sandhāyāha – “pūraṇo kassapo”ti.",
  "atk-s0101a2:26_0": "Pabbajitasamūhasaṅkhāto saṅgho assa atthīti saṅghī. Sveva gaṇo assa atthīti gaṇī.",
  "atk-s0101a2:26_1": "Ācārasikkhāpanavasena tassa gaṇassa ācariyoti gaṇācariyo. Ñātoti paññāto pākaṭo.",
  "atk-s0101a2:26_2": "“Appiccho santuṭṭho. Appicchatāya vatthampi na nivāsetī”ti evaṁ samuggato yaso assa",
  "atk-s0101a2:26_3": "atthīti yasassī. Titthakaroti laddhikaro. Sādhusammatoti ayaṁ sādhu, sundaro, sappurisoti",
  "atk-s0101a2:26_4": "evaṁ sammato. Bahujanassāti assutavato andhabālaputhujjanassa. Pabbajitato paṭṭhāya",
  "atk-s0101a2:26_5": "atikkantā bahū rattiyo jānātīti rattaññū. Ciraṁ pabbajitassa assāti cirapabbajito,",
  "atk-s0101a2:26_6": "acirapabbajitassa hi kathā okappanīyā na hoti, tenāha “cirapabbajito”ti. Addhagatoti",
  "atk-s0101a2:26_7": "addhānaṁ gato, dve tayo rājaparivaṭṭe atītoti adhippāyo. Vayoanuppattoti pacchimavayaṁ",
  "atk-s0101a2:26_8": "anuppatto. Idaṁ ubhayampi – “daharassa kathā okappanīyā na hotī”ti etaṁ sandhāya vuttaṁ.",
  "atk-s0101a2:27_0": "Tuṇhīahosīti suvaṇṇavaṇṇaṁ madhurarasaṁ ambapakkaṁ khāditukāmo puriso āharitvā hatthe",
  "atk-s0101a2:27_1": "ṭhapitaṁ kājarapakkaṁ disvā viya jhānābhiññādiguṇayuttaṁ tilakkhaṇabbhāhataṁ madhuraṁ",
  "atk-s0101a2:27_2": "dhammakathaṁ sotukāmo pubbe pūraṇassa dassanenāpi anattamano idāni guṇakathāya suṭṭhutaraṁ",
  "atk-s0101a2:27_3": "anattamano hutvā tuṇhī ahosi. Anattamano samānopi pana “sacāhaṁ etaṁ tajjetvā gīvāyaṁ",
  "atk-s0101a2:27_4": "gahetvā nīharāpessāmi, ‘yo yo kathesi, taṁ taṁ rājā evaṁ karotī’ti bhīto aññopi koci",
  "atk-s0101a2:27_5": "kiñci na kathessatī”ti amanāpampi taṁ kathaṁ adhivāsetvā tuṇhī eva ahosi. Athañño",
  "atk-s0101a2:27_6": "– “ahaṁ attano kulūpakassa vaṇṇaṁ kathessāmī”ti cintetvā vattuṁ ārabhi. Tena vuttaṁ",
  "atk-s0101a2:27_7": "– aññataropi khotiādi. Taṁ sabbaṁ vuttanayeneva veditabbaṁ.",
  "atk-s0101a2:28_0": "Ettha pana makkhalīti tassa nāmaṁ. Gosālāya jātattā gosāloti dutiyaṁ nāmaṁ. Taṁ kira",
  "atk-s0101a2:28_1": "sakaddamāya bhūmiyā telaghaṭaṁ gahetvā gacchantaṁ – “tāta, mā khalī”ti sāmiko āha.",
  "atk-s0101a2:28_2": "So pamādena khalitvā patitvā sāmikassa bhayena palāyituṁ āraddho. Sāmiko upadhāvitvā",
  "atk-s0101a2:28_3": "dussakaṇṇe aggahesi. So sāṭakaṁ chaḍḍetvā acelako hutvā palāyi. Sesaṁ pūraṇasadisameva.",
  "atk-s0101a2:29_0": "153.Ajitoti tassa nāmaṁ. Kesakambalaṁ dhāretīti kesakambalo. Iti nāmadvayaṁ saṁsanditvā",
  "atk-s0101a2:29_1": "ajito kesakambaloti vuccati. Tattha kesakambalo nāma manussakesehi katakambalo. Tato",
  "atk-s0101a2:29_2": "paṭikiṭṭhataraṁ vatthaṁ nāma natthi. Yathāha – “seyyathāpi, bhikkhave, yāni kānici",
  "atk-s0101a2:29_3": "tantāvutānaṁ vatthānaṁ, kesakambalo tesaṁ paṭikiṭṭho akkhāyati. Kesakambalo, bhikkhave,",
  "atk-s0101a2:29_4": "sīte sīto, uṇhe uṇho, dubbaṇṇo duggandho dukkhasamphasso”ti.",
  "atk-s0101a2:30_0": "154.Pakudhoti tassa nāmaṁ. Kaccāyanoti gottaṁ. Iti nāmagottaṁ saṁsanditvā pakudho",
  "atk-s0101a2:30_1": "kaccāyanoti vuccati. Sītudakapaṭikkhittako esa, vaccaṁ katvāpi udakakiccaṁ na karoti,",
  "atk-s0101a2:30_2": "uṇhodakaṁ vā kañjiyaṁ vā labhitvā karoti, nadiṁ vā maggodakaṁ vā atikkamma – “sīlaṁ",
  "atk-s0101a2:30_3": "me bhinna”nti vālikathūpaṁ katvā sīlaṁ adhiṭṭhāya gacchati. Evarūpo nissirīkaladdhiko esa.",
  "atk-s0101a2:31": "155.Sañcayoti tassa nāmaṁ. Belaṭṭhassa puttoti belaṭṭhaputto.",
  "atk-s0101a2:32": "156. Amhākaṁ gaṇṭhanakileso palibandhanakileso natthi, kilesagaṇṭharahitā mayanti evaṁvāditāya laddhanāmavasena nigaṇṭho. Nāṭassa putto nāṭaputto.",
  "atk-s0101a2:33": "Komārabhaccajīvakakathāvaṇṇanā",
  "atk-s0101a2:34_0": "157.Athakho rājāti rājā kira tesaṁ vacanaṁ sutvā cintesi – “ahaṁ yassa yassa vacanaṁ",
  "atk-s0101a2:34_1": "na sotukāmo, so so eva kathesi. Yassa panamhi vacanaṁ sotukāmo, esa nāgavasaṁ pivitvā",
  "atk-s0101a2:34_2": "ṭhito supaṇṇo viya tuṇhībhūto, anattho vata me”ti. Athassa etadahosi – “jīvako upasantassa",
  "atk-s0101a2:34_3": "buddhassa bhagavato upaṭṭhāko, sayampi upasanto, tasmā vattasampanno bhikkhu viya",
  "atk-s0101a2:34_4": "tuṇhībhūtova nisinno, na esa mayi akathente kathessati, hatthimhi kho pana maddante",
  "atk-s0101a2:34_5": "hatthisseva pādo gahetabbo”ti tena saddhiṁ sayaṁ mantetumāraddho. Tena vuttaṁ – “atha",
  "atk-s0101a2:34_6": "kho rājā”ti. Tattha kiṁ tuṇhīti kena kāraṇena tuṇhī. Imesaṁ amaccānaṁ attano attano",
  "atk-s0101a2:34_7": "kulūpakasamaṇassa vaṇṇaṁ kathentānaṁ mukhaṁ nappahoti. Kiṁ yathā etesaṁ, evaṁ tava",
  "atk-s0101a2:34_8": "kulūpakasamaṇo natthi, kiṁ tvaṁ daliddo, na te mama pitarā issariyaṁ dinnaṁ, udāhu",
  "atk-s0101a2:34_9": "assaddhoti pucchati.",
  "atk-s0101a2:35_0": "Tato jīvakassa etadahosi – “ayaṁ rājā maṁ kulūpakasamaṇassa guṇaṁ kathāpeti, na dāni",
  "atk-s0101a2:35_1": "me tuṇhībhāvassa kālo, yathā kho panime rājānaṁ vanditvā nisinnāva attano kulūpakasamaṇānaṁ",
  "atk-s0101a2:35_2": "guṇaṁ kathayiṁsu, na mayhaṁ evaṁ satthuguṇe kathetuṁ yutta”nti uṭṭhāyāsanā bhagavato",
  "atk-s0101a2:35_3": "vihārābhimukho pañcapatiṭṭhitena vanditvā dasanakhasamodhānasamujjalaṁ añjaliṁ sirasi",
  "atk-s0101a2:35_4": "paggahetvā – “mahārāja, mā maṁ evaṁ cintayittha, ‘ayaṁ yaṁ vā taṁ vā samaṇaṁ upasaṅkamatī’ti,",
  "atk-s0101a2:35_5": "mama satthuno hi mātukucchiokkamane, mātukucchito nikkhamane, mahābhinikkhamane,",
  "atk-s0101a2:35_6": "sambodhiyaṁ, dhammacakkappavattane ca, dasasahassilokadhātu kampittha, evaṁ yamakapāṭihāriyaṁ",
  "atk-s0101a2:35_7": "akāsi, evaṁ devorohaṇaṁ, ahaṁ satthuno guṇe kathayissāmi, ekaggacitto suṇa, mahārājā”ti",
  "atk-s0101a2:35_8": "vatvā – “ayaṁ deva, bhagavā arahaṁ sammāsambuddho”tiādimāha. Tattha taṁ kho pana",
  "atk-s0101a2:35_9": "bhagavantanti itthambhūtākhyānatthe upayogavacanaṁ, tassa kho pana bhagavatoti attho.",
  "atk-s0101a2:35_10": "Kalyāṇoti kalyāṇaguṇasamannāgato, seṭṭhoti vuttaṁ hoti. Kittisaddoti kittiyeva. Thutighoso",
  "atk-s0101a2:35_11": "vā. Abbhuggatoti sadevakaṁ lokaṁ ajjhottharitvā uggato. Kinti? “Itipi so bhagavā",
  "atk-s0101a2:35_12": "arahaṁ sammāsambuddho…pe… bhagavā”ti.",
  "atk-s0101a2:36_0": "Tatrāyaṁ padasambandho – so bhagavā itipi arahaṁ itipi sammāsambuddho…pe… itipi bhagavāti.",
  "atk-s0101a2:36_1": "Iminā ca iminā ca kāraṇenāti vuttaṁ hoti. Tattha ārakattā arīnaṁ, arānañca hatattā,",
  "atk-s0101a2:36_2": "paccayādīnaṁ arahattā, pāpakaraṇe rahābhāvāti, imehi tāva kāraṇehi so bhagavā arahanti",
  "atk-s0101a2:36_3": "veditabbotiādinā nayena mātikaṁ nikkhipitvā sabbāneva cetāni padāni visuddhimagge",
  "atk-s0101a2:36_4": "buddhānussatiniddese vitthāritānīti tato nesaṁ vitthāro gahetabbo.",
  "atk-s0101a2:37_0": "Jīvako pana ekamekassa padassa atthaṁ niṭṭhāpetvā – “evaṁ, mahārāja, arahaṁ mayhaṁ",
  "atk-s0101a2:37_1": "satthā, evaṁ sammāsambuddho…pe… evaṁ bhagavā”ti vatvā – “taṁ, devo, bhagavantaṁ payirupāsatu,",
  "atk-s0101a2:37_2": "appeva nāma devassa taṁ bhagavantaṁ payirupāsato cittaṁ pasīdeyyā”ti āha. Ettha ca",
  "atk-s0101a2:37_3": "taṁ devo payirupāsatūti vadanto “mahārāja, tumhādisānañhi satenapi sahassenapi satasahassenapi",
  "atk-s0101a2:37_4": "puṭṭhassa mayhaṁ satthuno sabbesaṁ cittaṁ gahetvā kathetuṁ thāmo ca balañca atthi,",
  "atk-s0101a2:37_5": "vissattho upasaṅkamitvā puccheyyāsi mahārājā”ti āha.",
  "atk-s0101a2:38_0": "Raññopi bhagavato guṇakathaṁ suṇantassa sakalasarīraṁ pañcavaṇṇāya pītiyā nirantaraṁ",
  "atk-s0101a2:38_1": "phuṭaṁ ahosi. So taṅkhaṇaññeva gantukāmo hutvā – “imāya kho pana velāya mayhaṁ dasabalassa",
  "atk-s0101a2:38_2": "santikaṁ gacchato na añño koci khippaṁ yānāni yojetuṁ sakkhissati aññatra jīvakā”ti",
  "atk-s0101a2:38_3": "cintetvā – “tena hi, samma jīvaka, hatthiyānāni kappāpehī”ti āha.",
  "atk-s0101a2:39_0": "158. Tattha tena hīti uyyojanatthe nipāto. Gaccha, samma jīvakāti vuttaṁ hoti. Hatthiyānānīti",
  "atk-s0101a2:39_1": "anekesu assarathādīsu yānesu vijjamānesupi hatthiyānaṁ uttamaṁ; uttamassa santikaṁ",
  "atk-s0101a2:39_2": "uttamayāneneva gantabbanti ca, assayānarathayānāni sasaddāni, dūratova tesaṁ saddo",
  "atk-s0101a2:39_3": "suyyati, hatthiyānassa padānupadaṁ gacchantāpi saddaṁ na suṇanti. Nibbutassa pana",
  "atk-s0101a2:39_4": "kho bhagavato santike nibbuteheva yānehi gantabbanti ca cintayitvā hatthiyānānīti āha.",
  "atk-s0101a2:40_0": "Pañcamattāni hatthinikāsatānīti pañca kareṇusatāni. Kappāpetvāti ārohaṇasajjāni kāretvā.",
  "atk-s0101a2:40_1": "Ārohaṇīyanti ārohaṇayoggaṁ, opaguyhanti attho. Kiṁ panesa raññā vuttaṁ akāsi avuttanti?",
  "atk-s0101a2:40_2": "Avuttaṁ. Kasmā? Paṇḍitatāya. Evaṁ kirassa ahosi – rājā imāya velāya gacchāmīti vadati,",
  "atk-s0101a2:40_3": "rājāno ca nāma bahupaccatthikā. Sace antarāmagge koci antarāyo hoti, mampi garahissanti",
  "atk-s0101a2:40_4": "– “jīvako rājā me kathaṁ gaṇhātīti akālepi rājānaṁ gahetvā nikkhamatī”ti. Bhagavantampi",
  "atk-s0101a2:40_5": "garahissanti “samaṇo gotamo, ‘mayhaṁ kathā vattatī’ti kālaṁ asallakkhetvāva dhammaṁ",
  "atk-s0101a2:40_6": "kathetī”ti. Tasmā yathā neva mayhaṁ, na bhagavato, garahā uppajjati; rañño ca rakkhā",
  "atk-s0101a2:40_7": "susaṁvihitā hoti, tathā karissāmī”ti.",
  "atk-s0101a2:41_0": "Tato itthiyo nissāya purisānaṁ bhayaṁ nāma natthi, ‘sukhaṁ itthiparivuto gamissāmī’ti",
  "atk-s0101a2:41_1": "pañca hatthinikāsatāni kappāpetvā pañca itthisatāni purisavesaṁ gāhāpetvā – “asitomarahatthā",
  "atk-s0101a2:41_2": "rājānaṁ parivāreyyāthā”ti vatvā puna cintesi – “imassa rañño imasmiṁ attabhāve maggaphalānaṁ",
  "atk-s0101a2:41_3": "upanissayo natthi, buddhā ca nāma upanissayaṁ disvāva dhammaṁ kathenti. Handāhaṁ,",
  "atk-s0101a2:41_4": "mahājanaṁ sannipātāpemi, evañhi sati satthā kassacideva upanissayena dhammaṁ desessati,",
  "atk-s0101a2:41_5": "sā mahājanassa upakārāya bhavissatī”ti. So tattha tattha sāsanaṁ pesesi, bheriṁ carāpesi",
  "atk-s0101a2:41_6": "– “ajja rājā bhagavato santikaṁ gacchati, sabbe attano vibhavānurūpena rañño ārakkhaṁ gaṇhantū”ti.",
  "atk-s0101a2:42_0": "Tato mahājano cintesi – “rājā kira satthudassanatthaṁ gacchati, kīdisī vata bho dhammadesanā",
  "atk-s0101a2:42_1": "bhavissati, kiṁ no nakkhattakīḷāya, tattheva gamissāmā”ti. Sabbe gandhamālādīni gahetvā",
  "atk-s0101a2:42_2": "rañño āgamanaṁ ākaṅkhamānā magge aṭṭhaṁsu. Jīvakopi rañño paṭivedesi – “kappitāni",
  "atk-s0101a2:42_3": "kho te, deva, hatthiyānāni, yassa dāni kālaṁ maññasī”ti. Tattha yassa dāni kālaṁ",
  "atk-s0101a2:42_4": "maññasīti upacāravacanametaṁ. Idaṁ vuttaṁ hoti – “yaṁ tayā āṇattaṁ, taṁ mayā kataṁ,",
  "atk-s0101a2:42_5": "idāni tvaṁ yassa gamanassa vā agamanassa vā kālaṁ maññasi, tadeva attano ruciyā karohī”ti.",
  "atk-s0101a2:43_0": "159.Paccekā itthiyoti pāṭiyekkā itthiyo, ekekissā hatthiniyā ekekaṁ itthinti vuttaṁ",
  "atk-s0101a2:43_1": "hoti. Ukkāsu dhāriyamānāsūti daṇḍadīpikāsu dhāriyamānāsu. Mahacca rājānubhāvenāti",
  "atk-s0101a2:43_2": "mahatā rājānubhāvena. Mahaccātipi pāḷi, mahatiyāti attho, liṅgavipariyāyo esa. Rājānubhāvo",
  "atk-s0101a2:43_3": "vuccati rājiddhi. Kā panassa rājiddhi? Tiyojanasatānaṁ dvinnaṁ mahāraṭṭhānaṁ issariyasirī.",
  "atk-s0101a2:43_4": "Tassa hi asukadivasaṁ rājā tathāgataṁ upasaṅkamissatīti paṭhamataraṁ saṁvidahane",
  "atk-s0101a2:43_5": "asatipi taṅkhaṇaññeva pañca itthisatāni purisavesaṁ gahetvā paṭimukkaveṭhanāni aṁse",
  "atk-s0101a2:43_6": "āsattakhaggāni maṇidaṇḍatomare gahetvā nikkhamiṁsu. Yaṁ sandhāya vuttaṁ – “paccekā",
  "atk-s0101a2:43_7": "itthiyo āropetvā”ti.",
  "atk-s0101a2:44_0": "Aparāpi soḷasasahassakhattiyanāṭakitthiyo rājānaṁ parivāresuṁ. Tāsaṁ pariyante khujjavāmanakakirātādayo.",
  "atk-s0101a2:44_1": "Tāsaṁ pariyante antepurapālakā vissāsikapurisā. Tesaṁ pariyante vicitravesavilāsino",
  "atk-s0101a2:44_2": "saṭṭhisahassamattā mahāmattā. Tesaṁ pariyante vividhālaṅkārapaṭimaṇḍitā nānappakāraāvudhahatthā",
  "atk-s0101a2:44_3": "vijjādharataruṇā viya navutisahassamattā raṭṭhiyaputtā. Tesaṁ pariyante satagghanikāni",
  "atk-s0101a2:44_4": "nivāsetvā pañcasatagghanikāni ekaṁsaṁ katvā sunhātā suvilittā kañcanamālādinānābharaṇasobhitā",
  "atk-s0101a2:44_5": "dasasahassamattā brāhmaṇā dakkhiṇahatthaṁ ussāpetvā jayasaddaṁ ghosantā gacchanti.",
  "atk-s0101a2:44_6": "Tesaṁ pariyante pañcaṅgikāni tūriyāni. Tesaṁ pariyante dhanupantiparikkhepo. Tassa",
  "atk-s0101a2:44_7": "pariyante hatthighaṭā. Hatthīnaṁ pariyante gīvāya gīvaṁ paharamānā assapanti. Assapariyante",
  "atk-s0101a2:44_8": "aññamaññaṁ saṅghaṭṭanarathā. Rathapariyante bāhāya bāhaṁ paharayamānā yodhā. Tesaṁ",
  "atk-s0101a2:44_9": "pariyante attano attano anurūpāya ābharaṇasampattiyā virocamānā aṭṭhārasa seniyo.",
  "atk-s0101a2:44_10": "Iti yathā pariyante ṭhatvā khitto saro rājānaṁ na pāpuṇāti, evaṁ jīvako komārabhacco",
  "atk-s0101a2:44_11": "rañño parisaṁ saṁvidahitvā attanā rañño avidūreneva gacchati – “sace koci upaddavo",
  "atk-s0101a2:44_12": "hoti, paṭhamatara rañño jīvitadānaṁ dassāmī”ti. Ukkānaṁ pana ettakāni satāni vā sahassāni",
  "atk-s0101a2:44_13": "vāti paricchedo natthīti evarūpiṁ rājiddhiṁ sandhāya vuttaṁ – “mahaccarājānubhāvena",
  "atk-s0101a2:44_14": "yena jīvakassa komārabhaccassa ambavanaṁ, tena pāyāsī”ti.",
  "atk-s0101a2:45_0": "Ahudeva bhayanti ettha cittutrāsabhayaṁ, ñāṇabhayaṁ, ārammaṇabhayaṁ, ottappabhayanti",
  "atk-s0101a2:45_1": "catubbidhaṁ bhayaṁ, tattha “jātiṁ paṭicca bhayaṁ bhayānaka”ntiādinā nayena vuttaṁ",
  "atk-s0101a2:45_2": "cittutrāsabhayaṁ nāma. “Tepi tathāgatassa dhammadesanaṁ sutvā yebhuyyena bhayaṁ saṁvegaṁ",
  "atk-s0101a2:45_3": "santāsaṁ āpajjantī”ti evamāgataṁ ñāṇabhayaṁ nāma. “Etaṁ nūna taṁ bhayabheravaṁ āgacchatī”ti",
  "atk-s0101a2:45_4": "ettha vuttaṁ ārammaṇabhayaṁ nāma.",
  "atk-s0101a2:46": "“Bhīruṁ pasaṁsanti, na hi tattha sūraṁ;",
  "atk-s0101a2:47": "Bhayā hi santo, na karonti pāpa”nti. ;",
  "atk-s0101a2:48_0": "Idaṁ ottappabhayaṁ nāma. Tesu idha cittutrāsabhayaṁ, ahu ahosīti attho. Chambhitattanti",
  "atk-s0101a2:48_1": "chambhitassa bhāvo. Sakalasarīracalananti attho. Lomahaṁsoti lomahaṁsanaṁ, uddhaṁ",
  "atk-s0101a2:48_2": "ṭhitalomatāti attho. So panāyaṁ lomahaṁso dhammassavanādīsu pītiuppattikāle pītiyāpi",
  "atk-s0101a2:48_3": "hoti. Bhīrukajātikānaṁ sampahārapisācādidassanesu bhayenāpi. Idha bhayalomahaṁsoti veditabbo.",
  "atk-s0101a2:49_0": "Kasmā panesa bhītoti? Andhakārenāti eke vadanti. Rājagahe kira dvattiṁsa mahādvārāni,",
  "atk-s0101a2:49_1": "catusaṭṭhi khuddakadvārāni. Jīvakassa ambavanaṁ pākārassa ca gijjhakūṭassa ca antarā",
  "atk-s0101a2:49_2": "hoti. So pācīnadvārena nikkhamitvā pabbatacchāyāya pāvisi, tattha pabbatakūṭena cando",
  "atk-s0101a2:49_3": "chādito, pabbatacchāyāya ca rukkhacchāyāya ca andhakāraṁ ahosīti, tampi akāraṇaṁ.",
  "atk-s0101a2:49_4": "Tadā hi ukkānaṁ satasahassānampi paricchedo natthi.",
  "atk-s0101a2:50_0": "Ayaṁ pana appasaddataṁ nissāya jīvake āsaṅkāya bhīto. Jīvako kirassa uparipāsādeyeva",
  "atk-s0101a2:50_1": "ārocesi – “mahārāja appasaddakāmo bhagavā, appasaddeneva upasaṅkamitabbo”ti. Tasmā",
  "atk-s0101a2:50_2": "rājā tūriyasaddaṁ nivāresi. Tūriyāni kevalaṁ gahitamattāneva honti, vācampi uccaṁ",
  "atk-s0101a2:50_3": "anicchārayamānā accharāsaññāya gacchanti. Ambavanepi kassaci khipitasaddopi na suyyati.",
  "atk-s0101a2:50_4": "Rājāno ca nāma saddābhiratā honti. So taṁ appasaddataṁ nissāya ukkaṇṭhito jīvakepi",
  "atk-s0101a2:50_5": "āsaṅkaṁ uppādesi. “Ayaṁ jīvako mayhaṁ ambavane aḍḍhateḷasāni bhikkhusatānī”ti āha.",
  "atk-s0101a2:50_6": "Ettha ca khipitasaddamattampi na suyyati, abhūtaṁ maññe, esa vañcetvā maṁ nagarato",
  "atk-s0101a2:50_7": "nīharitvā purato balakāyaṁ upaṭṭhapetvā maṁ gaṇhitvā attanā chattaṁ ussāpetukāmo.",
  "atk-s0101a2:50_8": "Ayañhi pañcannaṁ hatthīnaṁ balaṁ dhāreti. Mama ca avidūreneva gacchati, santike ca",
  "atk-s0101a2:50_9": "me āvudhahattho ekapurisopi natthi. Aho vata me anattho”ti. Evaṁ bhāyitvā ca pana",
  "atk-s0101a2:50_10": "abhīto viya sandhāretumpi nāsakkhi. Attano bhītabhāvaṁ tassa āvi akāsi. Tena vuttaṁ.",
  "atk-s0101a2:50_11": "“Atha kho rājā…pe… na nigghoso”ti. Tattha sammāti vayassābhilāpo esa, kacci maṁ vayassāti",
  "atk-s0101a2:50_12": "vuttaṁ hoti. Na palambhesīti yaṁ natthi taṁ atthīti vatvā kacci maṁ na vippalambhayasi.",
  "atk-s0101a2:50_13": "Nigghosoti kathāsallāpanigghoso.",
  "atk-s0101a2:51_0": "Mā bhāyi, mahārājāti jīvako – “ayaṁ rājā maṁ na jānāti ‘nāyaṁ paraṁ jīvitā voropetī’ti;",
  "atk-s0101a2:51_1": "sace kho pana naṁ na assāsessāmi, vinasseyyā”ti cintayitvā daḷhaṁ katvā samassāsento",
  "atk-s0101a2:51_2": "“mā bhāyi mahārājā”ti vatvā “na taṁ devā”tiādimāha. Abhikkamāti abhimukho kama gaccha,",
  "atk-s0101a2:51_3": "pavisāti attho. Sakiṁ vutte pana daḷhaṁ na hotīti taramānova dvikkhattuṁ āha. Ete",
  "atk-s0101a2:51_4": "maṇḍalamāḷe dīpā jhāyantīti mahārāja, corabalaṁ nāma na dīpe jāletvā tiṭṭhati, ete",
  "atk-s0101a2:51_5": "ca maṇḍalamāḷe dīpā jalanti. Etāya dīpasaññāya yāhi mahārājāti vadati.",
  "atk-s0101a2:52": "Sāmaññaphalapucchāvaṇṇanā",
  "atk-s0101a2:53_0": "160.Nāgassa bhūmīti yattha sakkā hatthiṁ abhirūḷhena gantuṁ, ayaṁ nāgassa bhūmi nāma.",
  "atk-s0101a2:53_1": "Nāgā paccorohitvāti vihārassa bahidvārakoṭṭhake hatthito orohitvā. Bhūmiyaṁ patiṭṭhitasamakālameva",
  "atk-s0101a2:53_2": "pana bhagavato tejo rañño sarīraṁ phari. Athassa tāvadeva sakalasarīrato sedā mucciṁsu,",
  "atk-s0101a2:53_3": "sāṭakā pīḷetvā apanetabbā viya ahesuṁ. Attano aparādhaṁ saritvā mahābhayaṁ uppajji.",
  "atk-s0101a2:53_4": "So ujukaṁ bhagavato santikaṁ gantuṁ asakkonto jīvakaṁ hatthe gahetvā ārāmacārikaṁ",
  "atk-s0101a2:53_5": "caramāno viya “idaṁ te samma jīvaka suṭṭhu kāritaṁ idaṁ suṭṭhu kārita”nti vihārassa",
  "atk-s0101a2:53_6": "vaṇṇaṁ bhaṇamāno anukkamena yena maṇḍalamāḷassa dvāraṁ tenupasaṅkami, sampattoti attho.",
  "atk-s0101a2:54_0": "Kahaṁ pana sammāti kasmā pucchīti. Eke tāva “ajānanto”ti vadanti. Iminā kira daharakāle",
  "atk-s0101a2:54_1": "pitarā saddhiṁ āgamma bhagavā diṭṭhapubbo, pacchā pana pāpamittasaṁsaggena pitughātaṁ",
  "atk-s0101a2:54_2": "katvā abhimāre pesetvā dhanapālaṁ muñcāpetvā mahāparādho hutvā bhagavato sammukhībhāvaṁ",
  "atk-s0101a2:54_3": "na upagatapubboti asañjānanto pucchatīti. Taṁ akāraṇaṁ, bhagavā hi ākiṇṇavaralakkhaṇo",
  "atk-s0101a2:54_4": "anubyañjanapaṭimaṇḍito chabbaṇṇāhi rasmīhi sakalaṁ ārāmaṁ obhāsetvā tārāgaṇaparivuto",
  "atk-s0101a2:54_5": "viya puṇṇacando bhikkhugaṇaparivuto maṇḍalamāḷamajjhe nisinno, taṁ ko na jāneyya.",
  "atk-s0101a2:54_6": "Ayaṁ pana attano issariyalīlāya pucchati. Pakati hesā rājakulānaṁ, yaṁ jānantāpi",
  "atk-s0101a2:54_7": "ajānantā viya pucchanti. Jīvako pana taṁ sutvā – ‘ayaṁ rājā pathaviyaṁ ṭhatvā kuhiṁ",
  "atk-s0101a2:54_8": "pathavīti, nabhaṁ ulloketvā kuhiṁ candimasūriyāti, sinerumūle ṭhatvā kuhiṁ sinerūti",
  "atk-s0101a2:54_9": "vadamāno viya dasabalassa purato ṭhatvā kuhiṁ bhagavā’ti pucchati. “Handassa bhagavantaṁ",
  "atk-s0101a2:54_10": "dassessāmī”ti cintetvā yena bhagavā tenañjaliṁ paṇāmetvā “eso mahārājā”tiādimāha.",
  "atk-s0101a2:54_11": "Purakkhatoti parivāretvā nisinnassa purato nisinno.",
  "atk-s0101a2:55_0": "161.Yena bhagavā tenupasaṅkamīti yattha bhagavā tattha gato, bhagavato santikaṁ upagatoti",
  "atk-s0101a2:55_1": "attho. Ekamantaṁ aṭṭhāsīti bhagavantaṁ vā bhikkhusaṁghaṁ vā asaṅghaṭṭayamāno attano",
  "atk-s0101a2:55_2": "ṭhātuṁ anucchavike ekasmiṁ padese bhagavantaṁ abhivādetvā ekova aṭṭhāsi. Tuṇhībhūtaṁ",
  "atk-s0101a2:55_3": "tuṇhībhūtanti yato yato anuviloketi, tato tato tuṇhībhūtamevāti attho. Tattha hi",
  "atk-s0101a2:55_4": "ekabhikkhussapi hatthakukkuccaṁ vā pādakukkuccaṁ vā khipitasaddo vā natthi, sabbālaṅkārapaṭimaṇḍitaṁ",
  "atk-s0101a2:55_5": "nāṭakaparivāraṁ bhagavato abhimukhe ṭhitaṁ rājānaṁ vā rājaparisaṁ vā ekabhikkhupi",
  "atk-s0101a2:55_6": "na olokesi. Sabbe bhagavantaṁyeva olokayamānā nisīdiṁsu.",
  "atk-s0101a2:56_0": "Rājā tesaṁ upasame pasīditvā vigatapaṅkatāya vippasannarahadamiva upasantindriyaṁ",
  "atk-s0101a2:56_1": "bhikkhusaṅghaṁ punappunaṁ anuviloketvā udānaṁ udānesi. Tattha imināti yena kāyikena",
  "atk-s0101a2:56_2": "ca vācasikena ca mānasikena ca sīlūpasamena bhikkhusaṅgho upasanto, iminā upasamenāti",
  "atk-s0101a2:56_3": "dīpeti. Tattha “aho vata me putto pabbajitvā ime bhikkhū viya upasanto bhaveyyā”ti",
  "atk-s0101a2:56_4": "nayidaṁ sandhāya esa evamāha. Ayaṁ pana bhikkhusaṅghaṁ disvā pasanno puttaṁ anussari.",
  "atk-s0101a2:56_5": "Dullabhañhi laddhā acchariyaṁ vā disvā piyānaṁ ñātimittādīnaṁ anussaraṇaṁ nāma lokassa",
  "atk-s0101a2:56_6": "pakatiyeva. Iti bhikkhusaṅghaṁ disvā puttaṁ anussaramāno esa evamāha.",
  "atk-s0101a2:57_0": "Api ca putte āsaṅkāya tassa upasamaṁ icchamāno pesa evamāha. Evaṁ kirassa ahosi,",
  "atk-s0101a2:57_1": "putto me pucchissati – “mayhaṁ pitā daharo. Ayyako me kuhi”nti. So “pitarā te ghātito”ti",
  "atk-s0101a2:57_2": "sutvā “ahampi pitaraṁ ghātetvā rajjaṁ kāressāmī”ti maññissati. Iti putte āsaṅkāya",
  "atk-s0101a2:57_3": "tassa upasamaṁ icchamāno pesa evamāha. Kiñcāpi hi esa evamāha. Atha kho naṁ putto",
  "atk-s0101a2:57_4": "ghātessatiyeva. Tasmiñhi vaṁse pituvadho pañcaparivaṭṭe gato. Ajātasattu bimbisāraṁ",
  "atk-s0101a2:57_5": "ghātesi, udayo ajātasattuṁ. Tassa putto mahāmuṇḍiko nāma udayaṁ. Tassa putto anuruddho",
  "atk-s0101a2:57_6": "nāma mahāmuṇḍikaṁ. Tassa putto nāgadāso nāma anuruddhaṁ. Nāgadāsaṁ pana – “vaṁsacchedakarājāno",
  "atk-s0101a2:57_7": "ime, kiṁ imehī”ti raṭṭhavāsino kupitā ghātesuṁ.",
  "atk-s0101a2:58_0": "Agamā kho tvanti kasmā evamāha? Bhagavā kira rañño vacībhede akateyeva cintesi –",
  "atk-s0101a2:58_1": "“ayaṁ rājā āgantvā tuṇhī niravo ṭhito, kiṁ nu kho cintesī”ti. Athassa cittaṁ ñatvā",
  "atk-s0101a2:58_2": "– “ayaṁ mayā saddhiṁ sallapituṁ asakkonto bhikkhusaṅghaṁ anuviloketvā puttaṁ anussari,",
  "atk-s0101a2:58_3": "na kho panāyaṁ mayi anālapante kiñci kathetuṁ sakkhissati, karomi tena saddhiṁ kathāsallāpa”nti.",
  "atk-s0101a2:58_4": "Tasmā rañño vacanānantaraṁ “agamā kho tvaṁ, mahārāja, yathāpema”nti āha. Tassattho",
  "atk-s0101a2:58_5": "– mahārāja, yathā nāma unname vuṭṭhaṁ udakaṁ yena ninnaṁ tena gacchati, evameva tvaṁ",
  "atk-s0101a2:58_6": "bhikkhusaṅghaṁ anuviloketvā yena pemaṁ tena gatoti.",
  "atk-s0101a2:59_0": "Atha rañño etadahosi – “aho acchariyā buddhaguṇā, mayā sadiso bhagavato aparādhakārako",
  "atk-s0101a2:59_1": "nāma natthi, mayā hissa aggupaṭṭhāko ghātito, devadattassa ca kathaṁ gahetvā abhimārā",
  "atk-s0101a2:59_2": "pesitā, nāḷāgiri mutto, maṁ nissāya devadattena silā paviddhā, evaṁ mahāparādhaṁ",
  "atk-s0101a2:59_3": "nāma maṁ ālapato dasabalassa mukhaṁ nappahoti; aho bhagavā pañcahākārehi tādilakkhaṇe",
  "atk-s0101a2:59_4": "suppatiṭṭhito. Evarūpaṁ nāma satthāraṁ pahāya bahiddhā na pariyesissāmā”ti so somanassajāto",
  "atk-s0101a2:59_5": "bhagavantaṁ ālapanto “piyo me, bhante”tiādimāha.",
  "atk-s0101a2:60_0": "162.Bhikkhusaṅghassaañjaliṁ paṇāmetvāti evaṁ kirassa ahosi bhagavantaṁ vanditvā itocito",
  "atk-s0101a2:60_1": "ca gantvā bhikkhusaṅghaṁ vandantena ca bhagavā piṭṭhito kātabbo hoti, garukāropi",
  "atk-s0101a2:60_2": "cesa na hoti. Rājānaṁ vanditvā uparājānaṁ vandantenapi hi rañño agāravo kato hoti.",
  "atk-s0101a2:60_3": "Tasmā bhagavantaṁ vanditvā ṭhitaṭṭhāneyeva bhikkhusaṅghassa añjaliṁ paṇāmetvā ekamantaṁ",
  "atk-s0101a2:60_4": "nisīdi. Kañcideva desanti kañci okāsaṁ.",
  "atk-s0101a2:61_0": "Athassa bhagavā pañhapucchane ussāhaṁ janento āha – “puccha, mahārāja, yadākaṅkhasī”ti.",
  "atk-s0101a2:61_1": "Tassattho – “puccha yadi ākaṅkhasi, na me pañhavissajjane bhāro atthi”. Atha vā “puccha,",
  "atk-s0101a2:61_2": "yaṁ ākaṅkhasi, sabbaṁ te vissajjessāmī”ti sabbaññupavāraṇaṁ pavāresi, asādhāraṇaṁ",
  "atk-s0101a2:61_3": "paccekabuddhaaggasāvakamahāsāvakehi. Te hi yadākaṅkhasīti na vadanti, sutvā vedissāmāti",
  "atk-s0101a2:61_4": "vadanti. Buddhā pana – “puccha, āvuso, yadākaṅkhasī”ti, vā “puccha, mahārāja, yadākaṅkhasī”ti vā,",
  "atk-s0101a2:62": "“Puccha, vāsava, maṁ pañhaṁ, yaṁ kiñci manasicchasi;",
  "atk-s0101a2:63": "Tassa tasseva pañhassa, ahaṁ antaṁ karomi te”ti. vā;",
  "atk-s0101a2:64": "Tena hi tvaṁ, bhikkhu, sake āsane nisīditvā puccha, yadākaṅkhasīti vā,",
  "atk-s0101a2:65": "“Bāvarissa ca tuyhaṁ vā, sabbesaṁ sabbasaṁsayaṁ;",
  "atk-s0101a2:66": "Katāvakāsā pucchavho, yaṁ kiñci manasicchathā”ti. vā;",
  "atk-s0101a2:67": "“Puccha maṁ, sabhiya, pañhaṁ, yaṁ kiñci manasicchasi;",
  "atk-s0101a2:68": "Tassa tasseva pañhassa, ahaṁ antaṁ karomi te”ti. vā;",
  "atk-s0101a2:69_0": "Tesaṁ tesaṁ yakkhanarindadevasamaṇabrāhmaṇaparibbājakānaṁ sabbaññupavāraṇaṁ pavārenti.",
  "atk-s0101a2:69_1": "Anacchariyañcetaṁ, yaṁ bhagavā buddhabhūmiṁ patvā etaṁ pavāraṇaṁ pavāreyya. Yo bodhisattabhūmiyaṁ padesañāṇe ṭhito –",
  "atk-s0101a2:70": "“Koṇḍañña, pañhāni viyākarohi;",
  "atk-s0101a2:71": "Yācanti taṁ isayo sādhurūpā.",
  "atk-s0101a2:72": "Koṇḍañña, eso manujesu dhammo;",
  "atk-s0101a2:73": "Yaṁ vuddhamāgacchati esa bhāro”ti. ;",
  "atk-s0101a2:74": "Evaṁ sakkādīnaṁ atthāya isīhi yācito –",
  "atk-s0101a2:75": "“Katāvakāsā pucchantu bhonto,",
  "atk-s0101a2:76": "Yaṁ kiñci pañhaṁ manasābhipatthitaṁ;",
  "atk-s0101a2:77": "Ahañhi taṁ taṁ vo viyākarissaṁ,",
  "atk-s0101a2:78": "Ñatvā sayaṁ lokamimaṁ parañcā”ti. ;",
  "atk-s0101a2:79_0": "Evaṁ sarabhaṅgakāle. Sambhavajātake ca sakalajambudīpaṁ tikkhattuṁ vicaritvā pañhānaṁ",
  "atk-s0101a2:79_1": "antakaraṁ adisvā suciratena brāhmaṇena, pañhaṁ puṭṭhuṁ okāse kārite jātiyā sattavassiko",
  "atk-s0101a2:79_2": "rathikāya paṁsuṁ kīḷanto pallaṅkamābhujitvā antaravīthiyaṁ nisinnova –",
  "atk-s0101a2:80": "“Taggha te ahamakkhissaṁ, yathāpi kusalo tathā;",
  "atk-s0101a2:81": "Rājā ca kho taṁ jānāti, yadi kāhati vā na vā”ti. ;",
  "atk-s0101a2:82": "Sabbaññupavāraṇaṁ pavāresi.",
  "atk-s0101a2:83_0": "163. Evaṁ bhagavatā sabbaññupavāraṇāya pavāritāya attamano rājā pañhaṁ pucchanto",
  "atk-s0101a2:83_1": "– “yathā nu kho imāni, bhante”tiādimāha. Tattha sippameva sippāyatanaṁ. Puthusippāyatanānīti",
  "atk-s0101a2:83_2": "bahūni sippāni. Seyyathidanti katame pana te. Hatthārohātiādīhi ye taṁ taṁ sippaṁ",
  "atk-s0101a2:83_3": "nissāya jīvanti, te dasseti. Ayañhi assādhippāyo – “yathā imesaṁ sippūpajīvīnaṁ taṁ",
  "atk-s0101a2:83_4": "taṁ sippaṁ nissāya sandiṭṭhikaṁ sippaphalaṁ paññāyati. Sakkā nu kho evaṁ sandiṭṭhikaṁ",
  "atk-s0101a2:83_5": "sāmaññaphalaṁ paññāpetu”nti. Tasmā sippāyatanāni āharitvā sippūpajīvino dasseti.",
  "atk-s0101a2:84_0": "Tattha hatthārohāti sabbepi hatthācariyahatthivejjahatthimeṇḍādayo dasseti. Assārohāti",
  "atk-s0101a2:84_1": "sabbepi assācariyaassavejjaassameṇḍādayo. Rathikāti sabbepi rathācariyarathayodharatharakkhādayo.",
  "atk-s0101a2:84_2": "Dhanuggahāti dhanuācariyā issāsā. Celakāti ye yuddhe jayadhajaṁ gahetvā purato gacchanti.",
  "atk-s0101a2:84_3": "Calakāti idha rañño ṭhānaṁ hotu, idha asukamahāmattassāti evaṁ senābyūhakārakā. Piṇḍadāyakāti",
  "atk-s0101a2:84_4": "sāhasikamahāyodhā. Te kira parasenaṁ pavisitvā parasīsaṁ piṇḍamiva chetvā chetvā",
  "atk-s0101a2:84_5": "dayanti, uppatitvā uppatitvā niggacchantīti attho. Ye vā saṅgāmamajjhe yodhānaṁ bhattapātiṁ",
  "atk-s0101a2:84_6": "gahetvā parivisanti, tesampetaṁ nāmaṁ. Uggārājaputtāti uggatuggatā saṅgāmāvacarā",
  "atk-s0101a2:84_7": "rājaputtā. Pakkhandinoti ye “kassa sīsaṁ vā āvudhaṁ vā āharāmā”ti “vatvā asukassā”ti",
  "atk-s0101a2:84_8": "vuttā saṅgāmaṁ pakkhanditvā tadeva āharanti, ime pakkhandantīti pakkhandino. Mahānāgāti",
  "atk-s0101a2:84_9": "mahānāgā viya mahānāgā, hatthiādīsupi abhimukhaṁ āgacchantesu anivattitayodhānametaṁ",
  "atk-s0101a2:84_10": "adhivacanaṁ. Sūrāti ekantasūrā, ye sajālikāpi sacammikāpi samuddaṁ tarituṁ sakkonti.",
  "atk-s0101a2:84_11": "Cammayodhinoti ye cammakañcukaṁ vā pavisitvā saraparittāṇacammaṁ vā gahetvā yujjhanti.",
  "atk-s0101a2:84_12": "Dāsikaputtāti balavasinehā gharadāsayodhā. Āḷārikāti pūvikā. Kappakāti nhāpikā. Nhāpakāti",
  "atk-s0101a2:84_13": "ye nhāpenti. Sūdāti bhattakārakā. Mālākārādayo pākaṭāyeva. Gaṇakāti acchiddakapāṭhakā.",
  "atk-s0101a2:84_14": "Muddikāti hatthamuddāya gaṇanaṁ nissāya jīvino. Yāni vā panaññānipīti ayakāradantakāracittakārādīni.",
  "atk-s0101a2:84_15": "Evaṁgatānīti evaṁ pavattāni. Te diṭṭheva dhammeti te hatthārohādayo tāni puthusippāyatanāni",
  "atk-s0101a2:84_16": "dassetvā rājakulato mahāsampattiṁ labhamānā sandiṭṭhikameva sippaphalaṁ upajīvanti.",
  "atk-s0101a2:84_17": "Sukhentīti sukhitaṁ karonti. Pīṇentīti pīṇitaṁ thāmabalūpetaṁ karonti. Uddhaggikādīsu",
  "atk-s0101a2:84_18": "upari phalanibbattanato uddhaṁ aggamassā atthīti uddhaggikā. Saggaṁ arahatīti sovaggikā.",
  "atk-s0101a2:84_19": "Sukho vipāko assāti sukhavipākā. Suṭṭhu agge rūpasaddagandharasaphoṭṭhabbaāyuvaṇṇasukhayasaādhipateyyasaṅkhāte",
  "atk-s0101a2:84_20": "dasa dhamme saṁvatteti nibbattetīti saggasaṁvattanikā. Taṁ evarūpaṁ dakkhiṇaṁ dānaṁ",
  "atk-s0101a2:84_21": "patiṭṭhapentīti attho. Sāmaññaphalanti ettha paramatthato maggo sāmaññaṁ. Ariyaphalaṁ",
  "atk-s0101a2:84_22": "sāmaññaphalaṁ. Yathāha – “katamañca, bhikkhave, sāmaññaṁ? Ayameva ariyo aṭṭhaṅgiko",
  "atk-s0101a2:84_23": "maggo. Seyyathidaṁ, sammādiṭṭhi…pe… sammāsamādhi. Idaṁ vuccati, bhikkhave, sāmaññaṁ.",
  "atk-s0101a2:84_24": "Katamāni ca, bhikkhave, sāmaññaphalāni? Sotāpattiphalaṁ…pe… arahattaphala”nti. Taṁ",
  "atk-s0101a2:84_25": "esa rājā na jānāti. Upari āgataṁ pana dāsakassakopamaṁ sandhāya pucchati.",
  "atk-s0101a2:85_0": "Atha bhagavā pañhaṁ avissajjetvāva cintesi – “ime bahū aññatitthiyasāvakā rājāmaccā",
  "atk-s0101a2:85_1": "idhāgatā, te kaṇhapakkhañca sukkapakkhañca dīpetvā kathīyamāne amhākaṁ rājā mahantena",
  "atk-s0101a2:85_2": "ussāhena idhāgato, tassāgatakālato paṭṭhāya samaṇo gotamo samaṇakolāhalaṁ samaṇabhaṇḍanameva",
  "atk-s0101a2:85_3": "kathetīti ujjhāyissanti, na sakkaccaṁ dhammaṁ sossanti, raññā pana kathīyamāne ujjhāyituṁ",
  "atk-s0101a2:85_4": "na sakkhissanti, rājānameva anuvattissanti. Issarānuvattako hi loko. ‘Handāhaṁ raññova",
  "atk-s0101a2:85_5": "bhāraṁ karomī’ti rañño bhāraṁ karonto “abhijānāsi no tva”ntiādimāha.",
  "atk-s0101a2:86_0": "164. Tattha abhijānāsi no tvanti abhijānāsi nu tvaṁ. Ayañca no-saddo parato pucchitāti",
  "atk-s0101a2:86_1": "padena yojetabbo. Idañhi vuttaṁ hoti – “mahārāja, tvaṁ imaṁ pañhaṁ aññe samaṇabrāhmaṇe",
  "atk-s0101a2:86_2": "pucchitā nu, abhijānāsi ca naṁ puṭṭhabhāvaṁ, na te sammuṭṭha”nti. Sace te agarūti",
  "atk-s0101a2:86_3": "sace tuyhaṁ yathā te byākariṁsu, tathā idha bhāsituṁ bhāriyaṁ na hoti, yadi na koci",
  "atk-s0101a2:86_4": "aphāsukabhāvo atthi, bhāsassūti attho. Na kho me bhanteti kiṁ sandhāyāha? Paṇḍitapatirūpakānañhi",
  "atk-s0101a2:86_5": "santike kathetuṁ dukkhaṁ hoti, te pade pade akkhare akkhare dosameva vadanti. Ekantapaṇḍitā",
  "atk-s0101a2:86_6": "pana kathaṁ sutvā sukathitaṁ pasaṁsanti, dukkathitesu pāḷipadaatthabyañjanesu yaṁ",
  "atk-s0101a2:86_7": "yaṁ virujjhati, taṁ taṁ ujukaṁ katvā denti. Bhagavatā ca sadiso ekantapaṇḍito nāma",
  "atk-s0101a2:86_8": "natthi. Tenāha – “na kho me, bhante, garu; yatthassa bhagavā nisinno bhagavantarūpo vā”ti.",
  "atk-s0101a2:87": "Pūraṇakassapavādavaṇṇanā",
  "atk-s0101a2:88": "165.Ekamidāhanti ekaṁ idha ahaṁ. Sammodanīyaṁ kathaṁ sāraṇīyaṁ vītisāretvāti sammodajanakaṁ saritabbayuttakaṁ kathaṁ pariyosāpetvā.",
  "atk-s0101a2:89_0": "166.“Karoto kho, mahārāja, kārayato”tiādīsu karototi sahatthā karontassa. Kārayatoti",
  "atk-s0101a2:89_1": "āṇattiyā kārentassa. Chindatoti paresaṁ hatthādīni chindantassa. Pacatoti pare daṇḍena",
  "atk-s0101a2:89_2": "pīḷentassa. Socayatoti parassa bhaṇḍaharaṇādīhi socayato. Socāpayatoti sokaṁ sayaṁ",
  "atk-s0101a2:89_3": "karontassapi parehi kārāpentassapi. Kilamatoti āhārupacchedabandhanāgārappavesanādīhi",
  "atk-s0101a2:89_4": "sayaṁ kilamantassapi parehi kilamāpentassapi. Phandato phandāpayatoti paraṁ phandantaṁ",
  "atk-s0101a2:89_5": "phandanakāle sayampi phandato parampi phandāpayato. Pāṇamatipātāpayatoti pāṇaṁ hanantassapi",
  "atk-s0101a2:89_6": "hanāpentassapi. Evaṁ sabbattha karaṇakāraṇavaseneva attho veditabbo.",
  "atk-s0101a2:90_0": "Sandhinti gharasandhiṁ. Nillopanti mahāvilopaṁ. Ekāgārikanti ekameva gharaṁ parivāretvā",
  "atk-s0101a2:90_1": "viluppanaṁ. Paripantheti āgatāgatānaṁ acchindanatthaṁ magge tiṭṭhato. Karoto na karīyati",
  "atk-s0101a2:90_2": "pāpanti yaṁ kiñci pāpaṁ karomīti saññāya karotopi pāpaṁ na karīyati, natthi pāpaṁ.",
  "atk-s0101a2:90_3": "Sattā pana pāpaṁ karomāti evaṁsaññino hontīti dīpeti. Khurapariyantenāti khuraneminā,",
  "atk-s0101a2:90_4": "khuradhārasadisapariyantena vā. Ekaṁ maṁsakhalanti ekaṁ maṁsarāsiṁ. Puñjanti tasseva",
  "atk-s0101a2:90_5": "vevacanaṁ. Tatonidānanti ekamaṁsakhalakaraṇanidānaṁ.",
  "atk-s0101a2:91_0": "Dakkhiṇanti dakkhiṇatīre manussā kakkhaḷā dāruṇā, te sandhāya “hananto”tiādimāha.",
  "atk-s0101a2:91_1": "Uttaratīre sattā saddhā honti pasannā buddhamāmakā dhammamāmakā saṅghamāmakā, te",
  "atk-s0101a2:91_2": "sandhāya dadantotiādimāha. Tattha yajantoti mahāyāgaṁ karonto. Damenāti indriyadamena",
  "atk-s0101a2:91_3": "uposathakammena vā. Saṁyamenāti sīlasaṁyamena. Saccavajjenāti saccavacanena. Āgamoti",
  "atk-s0101a2:91_4": "āgamanaṁ, pavattīti attho. Sabbathāpi pāpapuññānaṁ kiriyameva paṭikkhipati.",
  "atk-s0101a2:92_0": "Ambaṁ puṭṭho labujaṁ byākaroti nāma, yo kīdiso ambo kīdisāni vā ambassa khandhapaṇṇapupphaphalānīti",
  "atk-s0101a2:92_1": "vutte ediso labujo edisāni vā labujassa khandhapaṇṇapupphaphalānīti byākaroti. Vijiteti",
  "atk-s0101a2:92_2": "āṇāpavattidese. Apasādetabbanti viheṭhetabbaṁ. Anabhinanditvāti “sādhu sādhū”ti evaṁ",
  "atk-s0101a2:92_3": "pasaṁsaṁ akatvā. Appaṭikkositvāti bāladubbhāsitaṁ tayā bhāsitanti evaṁ appaṭibāhitvā.",
  "atk-s0101a2:92_4": "Anuggaṇhantoti sārato aggaṇhanto. Anikkujjantoti sāravaseneva idaṁ nissaraṇaṁ, ayaṁ",
  "atk-s0101a2:92_5": "paramatthoti hadaye aṭṭhapento. Byañjanaṁ pana tena uggahitañceva nikkujjitañca.",
  "atk-s0101a2:93": "Makkhaligosālavādavaṇṇanā",
  "atk-s0101a2:94_0": "167-169. Makkhalivāde paccayoti hetuvevacanameva, ubhayenāpi vijjamānameva kāyaduccaritādīnaṁ",
  "atk-s0101a2:94_1": "saṁkilesapaccayaṁ, kāyasucaritādīnañca visuddhipaccayaṁ paṭikkhipati. Attakāreti",
  "atk-s0101a2:94_2": "attakāro. Yena attanā katakammena ime sattā devattampi mārattampi brahmattampi sāvakabodhimpi",
  "atk-s0101a2:94_3": "paccekabodhimpi sabbaññutampi pāpuṇanti, tampi paṭikkhipati. Dutiyapadena yaṁ parakāraṁ",
  "atk-s0101a2:94_4": "parassa ovādānusāsaniṁ nissāya ṭhapetvā mahāsattaṁ avaseso jano manussasobhagyataṁ",
  "atk-s0101a2:94_5": "ādiṁ katvā yāva arahattaṁ pāpuṇāti, taṁ parakāraṁ paṭikkhipati. Evamayaṁ bālo jinacakke",
  "atk-s0101a2:94_6": "pahāraṁ deti nāma. Natthi purisakāreti yena purisakārena sattā vuttappakārā sampattiyo",
  "atk-s0101a2:94_7": "pāpuṇanti, tampi paṭikkhipati. Natthi balanti yamhi attano bale patiṭṭhitā sattā",
  "atk-s0101a2:94_8": "vīriyaṁ katvā tā sampattiyo pāpuṇanti, taṁ balaṁ paṭikkhipati. Natthi vīriyantiādīni",
  "atk-s0101a2:94_9": "sabbāni purisakāravevacanāneva. “Idaṁ no vīriyena idaṁ purisathāmena, idaṁ purisaparakkamena",
  "atk-s0101a2:94_10": "pavatta”nti evaṁ pavattavacanapaṭikkhepakaraṇavasena panetāni visuṁ ādiyanti.",
  "atk-s0101a2:95_0": "Sabbe sattāti oṭṭhagoṇagadrabhādayo anavasese pariggaṇhāti. Sabbe pāṇāti ekindriyo",
  "atk-s0101a2:95_1": "pāṇo, dvindriyo pāṇotiādivasena vadati. Sabbe bhūtāti aṇḍakosavatthikosesu bhūte",
  "atk-s0101a2:95_2": "sandhāya vadati. Sabbe jīvāti sāliyavagodhumādayo sandhāya vadati. Tesu hi so virūhanabhāvena",
  "atk-s0101a2:95_3": "jīvasaññī. Avasā abalā avīriyāti tesaṁ attano vaso vā balaṁ vā vīriyaṁ vā natthi.",
  "atk-s0101a2:95_4": "Niyatisaṅgatibhāvapariṇatāti ettha niyatīti niyatā. Saṅgatīti channaṁ abhijātīnaṁ",
  "atk-s0101a2:95_5": "tattha tattha gamanaṁ. Bhāvoti sabhāvoyeva. Evaṁ niyatiyā ca saṅgatiyā ca bhāvena",
  "atk-s0101a2:95_6": "ca pariṇatā nānappakārataṁ pattā. Yena hi yathā bhavitabbaṁ, so tatheva bhavati.",
  "atk-s0101a2:95_7": "Yena na bhavitabbaṁ, so na bhavatīti dasseti. Chasvevābhijātīsūti chasu eva abhijātīsu",
  "atk-s0101a2:95_8": "ṭhatvā sukhañca dukkhañca paṭisaṁvedenti. Aññā sukhadukkhabhūmi natthīti dasseti.",
  "atk-s0101a2:96_0": "Yonipamukhasatasahassānīti pamukhayonīnaṁ uttamayonīnaṁ cuddasasatasahassāni aññāni",
  "atk-s0101a2:96_1": "ca saṭṭhisatāni aññāni ca chasatāni. Pañca ca kammunosatānīti pañcakammasatāni ca.",
  "atk-s0101a2:96_2": "Kevalaṁ takkamattakena niratthakaṁ diṭṭhiṁ dīpeti. Pañca ca kammāni tīṇi ca kammānītiādīsupi",
  "atk-s0101a2:96_3": "eseva nayo. Keci panāhu – “pañca ca kammānīti pañcindriyavasena bhaṇati. Tīṇīti kāyakammādivasenā”ti.",
  "atk-s0101a2:96_4": "Kamme ca upaḍḍhakamme cāti ettha panassa kāyakammañca vacīkammañca kammanti laddhi,",
  "atk-s0101a2:96_5": "manokammaṁ upaḍḍhakammanti. Dvaṭṭhipaṭipadāti dvāsaṭṭhi paṭipadāti vadati. Dvaṭṭhantarakappāti",
  "atk-s0101a2:96_6": "ekasmiṁ kappe catusaṭṭhi antarakappā nāma honti. Ayaṁ pana aññe dve ajānanto evamāha.",
  "atk-s0101a2:97_0": "Chaḷābhijātiyoti kaṇhābhijāti, nīlābhijāti, lohitābhijāti, haliddābhijāti, sukkābhijāti,",
  "atk-s0101a2:97_1": "paramasukkābhijātīti imā cha abhijātiyo vadati. Tattha orabbhikā, sākuṇikā, māgavikā,",
  "atk-s0101a2:97_2": "sūkarikā, luddā, macchaghātakā corā, coraghātakā, bandhanāgārikā, ye vā panaññepi",
  "atk-s0101a2:97_3": "keci kurūrakammantā, ayaṁ kaṇhābhijātīti vadati. Bhikkhū nīlābhijātīti vadati, te",
  "atk-s0101a2:97_4": "kira catūsu paccayesu kaṇṭake pakkhipitvā khādanti. “Bhikkhū kaṇṭakavuttikā”ti ayañhissa",
  "atk-s0101a2:97_5": "pāḷiyeva. Atha vā kaṇṭakavuttikā eva nāma eke pabbajitāti vadati. Lohitābhijāti nāma",
  "atk-s0101a2:97_6": "nigaṇṭhā ekasāṭakāti vadati. Ime kira purimehi dvīhi paṇḍaratarā. Gihī odātavasanā",
  "atk-s0101a2:97_7": "acelakasāvakā haliddābhijātīti vadati. Evaṁ attano paccayadāyake nigaṇṭhehipi jeṭṭhakatare",
  "atk-s0101a2:97_8": "karoti. Ājīvakā ājīvakiniyo sukkābhijātīti vadati. Te kira purimehi catūhi paṇḍaratarā.",
  "atk-s0101a2:97_9": "Nando, vaccho, kiso, saṅkiccho, makkhaligosālo, paramasukkābhijātīti vadati. Te kira",
  "atk-s0101a2:97_10": "sabbehi paṇḍaratarā.",
  "atk-s0101a2:98_0": "Aṭṭha purisabhūmiyoti mandabhūmi, khiḍḍābhūmi, padavīmaṁsabhūmi, ujugatabhūmi, sekkhabhūmi,",
  "atk-s0101a2:98_1": "samaṇabhūmi, jinabhūmi, pannabhūmīti imā aṭṭha purisabhūmiyoti vadati. Tattha jātadivasato",
  "atk-s0101a2:98_2": "paṭṭhāya sattadivase sambādhaṭṭhānato nikkhantattā sattā mandā honti momūhā, ayaṁ",
  "atk-s0101a2:98_3": "mandabhūmīti vadati. Ye pana duggatito āgatā honti, te abhiṇhaṁ rodanti ceva viravanti",
  "atk-s0101a2:98_4": "ca, sugatito āgatā taṁ anussaritvā hasanti, ayaṁ khiḍḍābhūmi nāma. Mātāpitūnaṁ hatthaṁ",
  "atk-s0101a2:98_5": "vā pādaṁ vā mañcaṁ vā pīṭhaṁ vā gahetvā bhūmiyaṁ padanikkhipanaṁ padavīmaṁsabhūmi",
  "atk-s0101a2:98_6": "nāma. Padasā gantuṁ samatthakāle ujugatabhūmi nāma. Sippāni sikkhitakāle sekkhabhūmi",
  "atk-s0101a2:98_7": "nāma. Gharā nikkhamma pabbajitakāle samaṇabhūmi nāma. Ācariyaṁ sevitvā jānanakāle",
  "atk-s0101a2:98_8": "jinabhūmi nāma. Bhikkhu ca pannako jino na kiñci āhāti evaṁ alābhiṁ samaṇaṁ pannabhūmīti vadati.",
  "atk-s0101a2:99_0": "Ekūnapaññāsa ājīvakasateti ekūnapaññāsaājīvakavuttisatāni. Paribbājakasateti paribbājakapabbajjāsatāni.",
  "atk-s0101a2:99_1": "Nāgāvāsasateti nāgamaṇḍalasatāni. Vīse indriyasateti vīsatindriyasatāni. Tiṁse nirayasateti",
  "atk-s0101a2:99_2": "tiṁsa nirayasatāni. Rajodhātuyoti rajaokiraṇaṭṭhānāni, hatthapiṭṭhipādapiṭṭhādīni",
  "atk-s0101a2:99_3": "sandhāya vadati. Satta saññīgabbhāti oṭṭhagoṇagadrabhaajapasumigamahiṁse sandhāya",
  "atk-s0101a2:99_4": "vadati. Satta asaññīgabbhāti sālivīhiyavagodhūmakaṅguvarakakudrūsake sandhāya vadati.",
  "atk-s0101a2:99_5": "Nigaṇṭhigabbhāti gaṇṭhimhi jātagabbhā, ucchuveḷunaḷādayo sandhāya vadati. Satta devāti",
  "atk-s0101a2:99_6": "bahū devā. So pana sattāti vadati. Manussāpi anantā, so sattāti vadati. Sattapisācāti",
  "atk-s0101a2:99_7": "pisācā mahantamahantā sattāti vadati. Sarāti mahāsarā, kaṇṇamuṇḍarathakāraanotattasīhappapātachaddantamandākinīkuṇāladahe gahetvā vadati.",
  "atk-s0101a2:100_0": "Pavuṭāti gaṇṭhikā. Papātāti mahāpapātā. Papātasatānīti khuddakapapātasatāni. Supināti",
  "atk-s0101a2:100_1": "mahāsupinā. Supinasatānīti khuddakasupinasatāni. Mahākappinoti mahākappānaṁ. Tattha",
  "atk-s0101a2:100_2": "ekamhā mahāsarā vassasate vassasate kusaggena ekaṁ udakabinduṁ nīharitvā sattakkhattuṁ",
  "atk-s0101a2:100_3": "tamhi sare nirudake kate eko mahākappoti vadati. Evarūpānaṁ mahākappānaṁ caturāsītisatasahassāni",
  "atk-s0101a2:100_4": "khepetvā bāle ca paṇḍite ca dukkhassantaṁ karontīti ayamassa laddhi. Paṇḍitopi kira",
  "atk-s0101a2:100_5": "antarā visujjhituṁ na sakkoti. Bālopi tato uddhaṁ na gacchati.",
  "atk-s0101a2:101_0": "Sīlenāti acelakasīlena vā aññena vā yena kenaci. Vatenāti tādiseneva vatena. Tapenāti",
  "atk-s0101a2:101_1": "tapokammena. Aparipakkaṁ paripāceti nāma, yo “ahaṁ paṇḍito”ti antarā visujjhati.",
  "atk-s0101a2:101_2": "Paripakkaṁ phussa phussa byantiṁ karoti nāma yo “ahaṁ bālo”ti vuttaparimāṇaṁ kālaṁ",
  "atk-s0101a2:101_3": "atikkamitvā yāti. Hevaṁ natthīti evaṁ natthi. Tañhi ubhayampi na sakkā kātunti dīpeti.",
  "atk-s0101a2:101_4": "Doṇamiteti doṇena mitaṁ viya. Sukhadukkheti sukhadukkhaṁ. Pariyantakateti vuttaparimāṇena",
  "atk-s0101a2:101_5": "kālena katapariyante. Natthihāyanavaḍḍhaneti natthi hāyanavaḍḍhanāni. Na saṁsāro",
  "atk-s0101a2:101_6": "paṇḍitassa hāyati, na bālassa vaḍḍhatīti attho. Ukkaṁsāvakaṁseti ukkaṁsāvakaṁsā.",
  "atk-s0101a2:101_7": "Hāyanavaḍḍhanānametaṁ adhivacanaṁ.",
  "atk-s0101a2:102_0": "Idāni tamatthaṁ upamāya sādhento “seyyathāpi nāmā”tiādimāha. Tattha suttaguḷeti veṭhetvā",
  "atk-s0101a2:102_1": "katasuttaguḷe. Nibbeṭhiyamānameva paletīti pabbate vā rukkhagge vā ṭhatvā khittaṁ",
  "atk-s0101a2:102_2": "suttappamāṇena nibbeṭhiyamānameva gacchati, sutte khīṇe tattheva tiṭṭhati, na gacchati.",
  "atk-s0101a2:102_3": "Evameva vuttakālato uddhaṁ na gacchatīti dasseti.",
  "atk-s0101a2:103": "Ajitakesakambalavādavaṇṇanā",
  "atk-s0101a2:104_0": "170-172. Ajitavāde natthi dinnanti dinnaphalābhāvaṁ sandhāya vadati. Yiṭṭhaṁ vuccati",
  "atk-s0101a2:104_1": "mahāyāgo. Hutanti paheṇakasakkāro adhippeto. Tampi ubhayaṁ phalābhāvameva sandhāya",
  "atk-s0101a2:104_2": "paṭikkhipati. Sukatadukkaṭānanti sukatadukkaṭānaṁ, kusalākusalānanti attho. Phalaṁ",
  "atk-s0101a2:104_3": "vipākoti yaṁ phalanti vā vipākoti vā vuccati, taṁ natthīti vadati. Natthi ayaṁ lokoti",
  "atk-s0101a2:104_4": "paraloke ṭhitassa ayaṁ loko natthi, natthi paro lokoti idha loke ṭhitassāpi paro",
  "atk-s0101a2:104_5": "loko natthi, sabbe tattha tattheva ucchijjantīti dasseti. Natthi mātā natthi pitāti",
  "atk-s0101a2:104_6": "tesu sammāpaṭipattimicchāpaṭipattīnaṁ phalābhāvavasena vadati. Natthi sattā opapātikāti",
  "atk-s0101a2:104_7": "cavitvā upapajjanakā sattā nāma natthīti vadati.",
  "atk-s0101a2:105_0": "Cātumahābhūtikoti catumahābhūtamayo. Pathavī pathavikāyanti ajjhattikapathavīdhātu",
  "atk-s0101a2:105_1": "bāhirapathavīdhātuṁ. Anupetīti anuyāyati. Anupagacchatīti tasseva vevacanaṁ. Anugacchatītipi",
  "atk-s0101a2:105_2": "attho. Ubhayenāpi upeti, upagacchatīti dasseti. Āpādīsupi eseva nayo. Indriyānīti",
  "atk-s0101a2:105_3": "manacchaṭṭhāni indriyāni ākāsaṁ pakkhandanti. Āsandipañcamāti nipannamañcena pañcamā,",
  "atk-s0101a2:105_4": "mañco ceva cattāro mañcapāde gahetvā ṭhitā cattāro purisā cāti attho. Yāvāḷāhanāti",
  "atk-s0101a2:105_5": "yāva susānā. Padānīti ‘ayaṁ evaṁ sīlavā ahosi, evaṁ dussīlo’tiādinā nayena pavattāni",
  "atk-s0101a2:105_6": "guṇāguṇapadāni, sarīrameva vā ettha padānīti adhippetaṁ. Kāpotakānīti kapotavaṇṇāni,",
  "atk-s0101a2:105_7": "pārāvatapakkhavaṇṇānīti attho. Bhassantāti bhasmantā, ayameva vā pāḷi. Āhutiyoti",
  "atk-s0101a2:105_8": "yaṁ paheṇakasakkārādibhedaṁ dinnadānaṁ, sabbaṁ taṁ chārikāvasānameva hoti, na tato",
  "atk-s0101a2:105_9": "paraṁ phaladāyakaṁ hutvā gacchatīti attho. Dattupaññattanti dattūhi bālamanussehi",
  "atk-s0101a2:105_10": "paññattaṁ. Idaṁ vuttaṁ hoti – ‘bālehi abuddhīhi paññattamidaṁ dānaṁ, na paṇḍitehi.",
  "atk-s0101a2:105_11": "Bālā denti, paṇḍitā gaṇhantī’ti dasseti.",
  "atk-s0101a2:106_0": "Tattha pūraṇo “karoto na karīyati pāpa”nti vadanto kammaṁ paṭibāhati. Ajito “kāyassa",
  "atk-s0101a2:106_1": "bhedā ucchijjatī”ti vadanto vipākaṁ paṭibāhati. Makkhali “natthi hetū”ti vadanto",
  "atk-s0101a2:106_2": "ubhayaṁ paṭibāhati. Tattha kammaṁ paṭibāhantenāpi vipāko paṭibāhito hoti, vipākaṁ",
  "atk-s0101a2:106_3": "paṭibāhantenāpi kammaṁ paṭibāhitaṁ hoti. Iti sabbepete atthato ubhayappaṭibāhakā",
  "atk-s0101a2:106_4": "ahetukavādā ceva akiriyavādā ca natthikavādā ca honti.",
  "atk-s0101a2:107_0": "Ye vā pana tesaṁ laddhiṁ gahetvā rattiṭṭhāne divāṭhāne nisinnā sajjhāyanti vīmaṁsanti,",
  "atk-s0101a2:107_1": "tesaṁ “karoto na karīyati pāpaṁ, natthi hetu, natthi paccayo, mato ucchijjatī”ti",
  "atk-s0101a2:107_2": "tasmiṁ ārammaṇe micchāsati santiṭṭhati, cittaṁ ekaggaṁ hoti, javanāni javanti, paṭhamajavane",
  "atk-s0101a2:107_3": "satekicchā honti, tathā dutiyādīsu, sattame buddhānampi atekicchā anivattino ariṭṭhakaṇṭakasadisā.",
  "atk-s0101a2:107_4": "Tattha koci ekaṁ dassanaṁ okkamati, koci dve, koci tīṇipi, ekasmiṁ okkantepi, dvīsu",
  "atk-s0101a2:107_5": "tīsu okkantesupi, niyatamicchādiṭṭhikova hoti; patto saggamaggāvaraṇañceva mokkhamaggāvaraṇañca,",
  "atk-s0101a2:107_6": "abhabbo tassattabhāvassa anantaraṁ saggampi gantuṁ, pageva mokkhaṁ. Vaṭṭakhāṇu nāmesa",
  "atk-s0101a2:107_7": "satto pathavigopako, yebhuyyena evarūpassa bhavato vuṭṭhānaṁ natthi.",
  "atk-s0101a2:108": "“Tasmā akalyāṇajanaṁ, āsīvisamivoragaṁ;",
  "atk-s0101a2:109": "Ārakā parivajjeyya, bhūtikāmo vicakkhaṇo”ti.",
  "atk-s0101a2:110": "Pakudhakaccāyanavādavaṇṇanā",
  "atk-s0101a2:111_0": "173-175. Pakudhavāde akaṭāti akatā. Akaṭavidhāti akatavidhānā. Evaṁ karohīti kenaci",
  "atk-s0101a2:111_1": "kārāpitāpi na hontīti attho. Animmitāti iddhiyāpi na nimmitā. Animmātāti animmāpitā,",
  "atk-s0101a2:111_2": "keci animmāpetabbāti padaṁ vadanti, taṁ neva pāḷiyaṁ, na aṭṭhakathāyaṁ dissati. Vañjhādipadattayaṁ",
  "atk-s0101a2:111_3": "vuttatthameva. Na iñjantīti esikatthambho viya ṭhitattā na calanti. Na vipariṇamantīti",
  "atk-s0101a2:111_4": "pakatiṁ na jahanti. Na aññamaññaṁ byābādhentīti na aññamaññaṁ upahananti. Nālanti",
  "atk-s0101a2:111_5": "na samatthā. Pathavikāyotiādīsu pathavīyeva pathavikāyo, pathavisamūho vā. Tatthāti",
  "atk-s0101a2:111_6": "tesu jīvasattamesu kāyesu. Sattannaṁ tveva kāyānanti yathā muggarāsiādīsu pahataṁ",
  "atk-s0101a2:111_7": "satthaṁ muggādīnaṁ antarena pavisati, evaṁ sattannaṁ kāyānaṁ antarena chiddena vivarena",
  "atk-s0101a2:111_8": "satthaṁ pavisati. Tattha ahaṁ imaṁ jīvitā voropemīti kevalaṁ saññāmattameva hotīti dasseti.",
  "atk-s0101a2:112": "Nigaṇṭhanāṭaputtavādavaṇṇanā",
  "atk-s0101a2:113_0": "176-178. Nāṭaputtavāde cātuyāmasaṁvarasaṁvutoti catukoṭṭhāsena saṁvarena saṁvuto.",
  "atk-s0101a2:113_1": "Sabbavārivāritocāti vāritasabbaudako paṭikkhittasabbasītodakoti attho. So kira sītodake",
  "atk-s0101a2:113_2": "sattasaññī hoti, tasmā na taṁ vaḷañjeti. Sabbavāriyuttoti sabbena pāpavāraṇena yutto.",
  "atk-s0101a2:113_3": "Sabbavāridhutoti sabbena pāpavāraṇena dhutapāpo. Sabbavāriphuṭoti sabbena pāpavāraṇena",
  "atk-s0101a2:113_4": "phuṭṭho. Gatattoti koṭippattacitto. Yatattoti saṁyatacitto. Ṭhitattoti suppatiṭṭhitacitto.",
  "atk-s0101a2:113_5": "Etassa vāde kiñci sāsanānulomampi atthi, asuddhaladdhitāya pana sabbā diṭṭhiyeva jātā.",
  "atk-s0101a2:114": "Sañcayabelaṭṭhaputtavādavaṇṇanā",
  "atk-s0101a2:115": "179-181. Sañcayavādo amarāvikkhepe vuttanayo eva.",
  "atk-s0101a2:116": "Paṭhamasandiṭṭhikasāmaññaphalavaṇṇanā",
  "atk-s0101a2:117": "182.Sohaṁ, bhanteti so ahaṁ bhante, vālukaṁ pīḷetvā telaṁ alabhamāno viya titthiyavādesu sāraṁ alabhanto bhagavantaṁ pucchāmīti attho.",
  "atk-s0101a2:118_0": "183.Yathā te khameyyāti yathā te rucceyya. Dāsoti antojātadhanakkītakaramarānītasāmaṁdāsabyopagatānaṁ",
  "atk-s0101a2:118_1": "aññataro. Kammakāroti analaso kammakaraṇasīloyeva. Dūrato disvā paṭhamameva uṭṭhahatīti",
  "atk-s0101a2:118_2": "pubbuṭṭhāyī. Evaṁ uṭṭhito sāmino āsanaṁ paññapetvā pādadhovanādikattabbakiccaṁ katvā",
  "atk-s0101a2:118_3": "pacchā nipatati nisīdatīti pacchānipātī. Sāmikamhi vā sayanato avuṭṭhite pubbeyeva",
  "atk-s0101a2:118_4": "vuṭṭhātīti pubbuṭṭhāyī. Paccūsakālato paṭṭhāya yāva sāmino rattiṁ niddokkamanaṁ,",
  "atk-s0101a2:118_5": "tāva sabbakiccāni katvā pacchā nipatati, seyyaṁ kappetīti pacchānipātī. Kiṁ karomi,",
  "atk-s0101a2:118_6": "kiṁ karomīti evaṁ kiṁkārameva paṭisuṇanto vicaratīti kiṁ kārapaṭissāvī. Manāpameva",
  "atk-s0101a2:118_7": "kiriyaṁ karotīti manāpacārī. Piyameva vadatīti piyavādī. Sāmino tuṭṭhapahaṭṭhaṁ mukhaṁ",
  "atk-s0101a2:118_8": "ullokayamāno vicaratīti mukhullokako.",
  "atk-s0101a2:119_0": "Devo maññeti devo viya. Sovatassāhaṁ puññāni kareyyanti so vata ahaṁ evarūpo assaṁ,",
  "atk-s0101a2:119_1": "yadi puññāni kareyyanti attho. “So vatassa’ssa”ntipi pāṭho, ayamevattho. Yaṁnūnāhanti",
  "atk-s0101a2:119_2": "sace dānaṁ dassāmi, yaṁ rājā ekadivasaṁ deti, tato satabhāgampi yāvajīvaṁ na sakkhissāmi",
  "atk-s0101a2:119_3": "dātunti pabbajjāyaṁ ussāhaṁ katvā evaṁ cintanabhāvaṁ dasseti.",
  "atk-s0101a2:120_0": "Kāyena saṁvutoti kāyena pihito hutvā akusalassa pavesanadvāraṁ thaketvāti attho.",
  "atk-s0101a2:120_1": "Eseva nayo sesapadadvayepi. Ghāsacchādanaparamatāyāti ghāsacchādanena paramatāya",
  "atk-s0101a2:120_2": "uttamatāya, etadatthampi anesanaṁ pahāya aggasallekhena santuṭṭhoti attho. Abhirato",
  "atk-s0101a2:120_3": "paviveketi “kāyaviveko ca vivekaṭṭhakāyānaṁ, cittaviveko ca nekkhammābhiratānaṁ,",
  "atk-s0101a2:120_4": "paramavodānappattānaṁ upadhiviveko ca nirupadhīnaṁ puggalānaṁ visaṅkhāragatāna”nti",
  "atk-s0101a2:120_5": "evaṁ vutte tividhepi viveke rato; gaṇasaṅgaṇikaṁ pahāya kāyena eko viharati, cittakilesasaṅgaṇikaṁ",
  "atk-s0101a2:120_6": "pahāya aṭṭhasamāpattivasena eko viharati, phalasamāpattiṁ vā nirodhasamāpattiṁ vā",
  "atk-s0101a2:120_7": "pavisitvā nibbānaṁ patvā viharatīti attho. Yaggheti codanatthe nipāto.",
  "atk-s0101a2:121_0": "184.Āsanenapinimanteyyāmāti nisinnāsanaṁ papphoṭetvā idha nisīdathāti vadeyyāma.",
  "atk-s0101a2:121_1": "Abhinimanteyyāmapi nanti abhiharitvāpi naṁ nimanteyyāma. Tattha duvidho abhihāro",
  "atk-s0101a2:121_2": "– vācāya ceva kāyena ca. Tumhākaṁ icchiticchitakkhaṇe amhākaṁ cīvarādīhi vadeyyātha",
  "atk-s0101a2:121_3": "yenatthoti vadanto hi vācāya abhiharitvā nimanteti nāma. Cīvarādivekallaṁ sallakkhetvā",
  "atk-s0101a2:121_4": "idaṁ gaṇhāthāti tāni dento pana kāyena abhiharitvā nimanteti nāma. Tadubhayampi sandhāya",
  "atk-s0101a2:121_5": "abhinimanteyyāmapi nanti āha. Ettha ca gilānapaccayabhesajjaparikkhāroti yaṁ kiñci",
  "atk-s0101a2:121_6": "gilānassa sappāyaṁ osadhaṁ. Vacanattho pana visuddhimagge vutto. Rakkhāvaraṇaguttinti",
  "atk-s0101a2:121_7": "rakkhāsaṅkhātañceva āvaraṇasaṅkhātañca guttiṁ. Sā panesā na āvudhahatthe purise ṭhapentena",
  "atk-s0101a2:121_8": "dhammikā nāma saṁvidahitā hoti. Yathā pana avelāya kaṭṭhahārikapaṇṇahārikādayo vihāraṁ",
  "atk-s0101a2:121_9": "na pavisanti, migaluddakādayo vihārasīmāya mige vā macche vā na gaṇhanti, evaṁ saṁvidahantena",
  "atk-s0101a2:121_10": "dhammikā nāma rakkhā saṁvihitā hoti, taṁ sandhāyāha – “dhammika”nti.",
  "atk-s0101a2:122_0": "185.Yadi evaṁ santeti yadi tava dāso tuyhaṁ santikā abhivādanādīni labheyya. Evaṁ",
  "atk-s0101a2:122_1": "sante. Addhāti ekaṁsavacanametaṁ. Paṭhamanti bhaṇanto aññassāpi atthitaṁ dīpeti.",
  "atk-s0101a2:122_2": "Teneva ca rājā sakkā pana, bhante, aññampītiādimāha.",
  "atk-s0101a2:123": "Dutiyasandiṭṭhikasāmaññaphalavaṇṇanā",
  "atk-s0101a2:124": "186-188. Kasatīti kassako. Gehassa pati, ekagehamatte jeṭṭhakoti gahapatiko. Balisaṅkhātaṁ karaṁ karotīti karakārako. Dhaññarāsiṁ dhanarāsiñca vaḍḍhetīti rāsivaḍḍhako.",
  "atk-s0101a2:125_0": "Appaṁvāti parittakaṁ vā antamaso taṇḍulanāḷimattakampi. Bhogakkhandhanti bhogarāsiṁ.",
  "atk-s0101a2:125_1": "Mahantaṁ vāti vipulaṁ vā. Yathā hi mahantaṁ pahāya pabbajituṁ dukkaraṁ, evaṁ appampīti",
  "atk-s0101a2:125_2": "dassanatthaṁ ubhayamāha. Dāsavāre pana yasmā dāso attanopi anissaro, pageva bhogānaṁ.",
  "atk-s0101a2:125_3": "Yañhi tassa dhanaṁ, taṁ sāmikānaññeva hoti, tasmā bhogaggahaṇaṁ na kataṁ. Ñātiyeva ñātiparivaṭṭo.",
  "atk-s0101a2:126": "Paṇītatarasāmaññaphalavaṇṇanā",
  "atk-s0101a2:127_0": "189.Sakkā pana, bhante, aññampi diṭṭheva dhammeti idha evamevāti na vuttaṁ. Taṁ kasmāti",
  "atk-s0101a2:127_1": "ce, evamevāti hi vuccamāne pahoti bhagavā sakalampi rattindivaṁ tato vā bhiyyopi",
  "atk-s0101a2:127_2": "evarūpāhi upamāhi sāmaññaphalaṁ dīpetuṁ. Tattha kiñcāpi etassa bhagavato vacanasavane",
  "atk-s0101a2:127_3": "pariyantaṁ nāma natthi, tathāpi attho tādisoyeva bhavissatīti cintetvā upari visesaṁ",
  "atk-s0101a2:127_4": "pucchanto evamevāti avatvā – “abhikkantatarañca paṇītatarañcā”ti āha. Tattha abhikkantataranti",
  "atk-s0101a2:127_5": "abhimanāpataraṁ atiseṭṭhataranti attho. Paṇītataranti uttamataraṁ. Tena hīti uyyojanatthe",
  "atk-s0101a2:127_6": "nipāto. Savane uyyojento hi naṁ evamāha. Suṇohīti abhikkantatarañca paṇītatarañca",
  "atk-s0101a2:127_7": "sāmaññaphalaṁ suṇāti.",
  "atk-s0101a2:128_0": "Sādhukaṁ manasikarohīti ettha pana sādhukaṁ sādhūti ekatthametaṁ. Ayañhi sādhu-saddo",
  "atk-s0101a2:128_1": "āyācanasampaṭicchanasampahaṁsanasundara daḷhīkammādīsu dissati. “Sādhu me, bhante,",
  "atk-s0101a2:128_2": "bhagavā saṅkhittena dhammaṁ desetū”tiādīsu hi āyācane dissati. “Sādhu, bhanteti kho",
  "atk-s0101a2:128_3": "so bhikkhu bhagavato bhāsitaṁ abhinanditvā anumoditvā”tiādīsu sampaṭicchane. “Sādhu",
  "atk-s0101a2:128_4": "sādhu, sāriputtā”tiādīsu sampahaṁsane.",
  "atk-s0101a2:129": "“Sādhu dhammaruci rājā, sādhu paññāṇavā naro;",
  "atk-s0101a2:130": "Sādhu mittānamaddubbho, pāpassākaraṇaṁ sukha”nti. ;",
  "atk-s0101a2:131_0": "Ādīsu sundare. “Tena hi, brāhmaṇa, suṇohi sādhukaṁ manasi karohī”tiādīsu sādhukasaddoyeva",
  "atk-s0101a2:131_1": "daḷhīkamme, āṇattiyantipi vuccati. Idhāpi assa ettheva daḷhīkamme ca āṇattiyañca",
  "atk-s0101a2:131_2": "veditabbo. Sundarepi vaṭṭati. Daḷhīkammatthena hi daḷhamimaṁ dhammaṁ suṇāhi, suggahitaṁ",
  "atk-s0101a2:131_3": "gaṇhanto. Āṇattiatthena mama āṇattiyā suṇāhi, sundaratthena sundaramimaṁ bhaddakaṁ",
  "atk-s0101a2:131_4": "dhammaṁ suṇāhīti evaṁ dīpitaṁ hoti.",
  "atk-s0101a2:132_0": "Manasi karohīti āvajja, samannāharāti attho, avikkhittacitto hutvā nisāmehi, citte",
  "atk-s0101a2:132_1": "karohīti adhippāyo. Api cettha suṇohīti sotindriyavikkhepanivāraṇametaṁ. Sādhukaṁ",
  "atk-s0101a2:132_2": "manasi karohīti manasikāre daḷhīkammaniyojanena manindriyavikkhepanivāraṇaṁ. Purimañcettha",
  "atk-s0101a2:132_3": "byañjanavipallāsaggāhavāraṇaṁ, pacchimaṁ atthavipallāsaggāhavāraṇaṁ. Purimena ca",
  "atk-s0101a2:132_4": "dhammassavane niyojeti, pacchimena sutānaṁ dhammānaṁ dhāraṇūpaparikkhādīsu. Purimena",
  "atk-s0101a2:132_5": "ca sabyañjano ayaṁ dhammo, tasmā savanīyoti dīpeti. Pacchimena sattho, tasmā sādhukaṁ",
  "atk-s0101a2:132_6": "manasi kātabboti. Sādhukapadaṁ vā ubhayapadehi yojetvā yasmā ayaṁ dhammo dhammagambhīro",
  "atk-s0101a2:132_7": "ceva desanāgambhīro ca, tasmā suṇāhi sādhukaṁ, yasmā atthagambhīro ca paṭivedhagambhīro",
  "atk-s0101a2:132_8": "ca, tasmā sādhukaṁ manasi karohīti evaṁ yojanā veditabbā. Bhāsissāmīti sakkā mahārājāti",
  "atk-s0101a2:132_9": "evaṁ paṭiññātaṁ sāmaññaphaladesanaṁ vitthārato bhāsissāmi. “Desessāmī”ti hi saṅkhittadīpanaṁ",
  "atk-s0101a2:132_10": "hoti. Bhāsissāmīti vitthāradīpanaṁ. Tenāha vaṅgīsatthero –",
  "atk-s0101a2:133": "“Saṅkhittenapi deseti, vitthārenapi bhāsati;",
  "atk-s0101a2:134": "Sāḷikāyiva nigghoso, paṭibhānaṁ udīrayī”ti. ;",
  "atk-s0101a2:135": "Evaṁ vutte ussāhajāto hutvā – “evaṁ, bhante”ti kho rājā māgadho ajātasattu vedehiputto bhagavato paccassosi bhagavato vacanaṁ sampaṭicchi, paṭiggahesīti vuttaṁ hoti.",
  "atk-s0101a2:136_0": "190. Athassa bhagavā etadavoca, etaṁ avoca, idāni vattabbaṁ “idha mahārājā”tiādiṁ",
  "atk-s0101a2:136_1": "sakalaṁ suttaṁ avocāti attho. Tattha idhāti desāpadese nipāto, svāyaṁ katthaci lokaṁ",
  "atk-s0101a2:136_2": "upādāya vuccati. Yathāha – “idha tathāgato loke uppajjatī”ti. Katthaci sāsanaṁ yathāha",
  "atk-s0101a2:136_3": "– “idheva, bhikkhave, paṭhamo samaṇo, idha dutiyo samaṇo”ti. Katthaci okāsaṁ. Yathāha –",
  "atk-s0101a2:137": "“Idheva tiṭṭhamānassa, devabhūtassa me sato;",
  "atk-s0101a2:138": "Punarāyu ca me laddho, evaṁ jānāhi mārisā”ti. ;",
  "atk-s0101a2:139_0": "Katthaci padapūraṇamattameva. Yathāha “idhāhaṁ, bhikkhave, bhuttāvī assaṁ pavārito”ti.",
  "atk-s0101a2:139_1": "Idha pana lokaṁ upādāya vuttoti veditabbo. Mahārājāti yathā paṭiññātaṁ desanaṁ desetuṁ",
  "atk-s0101a2:139_2": "puna mahārājāti ālapati. Idaṁ vuttaṁ hoti – “mahārāja imasmiṁ loke tathāgato uppajjati",
  "atk-s0101a2:139_3": "arahaṁ…pe… buddho bhagavā”ti. Tattha tathāgatasaddo brahmajāle vutto. Arahantiādayo",
  "atk-s0101a2:139_4": "visuddhimagge vitthāritā. Loke uppajjatīti ettha pana lokoti – okāsaloko sattaloko",
  "atk-s0101a2:139_5": "saṅkhāralokoti tividho. Idha pana sattaloko adhippeto. Sattaloke uppajjamānopi ca",
  "atk-s0101a2:139_6": "tathāgato na devaloke, na brahmaloke, manussalokeva uppajjati. Manussalokepi na aññasmiṁ",
  "atk-s0101a2:139_7": "cakkavāḷe, imasmiṁyeva cakkavāḷe. Tatrāpi na sabbaṭṭhānesu, “puratthimāya disāya",
  "atk-s0101a2:139_8": "gajaṅgalaṁ nāma nigamo tassāparena mahāsālo, tato parā paccantimā janapadā orato",
  "atk-s0101a2:139_9": "majjhe, puratthimadakkhiṇāya disāya salaḷavatī nāma nadī. Tato parā paccantimā janapadā,",
  "atk-s0101a2:139_10": "orato majjhe, dakkhiṇāya disāya setakaṇṇikaṁ nāma nigamo, tato parā paccantimā janapadā,",
  "atk-s0101a2:139_11": "orato majjhe, pacchimāya disāya thūṇaṁ nāma brāhmaṇagāmo, tato parā paccantimā janapadā,",
  "atk-s0101a2:139_12": "orato majjhe, uttarāya disāya usiraddhajo nāma pabbato, tato parā paccantimā janapadā",
  "atk-s0101a2:139_13": "orato majjhe”ti evaṁ paricchinne āyāmato tiyojanasate, vitthārato aḍḍhateyyayojanasate,",
  "atk-s0101a2:139_14": "parikkhepato navayojanasate majjhimapadese uppajjati. Na kevalañca tathāgato, paccekabuddhā,",
  "atk-s0101a2:139_15": "aggasāvakā, asītimahātherā, buddhamātā, buddhapitā, cakkavattī rājā aññe ca sārappattā",
  "atk-s0101a2:139_16": "brāhmaṇagahapatikā etthevuppajjanti.",
  "atk-s0101a2:140_0": "Tattha tathāgato sujātāya dinnamadhupāyāsabhojanato yāva arahattamaggo, tāva uppajjati",
  "atk-s0101a2:140_1": "nāma, arahattaphale uppanno nāma. Mahābhinikkhamanato vā yāva arahattamaggo. Tusitabhavanato",
  "atk-s0101a2:140_2": "vā yāva arahattamaggo. Dīpaṅkarapādamūlato vā yāva arahattamaggo, tāva uppajjati",
  "atk-s0101a2:140_3": "nāma, arahattaphale uppanno nāma. Idha sabbapaṭhamaṁ uppannabhāvaṁ sandhāya uppajjatīti",
  "atk-s0101a2:140_4": "vuttaṁ. Tathāgato loke uppanno hotīti ayañhettha attho.",
  "atk-s0101a2:141_0": "So imaṁ lokanti so bhagavā imaṁ lokaṁ. Idāni vattabbaṁ nidasseti. Sadevakanti saha",
  "atk-s0101a2:141_1": "devehi sadevakaṁ. Evaṁ saha mārena samārakaṁ, saha brahmunā sabrahmakaṁ, saha samaṇabrāhmaṇehi",
  "atk-s0101a2:141_2": "sassamaṇabrāhmaṇiṁ. Pajātattā pajā, taṁ pajaṁ. Saha devamanussehi sadevamanussaṁ.",
  "atk-s0101a2:141_3": "Tattha sadevakavacanena pañca kāmāvacaradevaggahaṇaṁ veditabbaṁ. Samāraka – vacanena",
  "atk-s0101a2:141_4": "chaṭṭhakāmāvacaradevaggahaṇaṁ. Sabrahmakavacanena brahmakāyikādibrahmaggahaṇaṁ. Sassamaṇabrāhmaṇīvacanena",
  "atk-s0101a2:141_5": "sāsanassa paccatthikapaccāmittasamaṇabrāhmaṇaggahaṇaṁ, samitapāpabāhitapāpasamaṇabrāhmaṇaggahaṇañca.",
  "atk-s0101a2:141_6": "Pajāvacanena sattalokaggahaṇaṁ. Sadevamanussavacanena sammutidevaavasesamanussaggahaṇaṁ.",
  "atk-s0101a2:141_7": "Evamettha tīhi padehi okāsalokena saddhiṁ sattaloko. Dvīhi pajāvasena sattalokova gahitoti veditabbo.",
  "atk-s0101a2:142_0": "Aparo nayo, sadevakaggahaṇena arūpāvacaradevaloko gahito. Samārakaggahaṇena cha kāmāvacaradevaloko.",
  "atk-s0101a2:142_1": "Sabrahmakaggahaṇena rūpī brahmaloko. Sassamaṇabrāhmaṇādiggahaṇena catuparisavasena",
  "atk-s0101a2:142_2": "sammutidevehi vā saha manussaloko, avasesasabbasattaloko vā.",
  "atk-s0101a2:143_0": "Api cettha sadevakavacanena ukkaṭṭhaparicchedato sabbassa lokassa sacchikatabhāvamāha.",
  "atk-s0101a2:143_1": "Tato yesaṁ ahosi – “māro mahānubhāvo cha kāmāvacarissaro vasavattī, kiṁ sopi etena",
  "atk-s0101a2:143_2": "sacchikato”ti, tesaṁ vimatiṁ vidhamanto “samāraka”nti āha. Yesaṁ pana ahosi – “brahmā",
  "atk-s0101a2:143_3": "mahānubhāvo ekaṅguliyā ekasmiṁ cakkavāḷasahasse ālokaṁ pharati, dvīhi …pe… dasahi",
  "atk-s0101a2:143_4": "aṅgulīhi dasasu cakkavāḷasahassesu ālokaṁ pharati. Anuttarañca jhānasamāpattisukhaṁ",
  "atk-s0101a2:143_5": "paṭisaṁvedeti, kiṁ sopi sacchikato”ti, tesaṁ vimatiṁ vidhamanto sabrahmakanti āha.",
  "atk-s0101a2:143_6": "Tato ye cintesuṁ – “puthū samaṇabrāhmaṇā sāsanassa paccatthikā, kiṁ tepi sacchikatā”ti,",
  "atk-s0101a2:143_7": "tesaṁ vimatiṁ vidhamanto sassamaṇabrāhmaṇiṁ pajanti āha. Evaṁ ukkaṭṭhukkaṭṭhānaṁ",
  "atk-s0101a2:143_8": "sacchikatabhāvaṁ pakāsetvā atha sammutideve avasesamanusse ca upādāya ukkaṭṭhaparicchedavasena",
  "atk-s0101a2:143_9": "sesasattalokassa sacchikatabhāvaṁ pakāsento sadevamanussanti āha. Ayamettha bhāvānukkamo.",
  "atk-s0101a2:144_0": "Porāṇā panāhu sadevakanti devehi saddhiṁ avasesalokaṁ. Samārakanti mārena saddhiṁ",
  "atk-s0101a2:144_1": "avasesalokaṁ. Sabrahmakanti brahmehi saddhiṁ avasesalokaṁ. Evaṁ sabbepi tibhavūpage",
  "atk-s0101a2:144_2": "satte tīhākārehi tīsu padesu pakkhipitvā puna dvīhi padehi pariyādiyanto sassamaṇabrāhmaṇiṁ",
  "atk-s0101a2:144_3": "pajaṁ sadevamanussanti āha. Evaṁ pañcahipi padehi tena tenākārena tedhātukameva pariyādinnanti.",
  "atk-s0101a2:145_0": "Sayaṁ abhiññā sacchikatvā pavedetīti ettha pana sayanti sāmaṁ aparaneyyo hutvā. Abhiññāti",
  "atk-s0101a2:145_1": "abhiññāya, adhikena ñāṇena ñatvāti attho. Sacchikatvāti paccakkhaṁ katvā, etena anumānādipaṭikkhepo",
  "atk-s0101a2:145_2": "kato hoti. Pavedetīti bodheti viññāpeti pakāseti.",
  "atk-s0101a2:146_0": "So dhammaṁ deseti ādikalyāṇaṁ…pe… pariyosānakalyāṇanti so bhagavā sattesu kāruññataṁ",
  "atk-s0101a2:146_1": "paṭicca hitvāpi anuttaraṁ vivekasukhaṁ dhammaṁ deseti. Tañca kho appaṁ vā bahuṁ vā",
  "atk-s0101a2:146_2": "desento ādikalyāṇādippakārameva deseti. Ādimhipi, kalyāṇaṁ bhaddakaṁ anavajjameva",
  "atk-s0101a2:146_3": "katvā deseti, majjhepi, pariyosānepi, kalyāṇaṁ bhaddakaṁ anavajjameva katvā desetīti",
  "atk-s0101a2:146_4": "vuttaṁ hoti. Tattha atthi desanāya ādimajjhapariyosānaṁ, atthi sāsanassa. Desanāya",
  "atk-s0101a2:146_5": "tāva catuppadikāyapi gāthāya paṭhamapādo ādi nāma, tato dve majjhaṁ nāma, ante eko",
  "atk-s0101a2:146_6": "pariyosānaṁ nāma. Ekānusandhikassa suttassa nidānaṁ ādi, idamavocāti pariyosānaṁ,",
  "atk-s0101a2:146_7": "ubhinnamantarā majjhaṁ. Anekānusandhikassa suttassa paṭhamānusandhi ādi, ante anusandhi",
  "atk-s0101a2:146_8": "pariyosānaṁ, majjhe eko vā dve vā bahū vā majjhameva.",
  "atk-s0101a2:147_0": "Sāsanassa pana sīlasamādhivipassanā ādi nāma. Vuttampi cetaṁ – “ko cādi kusalānaṁ",
  "atk-s0101a2:147_1": "dhammānaṁ? Sīlañca suvisuddhaṁ diṭṭhi ca ujukā”ti. “Atthi, bhikkhave, majjhimā paṭipadā",
  "atk-s0101a2:147_2": "tathāgatena abhisambuddhā”ti evaṁ vutto pana ariyamaggo majjhaṁ nāma. Phalañceva",
  "atk-s0101a2:147_3": "nibbānañca pariyosānaṁ nāma. “Etadatthamidaṁ, brāhmaṇa, brahmacariyaṁ, etaṁ sāraṁ,",
  "atk-s0101a2:147_4": "etaṁ pariyosāna”nti hi ettha phalaṁ pariyosānanti vuttaṁ. “Nibbānogadhaṁ hi, āvuso",
  "atk-s0101a2:147_5": "visākha, brahmacariyaṁ vussati, nibbānaparāyanaṁ nibbānapariyosāna”nti ettha nibbānaṁ",
  "atk-s0101a2:147_6": "pariyosānanti vuttaṁ. Idha desanāya ādimajjhapariyosānaṁ adhippetaṁ. Bhagavā hi dhammaṁ",
  "atk-s0101a2:147_7": "desento ādimhi sīlaṁ dassetvā majjhe maggaṁ pariyosāne nibbānaṁ dasseti. Tena vuttaṁ",
  "atk-s0101a2:147_8": "– “so dhammaṁ deseti ādikalyāṇaṁ majjhekalyāṇaṁ pariyosānakalyāṇa”nti. Tasmā aññopi",
  "atk-s0101a2:147_9": "dhammakathiko dhammaṁ kathento –",
  "atk-s0101a2:148": "“Ādimhi sīlaṁ dasseyya, majjhe maggaṁ vibhāvaye;",
  "atk-s0101a2:149": "Pariyosānamhi nibbānaṁ, esā kathikasaṇṭhitī”ti.",
  "atk-s0101a2:150_0": "Sātthaṁ sabyañjananti yassa hi yāgubhattaitthipurisādivaṇṇanānissitā desanā hoti,",
  "atk-s0101a2:150_1": "na so sātthaṁ deseti. Bhagavā pana tathārūpaṁ desanaṁ pahāya catusatipaṭṭhānādinissitaṁ",
  "atk-s0101a2:150_2": "desanaṁ deseti. Tasmā sātthaṁ desetīti vuccati. Yassa pana desanā ekabyañjanādiyuttā",
  "atk-s0101a2:150_3": "vā sabbaniroṭṭhabyañjanā vā sabbavissaṭṭhasabbaniggahītabyañjanā vā, tassa damiḷakirātasavarādimilakkhūnaṁ",
  "atk-s0101a2:150_4": "bhāsā viya byañjanapāripūriyā abhāvato abyañjanā nāma desanā hoti. Bhagavā pana –",
  "atk-s0101a2:151": "“Sithilaṁ dhanitañca dīgharassaṁ, garukaṁ lahukañca niggahītaṁ;",
  "atk-s0101a2:152": "Sambandhavavatthitaṁ vimuttaṁ, dasadhā byañjanabuddhiyā pabhedo”ti.",
  "atk-s0101a2:153_0": "Evaṁ vuttaṁ dasavidhaṁ byañjanaṁ amakkhetvā paripuṇṇabyañjanameva katvā dhammaṁ deseti,",
  "atk-s0101a2:153_1": "tasmā sabyañjanaṁ dhammaṁ desetīti vuccati. Kevalaparipuṇṇanti ettha kevalanti sakalādhivacanaṁ.",
  "atk-s0101a2:153_2": "Paripuṇṇanti anūnādhikavacanaṁ. Idaṁ vuttaṁ hoti sakalaparipuṇṇameva deseti, ekadesanāpi",
  "atk-s0101a2:153_3": "aparipuṇṇā natthīti. Upanetabbaapanetabbassa abhāvato kevalaparipuṇṇanti veditabbaṁ.",
  "atk-s0101a2:153_4": "Parisuddhanti nirupakkilesaṁ. Yo hi imaṁ dhammadesanaṁ nissāya lābhaṁ vā sakkāraṁ",
  "atk-s0101a2:153_5": "vā labhissāmīti deseti, tassa aparisuddhā desanā hoti. Bhagavā pana lokāmisanirapekkho",
  "atk-s0101a2:153_6": "hitapharaṇena mettābhāvanāya muduhadayo ullumpanasabhāvasaṇṭhitena cittena deseti.",
  "atk-s0101a2:153_7": "Tasmā parisuddhaṁ dhammaṁ desetīti vuccati.",
  "atk-s0101a2:154_0": "Brahmacariyaṁ pakāsetīti ettha panāyaṁ brahmacariya-saddo dāne veyyāvacce pañcasikkhāpadasīle",
  "atk-s0101a2:154_1": "appamaññāsu methunaviratiyaṁ sadārasantose vīriye uposathaṅgesu ariyamagge sāsaneti",
  "atk-s0101a2:154_2": "imesvatthesu dissati.",
  "atk-s0101a2:155": "“Kiṁ te vataṁ kiṁ pana brahmacariyaṁ,",
  "atk-s0101a2:156": "Kissa suciṇṇassa ayaṁ vipāko;",
  "atk-s0101a2:157": "Iddhī jutī balavīriyūpapatti,",
  "atk-s0101a2:158": "Idañca te nāga, mahāvimānaṁ.",
  "atk-s0101a2:159": "Ahañca bhariyā ca manussaloke,",
  "atk-s0101a2:160": "Saddhā ubho dānapatī ahumhā;",
  "atk-s0101a2:161": "Opānabhūtaṁ me gharaṁ tadāsi,",
  "atk-s0101a2:162": "Santappitā samaṇabrāhmaṇā ca.",
  "atk-s0101a2:163": "Taṁ me vataṁ taṁ pana brahmacariyaṁ,",
  "atk-s0101a2:164": "Tassa suciṇṇassa ayaṁ vipāko;",
  "atk-s0101a2:165": "Iddhī jutī balavīriyūpapatti,",
  "atk-s0101a2:166": "Idañca me dhīra mahāvimāna”nti. ;",
  "atk-s0101a2:167": "Imasmiñhi puṇṇakajātake dānaṁ brahmacariyanti vuttaṁ.",
  "atk-s0101a2:168": "“Kena pāṇi kāmadado, kena pāṇi madhussavo;",
  "atk-s0101a2:169": "Kena te brahmacariyena, puññaṁ pāṇimhi ijjhati.",
  "atk-s0101a2:170": "Tena pāṇi kāmadado, tena pāṇi madhussavo;",
  "atk-s0101a2:171": "Tena me brahmacariyena, puññaṁ pāṇimhi ijjhatī”ti. ;",
  "atk-s0101a2:172_0": "Imasmiṁ aṅkurapetavatthumhi veyyāvaccaṁ brahmacariyanti vuttaṁ. “Evaṁ, kho taṁ bhikkhave,",
  "atk-s0101a2:172_1": "tittiriyaṁ nāma brahmacariyaṁ ahosī”ti imasmiṁ tittirajātake pañcasikkhāpadasīlaṁ",
  "atk-s0101a2:172_2": "brahmacariyanti vuttaṁ. “Taṁ kho pana me, pañcasikha, brahmacariyaṁ neva nibbidāya",
  "atk-s0101a2:172_3": "na virāgāya na nirodhāya…pe… yāvadeva brahmalokūpapattiyā”ti imasmiṁ mahāgovindasutte",
  "atk-s0101a2:172_4": "catasso appamaññāyo brahmacariyanti vuttā. “Pare abrahmacārī bhavissanti, mayamettha",
  "atk-s0101a2:172_5": "brahmacārī bhavissāmā”ti imasmiṁ sallekhasutte methunavirati brahmacariyanti vuttā.",
  "atk-s0101a2:173": "“Mayañca bhariyā nātikkamāma,",
  "atk-s0101a2:174": "Amhe ca bhariyā nātikkamanti;",
  "atk-s0101a2:175": "Aññatra tāhi brahmacariyaṁ carāma,",
  "atk-s0101a2:176": "Tasmā hi amhaṁ daharā na mīyare”ti. ;",
  "atk-s0101a2:177_0": "Mahādhammapālajātake sadārasantoso brahmacariyanti vutto. “Abhijānāmi kho panāhaṁ,",
  "atk-s0101a2:177_1": "sāriputta, caturaṅgasamannāgataṁ brahmacariyaṁ caritā, tapassī sudaṁ homī”ti lomahaṁsanasutte",
  "atk-s0101a2:177_2": "vīriyaṁ brahmacariyanti vuttaṁ.",
  "atk-s0101a2:178": "“Hīnena brahmacariyena, khattiye upapajjati;",
  "atk-s0101a2:179": "Majjhimena ca devattaṁ, uttamena visujjhatī”ti. ;",
  "atk-s0101a2:180_0": "Evaṁ nimijātake attadamanavasena kato aṭṭhaṅgiko uposatho brahmacariyanti vutto.",
  "atk-s0101a2:180_1": "“Idaṁ kho pana me, pañcasikha, brahmacariyaṁ ekantanibbidāya virāgāya nirodhāya…pe…",
  "atk-s0101a2:180_2": "ayameva ariyo aṭṭhaṅgiko maggo”ti mahāgovindasuttasmiṁyeva ariyamaggo brahmacariyanti",
  "atk-s0101a2:180_3": "vutto. “Tayidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ",
  "atk-s0101a2:180_4": "yāva devamanussehi suppakāsita”nti pāsādikasutte sikkhattayasaṅgahitaṁ sakalasāsanaṁ",
  "atk-s0101a2:180_5": "brahmacariyanti vuttaṁ. Imasmimpi ṭhāne idameva brahmacariyanti adhippetaṁ. Tasmā",
  "atk-s0101a2:180_6": "brahmacariyaṁ pakāsetīti so dhammaṁ deseti ādikalyāṇaṁ…pe… parisuddhaṁ. Evaṁ desento",
  "atk-s0101a2:180_7": "ca sikkhattayasaṅgahitaṁ sakalasāsanaṁ brahmacariyaṁ pakāsetīti evamettha attho daṭṭhabbo.",
  "atk-s0101a2:180_8": "Brahmacariyanti seṭṭhaṭṭhena brahmabhūtaṁ cariyaṁ. Brahmabhūtānaṁ vā buddhādīnaṁ",
  "atk-s0101a2:180_9": "cariyanti vuttaṁ hoti.",
  "atk-s0101a2:181_0": "191.Taṁ dhammanti taṁ vuttappakārasampadaṁ dhammaṁ. Suṇāti gahapati vāti kasmā paṭhamaṁ",
  "atk-s0101a2:181_1": "gahapatiṁ niddisati? Nihatamānattā, ussannattā ca. Yebhuyyena hi khattiyakulato pabbajitā",
  "atk-s0101a2:181_2": "jātiṁ nissāya mānaṁ karonti. Brāhmaṇakulā pabbajitā mante nissāya mānaṁ karonti.",
  "atk-s0101a2:181_3": "Hīnajaccakulā pabbajitā attano attano vijātitāya patiṭṭhātuṁ na sakkonti. Gahapatidārakā",
  "atk-s0101a2:181_4": "pana kacchehi sedaṁ muñcantehi piṭṭhiyā loṇaṁ pupphamānāya bhūmiṁ kasitvā tādisassa",
  "atk-s0101a2:181_5": "mānassa abhāvato nihatamānadappā honti. Te pabbajitvā mānaṁ vā dappaṁ vā akatvā yathābalaṁ",
  "atk-s0101a2:181_6": "sakalabuddhavacanaṁ uggahetvā vipassanāya kammaṁ karontā sakkonti arahatte patiṭṭhātuṁ.",
  "atk-s0101a2:181_7": "Itarehi ca kulehi nikkhamitvā pabbajitā nāma na bahukā, gahapatikāva bahukā. Iti",
  "atk-s0101a2:181_8": "nihatamānattā ussannattā ca paṭhamaṁ gahapatiṁ niddisatīti.",
  "atk-s0101a2:182_0": "Aññatarasmiṁ vāti itaresaṁ vā kulānaṁ aññatarasmiṁ. Paccājātoti patijāto. Tathāgate",
  "atk-s0101a2:182_1": "saddhaṁ paṭilabhatīti parisuddhaṁ dhammaṁ sutvā dhammassāmimhi tathāgate – “sammāsambuddho",
  "atk-s0101a2:182_2": "vata so bhagavā”ti saddhaṁ paṭilabhati. Iti paṭisañcikkhatīti evaṁ paccavekkhati.",
  "atk-s0101a2:182_3": "Sambādho gharāvāsoti sacepi saṭṭhihatthe ghare yojanasatantarepi vā dve jāyampatikā",
  "atk-s0101a2:182_4": "vasanti, tathāpi nesaṁ sakiñcanasapalibodhaṭṭhena gharāvāso sambādhoyeva. Rajopathoti",
  "atk-s0101a2:182_5": "rāgarajādīnaṁ uṭṭhānaṭṭhānanti mahāaṭṭhakathāyaṁ vuttaṁ. Āgamanapathotipi vadanti.",
  "atk-s0101a2:182_6": "Alagganaṭṭhena abbhokāso viyāti abbhokāso. Pabbajito hi kūṭāgāraratanapāsādadevavimānādīsu",
  "atk-s0101a2:182_7": "pihitadvāravātapānesu paṭicchannesu vasantopi neva laggati, na sajjati, na bajjhati.",
  "atk-s0101a2:182_8": "Tena vuttaṁ – “abbhokāso pabbajjā”ti. Api ca sambādho gharāvāso kusalakiriyāya okāsābhāvato.",
  "atk-s0101a2:182_9": "Rajopatho asaṁvutasaṅkāraṭṭhānaṁ viya rajānaṁ kilesarajānaṁ sannipātaṭṭhānato. Abbhokāso",
  "atk-s0101a2:182_10": "pabbajjā kusalakiriyāya yathāsukhaṁ okāsasabbhāvato.",
  "atk-s0101a2:183_0": "Nayidaṁsukaraṁ…pe… pabbajeyyanti etthāyaṁ saṅkhepakathā, yadetaṁ sikkhattayabrahmacariyaṁ",
  "atk-s0101a2:183_1": "ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ, caritabbaṁ",
  "atk-s0101a2:183_2": "ekadivasampi ca kilesamalena amalīnaṁ katvā carimakacittaṁ pāpetabbatāya ekantaparisuddhaṁ.",
  "atk-s0101a2:183_3": "Saṅkhalikhitanti likhitasaṅkhasadisaṁ dhotasaṅkhasappaṭibhāgaṁ caritabbaṁ. Idaṁ na",
  "atk-s0101a2:183_4": "sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ, yaṁnūnāhaṁ",
  "atk-s0101a2:183_5": "kese ca massuñca ohāretvā kasāyarasapītatāya kāsāyāni brahmacariyaṁ carantānaṁ anucchavikāni",
  "atk-s0101a2:183_6": "vatthāni acchādetvā paridahitvā agārasmā nikkhamitvā anagāriyaṁ pabbajeyyanti. Ettha",
  "atk-s0101a2:183_7": "ca yasmā agārassa hitaṁ kasivāṇijjādikammaṁ agāriyanti vuccati, tañca pabbajjāya",
  "atk-s0101a2:183_8": "natthi, tasmā pabbajjā anagāriyanti ñātabbā, taṁ anagāriyaṁ. Pabbajeyyanti paṭipajjeyyaṁ.",
  "atk-s0101a2:184_0": "192-193.Appaṁ vāti sahassato heṭṭhā bhogakkhandho appo nāma hoti, sahassato paṭṭhāya",
  "atk-s0101a2:184_1": "mahā. Ābandhanaṭṭhena ñātiyeva ñātiparivaṭṭo. Sopi vīsatiyā heṭṭhā appo nāma hoti,",
  "atk-s0101a2:184_2": "vīsatiyā paṭṭhāya mahā. Pātimokkhasaṁvarasaṁvutoti pātimokkhasaṁvarena samannāgato.",
  "atk-s0101a2:184_3": "Ācāragocarasampannoti ācārena ceva gocarena ca sampanno. Aṇumattesūti appamattakesu.",
  "atk-s0101a2:184_4": "Vajjesūti akusaladhammesu. Bhayadassāvīti bhayadassī. Samādāyāti sammā ādiyitvā.",
  "atk-s0101a2:184_5": "Sikkhati sikkhāpadesūti sikkhāpadesu taṁ taṁ sikkhāpadaṁ samādiyitvā sikkhati. Ayamettha",
  "atk-s0101a2:184_6": "saṅkhepo, vitthāro pana visuddhimagge vutto.",
  "atk-s0101a2:185_0": "Kāyakammavacīkammena samannāgato kusalena parisuddhājīvoti ettha ācāragocaraggahaṇeneva",
  "atk-s0101a2:185_1": "ca kusale kāyakammavacīkamme gahitepi yasmā idaṁ ājīvapārisuddhisīlaṁ nāma na ākāse",
  "atk-s0101a2:185_2": "vā rukkhaggādīsu vā uppajjati, kāyavacīdvāresuyeva pana uppajjati; tasmā tassa uppattidvāradassanatthaṁ",
  "atk-s0101a2:185_3": "kāyakammavacīkammena samannāgato kusalenāti vuttaṁ. Yasmā pana tena samannāgato,",
  "atk-s0101a2:185_4": "tasmā parisuddhājīvo. Samaṇamuṇḍikaputtasuttantavasena vā evaṁ vuttaṁ. Tattha hi",
  "atk-s0101a2:185_5": "“katame ca, thapati, kusalā sīlā? Kusalaṁ kāyakammaṁ, kusalaṁ vacīkammaṁ, parisuddhaṁ",
  "atk-s0101a2:185_6": "ājīvampi kho ahaṁ thapati sīlasmiṁ vadāmī”ti vuttaṁ. Yasmā pana tena samannāgato,",
  "atk-s0101a2:185_7": "tasmā parisuddhājīvoti veditabbo.",
  "atk-s0101a2:186_0": "Sīlasampannoti brahmajāle vuttena tividhena sīlena samannāgato hoti. Indriyesu guttadvāroti",
  "atk-s0101a2:186_1": "manacchaṭṭhesu indriyesu pihitadvāro hoti. Satisampajaññena samannāgatoti abhikkante",
  "atk-s0101a2:186_2": "paṭikkantetiādīsu sattasu ṭhānesu satiyā ceva sampajaññena ca samannāgato hoti. Santuṭṭhoti",
  "atk-s0101a2:186_3": "catūsu paccayesu tividhena santosena santuṭṭho hoti.",
  "atk-s0101a2:187": "Cūḷasīlavaṇṇanā",
  "atk-s0101a2:188_0": "194-211. Evaṁ mātikaṁ nikkhipitvā anupubbena bhājento “kathañca, mahārāja, bhikkhu",
  "atk-s0101a2:188_1": "sīlasampanno hotī”tiādimāha. Tattha idampissa hoti sīlasminti idampi assa bhikkhuno",
  "atk-s0101a2:188_2": "pāṇātipātā veramaṇi sīlasmiṁ ekaṁ sīlaṁ hotīti attho. Paccattavacanatthe vā etaṁ",
  "atk-s0101a2:188_3": "bhummaṁ. Mahāaṭṭhakathāyañhi idampi tassa samaṇassa sīlanti ayameva attho vutto.",
  "atk-s0101a2:188_4": "Sesaṁ brahmajāle vuttanayeneva veditabbaṁ. Idamassa hoti sīlasminti idaṁ assa sīlaṁ hotīti attho.",
  "atk-s0101a2:189_0": "212.Na kutoci bhayaṁ samanupassati, yadidaṁ sīlasaṁvaratoti yāni asaṁvaramūlakāni",
  "atk-s0101a2:189_1": "bhayāni uppajjanti, tesu yaṁ idaṁ bhayaṁ sīlasaṁvarato bhaveyya, taṁ kutoci ekasaṁvaratopi",
  "atk-s0101a2:189_2": "na samanupassati. Kasmā? Saṁvarato asaṁvaramūlakassa bhayassa abhāvā. Muddhābhisittoti",
  "atk-s0101a2:189_3": "yathāvidhānavihitena khattiyābhisekena muddhani avasitto. Yadidaṁ paccatthikatoti",
  "atk-s0101a2:189_4": "yaṁ kutoci ekapaccatthikatopi bhayaṁ bhaveyya, taṁ na samanupassati. Kasmā? Yasmā",
  "atk-s0101a2:189_5": "nihatapaccāmitto. Ajjhattanti niyakajjhattaṁ, attano santāneti attho. Anavajjasukhanti",
  "atk-s0101a2:189_6": "anavajjaṁ aninditaṁ kusalaṁ sīlapadaṭṭhānehi avippaṭisārapāmojjapītipassaddhidhammehi",
  "atk-s0101a2:189_7": "pariggahitaṁ kāyikacetasikasukhaṁ paṭisaṁvedeti. Evaṁ kho, mahārāja, bhikkhu sīlasampanno",
  "atk-s0101a2:189_8": "hotīti evaṁ nirantaraṁ vitthāretvā dassitena tividhena sīlena samannāgato bhikkhu",
  "atk-s0101a2:189_9": "sīlasampanno nāma hotīti sīlakathaṁ niṭṭhāpesi.",
  "atk-s0101a2:190": "Indriyasaṁvarakathā",
  "atk-s0101a2:191_0": "213. Indriyesu guttadvārabhājanīye cakkhunā rūpanti ayaṁ cakkhusaddo katthaci buddhacakkhumhi",
  "atk-s0101a2:191_1": "vattati, yathāha – “buddhacakkhunā lokaṁ volokesī”ti. Katthaci sabbaññutaññāṇasaṅkhāte",
  "atk-s0101a2:191_2": "samantacakkhumhi, yathāha – “tathūpamaṁ dhammamayaṁ, sumedha, pāsādamāruyha samantacakkhū”ti.",
  "atk-s0101a2:191_3": "Katthaci dhammacakkhumhi “virajaṁ vītamalaṁ dhammacakkhuṁ udapādī”ti hi ettha ariyamaggattayapaññā.",
  "atk-s0101a2:191_4": "“Cakkhuṁ udapādi ñāṇaṁ udapādī”ti ettha pubbenivāsādiñāṇaṁ paññācakkhūti vuccati.",
  "atk-s0101a2:191_5": "“Dibbena cakkhunā”ti āgataṭṭhānesu dibbacakkhumhi vattati. “Cakkhuñca paṭicca rūpe",
  "atk-s0101a2:191_6": "cā”ti ettha pasādacakkhumhi vattati. Idha panāyaṁ pasādacakkhuvohārena cakkhuviññāṇe",
  "atk-s0101a2:191_7": "vattati, tasmā cakkhuviññāṇena rūpaṁ disvāti ayametthattho. Sesapadesu yaṁ vattabbaṁ",
  "atk-s0101a2:191_8": "siyā, taṁ sabbaṁ visuddhimagge vuttaṁ. Abyāsekasukhanti kilesabyāsekavirahitattā",
  "atk-s0101a2:191_9": "abyāsekaṁ asammissaṁ parisuddhaṁ adhicittasukhaṁ paṭisaṁvedetīti.",
  "atk-s0101a2:192": "Satisampajaññakathā",
  "atk-s0101a2:193_0": "214. Satisampajaññabhājanīyamhi abhikkante paṭikkanteti ettha tāva abhikkantaṁ vuccati",
  "atk-s0101a2:193_1": "gamanaṁ, paṭikkantaṁ nivattanaṁ, tadubhayampi catūsu iriyāpathesu labbhati. Gamane",
  "atk-s0101a2:193_2": "tāva purato kāyaṁ abhiharanto abhikkamati nāma. Paṭinivattanto paṭikkamati nāma.",
  "atk-s0101a2:193_3": "Ṭhānepi ṭhitakova kāyaṁ purato onāmento abhikkamati nāma, pacchato apanāmento paṭikkamati",
  "atk-s0101a2:193_4": "nāma. Nisajjāya nisinnakova āsanassa purimaaṅgābhimukho saṁsaranto abhikkamati nāma,",
  "atk-s0101a2:193_5": "pacchimaaṅgapadesaṁ paccāsaṁsaranto paṭikkamati nāma. Nipajjanepi eseva nayo.",
  "atk-s0101a2:194_0": "Sampajānakārī hotīti sampajaññena sabbakiccakārī. Sampajaññameva vā kārī. So hi abhikkantādīsu",
  "atk-s0101a2:194_1": "sampajaññaṁ karoteva. Na katthaci sampajaññavirahito hoti. Tattha sātthakasampajaññaṁ,",
  "atk-s0101a2:194_2": "sappāyasampajaññaṁ, gocarasampajaññaṁ asammohasampajaññanti catubbidhaṁ sampajaññaṁ.",
  "atk-s0101a2:194_3": "Tattha abhikkamanacitte uppanne cittavaseneva agantvā – “kinnu me ettha gatena attho",
  "atk-s0101a2:194_4": "atthi natthī”ti atthānatthaṁ pariggahetvā atthapariggaṇhanaṁ sātthakasampajaññaṁ.",
  "atk-s0101a2:194_5": "Tattha ca atthoti cetiyadassanabodhisaṅghatheraasubhadassanādivasena dhammato vuḍḍhi.",
  "atk-s0101a2:194_6": "Cetiyaṁ vā bodhiṁ vā disvāpi hi buddhārammaṇaṁ, saṅghadassanena saṅghārammaṇaṁ, pītiṁ",
  "atk-s0101a2:194_7": "uppādetvā tadeva khayavayato sammasanto arahattaṁ pāpuṇāti. There disvā tesaṁ ovāde",
  "atk-s0101a2:194_8": "patiṭṭhāya, asubhaṁ disvā tattha paṭhamajjhānaṁ uppādetvā tadeva khayavayato sammasanto",
  "atk-s0101a2:194_9": "arahattaṁ pāpuṇāti. Tasmā etesaṁ dassanaṁ sātthakanti vuttaṁ. Keci pana āmisatopi",
  "atk-s0101a2:194_10": "vuḍḍhi atthoyeva, taṁ nissāya brahmacariyānuggahāya paṭipannattāti vadanti.",
  "atk-s0101a2:195_0": "Tasmiṁ pana gamane sappāyāsappāyaṁ pariggahetvā sappāyapariggaṇhanaṁ sappāyasampajaññaṁ.",
  "atk-s0101a2:195_1": "Seyyathidaṁ – cetiyadassanaṁ tāva sātthakaṁ, sace pana cetiyassa mahāpūjāya dasadvādasayojanantare",
  "atk-s0101a2:195_2": "parisā sannipatanti, attano vibhavānurūpā itthiyopi purisāpi alaṅkatapaṭiyattā cittakammarūpakāni",
  "atk-s0101a2:195_3": "viya sañcaranti. Tatra cassa iṭṭhe ārammaṇe lobho hoti, aniṭṭhe paṭigho, asamapekkhane",
  "atk-s0101a2:195_4": "moho uppajjati, kāyasaṁsaggāpattiṁ vā āpajjati. Jīvitabrahmacariyānaṁ vā antarāyo",
  "atk-s0101a2:195_5": "hoti, evaṁ taṁ ṭhānaṁ asappāyaṁ hoti. Vuttappakāraantarāyābhāve sappāyaṁ. Bodhidassanepi",
  "atk-s0101a2:195_6": "eseva nayo. Saṅghadassanampi sātthaṁ. Sace pana antogāme mahāmaṇḍapaṁ kāretvā sabbarattiṁ",
  "atk-s0101a2:195_7": "dhammassavanaṁ karontesu manussesu vuttappakāreneva janasannipāto ceva antarāyo ca",
  "atk-s0101a2:195_8": "hoti, evaṁ taṁ ṭhānaṁ asappāyaṁ hoti. Antarāyābhāve sappāyaṁ. Mahāparisaparivārānaṁ",
  "atk-s0101a2:195_9": "therānaṁ dassanepi eseva nayo.",
  "atk-s0101a2:196_0": "Asubhadassanampi sātthaṁ, tadatthadīpanatthañca idaṁ vatthu – eko kira daharabhikkhu",
  "atk-s0101a2:196_1": "sāmaṇeraṁ gahetvā dantakaṭṭhatthāya gato. Sāmaṇero maggā okkamitvā purato gacchanto",
  "atk-s0101a2:196_2": "asubhaṁ disvā paṭhamajjhānaṁ nibbattetvā tadeva pādakaṁ katvā saṅkhāre sammasanto",
  "atk-s0101a2:196_3": "tīṇi phalāni sacchikatvā uparimaggatthāya kammaṭṭhānaṁ pariggahetvā aṭṭhāsi. Daharo",
  "atk-s0101a2:196_4": "taṁ apassanto sāmaṇerāti pakkosi. So ‘mayā pabbajitadivasato paṭṭhāya bhikkhunā saddhiṁ",
  "atk-s0101a2:196_5": "dve kathā nāma na kathitapubbā. Aññasmimpi divase upari visesaṁ nibbattessāmī’ti",
  "atk-s0101a2:196_6": "cintetvā kiṁ, bhanteti paṭivacanamadāsi. ‘Ehī’ti ca vutte ekavacaneneva āgantvā,",
  "atk-s0101a2:196_7": "‘bhante, iminā tāva maggeneva gantvā mayā ṭhitokāse muhuttaṁ puratthābhimukho ṭhatvā",
  "atk-s0101a2:196_8": "olokethā’ti āha. So tathā katvā tena pattavisesameva pāpuṇi. Evaṁ ekaṁ asubhaṁ dvinnaṁ",
  "atk-s0101a2:196_9": "janānaṁ atthāya jātaṁ. Evaṁ sātthampi panetaṁ purisassa mātugāmāsubhaṁ asappāyaṁ,",
  "atk-s0101a2:196_10": "mātugāmassa ca purisāsubhaṁ asappāyaṁ, sabhāgameva sappāyanti evaṁ sappāyapariggaṇhanaṁ",
  "atk-s0101a2:196_11": "sappāyasampajaññaṁ nāma.",
  "atk-s0101a2:197_0": "Evaṁ pariggahitasātthakasappāyassa pana aṭṭhatiṁsāya kammaṭṭhānesu attano cittaruciyaṁ",
  "atk-s0101a2:197_1": "kammaṭṭhānasaṅkhātaṁ gocaraṁ uggahetvā bhikkhācāragocare taṁ gahetvāva gamanaṁ gocarasampajaññaṁ",
  "atk-s0101a2:197_2": "nāma. Tassāvibhāvanatthaṁ idaṁ catukkaṁ veditabbaṁ –",
  "atk-s0101a2:198_0": "Idhekacco bhikkhu harati, na paccāharati; ekacco paccāharati, na harati; ekacco pana",
  "atk-s0101a2:198_1": "neva harati, na paccāharati; ekacco harati ca, paccāharati cāti. Tattha yo bhikkhu",
  "atk-s0101a2:198_2": "divasaṁ caṅkamena nisajjāya ca āvaraṇīyehi dhammehi cittaṁ parisodhetvā tathā rattiyā",
  "atk-s0101a2:198_3": "paṭhamayāme, majjhimayāme seyyaṁ kappetvā pacchimayāmepi nisajjacaṅkamehi vītināmetvā",
  "atk-s0101a2:198_4": "pageva cetiyaṅgaṇabodhiyaṅgaṇavattaṁ katvā bodhirukkhe udakaṁ āsiñcitvā, pānīyaṁ",
  "atk-s0101a2:198_5": "paribhojanīyaṁ paccupaṭṭhapetvā ācariyupajjhāyavattādīni sabbāni khandhakavattāni",
  "atk-s0101a2:198_6": "samādāya vattati. So sarīraparikammaṁ katvā senāsanaṁ pavisitvā dve tayo pallaṅke",
  "atk-s0101a2:198_7": "usumaṁ gāhāpento kammaṭṭhānaṁ anuyuñjitvā bhikkhācāravelāyaṁ uṭṭhahitvā kammaṭṭhānasīseneva",
  "atk-s0101a2:198_8": "pattacīvaramādāya senāsanato nikkhamitvā kammaṭṭhānaṁ manasikarontova cetiyaṅgaṇaṁ",
  "atk-s0101a2:198_9": "gantvā, sace buddhānussatikammaṭṭhānaṁ hoti, taṁ avissajjetvāva cetiyaṅgaṇaṁ pavisati.",
  "atk-s0101a2:198_10": "Aññaṁ ce kammaṭṭhānaṁ hoti, sopānamūle ṭhatvā hatthena gahitabhaṇḍaṁ viya taṁ ṭhapetvā",
  "atk-s0101a2:198_11": "buddhārammaṇaṁ pītiṁ gahetvā cetiyaṅgaṇaṁ āruyha, mahantaṁ cetiyaṁ ce, tikkhattuṁ",
  "atk-s0101a2:198_12": "padakkhiṇaṁ katvā catūsu ṭhānesu vanditabbaṁ. Khuddakaṁ cetiyaṁ ce, tatheva padakkhiṇaṁ",
  "atk-s0101a2:198_13": "katvā aṭṭhasu ṭhānesu vanditabbaṁ. Cetiyaṁ vanditvā bodhiyaṅgaṇaṁ pattenāpi buddhassa",
  "atk-s0101a2:198_14": "bhagavato sammukhā viya nipaccākāraṁ dassetvā bodhi vanditabbā. So evaṁ cetiyañca",
  "atk-s0101a2:198_15": "bodhiñca vanditvā paṭisāmitaṭṭhānaṁ gantvā paṭisāmitabhaṇḍakaṁ hatthena gaṇhanto",
  "atk-s0101a2:198_16": "viya nikkhittakammaṭṭhānaṁ gahetvā gāmasamīpe kammaṭṭhānasīseneva cīvaraṁ pārupitvā",
  "atk-s0101a2:198_17": "gāmaṁ piṇḍāya pavisati. Atha naṁ manussā disvā ayyo no āgatoti paccuggantvā pattaṁ",
  "atk-s0101a2:198_18": "gahetvā āsanasālāya vā gehe vā nisīdāpetvā yāguṁ datvā yāva bhattaṁ na niṭṭhāti,",
  "atk-s0101a2:198_19": "tāva pāde dhovitvā telena makkhetvā purato te nisīditvā pañhaṁ vā pucchanti, dhammaṁ",
  "atk-s0101a2:198_20": "vā sotukāmā honti. Sacepi na kathāpenti, janasaṅgahatthaṁ dhammakathā nāma kātabbā",
  "atk-s0101a2:198_21": "yevāti aṭṭhakathācariyā vadanti. Dhammakathā hi kammaṭṭhānavinimuttā nāma natthi,",
  "atk-s0101a2:198_22": "tasmā kammaṭṭhānasīseneva dhammakathaṁ kathetvā kammaṭṭhānasīseneva āhāraṁ paribhuñjitvā",
  "atk-s0101a2:198_23": "anumodanaṁ katvā nivattiyamānehipi manussehi anugatova gāmato nikkhamitvā tattha",
  "atk-s0101a2:198_24": "te nivattetvā maggaṁ paṭipajjati.",
  "atk-s0101a2:199_0": "Atha naṁ puretaraṁ nikkhamitvā bahigāme katabhattakiccā sāmaṇeradaharabhikkhū disvā",
  "atk-s0101a2:199_1": "paccuggantvā pattacīvaramassa gaṇhanti. Porāṇakabhikkhū kira amhākaṁ upajjhāyo ācariyoti",
  "atk-s0101a2:199_2": "na mukhaṁ oloketvā vattaṁ karonti, sampattaparicchedeneva karonti. Te taṁ pucchanti",
  "atk-s0101a2:199_3": "– “bhante, ete manussā tumhākaṁ kiṁ honti, mātipakkhato sambandhā pitipakkhato”ti?",
  "atk-s0101a2:199_4": "Kiṁ disvā pucchathāti? Tumhesu etesaṁ pemaṁ bahumānanti. Āvuso, yaṁ mātāpitūhipi",
  "atk-s0101a2:199_5": "dukkaraṁ, taṁ ete amhākaṁ karonti, pattacīvarampi no etesaṁ santakameva, etesaṁ ānubhāvena",
  "atk-s0101a2:199_6": "neva bhaye bhayaṁ, na chātake chātakaṁ jānāma. Īdisā nāma amhākaṁ upakārino natthīti",
  "atk-s0101a2:199_7": "tesaṁ guṇe kathento gacchati. Ayaṁ vuccati harati na paccāharatīti.",
  "atk-s0101a2:200_0": "Yassa pana pageva vuttappakāraṁ vattapaṭipattiṁ karontassa kammajatejodhātu pajjalati,",
  "atk-s0101a2:200_1": "anupādinnakaṁ muñcitvā upādinnakaṁ gaṇhāti, sarīrato sedā muñcanti, kammaṭṭhānaṁ",
  "atk-s0101a2:200_2": "vīthiṁ nārohati, so pageva pattacīvaramādāya vegasā cetiyaṁ vanditvā gorūpānaṁ nikkhamanavelāyameva",
  "atk-s0101a2:200_3": "gāmaṁ yāgubhikkhāya pavisitvā yāguṁ labhitvā āsanasālaṁ gantvā pivati, athassa dvattikkhattuṁ",
  "atk-s0101a2:200_4": "ajjhoharaṇamatteneva kammajatejodhātu upādinnakaṁ muñcitvā anupādinnakaṁ gaṇhāti,",
  "atk-s0101a2:200_5": "ghaṭasatena nhāto viya tejodhātu pariḷāhanibbānaṁ patvā kammaṭṭhānasīsena yāguṁ paribhuñjitvā",
  "atk-s0101a2:200_6": "pattañca mukhañca dhovitvā antarābhatte kammaṭṭhānaṁ manasikatvā avasesaṭṭhāne piṇḍāya",
  "atk-s0101a2:200_7": "caritvā kammaṭṭhānasīsena āhārañca paribhuñjitvā tato paṭṭhāya poṅkhānupoṅkhaṁ upaṭṭhahamānaṁ",
  "atk-s0101a2:200_8": "kammaṭṭhānaṁ gahetvā āgacchati, ayaṁ vuccati paccāharatina haratīti. Edisā ca bhikkhū",
  "atk-s0101a2:200_9": "yāguṁ pivitvā vipassanaṁ ārabhitvā buddhasāsane arahattappattā nāma gaṇanapathaṁ",
  "atk-s0101a2:200_10": "vītivattā. Sīhaḷadīpeyeva tesu tesu gāmesu āsanasālāyaṁ vā na taṁ āsanamatthi, yattha",
  "atk-s0101a2:200_11": "yāguṁ pivitvā arahattappattā bhikkhū natthīti.",
  "atk-s0101a2:201_0": "Yo pana pamādavihārī hoti, nikkhittadhuro sabbavattāni bhinditvā pañcavidhacetokhīlavinibandhacitto",
  "atk-s0101a2:201_1": "viharanto – “kammaṭṭhānaṁ nāma atthī”ti saññampi akatvā gāmaṁ piṇḍāya pavisitvā ananulomikena",
  "atk-s0101a2:201_2": "gihisaṁsaggena saṁsaṭṭho caritvā ca bhuñjitvā ca tuccho nikkhamati, ayaṁ vuccati",
  "atk-s0101a2:201_3": "neva harati na paccāharatīti.",
  "atk-s0101a2:202_0": "Yo panāyaṁ – “harati ca paccāharati cā”ti vutto, so gatapaccāgatavattavaseneva veditabbo.",
  "atk-s0101a2:202_1": "Attakāmā hi kulaputtā sāsane pabbajitvā dasapi vīsampi tiṁsampi cattālīsampi paññāsampi",
  "atk-s0101a2:202_2": "satampi ekato vasantā katikavattaṁ katvā viharanti, “āvuso, tumhe na iṇaṭṭā, na bhayaṭṭā,",
  "atk-s0101a2:202_3": "na jīvikāpakatā pabbajitā, dukkhā muccitukāmā panettha pabbajitā, tasmā gamane uppannakilesaṁ",
  "atk-s0101a2:202_4": "gamaneyeva niggaṇhatha, tathā ṭhāne, nisajjāya, sayane uppannakilesaṁ sayaneva niggaṇhathā”ti.",
  "atk-s0101a2:203_0": "Te evaṁ katikavattaṁ katvā bhikkhācāraṁ gacchantā aḍḍhausabhausabhaaḍḍhagāvutagāvutantaresu",
  "atk-s0101a2:203_1": "pāsāṇā honti, tāya saññāya kammaṭṭhānaṁ manasikarontāva gacchanti. Sace kassaci gamane",
  "atk-s0101a2:203_2": "kileso uppajjati, tattheva naṁ niggaṇhāti. Tathā asakkonto tiṭṭhati, athassa pacchato",
  "atk-s0101a2:203_3": "āgacchantopi tiṭṭhati. So “ayaṁ bhikkhu tuyhaṁ uppannavitakkaṁ jānāti, ananucchavikaṁ",
  "atk-s0101a2:203_4": "te eta”nti attānaṁ paṭicodetvā vipassanaṁ vaḍḍhetvā tattheva ariyabhūmiṁ okkamati;",
  "atk-s0101a2:203_5": "tathā asakkonto nisīdati. Athassa pacchato āgacchantopi nisīdatīti soyeva nayo. Ariyabhūmiṁ",
  "atk-s0101a2:203_6": "okkamituṁ asakkontopi taṁ kilesaṁ vikkhambhetvā kammaṭṭhānaṁ manasikarontova gacchati,",
  "atk-s0101a2:203_7": "na kammaṭṭhānavippayuttena cittena pādaṁ uddharati, uddharati ce, paṭinivattitvā",
  "atk-s0101a2:203_8": "purimapadesaṁyeva eti. Ālindakavāsī mahāphussadevatthero viya.",
  "atk-s0101a2:204_0": "So kira ekūnavīsativassāni gatapaccāgatavattaṁ pūrento eva vihāsi, manussāpi addasaṁsu",
  "atk-s0101a2:204_1": "antarāmagge kasantā ca vapantā ca maddantā ca kammāni ca karontā theraṁ tathāgacchantaṁ",
  "atk-s0101a2:204_2": "disvā – “ayaṁ thero punappunaṁ nivattitvā gacchati, kinnu kho maggamūḷho, udāhu kiñci",
  "atk-s0101a2:204_3": "pamuṭṭho”ti samullapanti. So taṁ anādiyitvā kammaṭṭhānayuttacitteneva samaṇadhammaṁ",
  "atk-s0101a2:204_4": "karonto vīsativassabbhantare arahattaṁ pāpuṇi, arahattappattadivase cassa caṅkamanakoṭiyaṁ",
  "atk-s0101a2:204_5": "adhivatthā devatā aṅgulīhi dīpaṁ ujjāletvā aṭṭhāsi. Cattāropi mahārājāno sakko ca",
  "atk-s0101a2:204_6": "devānamindo brahmā ca sahampati upaṭṭhānaṁ agamaṁsu. Tañca obhāsaṁ disvā vanavāsī",
  "atk-s0101a2:204_7": "mahātissatthero taṁ dutiyadivase pucchi – “rattibhāge āyasmato santike obhāso ahosi,",
  "atk-s0101a2:204_8": "kiṁ so obhāso”ti? Thero vikkhepaṁ karonto obhāso nāma dīpobhāsopi hoti, maṇiobhāsopīti",
  "atk-s0101a2:204_9": "evamādimāha. Tato ‘paṭicchādetha tumhe’ti nibaddho ‘āmā’ti paṭijānitvā ārocesi. Kāḷavallimaṇḍapavāsī",
  "atk-s0101a2:204_10": "mahānāgatthero viya ca.",
  "atk-s0101a2:205_0": "Sopi kira gatapaccāgatavattaṁ pūrento – paṭhamaṁ tāva bhagavato mahāpadhānaṁ pūjessāmīti",
  "atk-s0101a2:205_1": "sattavassāni ṭhānacaṅkamameva adhiṭṭhāsi. Puna soḷasavassāni gatapaccāgatavattaṁ",
  "atk-s0101a2:205_2": "pūretvā arahattaṁ pāpuṇi. So kammaṭṭhānayutteneva cittena pādaṁ uddharanto, viyuttena",
  "atk-s0101a2:205_3": "uddhaṭe paṭinivattento gāmasamīpaṁ gantvā “gāvī nu pabbajito nū”ti āsaṅkanīyapadese",
  "atk-s0101a2:205_4": "ṭhatvā cīvaraṁ pārupitvā kacchakantarato udakena pattaṁ dhovitvā udakagaṇḍūsaṁ karoti.",
  "atk-s0101a2:205_5": "Kiṁ kāraṇā? Mā me bhikkhaṁ dātuṁ vā vandituṁ vā āgate manusse ‘dīghāyukā hothā’ti",
  "atk-s0101a2:205_6": "vacanamattenāpi kammaṭṭhānavikkhepo ahosīti. “Ajja, bhante, katimī”ti divasaṁ vā",
  "atk-s0101a2:205_7": "bhikkhugaṇanaṁ vā pañhaṁ vā pucchito pana udakaṁ gilitvā āroceti. Sace divasādīni",
  "atk-s0101a2:205_8": "pucchakā na honti, nikkhamanavelāya gāmadvāre niṭṭhubhitvāva yāti.",
  "atk-s0101a2:206_0": "Kalambatitthavihāre vassūpagatā paññāsabhikkhū viya ca. Te kira āsaḷhipuṇṇamāyaṁ",
  "atk-s0101a2:206_1": "katikavattaṁ akaṁsu – “arahattaṁ appatvā aññamaññaṁ nālapissāmā”ti, gāmañca piṇḍāya",
  "atk-s0101a2:206_2": "pavisantā udakagaṇḍūsaṁ katvā pavisiṁsu. Divasādīsu pucchitesu vuttanayeneva paṭipajjiṁsu.",
  "atk-s0101a2:206_3": "Tattha manussā niṭṭhubhanaṁ disvā jāniṁsu – “ajjeko āgato, ajja dve”ti. Evañca cintesuṁ",
  "atk-s0101a2:206_4": "– “kinnu kho ete amhehiyeva saddhiṁ na sallapanti, udāhu aññamaññampi. Sace aññamaññampi",
  "atk-s0101a2:206_5": "na sallapanti, addhā vivādajātā bhavissanti. Etha ne aññamaññaṁ khamāpessāmā”ti,",
  "atk-s0101a2:206_6": "sabbe vihāraṁ gantvā paññāsāya bhikkhūsu dvepi bhikkhū ekokāse nāddasaṁsu. Tato yo",
  "atk-s0101a2:206_7": "tesu cakkhumā puriso, so āha – “na bho kalahakārakānaṁ vasanokāso īdiso hoti, susammaṭṭhaṁ",
  "atk-s0101a2:206_8": "cetiyaṅgaṇabodhiyaṅgaṇaṁ, sunikkhittā sammajjaniyo, sūpaṭṭhapitaṁ pānīyaṁ paribhojanīya”nti,",
  "atk-s0101a2:206_9": "te tatova nivattā. Tepi bhikkhū anto temāseyeva arahattaṁ patvā mahāpavāraṇāya visuddhipavāraṇaṁ pavāresuṁ.",
  "atk-s0101a2:207_0": "Evaṁ kāḷavallimaṇḍapavāsī mahānāgatthero viya, kalambatitthavihāre vassūpagatabhikkhū",
  "atk-s0101a2:207_1": "viya ca kammaṭṭhānayutteneva cittena pādaṁ uddharanto gāmasamīpaṁ gantvā udakagaṇḍūsaṁ",
  "atk-s0101a2:207_2": "katvā vīthiyo sallakkhetvā, yattha surāsoṇḍadhuttādayo kalahakārakā caṇḍahatthiassādayo",
  "atk-s0101a2:207_3": "vā natthi, taṁ vīthiṁ paṭipajjati. Tattha ca piṇḍāya caramāno na turitaturito viya",
  "atk-s0101a2:207_4": "javena gacchati. Na hi javena piṇḍapātiyadhutaṅgaṁ nāma kiñci atthi. Visamabhūmibhāgappattaṁ",
  "atk-s0101a2:207_5": "pana udakasakaṭaṁ viya niccalo hutvā gacchati. Anugharaṁ paviṭṭho ca dātukāmaṁ vā",
  "atk-s0101a2:207_6": "adātukāmaṁ vā sallakkhetvā tadanurūpaṁ kālaṁ āgamento bhikkhaṁ paṭilabhitvā ādāya",
  "atk-s0101a2:207_7": "antogāme vā bahigāme vā vihārameva vā āgantvā yathā phāsuke patirūpe okāse nisīditvā",
  "atk-s0101a2:207_8": "kammaṭṭhānaṁ manasikaronto āhāre paṭikūlasaññaṁ upaṭṭhapetvā akkhabbhañjana – vaṇalepanaputtamaṁsūpamavasena",
  "atk-s0101a2:207_9": "paccavekkhanto aṭṭhaṅgasamannāgataṁ āhāraṁ āhāreti, neva davāya na madāya na maṇḍanāya",
  "atk-s0101a2:207_10": "na vibhūsanāya…pe… bhuttāvī ca udakakiccaṁ katvā muhuttaṁ bhattakilamathaṁ paṭippassambhetvā",
  "atk-s0101a2:207_11": "yathā purebhattaṁ, evaṁ pacchābhattaṁ purimayāmaṁ pacchimayāmañca kammaṭṭhānameva",
  "atk-s0101a2:207_12": "manasi karoti, ayaṁ vuccati harati ca paccāharati cāti.",
  "atk-s0101a2:208_0": "Idaṁ pana haraṇapaccāharaṇasaṅkhātaṁ gatapaccāgatavattaṁ pūrento yadi upanissayasampanno",
  "atk-s0101a2:208_1": "hoti, paṭhamavaye eva arahattaṁ pāpuṇāti. No ce paṭhamavaye pāpuṇāti, atha majjhimavaye;",
  "atk-s0101a2:208_2": "no ce majjhimavaye pāpuṇāti, atha maraṇasamaye; no ce maraṇasamaye pāpuṇāti, atha",
  "atk-s0101a2:208_3": "devaputto hutvā; no ce devaputto hutvā pāpuṇāti, anuppanne buddhe nibbatto paccekabodhiṁ",
  "atk-s0101a2:208_4": "sacchikaroti. No ce paccekabodhiṁ sacchikaroti, atha buddhānaṁ sammukhībhāve khippābhiñño",
  "atk-s0101a2:208_5": "hoti; seyyathāpi thero bāhiyo dārucīriyo mahāpañño vā, seyyathāpi thero sāriputto",
  "atk-s0101a2:208_6": "mahiddhiko vā, seyyathāpi thero mahāmoggallāno dhutavādo vā, seyyathāpi thero mahākassapo",
  "atk-s0101a2:208_7": "dibbacakkhuko vā, seyyathāpi thero anuruddho vinayadharo vā, seyyathāpi thero upāli",
  "atk-s0101a2:208_8": "dhammakathiko vā, seyyathāpi thero puṇṇo mantāṇiputto āraññiko vā, seyyathāpi thero",
  "atk-s0101a2:208_9": "revato bahussuto vā, seyyathāpi thero ānando bhikkhākāmo vā, seyyathāpi thero rāhulo",
  "atk-s0101a2:208_10": "buddhaputtoti. Iti imasmiṁ catukke yvāyaṁ harati ca paccāharati ca, tassa gocarasampajaññaṁ sikhāpattaṁ hoti.",
  "atk-s0101a2:209_0": "Abhikkamādīsu pana asammuyhanaṁ asammohasampajaññaṁ, taṁ evaṁ veditabbaṁ – idha bhikkhu",
  "atk-s0101a2:209_1": "abhikkamanto vā paṭikkamanto vā yathā andhabālaputhujjanā abhikkamādīsu – “attā abhikkamati,",
  "atk-s0101a2:209_2": "attanā abhikkamo nibbattito”ti vā, “ahaṁ abhikkamāmi, mayā abhikkamo nibbattito”ti",
  "atk-s0101a2:209_3": "vā sammuyhanti, tathā asammuyhanto “abhikkamāmī”ti citte uppajjamāne teneva cittena",
  "atk-s0101a2:209_4": "saddhiṁ cittasamuṭṭhānā vāyodhātu viññattiṁ janayamānā uppajjati. Iti cittakiriyavāyodhātuvipphāravasena",
  "atk-s0101a2:209_5": "ayaṁ kāyasammato aṭṭhisaṅghāto abhikkamati. Tassevaṁ abhikkamato ekekapāduddharaṇe",
  "atk-s0101a2:209_6": "pathavīdhātu āpodhātūti dve dhātuyo omattā honti mandā, itarā dve adhimattā honti",
  "atk-s0101a2:209_7": "balavatiyo; tathā atiharaṇavītiharaṇesu. Vossajjane tejodhātu vāyodhātūti dve dhātuyo",
  "atk-s0101a2:209_8": "omattā honti mandā, itarā dve adhimattā balavatiyo, tathā sannikkhepanasannirujjhanesu.",
  "atk-s0101a2:209_9": "Tattha uddharaṇe pavattā rūpārūpadhammā atiharaṇaṁ na pāpuṇanti, tathā atiharaṇe",
  "atk-s0101a2:209_10": "pavattā vītiharaṇaṁ, vītiharaṇe pavattā vossajjanaṁ, vossajjane pavattā sannikkhepanaṁ,",
  "atk-s0101a2:209_11": "sannikkhepane pavattā sannirujjhanaṁ na pāpuṇanti. Tattha tattheva pabbaṁ pabbaṁ",
  "atk-s0101a2:209_12": "sandhi sandhi odhi odhi hutvā tattakapāle pakkhittatilāni viya paṭapaṭāyantā bhijjanti.",
  "atk-s0101a2:209_13": "Tattha ko eko abhikkamati, kassa vā ekassa abhikkamanaṁ? Paramatthato hi dhātūnaṁyeva",
  "atk-s0101a2:209_14": "gamanaṁ, dhātūnaṁ ṭhānaṁ, dhātūnaṁ nisajjanaṁ, dhātūnaṁ sayanaṁ. Tasmiṁ tasmiṁ koṭṭhāse saddhiṁ rūpena.",
  "atk-s0101a2:210": "Aññaṁ uppajjate cittaṁ, aññaṁ cittaṁ nirujjhati;",
  "atk-s0101a2:211": "Avīcimanusambandho, nadīsotova vattatīti.",
  "atk-s0101a2:212": "Evaṁ abhikkamādīsu asammuyhanaṁ asammohasampajaññaṁ nāmāti.",
  "atk-s0101a2:213": "Niṭṭhito abhikkante paṭikkante sampajānakārī hotīti padassa attho.",
  "atk-s0101a2:214_0": "Ālokite vilokiteti ettha pana ālokitaṁ nāma purato pekkhaṇaṁ. Vilokitaṁ nāma anudisāpekkhaṇaṁ.",
  "atk-s0101a2:214_1": "Aññānipi heṭṭhā upari pacchato pekkhaṇavasena olokitaullokitāpalokitāni nāma honti,",
  "atk-s0101a2:214_2": "tāni idha na gahitāni. Sāruppavasena pana imāneva dve gahitāni, iminā vā mukhena",
  "atk-s0101a2:214_3": "sabbānipi tāni gahitānevāti.",
  "atk-s0101a2:215_0": "Tattha “ālokessāmī”ti citte uppanne cittavaseneva anoloketvā atthapariggaṇhanaṁ sātthakasampajaññaṁ,",
  "atk-s0101a2:215_1": "taṁ āyasmantaṁ nandaṁ kāyasakkhiṁ katvā veditabbaṁ. Vuttañhetaṁ bhagavatā – “sace,",
  "atk-s0101a2:215_2": "bhikkhave, nandassa puratthimā disā āloketabbā hoti, sabbaṁ cetasā samannāharitvā",
  "atk-s0101a2:215_3": "nando puratthimaṁ disaṁ āloketi – ‘evaṁ me puratthimaṁ disaṁ ālokayato na abhijjhādomanassā",
  "atk-s0101a2:215_4": "pāpakā akusalā dhammā anvāssavissantī’ti. Itiha tattha sampajāno hoti. Sace, bhikkhave,",
  "atk-s0101a2:215_5": "nandassa pacchimā disā…pe… uttarā disā…pe… dakkhiṇā disā…pe… uddhaṁ…pe… adho…pe…",
  "atk-s0101a2:215_6": "anudisā anuviloketabbā hoti, sabbaṁ cetasā samannāharitvā nando anudisaṁ anuviloketi",
  "atk-s0101a2:215_7": "– ‘evaṁ me anudisaṁ anuvilokayato na abhijjhādomanassā pāpakā akusalā dhammā anvāssavissantī’ti.",
  "atk-s0101a2:215_8": "Itiha tattha sampajāno hotī”ti.",
  "atk-s0101a2:216_0": "Api ca idhāpi pubbe vuttacetiyadassanādivaseneva sātthakatā ca sappāyatā ca veditabbā,",
  "atk-s0101a2:216_1": "kammaṭṭhānassa pana avijahanameva gocarasampajaññaṁ. Tasmā ettha khandhadhātuāyatanakammaṭṭhānikehi",
  "atk-s0101a2:216_2": "attano kammaṭṭhānavaseneva, kasiṇādikammaṭṭhānikehi vā pana kammaṭṭhānasīseneva ālokanaṁ",
  "atk-s0101a2:216_3": "vilokanaṁ kātabbaṁ. Abbhantare attā nāma āloketā vā viloketā vā natthi, ‘ālokessāmī’ti",
  "atk-s0101a2:216_4": "pana citte uppajjamāne teneva cittena saddhiṁ cittasamuṭṭhānā vāyodhātu viññattiṁ",
  "atk-s0101a2:216_5": "janayamānā uppajjati. Iti cittakiriyavāyodhātuvipphāravasena heṭṭhimaṁ akkhidalaṁ",
  "atk-s0101a2:216_6": "adho sīdati, uparimaṁ uddhaṁ laṅgheti. Koci yantakena vivaranto nāma natthi. Tato",
  "atk-s0101a2:216_7": "cakkhuviññāṇaṁ dassanakiccaṁ sādhentaṁ uppajjatīti evaṁ pajānanaṁ panettha asammohasampajaññaṁ",
  "atk-s0101a2:216_8": "nāma. Api ca mūlapariññā āgantukatāva kālikabhāvavasena pettha asammohasampajaññaṁ",
  "atk-s0101a2:216_9": "veditabbaṁ. Mūlapariññāvasena tāva –",
  "atk-s0101a2:217": "Bhavaṅgāvajjanañceva, dassanaṁ sampaṭicchanaṁ;",
  "atk-s0101a2:218": "Santīraṇaṁ voṭṭhabbanaṁ, javanaṁ bhavati sattamaṁ.",
  "atk-s0101a2:219_0": "Tattha bhavaṅgaṁ upapattibhavassa aṅgakiccaṁ sādhayamānaṁ pavattati, taṁ āvaṭṭetvā",
  "atk-s0101a2:219_1": "kiriyamanodhātu āvajjanakiccaṁ sādhayamānā, taṁnirodhā cakkhuviññāṇaṁ dassanakiccaṁ",
  "atk-s0101a2:219_2": "sādhayamānaṁ, taṁnirodhā vipākamanodhātu sampaṭicchanakiccaṁ sādhayamānā, taṁnirodhā",
  "atk-s0101a2:219_3": "vipākamanoviññāṇadhātu santīraṇakiccaṁ sādhayamānā, taṁnirodhā kiriyamanoviññāṇadhātu",
  "atk-s0101a2:219_4": "voṭṭhabbanakiccaṁ sādhayamānā, taṁnirodhā sattakkhattuṁ javanaṁ javati. Tattha paṭhamajavanepi",
  "atk-s0101a2:219_5": "– “ayaṁ itthī, ayaṁ puriso”ti rajjanadussanamuyhanavasena ālokitavilokitaṁ nāma na",
  "atk-s0101a2:219_6": "hoti. Dutiyajavanepi…pe… sattamajavanepi. Etesu pana yuddhamaṇḍale yodhesu viya heṭṭhupariyavasena",
  "atk-s0101a2:219_7": "bhijjitvā patitesu – “ayaṁ itthī, ayaṁ puriso”ti rajjanādivasena ālokitavilokitaṁ",
  "atk-s0101a2:219_8": "hoti. Evaṁ tāvettha mūlapariññāvasena asammohasampajaññaṁ veditabbaṁ.",
  "atk-s0101a2:220_0": "Cakkhudvāre pana rūpe āpāthamāgate bhavaṅgacalanato uddhaṁ sakakiccanipphādanavasena",
  "atk-s0101a2:220_1": "āvajjanādīsu uppajjitvā niruddhesu avasāne javanaṁ uppajjati, taṁ pubbe uppannānaṁ",
  "atk-s0101a2:220_2": "āvajjanādīnaṁ gehabhūte cakkhudvāre āgantukapuriso viya hoti. Tassa yathā paragehe",
  "atk-s0101a2:220_3": "kiñci yācituṁ paviṭṭhassa āgantukapurisassa gehassāmikesu tuṇhīmāsinesu āṇākaraṇaṁ",
  "atk-s0101a2:220_4": "na yuttaṁ, evaṁ āvajjanādīnaṁ gehabhūte cakkhudvāre āvajjanādīsupi arajjantesu adussantesu",
  "atk-s0101a2:220_5": "amuyhantesu ca rajjanadussanamuyhanaṁ ayuttanti evaṁ āgantukabhāvavasena asammohasampajaññaṁ veditabbaṁ.",
  "atk-s0101a2:221_0": "Yāni panetāni cakkhudvāre voṭṭhabbanapariyosānāni cittāni uppajjanti, tāni saddhiṁ",
  "atk-s0101a2:221_1": "sampayuttadhammehi tattha tattheva bhijjanti, aññamaññaṁ na passantīti, ittarāni",
  "atk-s0101a2:221_2": "tāvakālikāni honti. Tattha yathā ekasmiṁ ghare sabbesu mānusakesu matesu avasesassa",
  "atk-s0101a2:221_3": "ekassa taṅkhaṇaññeva maraṇadhammassa na yuttā naccagītādīsu abhirati nāma. Evameva",
  "atk-s0101a2:221_4": "ekadvāre sasampayuttesu āvajjanādīsu tattha tattheva matesu avasesassa taṅkhaṇeyeva",
  "atk-s0101a2:221_5": "maraṇadhammassa javanassāpi rajjanadussanamuyhanavasena abhirati nāma na yuttāti.",
  "atk-s0101a2:221_6": "Evaṁ tāvakālikabhāvavasena asammohasampajaññaṁ veditabbaṁ.",
  "atk-s0101a2:222_0": "Api ca khandhāyatanadhātupaccayapaccavekkhaṇavasena petaṁ veditabbaṁ. Ettha hi cakkhu",
  "atk-s0101a2:222_1": "ceva rūpā ca rūpakkhandho, dassanaṁ viññāṇakkhandho, taṁsampayuttā vedanā vedanākkhandho,",
  "atk-s0101a2:222_2": "saññā saññākkhandho, phassādikā saṅkhārakkhandho. Evametesaṁ pañcannaṁ khandhānaṁ",
  "atk-s0101a2:222_3": "samavāye ālokanavilokanaṁ paññāyati. Tattha ko eko āloketi, ko viloketi?",
  "atk-s0101a2:223_0": "Tathā cakkhu cakkhāyatanaṁ, rūpaṁ rūpāyatanaṁ, dassanaṁ manāyatanaṁ, vedanādayo sampayuttadhammā",
  "atk-s0101a2:223_1": "dhammāyatanaṁ. Evametesaṁ catunnaṁ āyatanānaṁ samavāye ālokanavilokanaṁ paññāyati.",
  "atk-s0101a2:223_2": "Tattha ko eko āloketi, ko viloketi?",
  "atk-s0101a2:224_0": "Tathā cakkhu cakkhudhātu, rūpaṁ rūpadhātu, dassanaṁ cakkhuviññāṇadhātu, taṁsampayuttā",
  "atk-s0101a2:224_1": "vedanādayo dhammā dhammadhātu. Evametāsaṁ catunnaṁ dhātūnaṁ samavāye ālokanavilokanaṁ",
  "atk-s0101a2:224_2": "paññāyati. Tattha ko eko āloketi, ko viloketi?",
  "atk-s0101a2:225_0": "Tathā cakkhu nissayapaccayo, rūpā ārammaṇapaccayo, āvajjanaṁ anantarasamanantarūpanissayanatthivigatapaccayo,",
  "atk-s0101a2:225_1": "āloko upanissayapaccayo, vedanādayo sahajātapaccayo. Evametesaṁ paccayānaṁ samavāye",
  "atk-s0101a2:225_2": "ālokanavilokanaṁ paññāyati. Tattha ko eko āloketi, ko viloketīti? Evamettha khandhāyatanadhātupaccayapaccavekkhaṇavasenapi",
  "atk-s0101a2:225_3": "asammohasampajaññaṁ veditabbaṁ.",
  "atk-s0101a2:226_0": "Samiñjite pasāriteti pabbānaṁ samiñjanapasāraṇe. Tattha cittavaseneva samiñjanapasāraṇaṁ",
  "atk-s0101a2:226_1": "akatvā hatthapādānaṁ samiñjanapasāraṇapaccayā atthānatthaṁ pariggaṇhitvā atthapariggaṇhanaṁ",
  "atk-s0101a2:226_2": "sātthakasampajaññaṁ. Tattha hatthapāde aticiraṁ samiñjetvā vā pasāretvā vā ṭhitassa",
  "atk-s0101a2:226_3": "khaṇe khaṇe vedanā uppajjati, cittaṁ ekaggataṁ na labhati, kammaṭṭhānaṁ paripatati,",
  "atk-s0101a2:226_4": "visesaṁ nādhigacchati. Kāle samiñjentassa kāle pasārentassa pana tā vedanā nuppajjanti,",
  "atk-s0101a2:226_5": "cittaṁ ekaggaṁ hoti, kammaṭṭhānaṁ phātiṁ gacchati, visesamadhigacchatīti, evaṁ atthānatthapariggaṇhanaṁ veditabbaṁ.",
  "atk-s0101a2:227": "Atthe pana satipi sappāyāsappāyaṁ pariggaṇhitvā sappāyapariggaṇhanaṁ sappāyasampajaññaṁ. Tatrāyaṁ nayo –",
  "atk-s0101a2:228_0": "Mahācetiyaṅgaṇe kira daharabhikkhū sajjhāyaṁ gaṇhanti, tesaṁ piṭṭhipassesu daharabhikkhuniyo",
  "atk-s0101a2:228_1": "dhammaṁ suṇanti. Tatreko daharo hatthaṁ pasārento kāyasaṁsaggaṁ patvā teneva kāraṇena",
  "atk-s0101a2:228_2": "gihī jāto. Aparo bhikkhu pādaṁ pasārento aggimhi pasāresi, aṭṭhimāhacca pādo jhāyi.",
  "atk-s0101a2:228_3": "Aparo vammike pasāresi, so āsīvisena ḍaṭṭho. Aparo cīvarakuṭidaṇḍake pasāresi, taṁ",
  "atk-s0101a2:228_4": "maṇisappo ḍaṁsi. Tasmā evarūpe asappāye apasāretvā sappāye pasāretabbaṁ. Idamettha sappāyasampajaññaṁ.",
  "atk-s0101a2:229_0": "Gocarasampajaññaṁ pana mahātheravatthunā dīpetabbaṁ – mahāthero kira divāṭhāne nisinno",
  "atk-s0101a2:229_1": "antevāsikehi saddhiṁ kathayamāno sahasā hatthaṁ samiñjetvā puna yathāṭhāne ṭhapetvā",
  "atk-s0101a2:229_2": "saṇikaṁ samiñjesi. Taṁ antevāsikā pucchiṁsu – “kasmā, bhante, sahasā hatthaṁ samiñjitvā",
  "atk-s0101a2:229_3": "puna yathāṭhāne ṭhapetvā saṇikaṁ samiñjiyitthā”ti? Yato paṭṭhāyāhaṁ, āvuso, kammaṭṭhānaṁ",
  "atk-s0101a2:229_4": "manasikātuṁ āraddho, na me kammaṭṭhānaṁ muñcitvā hattho samiñjitapubbo, idāni pana",
  "atk-s0101a2:229_5": "me tumhehi saddhiṁ kathayamānena kammaṭṭhānaṁ muñcitvā samiñjito. Tasmā puna yathāṭhāne",
  "atk-s0101a2:229_6": "ṭhapetvā samiñjesinti. Sādhu, bhante, bhikkhunā nāma evarūpena bhavitabbanti. Evametthāpi",
  "atk-s0101a2:229_7": "kammaṭṭhānāvijahanameva gocarasampajaññanti veditabbaṁ.",
  "atk-s0101a2:230_0": "Abbhantare attā nāma koci samiñjento vā pasārento vā natthi, vuttappakāracittakiriyavāyodhātuvipphārena",
  "atk-s0101a2:230_1": "pana suttākaḍḍhanavasena dāruyantassa hatthapādalacalanaṁ viya samiñjanapasāraṇaṁ",
  "atk-s0101a2:230_2": "hotīti evaṁ parijānanaṁ panettha asammohasampajaññanti veditabbaṁ.",
  "atk-s0101a2:231_0": "Saṅghāṭipattacīvaradhāraṇeti ettha saṅghāṭicīvarānaṁ nivāsanapārupanavasena pattassa",
  "atk-s0101a2:231_1": "bhikkhāpaṭiggahaṇādivasena paribhogo dhāraṇaṁ nāma. Tattha saṅghāṭicīvaradhāraṇe",
  "atk-s0101a2:231_2": "tāva nivāsetvā vā pārupitvā vā piṇḍāya carato āmisalābho sītassa paṭighātāyātiādinā",
  "atk-s0101a2:231_3": "nayena bhagavatā vuttappakāroyeva ca attho attho nāma. Tassa vasena sātthakasampajaññaṁ veditabbaṁ.",
  "atk-s0101a2:232_0": "Uṇhapakatikassa pana dubbalassa ca cīvaraṁ sukhumaṁ sappāyaṁ, sītālukassa ghanaṁ",
  "atk-s0101a2:232_1": "dupaṭṭaṁ. Viparītaṁ asappāyaṁ. Yassa kassaci jiṇṇaṁ asappāyameva, aggaḷādidānena",
  "atk-s0101a2:232_2": "hissa taṁ palibodhakaraṁ hoti. Tathā paṭṭuṇṇadukūlādibhedaṁ lobhanīyacīvaraṁ. Tādisañhi",
  "atk-s0101a2:232_3": "araññe ekakassa nivāsantarāyakaraṁ jīvitantarāyakarañcāpi hoti. Nippariyāyena pana",
  "atk-s0101a2:232_4": "yaṁ nimittakammādimicchājīvavasena uppannaṁ, yañcassa sevamānassa akusalā dhammā",
  "atk-s0101a2:232_5": "abhivaḍḍhanti, kusalā dhammā parihāyanti, taṁ asappāyaṁ. Viparītaṁ sappāyaṁ. Tassa",
  "atk-s0101a2:232_6": "vasenettha sappāyasampajaññaṁ. Kammaṭṭhānāvijahanavaseneva gocarasampajaññaṁ veditabbaṁ.",
  "atk-s0101a2:233_0": "Abbhantare attā nāma koci cīvaraṁ pārupento natthi, vuttappakārena cittakiriyavāyodhātuvipphāreneva",
  "atk-s0101a2:233_1": "pana cīvarapārupanaṁ hoti. Tattha cīvarampi acetanaṁ, kāyopi acetano. Cīvaraṁ na",
  "atk-s0101a2:233_2": "jānāti – “mayā kāyo pārupito”ti. Kāyopi na jānāti – “ahaṁ cīvarena pārupito”ti. Dhātuyova",
  "atk-s0101a2:233_3": "dhātusamūhaṁ paṭicchādenti paṭapilotikāyapotthakarūpapaṭicchādane viya. Tasmā neva",
  "atk-s0101a2:233_4": "sundaraṁ cīvaraṁ labhitvā somanassaṁ kātabbaṁ, na asundaraṁ labhitvā domanassaṁ.",
  "atk-s0101a2:234_0": "Nāgavammikacetiyarukkhādīsu hi keci mālāgandhadhūmavatthādīhi sakkāraṁ karonti, keci",
  "atk-s0101a2:234_1": "gūthamuttakaddamadaṇḍasatthappahārādīhi asakkāraṁ. Na tehi nāgavammikarukkhādayo",
  "atk-s0101a2:234_2": "somanassaṁ vā domanassaṁ vā karonti. Evameva neva sundaraṁ cīvaraṁ labhitvā somanassaṁ",
  "atk-s0101a2:234_3": "kātabbaṁ, na asundaraṁ labhitvā domanassanti, evaṁ pavattapaṭisaṅkhānavasenettha",
  "atk-s0101a2:234_4": "asammohasampajaññaṁ veditabbaṁ.",
  "atk-s0101a2:235": "Pattadhāraṇepi pattaṁ sahasāva aggahetvā imaṁ gahetvā piṇḍāya caramāno bhikkhaṁ labhissāmīti, evaṁ pattaggahaṇapaccayā paṭilabhitabbaṁ atthavasena sātthakasampajaññaṁ veditabbaṁ.",
  "atk-s0101a2:236_0": "Kisadubbalasarīrassa pana garupatto asappāyo, yassa kassaci catupañcagaṇṭhikāhato",
  "atk-s0101a2:236_1": "dubbisodhanīyo asappāyova. Duddhotapattopi na vaṭṭati, taṁ dhovantasseva cassa palibodho",
  "atk-s0101a2:236_2": "hoti. Maṇivaṇṇapatto pana lobhanīyo, cīvare vuttanayeneva asappāyo, nimittakammādivasena",
  "atk-s0101a2:236_3": "laddho pana yañcassa sevamānassa akusalā dhammā abhivaḍḍhanti, kusalā dhammā parihāyanti,",
  "atk-s0101a2:236_4": "ayaṁ ekantaasappāyova. Viparīto sappāyo. Tassa vasenettha sappāyasampajaññaṁ. Kammaṭṭhānāvijahanavaseneva",
  "atk-s0101a2:236_5": "ca gocarasampajaññaṁ veditabbaṁ.",
  "atk-s0101a2:237_0": "Abbhantare attā nāma koci pattaṁ gaṇhanto natthi, vuttappakārena cittakiriyavāyodhātuvipphāravaseneva",
  "atk-s0101a2:237_1": "pattaggahaṇaṁ nāma hoti. Tattha pattopi acetano, hatthāpi acetanā. Patto na jānāti",
  "atk-s0101a2:237_2": "– “ahaṁ hatthehi gahito”ti. Hatthāpi na jānanti – “amhehi patto gahito”ti. Dhātuyova",
  "atk-s0101a2:237_3": "dhātusamūhaṁ gaṇhanti, saṇḍāsena aggivaṇṇapattaggahaṇe viyāti. Evaṁ pavattapaṭisaṅkhānavasenettha",
  "atk-s0101a2:237_4": "asammohasampajaññaṁ veditabbaṁ.",
  "atk-s0101a2:238_0": "Api ca yathā chinnahatthapāde vaṇamukhehi paggharitapubbalohitakimikule nīlamakkhikasamparikiṇṇe",
  "atk-s0101a2:238_1": "anāthasālāyaṁ nipanne anāthamanusse disvā, ye dayālukā purisā, te tesaṁ vaṇamattacoḷakāni",
  "atk-s0101a2:238_2": "ceva kapālādīhi ca bhesajjāni upanāmenti. Tattha coḷakānipi kesañci saṇhāni, kesañci",
  "atk-s0101a2:238_3": "thūlāni pāpuṇanti. Bhesajjakapālakānipi kesañci susaṇṭhānāni, kesañci dussaṇṭhānāni",
  "atk-s0101a2:238_4": "pāpuṇanti, na te tattha sumanā vā dummanā vā honti. Vaṇapaṭicchādanamatteneva hi",
  "atk-s0101a2:238_5": "coḷakena, bhesajjapaṭiggahaṇamatteneva ca kapālakena tesaṁ attho. Evameva yo bhikkhu",
  "atk-s0101a2:238_6": "vaṇacoḷakaṁ viya cīvaraṁ, bhesajjakapālakaṁ viya ca pattaṁ, kapāle bhesajjamiva ca",
  "atk-s0101a2:238_7": "patte laddhaṁ bhikkhaṁ sallakkheti, ayaṁ saṅghāṭipattacīvaradhāraṇe asammohasampajaññena",
  "atk-s0101a2:238_8": "uttamasampajānakārīti veditabbo.",
  "atk-s0101a2:239_0": "Asitādīsu asiteti piṇḍapātabhojane. Pīteti yāguādipāne. Khāyiteti piṭṭhakhajjādikhādane.",
  "atk-s0101a2:239_1": "Sāyiteti madhuphāṇitādisāyane. Tattha neva davāyātiādinā nayena vutto aṭṭhavidhopi",
  "atk-s0101a2:239_2": "attho attho nāma. Tasseva vasena sātthakasampajaññaṁ veditabbaṁ.",
  "atk-s0101a2:240_0": "Lūkhapaṇītatittamadhurarasādīsu pana yena bhojanena yassa phāsu na hoti, taṁ tassa",
  "atk-s0101a2:240_1": "asappāyaṁ. Yaṁ pana nimittakammādivasena paṭiladdhaṁ, yañcassa bhuñjato akusalā dhammā",
  "atk-s0101a2:240_2": "abhivaḍḍhanti, kusalā dhammā parihāyanti, taṁ ekantaasappāyameva, viparītaṁ sappāyaṁ.",
  "atk-s0101a2:240_3": "Tassa vasenettha sappāyasampajaññaṁ. Kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0101a2:241_0": "Abbhantare attā nāma koci bhuñjako natthi, vuttappakāracittakiriyavāyodhātuvipphāreneva",
  "atk-s0101a2:241_1": "pattappaṭiggahaṇaṁ nāma hoti. Cittakiriyavāyodhātuvipphāreneva hatthassa patte otāraṇaṁ",
  "atk-s0101a2:241_2": "nāma hoti. Cittakiriyavāyodhātuvipphāreneva ālopakaraṇaṁ ālopauddhāraṇaṁ mukhavivaraṇañca",
  "atk-s0101a2:241_3": "hoti, na koci kuñcikāya yantakena vā hanukaṭṭhīni vivarati. Cittakiriyavāyodhātuvipphāreneva",
  "atk-s0101a2:241_4": "ālopassa mukhe ṭhapanaṁ, uparidantānaṁ musalakiccasādhanaṁ, heṭṭhimadantānaṁ udukkhalakiccasādhanaṁ,",
  "atk-s0101a2:241_5": "jivhāya hatthakiccasādhanañca hoti. Iti tattha aggajivhāya tanukakheḷo mūlajivhāya",
  "atk-s0101a2:241_6": "bahalakheḷo makkheti. Taṁ heṭṭhādantaudukkhale jivhāhatthaparivattakaṁ kheḷodakena",
  "atk-s0101a2:241_7": "temitaṁ uparidantamusalasañcuṇṇitaṁ koci kaṭacchunā vā dabbiyā vā antopavesento nāma",
  "atk-s0101a2:241_8": "natthi, vāyodhātuyāva pavisati. Paviṭṭhaṁ paviṭṭhaṁ koci palālasanthāraṁ katvā dhārento",
  "atk-s0101a2:241_9": "nāma natthi, vāyodhātuvaseneva tiṭṭhati. Ṭhitaṁ ṭhitaṁ koci uddhanaṁ katvā aggiṁ",
  "atk-s0101a2:241_10": "jāletvā pacanto nāma natthi, tejodhātuyāva paccati. Pakkaṁ pakkaṁ koci daṇḍakena",
  "atk-s0101a2:241_11": "vā yaṭṭhiyā vā bahi nīhārako nāma natthi, vāyodhātuyeva nīharati. Iti vāyodhātu paṭiharati",
  "atk-s0101a2:241_12": "ca, vītiharati ca, dhāreti ca, parivatteti ca, sañcuṇṇeti ca, visoseti ca, nīharati",
  "atk-s0101a2:241_13": "ca. Pathavīdhātu dhāreti ca, parivatteti ca, sañcuṇṇeti ca, visoseti ca. Āpodhātu",
  "atk-s0101a2:241_14": "sineheti ca, allattañca anupāleti. Tejodhātu antopaviṭṭhaṁ paripāceti. Ākāsadhātu",
  "atk-s0101a2:241_15": "añjaso hoti. Viññāṇadhātu tattha tattha sammāpayogamanvāya ābhujatīti. Evaṁ pavattapaṭisaṅkhānavasenettha",
  "atk-s0101a2:241_16": "asammohasampajaññaṁ veditabbaṁ.",
  "atk-s0101a2:242_0": "Api ca gamanato pariyesanato paribhogato āsayato nidhānato aparipakkato paripakkato",
  "atk-s0101a2:242_1": "phalato nissandato sammakkhanatoti, evaṁ dasavidhapaṭikūlabhāvapaccavekkhaṇato pettha",
  "atk-s0101a2:242_2": "asammohasampajaññaṁ veditabbaṁ. Vitthārakathā panettha visuddhimagge āhārapaṭikūlasaññāniddesato gahetabbā.",
  "atk-s0101a2:243_0": "Uccārapassāvakammeti uccārassa ca passāvassa ca karaṇe. Tattha pattakāle uccārapassāvaṁ",
  "atk-s0101a2:243_1": "akarontassa sakalasarīrato sedā muccanti, akkhīni bhamanti, cittaṁ na ekaggaṁ hoti,",
  "atk-s0101a2:243_2": "aññe ca rogā uppajjanti. Karontassa pana sabbaṁ taṁ na hotīti ayamettha attho. Tassa",
  "atk-s0101a2:243_3": "vasena sātthakasampajaññaṁ veditabbaṁ.",
  "atk-s0101a2:244_0": "Aṭṭhāne uccārapassāvaṁ karontassa pana āpatti hoti, ayaso vaḍḍhati, jīvitantarāyo",
  "atk-s0101a2:244_1": "hoti, patirūpe ṭhāne karontassa sabbaṁ taṁ na hotīti idamettha sappāyaṁ tassa vasena",
  "atk-s0101a2:244_2": "sappāyasampajaññaṁ. Kammaṭṭhānāvijahanavaseneva ca gocarasampajaññaṁ veditabbaṁ.",
  "atk-s0101a2:245_0": "Abbhantare attā nāma uccārapassāvakammaṁ karonto natthi, cittakiriyavāyodhātuvipphāreneva",
  "atk-s0101a2:245_1": "pana uccārapassāvakammaṁ hoti. Yathā vā pana pakke gaṇḍe gaṇḍabhedena pubbalohitaṁ",
  "atk-s0101a2:245_2": "akāmatāya nikkhamati. Yathā ca atibharitā udakabhājanā udakaṁ akāmatāya nikkhamati.",
  "atk-s0101a2:245_3": "Evaṁ pakkāsayamuttavatthīsu sannicitā uccārapassāvā vāyuvegasamuppīḷitā akāmatāyapi",
  "atk-s0101a2:245_4": "nikkhamanti. So panāyaṁ evaṁ nikkhamanto uccārapassāvo neva tassa bhikkhuno attano",
  "atk-s0101a2:245_5": "hoti, na parassa, kevalaṁ sarīranissandova hoti. Yathā kiṁ? Yathā udakatumbato purāṇudakaṁ",
  "atk-s0101a2:245_6": "chaḍḍentassa neva taṁ attano hoti, na paresaṁ; kevalaṁ paṭijagganamattameva hoti;",
  "atk-s0101a2:245_7": "evaṁ pavattapaṭisaṅkhānavasenettha asammohasampajaññaṁ veditabbaṁ.",
  "atk-s0101a2:246_0": "Gatādīsu gateti gamane. Ṭhiteti ṭhāne. Nisinneti nisajjāya. Sutteti sayane. Jāgariteti",
  "atk-s0101a2:246_1": "jāgaraṇe. Bhāsiteti kathane. Tuṇhībhāveti akathane. “Gacchanto vā gacchāmīti pajānāti,",
  "atk-s0101a2:246_2": "ṭhito vā ṭhitomhīti pajānāti, nisinno vā nisinnomhīti pajānāti, sayāno vā sayānomhīti",
  "atk-s0101a2:246_3": "pajānātī”ti imasmiñhi sutte addhānairiyāpathā kathitā. “Abhikkante paṭikkante ālokite",
  "atk-s0101a2:246_4": "vilokite samiñjite pasārite”ti imasmiṁ majjhimā. “Gate ṭhite nisinne sutte jāgarite”ti",
  "atk-s0101a2:246_5": "idha pana khuddakacuṇṇiyairiyāpathā kathitā. Tasmā tesupi vuttanayeneva sampajānakāritā veditabbā.",
  "atk-s0101a2:247_0": "Tipiṭakamahāsivatthero panāha – yo ciraṁ gantvā vā caṅkamitvā vā aparabhāge ṭhito",
  "atk-s0101a2:247_1": "iti paṭisañcikkhati – “caṅkamanakāle pavattā rūpārūpadhammā ettheva niruddhā”ti.",
  "atk-s0101a2:247_2": "Ayaṁ gate sampajānakārī nāma.",
  "atk-s0101a2:248_0": "Yo sajjhāyaṁ vā karonto, pañhaṁ vā vissajjento, kammaṭṭhānaṁ vā manasikaronto ciraṁ",
  "atk-s0101a2:248_1": "ṭhatvā aparabhāge nisinno iti paṭisañcikkhati – “ṭhitakāle pavattā rūpārūpadhammā",
  "atk-s0101a2:248_2": "ettheva niruddhā”ti. Ayaṁ ṭhite sampajānakārī nāma.",
  "atk-s0101a2:249": "Yo sajjhāyādikaraṇavaseneva ciraṁ nisīditvā aparabhāge uṭṭhāya iti paṭisañcikkhati – “nisinnakāle pavattā rūpārūpadhammā ettheva niruddhā”ti. Ayaṁ nisinne sampajānakārī nāma.",
  "atk-s0101a2:250_0": "Yo pana nipannako sajjhāyaṁ vā karonto kammaṭṭhānaṁ vā manasikaronto niddaṁ okkamitvā",
  "atk-s0101a2:250_1": "aparabhāge uṭṭhāya iti paṭisañcikkhati – “sayanakāle pavattā rūpārūpadhammā ettheva",
  "atk-s0101a2:250_2": "niruddhā”ti. Ayaṁ sutte jāgarite ca sampajānakārī nāma. Kiriyamayacittānañhi appavattanaṁ",
  "atk-s0101a2:250_3": "soppaṁ nāma, pavattanaṁ jāgaritaṁ nāma.",
  "atk-s0101a2:251_0": "Yo pana bhāsamāno – “ayaṁ saddo nāma oṭṭhe ca paṭicca, dante ca jivhañca tāluñca",
  "atk-s0101a2:251_1": "paṭicca, cittassa ca tadanurūpaṁ payogaṁ paṭicca jāyatī”ti sato sampajānova bhāsati.",
  "atk-s0101a2:251_2": "Ciraṁ vā pana kālaṁ sajjhāyaṁ vā katvā, dhammaṁ vā kathetvā, kammaṭṭhānaṁ vā pavattetvā,",
  "atk-s0101a2:251_3": "pañhaṁ vā vissajjetvā, aparabhāge tuṇhībhūto iti paṭisañcikkhati – “bhāsitakāle uppannā",
  "atk-s0101a2:251_4": "rūpārūpadhammā ettheva niruddhā”ti. Ayaṁ bhāsite sampajānakārī nāma.",
  "atk-s0101a2:252_0": "Yo tuṇhībhūto ciraṁ dhammaṁ vā kammaṭṭhānaṁ vā manasikatvā aparabhāge iti paṭisañcikkhati",
  "atk-s0101a2:252_1": "– “tuṇhībhūtakāle pavattā rūpārūpadhammā ettheva niruddhā”ti. Upādārūpappavattiyañhi",
  "atk-s0101a2:252_2": "sati bhāsati nāma, asati tuṇhī bhavati nāmāti. Ayaṁ tuṇhībhāve sampajānakārī nāmāti.",
  "atk-s0101a2:253_0": "Tayidaṁ mahāsivattherena vuttaṁ asammohadhuraṁ mahāsatipaṭṭhānasutte adhippetaṁ.",
  "atk-s0101a2:253_1": "Imasmiṁ pana sāmaññaphale sabbampi catubbidhaṁ sampajaññaṁ labbhati. Tasmā vuttanayeneva",
  "atk-s0101a2:253_2": "cettha catunnaṁ sampajaññānaṁ vasena sampajānakāritā veditabbā. Sampajānakārīti ca",
  "atk-s0101a2:253_3": "sabbapadesu satisampayuttasseva sampajaññassa vasena attho veditabbo. Satisampajaññena",
  "atk-s0101a2:253_4": "samannāgatoti etassa hi padassa ayaṁ vitthāro. Vibhaṅgappakaraṇe pana – “sato sampajāno",
  "atk-s0101a2:253_5": "abhikkamati, sato sampajāno paṭikkamatī”ti evaṁ etāni padāni vibhattāneva. Evaṁ,",
  "atk-s0101a2:253_6": "kho mahārājāti evaṁ satisampayuttassa sampajaññassa vasena abhikkamādīni pavattento",
  "atk-s0101a2:253_7": "satisampajaññena samannāgato nāma hotīti attho.",
  "atk-s0101a2:254": "Santosakathā",
  "atk-s0101a2:255_0": "215.Idha, mahārāja, bhikkhu santuṭṭho hotīti ettha santuṭṭhoti itarītarapaccayasantosena",
  "atk-s0101a2:255_1": "samannāgato. So panesa santoso dvādasavidho hoti, seyyathidaṁ – cīvare yathālābhasantoso,",
  "atk-s0101a2:255_2": "yathābalasantoso, yathāsāruppasantosoti tividho. Evaṁ piṇḍapātādīsu. Tassāyaṁ pabhedavaṇṇanā –",
  "atk-s0101a2:256_0": "Idha bhikkhu cīvaraṁ labhati, sundaraṁ vā asundaraṁ vā. So teneva yāpeti, aññaṁ na",
  "atk-s0101a2:256_1": "pattheti, labhantopi na gaṇhati. Ayamassa cīvare yathālābhasantoso. Atha pana pakatidubbalo",
  "atk-s0101a2:256_2": "vā hoti, ābādhajarābhibhūto vā, garucīvaraṁ pārupanto kilamati. So sabhāgena bhikkhunā",
  "atk-s0101a2:256_3": "saddhiṁ taṁ parivattetvā lahukena yāpentopi santuṭṭhova hoti. Ayamassa cīvare yathābalasantoso.",
  "atk-s0101a2:256_4": "Aparo paṇītapaccayalābhī hoti. So pattacīvarādīnaṁ aññataraṁ mahagghapattacīvaraṁ",
  "atk-s0101a2:256_5": "bahūni vā pana pattacīvarāni labhitvā idaṁ therānaṁ cirapabbajitānaṁ, idaṁ bahussutānaṁ",
  "atk-s0101a2:256_6": "anurūpaṁ, idaṁ gilānānaṁ, idaṁ appalābhīnaṁ hotūti datvā tesaṁ purāṇacīvaraṁ vā gahetvā",
  "atk-s0101a2:256_7": "saṅkārakūṭādito vā nantakāni uccinitvā tehi saṅghāṭiṁ katvā dhārentopi santuṭṭhova",
  "atk-s0101a2:256_8": "hoti. Ayamassa cīvare yathāsāruppasantoso.",
  "atk-s0101a2:257_0": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ",
  "atk-s0101a2:257_1": "na pattheti, labhantopi na gaṇhati. Ayamassa piṇḍapāte yathālābhasantoso. Yo pana",
  "atk-s0101a2:257_2": "attano pakativiruddhaṁ vā byādhiviruddhaṁ vā piṇḍapātaṁ labhati, yenassa paribhuttena",
  "atk-s0101a2:257_3": "aphāsu hoti. So sabhāgassa bhikkhuno taṁ datvā tassa hatthato sappāyabhojanaṁ bhuñjitvā",
  "atk-s0101a2:257_4": "samaṇadhammaṁ karontopi santuṭṭhova hoti. Ayamassa piṇḍapāte yathābalasantoso. Aparo",
  "atk-s0101a2:257_5": "bahuṁ paṇītaṁ piṇḍapātaṁ labhati. So taṁ cīvaraṁ viya theracirapabbajitabahussutaappalābhīgilānānaṁ",
  "atk-s0101a2:257_6": "datvā tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti.",
  "atk-s0101a2:257_7": "Ayamassa piṇḍapāte yathāsāruppasantoso.",
  "atk-s0101a2:258_0": "Idha pana bhikkhu senāsanaṁ labhati, manāpaṁ vā amanāpaṁ vā, so tena neva somanassaṁ,",
  "atk-s0101a2:258_1": "na domanassaṁ uppādeti; antamaso tiṇasanthārakenapi yathāladdheneva tussati. Ayamassa",
  "atk-s0101a2:258_2": "senāsane yathālābhasantoso. Yo pana attano pakativiruddhaṁ vā byādhiviruddhaṁ vā",
  "atk-s0101a2:258_3": "senāsanaṁ labhati, yatthassa vasato aphāsu hoti, so taṁ sabhāgassa bhikkhuno datvā",
  "atk-s0101a2:258_4": "tassa santake sappāyasenāsane vasantopi santuṭṭhova hoti. Ayamassa senāsane yathābalasantoso.",
  "atk-s0101a2:259_0": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati. So tāni",
  "atk-s0101a2:259_1": "cīvaraṁ viya theracirapabbajitabahussutaappalābhīgilānānaṁ datvā yattha katthaci",
  "atk-s0101a2:259_2": "vasantopi santuṭṭhova hoti. Ayamassa senāsane yathāsāruppasantoso. Yopi – “uttamasenāsanaṁ",
  "atk-s0101a2:259_3": "nāma pamādaṭṭhānaṁ, tattha nisinnassa thinamiddhaṁ okkamati, niddābhibhūtassa puna",
  "atk-s0101a2:259_4": "paṭibujjhato kāmavitakkā pātubhavantī”ti paṭisañcikkhitvā tādisaṁ senāsanaṁ pattampi",
  "atk-s0101a2:259_5": "na sampaṭicchati. So taṁ paṭikkhipitvā abbhokāsarukkhamūlādīsu vasantopi santuṭṭhova",
  "atk-s0101a2:259_6": "hoti. Ayampissa senāsane yathāsāruppasantoso.",
  "atk-s0101a2:260_0": "Idha pana bhikkhu bhesajjaṁ labhati, lūkhaṁ vā paṇītaṁ vā, so yaṁ labhati, teneva",
  "atk-s0101a2:260_1": "tussati, aññaṁ na pattheti, labhantopi na gaṇhati. Ayamassa gilānapaccaye yathālābhasantoso.",
  "atk-s0101a2:260_2": "Yo pana telena atthiko phāṇitaṁ labhati. So taṁ sabhāgassa bhikkhuno datvā tassa",
  "atk-s0101a2:260_3": "hatthato telaṁ gahetvā aññadeva vā pariyesitvā bhesajjaṁ karontopi santuṭṭhova hoti.",
  "atk-s0101a2:260_4": "Ayamassa gilānapaccaye yathābalasantoso.",
  "atk-s0101a2:261_0": "Aparo mahāpuñño bahuṁ telamadhuphāṇitādipaṇītabhesajjaṁ labhati. So taṁ cīvaraṁ viya",
  "atk-s0101a2:261_1": "theracirapabbajitabahussutaappalābhīgilānānaṁ datvā tesaṁ ābhatena yena kenaci yāpentopi",
  "atk-s0101a2:261_2": "santuṭṭhova hoti. Yo pana ekasmiṁ bhājane muttaharīṭakaṁ ṭhapetvā ekasmiṁ catumadhuraṁ",
  "atk-s0101a2:261_3": "– “gaṇhāhi, bhante, yadicchasī”ti vuccamāno sacassa tesu aññatarenapi rogo vūpasammati,",
  "atk-s0101a2:261_4": "atha muttaharīṭakaṁ nāma buddhādīhi vaṇṇitanti catumadhuraṁ paṭikkhipitvā muttaharīṭakeneva",
  "atk-s0101a2:261_5": "bhesajjaṁ karonto paramasantuṭṭhova hoti. Ayamassa gilānapaccaye yathāsāruppasantoso.",
  "atk-s0101a2:262_0": "Iminā pana dvādasavidhena itarītarapaccayasantosena samannāgatassa bhikkhuno aṭṭha",
  "atk-s0101a2:262_1": "parikkhārā vaṭṭanti. Tīṇi cīvarāni, patto, dantakaṭṭhacchedanavāsi, ekā sūci, kāyabandhanaṁ",
  "atk-s0101a2:262_2": "parissāvananti. Vuttampi cetaṁ –",
  "atk-s0101a2:263": "“Ticīvarañca patto ca, vāsi sūci ca bandhanaṁ;",
  "atk-s0101a2:264": "Parissāvanena aṭṭhete, yuttayogassa bhikkhuno”ti.",
  "atk-s0101a2:265_0": "Te sabbe kāyaparihārikāpi honti kucchiparihārikāpi. Kathaṁ? Ticīvaraṁ tāva nivāsetvā",
  "atk-s0101a2:265_1": "ca pārupitvā ca vicaraṇakāle kāyaṁ pariharati, posetīti kāyaparihārikaṁ hoti. Cīvarakaṇṇena",
  "atk-s0101a2:265_2": "udakaṁ parissāvetvā pivanakāle khāditabbaphalāphalagahaṇakāle ca kucchiṁ pariharati;",
  "atk-s0101a2:265_3": "posetīti kucchiparihārikaṁ hoti.",
  "atk-s0101a2:266": "Pattopi tena udakaṁ uddharitvā nhānakāle kuṭiparibhaṇḍakaraṇakāle ca kāyaparihāriko hoti. Āhāraṁ gahetvā bhuñjanakāle kucchiparihāriko.",
  "atk-s0101a2:267": "Vāsipi tāya dantakaṭṭhacchedanakāle mañcapīṭhānaṁ aṅgapādacīvarakuṭidaṇḍakasajjanakāle ca kāyaparihārikā hoti. Ucchuchedananāḷikerāditacchanakāle kucchiparihārikā.",
  "atk-s0101a2:268": "Sūcipi cīvarasibbanakāle kāyaparihārikā hoti. Pūvaṁ vā phalaṁ vā vijjhitvā khādanakāle kucchiparihārikā.",
  "atk-s0101a2:269": "Kāyabandhanaṁ bandhitvā vicaraṇakāle kāyaparihārikaṁ. Ucchuādīni bandhitvā gahaṇakāle kucchiparihārikaṁ.",
  "atk-s0101a2:270_0": "Parissāvanaṁ tena udakaṁ parissāvetvā nhānakāle, senāsanaparibhaṇḍakaraṇakāle ca",
  "atk-s0101a2:270_1": "kāyaparihārikaṁ. Pānīyaṁ parissāvanakāle, teneva tilataṇḍulaputhukādīni gahetvā khādanakāle",
  "atk-s0101a2:270_2": "ca kucchiparihāriyaṁ. Ayaṁ tāva aṭṭhaparikkhārikassa parikkhāramattā. Navaparikkhārikassa",
  "atk-s0101a2:270_3": "pana seyyaṁ pavisantassa tatraṭṭhakaṁ paccattharaṇaṁ vā kuñcikā vā vaṭṭati. Dasaparikkhārikassa",
  "atk-s0101a2:270_4": "nisīdanaṁ vā cammakhaṇḍaṁ vā vaṭṭati. Ekādasaparikkhārikassa pana kattarayaṭṭhi vā",
  "atk-s0101a2:270_5": "telanāḷikā vā vaṭṭati. Dvādasaparikkhārikassa chattaṁ vā upāhanaṁ vā vaṭṭati. Etesu",
  "atk-s0101a2:270_6": "ca aṭṭhaparikkhārikova santuṭṭho, itare asantuṭṭhā mahicchā mahābhārāti na vattabbā.",
  "atk-s0101a2:270_7": "Etepi hi appicchāva santuṭṭhāva subharāva sallahukavuttinova. Bhagavā pana na yimaṁ",
  "atk-s0101a2:270_8": "suttaṁ tesaṁ vasena kathesi, aṭṭhaparikkhārikassa vasena kathesi. So hi khuddakavāsiñca",
  "atk-s0101a2:270_9": "sūciñca parissāvane pakkhipitvā pattassa anto ṭhapetvā pattaṁ aṁsakūṭe laggetvā ticīvaraṁ",
  "atk-s0101a2:270_10": "kāyapaṭibaddhaṁ katvā yenicchakaṁ sukhaṁ pakkamati. Paṭinivattetvā gahetabbaṁ nāmassa",
  "atk-s0101a2:270_11": "na hoti. Iti imassa bhikkhuno sallahukavuttitaṁ dassento bhagavā – “santuṭṭho hoti",
  "atk-s0101a2:270_12": "kāyaparihārikena cīvarenā”tiādimāha. Tattha kāyaparihārikenāti kāyapariharaṇamattakena.",
  "atk-s0101a2:270_13": "Kucchiparihārikenāti kucchipariharaṇamattakena. Samādāyeva pakkamatīti aṭṭhaparikkhāramattakaṁ",
  "atk-s0101a2:270_14": "sabbaṁ gahetvāva kāyapaṭibaddhaṁ katvāva gacchati. “Mama vihāro pariveṇaṁ upaṭṭhāko”ti",
  "atk-s0101a2:270_15": "āsaṅgo vā bandho vā na hoti. So jiyā mutto saro viya, yūthā apakkanto madahatthī",
  "atk-s0101a2:270_16": "viya ca icchiticchitaṁ senāsanaṁ vanasaṇḍaṁ rukkhamūlaṁ vanapabbhāraṁ paribhuñjanto",
  "atk-s0101a2:270_17": "ekova tiṭṭhati, ekova nisīdati. Sabbiriyāpathesu ekova adutiyo.",
  "atk-s0101a2:271": "“Cātuddiso appaṭigho ca hoti,",
  "atk-s0101a2:272": "Santussamāno itarītarena;",
  "atk-s0101a2:273": "Parissayānaṁ sahitā achambhī,",
  "atk-s0101a2:274": "Eko care khaggavisāṇakappo”ti. ;",
  "atk-s0101a2:275": "Evaṁ vaṇṇitaṁ khaggavisāṇakappataṁ āpajjati.",
  "atk-s0101a2:276_0": "Idāni tamatthaṁ upamāya sādhento – “seyyathāpī”tiādimāha. Tattha pakkhī sakuṇoti",
  "atk-s0101a2:276_1": "pakkhayutto sakuṇo. Ḍetīti uppatati. Ayaṁ panettha saṅkhepattho – sakuṇā nāma “asukasmiṁ",
  "atk-s0101a2:276_2": "padese rukkho paripakkaphalo”ti ñatvā nānādisāhi āgantvā nakhapattatuṇḍādīhi tassa",
  "atk-s0101a2:276_3": "phalāni vijjhantā vidhunantā khādanti. ‘Idaṁ ajjatanāya, idaṁ svātanāya bhavissatī’ti",
  "atk-s0101a2:276_4": "tesaṁ na hoti. Phale pana khīṇe neva rukkhassa ārakkhaṁ ṭhapenti, na tattha pattaṁ",
  "atk-s0101a2:276_5": "vā nakhaṁ vā tuṇḍaṁ vā ṭhapenti. Atha kho tasmiṁ rukkhe anapekkho hutvā, yo yaṁ disābhāgaṁ",
  "atk-s0101a2:276_6": "icchati, so tena sapattabhārova uppatitvā gacchati. Evameva ayaṁ bhikkhu nissaṅgo",
  "atk-s0101a2:276_7": "nirapekkho yena kāmaṁ pakkamati. Tena vuttaṁ “samādāyeva pakkamatī”ti.",
  "atk-s0101a2:277": "Nīvaraṇappahānakathā",
  "atk-s0101a2:278_0": "216.Soiminā cātiādinā kiṁ dasseti? Araññavāsassa paccayasampattiṁ dasseti. Yassa",
  "atk-s0101a2:278_1": "hi ime cattāro paccayā natthi, tassa araññavāso na ijjhati. Tiracchānagatehi vā vanacarakehi",
  "atk-s0101a2:278_2": "vā saddhiṁ vattabbataṁ āpajjati. Araññe adhivatthā devatā – “kiṁ evarūpassa pāpabhikkhuno",
  "atk-s0101a2:278_3": "araññavāsenā”ti bheravasaddaṁ sāventi, hatthehi sīsaṁ paharitvā palāyanākāraṁ karonti.",
  "atk-s0101a2:278_4": "“Asuko bhikkhu araññaṁ pavisitvā idañcidañca pāpakammaṁ akāsī”ti ayaso pattharati.",
  "atk-s0101a2:278_5": "Yassa panete cattāro paccayā atthi, tassa araññavāso ijjhati. So hi attano sīlaṁ",
  "atk-s0101a2:278_6": "paccavekkhanto kiñci kāḷakaṁ vā tilakaṁ vā apassanto pītiṁ uppādetvā taṁ khayavayato",
  "atk-s0101a2:278_7": "sammasanto ariyabhūmiṁ okkamati. Araññe adhivatthā devatā attamanā vaṇṇaṁ bhaṇanti.",
  "atk-s0101a2:278_8": "Itissa udake pakkhittatelabindu viya yaso vitthāriko hoti.",
  "atk-s0101a2:279_0": "Tattha vivittanti suññaṁ, appasaddaṁ, appanigghosanti attho. Etadeva hi sandhāya",
  "atk-s0101a2:279_1": "vibhaṅge – “vivittanti santike cepi senāsanaṁ hoti, tañca anākiṇṇaṁ gahaṭṭhehi pabbajitehi.",
  "atk-s0101a2:279_2": "Tena taṁ vivitta”nti vuttaṁ. Seti ceva āsati ca etthāti senāsanaṁ mañcapīṭhādīnametaṁ",
  "atk-s0101a2:279_3": "adhivacanaṁ. Tenāha – “senāsananti mañcopi senāsanaṁ, pīṭhampi, bhisipi, bimbohanampi,",
  "atk-s0101a2:279_4": "vihāropi, aḍḍhayogopi, pāsādopi, hammiyampi, guhāpi, aṭṭopi, māḷopi leṇampi, veḷugumbopi,",
  "atk-s0101a2:279_5": "rukkhamūlampi, maṇḍapopi, senāsanaṁ, yattha vā pana bhikkhū paṭikkamanti, sabbametaṁ senāsana”nti.",
  "atk-s0101a2:280_0": "Api ca – “vihāro aḍḍhayogo pāsādo hammiyaṁ guhā”ti idaṁ vihārasenāsanaṁ nāma. “Mañco",
  "atk-s0101a2:280_1": "pīṭhaṁ bhisi bimbohana”nti idaṁ mañcapīṭhasenāsanaṁ nāma. “Cimilikā cammakhaṇḍo tiṇasanthāro",
  "atk-s0101a2:280_2": "paṇṇasanthāro”ti idaṁ santhatasenāsanaṁ nāma. “Yattha vā pana bhikkhū paṭikkamantī”ti",
  "atk-s0101a2:280_3": "idaṁ okāsasenāsanaṁ nāmāti. Evaṁ catubbidhaṁ senāsanaṁ hoti, taṁ sabbaṁ senāsanaggahaṇena saṅgahitameva.",
  "atk-s0101a2:281_0": "Idha panassa sakuṇasadisassa cātuddisassa bhikkhuno anucchavikasenāsanaṁ dassento",
  "atk-s0101a2:281_1": "araññaṁ rukkhamūlantiādimāha. Tattha araññanti nikkhamitvā bahi indakhīlā sabbametaṁ",
  "atk-s0101a2:281_2": "araññanti. Idaṁ bhikkhunīnaṁ vasena āgataṁ. “Āraññakaṁ nāma senāsanaṁ pañcadhanusatikaṁ",
  "atk-s0101a2:281_3": "pacchima”nti idaṁ pana imassa bhikkhuno anurūpaṁ. Tassa lakkhaṇaṁ visuddhimagge dhutaṅganiddese",
  "atk-s0101a2:281_4": "vuttaṁ. Rukkhamūlanti yaṁ kiñci sandacchāyaṁ vivittarukkhamūlaṁ. Pabbatanti selaṁ.",
  "atk-s0101a2:281_5": "Tattha hi udakasoṇḍīsu udakakiccaṁ katvā sītāya rukkhacchāyāya nisinnassa nānādisāsu",
  "atk-s0101a2:281_6": "khāyamānāsu sītena vātena bījiyamānassa cittaṁ ekaggaṁ hoti. Kandaranti kaṁ vuccati",
  "atk-s0101a2:281_7": "udakaṁ, tena dāritaṁ, udakena bhinnaṁ pabbatapadesaṁ. Yaṁ nadītumbantipi, nadīkuñjantipi",
  "atk-s0101a2:281_8": "vadanti. Tattha hi rajatapaṭṭasadisā vālikā hoti, matthake maṇivitānaṁ viya vanagahaṇaṁ,",
  "atk-s0101a2:281_9": "maṇikhandhasadisaṁ udakaṁ sandati. Evarūpaṁ kandaraṁ oruyha pānīyaṁ pivitvā gattāni",
  "atk-s0101a2:281_10": "sītāni katvā vālikaṁ ussāpetvā paṁsukūlacīvaraṁ paññapetvā nisinnassa samaṇadhammaṁ",
  "atk-s0101a2:281_11": "karoto cittaṁ ekaggaṁ hoti. Giriguhanti dvinnaṁ pabbatānaṁ antare, ekasmiṁyeva vā",
  "atk-s0101a2:281_12": "umaggasadisaṁ mahāvivaraṁ susānalakkhaṇaṁ visuddhimagge vuttaṁ. Vanapatthanti gāmantaṁ",
  "atk-s0101a2:281_13": "atikkamitvā manussānaṁ anupacāraṭṭhānaṁ, yattha na kasanti na vapanti, tenevāha –",
  "atk-s0101a2:281_14": "“vanapatthanti dūrānametaṁ senāsanānaṁ adhivacana”ntiādi. Abbhokāsanti acchannaṁ.",
  "atk-s0101a2:281_15": "Ākaṅkhamāno panettha cīvarakuṭiṁ katvā vasati. Palālapuñjanti palālarāsi. Mahāpalālapuñjato",
  "atk-s0101a2:281_16": "hi palālaṁ nikkaḍḍhitvā pabbhāraleṇasadise ālaye karonti, gacchagumbhādīnampi upari",
  "atk-s0101a2:281_17": "palālaṁ pakkhipitvā heṭṭhā nisinnā samaṇadhammaṁ karonti. Taṁ sandhāyetaṁ vuttaṁ.",
  "atk-s0101a2:282_0": "Pacchābhattanti bhattassa pacchato. Piṇḍapātapaṭikkantoti piṇḍapātapariyesanato paṭikkanto.",
  "atk-s0101a2:282_1": "Pallaṅkanti samantato ūrubaddhāsanaṁ. Ābhujitvāti bandhitvā. Ujuṁ kāyaṁ paṇidhāyāti",
  "atk-s0101a2:282_2": "uparimaṁ sarīraṁ ujuṁ ṭhapetvā aṭṭhārasa piṭṭhikaṇṭakaṭṭhike koṭiyā koṭiṁ paṭipādetvā.",
  "atk-s0101a2:282_3": "Evañhi nisinnassa cammamaṁsanhārūni na paṇamanti. Athassa yā tesaṁ paṇamanapaccayā",
  "atk-s0101a2:282_4": "khaṇe khaṇe vedanā uppajjeyyuṁ, tā nuppajjanti. Tāsu anuppajjamānāsu cittaṁ ekaggaṁ",
  "atk-s0101a2:282_5": "hoti, kammaṭṭhānaṁ na paripatati, vuḍḍhiṁ phātiṁ vepullaṁ upagacchati. Parimukhaṁ",
  "atk-s0101a2:282_6": "satiṁ upaṭṭhapetvāti kammaṭṭhānābhimukhaṁ satiṁ ṭhapayitvā. Mukhasamīpe vā katvāti",
  "atk-s0101a2:282_7": "attho. Teneva vibhaṅge vuttaṁ – “ayaṁ sati upaṭṭhitā hoti sūpaṭṭhitā nāsikagge vā",
  "atk-s0101a2:282_8": "mukhanimitte vā, tena vuccati parimukhaṁ satiṁ upaṭṭhapetvā”ti. Athavā parīti pariggahaṭṭho.",
  "atk-s0101a2:282_9": "Mukhanti niyyānaṭṭho. Satīti upaṭṭhānaṭṭho. Tena vuccati – “parimukhaṁ sati”nti.",
  "atk-s0101a2:282_10": "Evaṁ paṭisambhidāyaṁ vuttanayenapettha attho daṭṭhabbo. Tatrāyaṁ saṅkhepo – “pariggahitaniyyānasatiṁ katvā”ti.",
  "atk-s0101a2:283_0": "217.Abhijjhaṁ loketi ettha lujjanapalujjanaṭṭhena pañcupādānakkhandhā loko, tasmā",
  "atk-s0101a2:283_1": "pañcasu upādānakkhandhesu rāgaṁ pahāya kāmacchandaṁ vikkhambhetvāti ayametthattho.",
  "atk-s0101a2:283_2": "Vigatābhijjhenāti vikkhambhanavasena pahīnattā vigatābhijjhena, na cakkhuviññāṇasadisenāti",
  "atk-s0101a2:283_3": "attho. Abhijjhāya cittaṁ parisodhetīti abhijjhāto cittaṁ parimoceti. Yathā taṁ sā",
  "atk-s0101a2:283_4": "muñcati ceva, muñcitvā ca na puna gaṇhati, evaṁ karotīti attho. Byāpādapadosaṁ pahāyātiādīsupi",
  "atk-s0101a2:283_5": "eseva nayo. Byāpajjati iminā cittaṁ pūtikummāsādayo viya purimapakatiṁ vijahatīti",
  "atk-s0101a2:283_6": "byāpādo. Vikārāpattiyā padussati, paraṁ vā padūseti vināsetīti padoso. Ubhayametaṁ",
  "atk-s0101a2:283_7": "kodhassevādhivacanaṁ. Thinaṁ cittagelaññaṁ. Middhaṁ cetasikagelaññaṁ, thinañca middhañca",
  "atk-s0101a2:283_8": "thinamiddhaṁ. Ālokasaññīti rattimpi divādiṭṭhālokasañjānanasamatthāya vigatanīvaraṇāya",
  "atk-s0101a2:283_9": "parisuddhāya saññāya samannāgato. Sato sampajānoti satiyā ca ñāṇena ca samannāgato.",
  "atk-s0101a2:283_10": "Idaṁ ubhayaṁ ālokasaññāya upakārattā vuttaṁ. Uddhaccañca kukkuccañca uddhaccakukkuccaṁ.",
  "atk-s0101a2:283_11": "Tiṇṇavicikicchoti vicikicchaṁ taritvā atikkamitvā ṭhito. “Kathamidaṁ kathamida”nti",
  "atk-s0101a2:283_12": "evaṁ nappavattatīti akathaṁkathī. Kusalesu dhammesūti anavajjesu dhammesu. “Ime nu",
  "atk-s0101a2:283_13": "kho kusalā kathamime kusalā”ti evaṁ na vicikicchati. Na kaṅkhatīti attho. Ayamettha",
  "atk-s0101a2:283_14": "saṅkhepo. Imesu pana nīvaraṇesu vacanatthalakkhaṇādibhedato yaṁ vattabbaṁ siyā, taṁ",
  "atk-s0101a2:283_15": "sabbaṁ visuddhimagge vuttaṁ.",
  "atk-s0101a2:284_0": "218. Yā panāyaṁ seyyathāpi mahārājāti upamā vuttā. Tattha iṇaṁ ādāyāti vaḍḍhiyā dhanaṁ",
  "atk-s0101a2:284_1": "gahetvā. Byantiṁ kareyyāti vigatantaṁ kareyya, yathā tesaṁ kākaṇikamattopi pariyanto",
  "atk-s0101a2:284_2": "nāma nāvasissati, evaṁ kareyya; sabbaso paṭiniyyāteyyāti attho. Tato nidānanti āṇaṇyanidānaṁ.",
  "atk-s0101a2:284_3": "So hi “aṇaṇomhī”ti āvajjanto balavapāmojjaṁ labhati, somanassaṁ adhigacchati, tena",
  "atk-s0101a2:284_4": "vuttaṁ – “labhetha pāmojjaṁ, adhigaccheyya somanassa”nti.",
  "atk-s0101a2:285_0": "219. Visabhāgavedanuppattiyā kakaceneva catuiriyāpathaṁ chindanto ābādhatīti ābādho,",
  "atk-s0101a2:285_1": "svāssa atthīti ābādhiko. Taṁ samuṭṭhānena dukkhena dukkhito. Adhimattagilānoti bāḷhagilāno.",
  "atk-s0101a2:285_2": "Nacchādeyyāti adhimattabyādhiparetatāya na rucceyya. Balamattāti balameva, balañcassa",
  "atk-s0101a2:285_3": "kāye na bhaveyyāti attho. Tatonidānanti ārogyanidānaṁ. Tassa hi – “arogomhī”ti āvajjayato",
  "atk-s0101a2:285_4": "tadubhayaṁ hoti. Tena vuttaṁ – “labhetha pāmojjaṁ, adhigaccheyya somanassa”nti.",
  "atk-s0101a2:286": "220.Na cassa kiñci bhogānaṁ vayoti kākaṇikamattampi bhogānaṁ vayo na bhaveyya. Tatonidānanti bandhanāmokkhanidānaṁ. Sesaṁ vuttanayeneva sabbapadesu yojetabbaṁ.",
  "atk-s0101a2:287_0": "221-222.Anattādhīnoti na attani adhīno, attano ruciyā kiñci kātuṁ na labhati. Parādhīnoti",
  "atk-s0101a2:287_1": "paresu adhīno parasseva ruciyā vattati. Na yena kāmaṁ gamoti yena disābhāgenassa",
  "atk-s0101a2:287_2": "gantukāmatā hoti, icchā uppajjati gamanāya, tena gantuṁ na labhati. Dāsabyāti dāsabhāvā.",
  "atk-s0101a2:287_3": "Bhujissoti attano santako. Tatonidānanti bhujissanidānaṁ. Kantāraddhānamagganti kantāraṁ",
  "atk-s0101a2:287_4": "addhānamaggaṁ, nirudakaṁ dīghamagganti attho. Tatonidānanti khemantabhūminidānaṁ.",
  "atk-s0101a2:288_0": "223.Ime pañca nīvaraṇe appahīneti ettha bhagavā appahīnakāmacchandanīvaraṇaṁ iṇasadisaṁ,",
  "atk-s0101a2:288_1": "sesāni rogādisadisāni katvā dasseti. Tatrāyaṁ sadisatā. Yo hi paresaṁ iṇaṁ gahetvā",
  "atk-s0101a2:288_2": "vināseti, so tehi iṇaṁ dehīti vuccamānopi pharusaṁ vuccamānopi bajjhamānopi vadhīyamānopi",
  "atk-s0101a2:288_3": "kiñci paṭibāhituṁ na sakkoti, sabbaṁ titikkhati. Titikkhākāraṇaṁ hissa taṁ iṇaṁ hoti.",
  "atk-s0101a2:288_4": "Evameva yo yamhi kāmacchandena rajjati, taṇhāsahagatena taṁ vatthuṁ gaṇhati, so tena",
  "atk-s0101a2:288_5": "pharusaṁ vuccamānopi bajjhamānopi vadhīyamānopi sabbaṁ titikkhati, titikkhākāraṇaṁ",
  "atk-s0101a2:288_6": "hissa so kāmacchando hoti, gharasāmikehi vadhīyamānānaṁ itthīnaṁ viyāti, evaṁ iṇaṁ",
  "atk-s0101a2:288_7": "viya kāmacchando daṭṭhabbo.",
  "atk-s0101a2:289_0": "Yathā pana pittarogāturo madhusakkarādīsupi dinnesu pittarogāturatāya tesaṁ rasaṁ",
  "atk-s0101a2:289_1": "na vindati, “tittakaṁ tittaka”nti uggiratiyeva. Evameva byāpannacitto hitakāmehi",
  "atk-s0101a2:289_2": "ācariyupajjhāyehi appamattakampi ovadiyamāno ovādaṁ na gaṇhati. “Ati viya me tumhe",
  "atk-s0101a2:289_3": "upaddavethā”tiādīni vatvā vibbhamati. Pittarogāturatāya so puriso madhusakkarādīnaṁ",
  "atk-s0101a2:289_4": "viya kodhāturatāya jhānasukhādibhedaṁ sāsanarasaṁ na vindatīti. Evaṁ rogo viya byāpādo daṭṭhabbo.",
  "atk-s0101a2:290_0": "Yathā pana nakkhattadivase bandhanāgāre baddho puriso nakkhattassa neva ādiṁ na majjhaṁ",
  "atk-s0101a2:290_1": "na pariyosānaṁ passati. So dutiyadivase mutto aho hiyyo nakkhattaṁ manāpaṁ, aho naccaṁ,",
  "atk-s0101a2:290_2": "aho gītantiādīni sutvāpi paṭivacanaṁ na deti. Kiṁ kāraṇā? Nakkhattassa ananubhūtattā.",
  "atk-s0101a2:290_3": "Evameva thinamiddhābhibhūto bhikkhu vicittanayepi dhammassavane pavattamāne neva",
  "atk-s0101a2:290_4": "tassa ādiṁ na majjhaṁ na pariyosānaṁ jānāti. Sopi uṭṭhite dhammassavane aho dhammassavanaṁ,",
  "atk-s0101a2:290_5": "aho kāraṇaṁ, aho upamāti dhammassavanassa vaṇṇaṁ bhaṇamānānaṁ sutvāpi paṭivacanaṁ",
  "atk-s0101a2:290_6": "na deti. Kiṁ kāraṇā? Thinamiddhavasena dhammakathāya ananubhūtattā. Evaṁ bandhanāgāraṁ",
  "atk-s0101a2:290_7": "viya thinamiddhaṁ daṭṭhabbaṁ.",
  "atk-s0101a2:291_0": "Yathā pana nakkhattaṁ kīḷantopi dāso – “idaṁ nāma accāyikaṁ karaṇīyaṁ atthi, sīghaṁ",
  "atk-s0101a2:291_1": "tattha gacchāhi. No ce gacchasi, hatthapādaṁ vā te chindāmi kaṇṇanāsaṁ vā”ti vutto",
  "atk-s0101a2:291_2": "sīghaṁ gacchatiyeva. Nakkhattassa ādimajjhapariyosānaṁ anubhavituṁ na labhati, kasmā?",
  "atk-s0101a2:291_3": "Parādhīnatāya, evameva vinaye apakataññunā vivekatthāya araññaṁ paviṭṭhenāpi kismiñcideva",
  "atk-s0101a2:291_4": "antamaso kappiyamaṁsepi akappiyamaṁsasaññāya uppannāya vivekaṁ pahāya sīlavisodhanatthaṁ",
  "atk-s0101a2:291_5": "vinayadharassa santikaṁ gantabbaṁ hoti, vivekasukhaṁ anubhavituṁ na labhati, kasmā?",
  "atk-s0101a2:291_6": "Uddhaccakukkuccābhibhūtatāyāti. Evaṁ dāsabyaṁ viya uddhaccakukkuccaṁ daṭṭhabbaṁ.",
  "atk-s0101a2:292_0": "Yathā pana kantāraddhānamaggappaṭipanno puriso corehi manussānaṁ viluttokāsaṁ pahatokāsañca",
  "atk-s0101a2:292_1": "disvā daṇḍakasaddenapi sakuṇasaddenapi “corā āgatā”ti ussaṅkitaparisaṅkitova hoti,",
  "atk-s0101a2:292_2": "gacchatipi tiṭṭhatipi nivattatipi, gataṭṭhānato agataṭṭhānameva bahutaraṁ hoti. So",
  "atk-s0101a2:292_3": "kicchena kasirena khemantabhūmiṁ pāpuṇāti vā na vā pāpuṇāti. Evameva yassa aṭṭhasu",
  "atk-s0101a2:292_4": "ṭhānesu vicikicchā uppannā hoti, so – “buddho nu kho, no nu kho buddho”tiādinā nayena",
  "atk-s0101a2:292_5": "vicikicchanto adhimuccitvā saddhāya gaṇhituṁ na sakkoti. Asakkonto maggaṁ vā phalaṁ",
  "atk-s0101a2:292_6": "vā na pāpuṇātīti. Yathā kantāraddhānamagge – “corā atthi natthī”ti punappunaṁ āsappanaparisappanaṁ",
  "atk-s0101a2:292_7": "apariyogāhanaṁ chambhitattaṁ cittassa uppādento khemantapattiyā antarāyaṁ karoti,",
  "atk-s0101a2:292_8": "evaṁ vicikicchāpi – “buddho nu kho, na buddho”tiādinā nayena punappunaṁ āsappanaparisappanaṁ",
  "atk-s0101a2:292_9": "apariyogāhanaṁ chambhitattaṁ cittassa uppādayamānā ariyabhūmippattiyā antarāyaṁ karotīti",
  "atk-s0101a2:292_10": "kantāraddhānamaggo viya vicikicchā daṭṭhabbā.",
  "atk-s0101a2:293_0": "224. Idāni – “seyyathāpi, mahārāja, āṇaṇya”nti ettha bhagavā pahīnakāmacchandanīvaraṇaṁ",
  "atk-s0101a2:293_1": "āṇaṇyasadisaṁ, sesāni ārogyādisadisāni katvā dasseti. Tatrāyaṁ sadisatā, yathā hi",
  "atk-s0101a2:293_2": "puriso iṇaṁ ādāya kammante payojetvā samiddhataṁ patto – “idaṁ iṇaṁ nāma palibodhamūla”nti",
  "atk-s0101a2:293_3": "cintetvā savaḍḍhikaṁ iṇaṁ niyyātetvā paṇṇaṁ phālāpeyya. Athassa tato paṭṭhāya neva",
  "atk-s0101a2:293_4": "koci dūtaṁ peseti, na paṇṇaṁ. So iṇasāmike disvāpi sace icchati, āsanā uṭṭhahati,",
  "atk-s0101a2:293_5": "no ce na uṭṭhahati, kasmā? Tehi saddhiṁ nillepatāya alaggatāya. Evameva bhikkhu –",
  "atk-s0101a2:293_6": "“ayaṁ kāmacchando nāma palibodhamūla”nti cintetvā cha dhamme bhāvetvā kāmacchandanīvaraṇaṁ",
  "atk-s0101a2:293_7": "pajahati. Te pana cha dhamme mahāsatipaṭṭhāne vaṇṇayissāma. Tassevaṁ pahīnakāmacchandassa",
  "atk-s0101a2:293_8": "yathā iṇamuttassa purisassa iṇassāmike disvā neva bhayaṁ na chambhitattaṁ hoti. Evameva",
  "atk-s0101a2:293_9": "paravatthumhi neva saṅgo na baddho hoti. Dibbānipi rūpāni passato kileso na samudācarati.",
  "atk-s0101a2:293_10": "Tasmā bhagavā āṇaṇyamiva kāmacchandappahānaṁ āha.",
  "atk-s0101a2:294_0": "Yathā pana so pittarogāturo puriso bhesajjakiriyāya taṁ rogaṁ vūpasametvā tato paṭṭhāya",
  "atk-s0101a2:294_1": "madhusakkarādīnaṁ rasaṁ vindati. Evameva bhikkhu “ayaṁ byāpādo nāma mahā anatthakaro”ti",
  "atk-s0101a2:294_2": "cha dhamme bhāvetvā byāpādanīvaraṇaṁ pajahati. Sabbanīvaraṇesu cha dhamme mahāsatipaṭṭhāneyeva",
  "atk-s0101a2:294_3": "vaṇṇayissāma. Na kevalañca teyeva, yepi thinamiddhādīnaṁ pahānāya bhāvetabbā, tepi",
  "atk-s0101a2:294_4": "sabbe tattheva vaṇṇayissāma. So evaṁ pahīnabyāpādo yathā pittarogavimutto puriso",
  "atk-s0101a2:294_5": "madhusakkarādīnaṁ rasaṁ sampiyāyamāno paṭisevati, evameva ācārapaṇṇattiādīni sikkhāpadāni",
  "atk-s0101a2:294_6": "sirasā sampaṭicchitvā sampiyāyamāno sikkhati. Tasmā bhagavā ārogyamiva byāpādappahānaṁ āha.",
  "atk-s0101a2:295_0": "Yathā so nakkhattadivase bandhanāgāraṁ pavesito puriso aparasmiṁ nakkhattadivase",
  "atk-s0101a2:295_1": "– “pubbepi ahaṁ pamādadosena baddho, tena nakkhattaṁ nānubhaviṁ. Idāni appamatto",
  "atk-s0101a2:295_2": "bhavissāmī”ti yathāssa paccatthikā okāsaṁ na labhanti, evaṁ appamatto hutvā nakkhattaṁ",
  "atk-s0101a2:295_3": "anubhavitvā – ‘aho nakkhattaṁ, aho nakkhatta’nti udānaṁ udānesi, evameva bhikkhu",
  "atk-s0101a2:295_4": "– “idaṁ thinamiddhaṁ nāma mahāanatthakara”nti cha dhamme bhāvetvā thinamiddhanīvaraṇaṁ",
  "atk-s0101a2:295_5": "pajahati, so evaṁ pahīnathinamiddho yathā bandhanā mutto puriso sattāhampi nakkhattassa",
  "atk-s0101a2:295_6": "ādimajjhapariyosānaṁ anubhavati, evameva dhammanakkhattassa ādimajjhapariyosānaṁ",
  "atk-s0101a2:295_7": "anubhavanto saha paṭisambhidāhi arahattaṁ pāpuṇāti. Tasmā bhagavā bandhanā mokkhamiva",
  "atk-s0101a2:295_8": "thinamiddhappahānaṁ āha.",
  "atk-s0101a2:296_0": "Yathā pana dāso kiñcideva mittaṁ upanissāya sāmikānaṁ dhanaṁ datvā attānaṁ bhujissaṁ",
  "atk-s0101a2:296_1": "katvā tato paṭṭhāya yaṁ icchati, taṁ karoti. Evameva bhikkhu – “idaṁ uddhaccakukkuccaṁ",
  "atk-s0101a2:296_2": "nāma mahā anatthakara”nti cha dhamme bhāvetvā uddhaccakukkuccaṁ pajahati. So evaṁ",
  "atk-s0101a2:296_3": "pahīnauddhaccakukkucco yathā bhujisso puriso yaṁ icchati, taṁ karoti, na taṁ koci",
  "atk-s0101a2:296_4": "balakkārena tato nivatteti, evameva yathā sukhaṁ nekkhammapaṭipadaṁ paṭipajjati,",
  "atk-s0101a2:296_5": "na taṁ uddhaccakukkuccaṁ balakkārena tato nivatteti. Tasmā bhagavā bhujissaṁ viya",
  "atk-s0101a2:296_6": "uddhaccakukkuccappahānaṁ āha.",
  "atk-s0101a2:297_0": "Yathā balavā puriso hatthasāraṁ gahetvā sajjāvudho saparivāro kantāraṁ paṭipajjeyya,",
  "atk-s0101a2:297_1": "taṁ corā dūratova disvā palāyeyyuṁ. So sotthinā taṁ kantāraṁ nittharitvā khemantaṁ",
  "atk-s0101a2:297_2": "patto haṭṭhatuṭṭho assa. Evameva bhikkhu “ayaṁ vicikicchā nāma mahā anatthakārikā”ti",
  "atk-s0101a2:297_3": "cha dhamme bhāvetvā vicikicchaṁ pajahati. So evaṁ pahīnavicikiccho yathā balavā puriso",
  "atk-s0101a2:297_4": "sajjāvudho saparivāro nibbhayo core tiṇaṁ viya agaṇetvā sotthinā nikkhamitvā khemantabhūmiṁ",
  "atk-s0101a2:297_5": "pāpuṇāti, evameva bhikkhu duccaritakantāraṁ nittharitvā paramaṁ khemantabhūmiṁ amataṁ",
  "atk-s0101a2:297_6": "mahānibbānaṁ pāpuṇāti. Tasmā bhagavā khemantabhūmiṁ viya vicikicchāpahānaṁ āha.",
  "atk-s0101a2:298_0": "225.Pāmojjaṁ jāyatīti tuṭṭhākāro jāyati. Pamuditassa pīti jāyatīti tuṭṭhassa sakalasarīraṁ",
  "atk-s0101a2:298_1": "khobhayamānā pīti jāyati. Pītimanassa kāyo passambhatīti pītisampayuttacittassa puggalassa",
  "atk-s0101a2:298_2": "nāmakāyo passambhati, vigatadaratho hoti. Sukhaṁ vedetīti kāyikampi cetasikampi sukhaṁ",
  "atk-s0101a2:298_3": "vedayati. Cittaṁ samādhiyatīti iminā nekkhammasukhena sukhitassa upacāravasenapi",
  "atk-s0101a2:298_4": "appanāvasenapi cittaṁ samādhiyati.",
  "atk-s0101a2:299": "Paṭhamajjhānakathā",
  "atk-s0101a2:300_0": "226.So vivicceva kāmehi…pe… paṭhamaṁ jhānaṁ upasampajja viharatītiādi pana upacārasamādhinā",
  "atk-s0101a2:300_1": "samāhite citte uparivisesadassanatthaṁ appanāsamādhinā samāhite citte tassa samādhino",
  "atk-s0101a2:300_2": "pabhedadassanatthaṁ vuttanti veditabbaṁ. Imameva kāyanti imaṁ karajakāyaṁ. Abhisandetīti",
  "atk-s0101a2:300_3": "temeti sneheti, sabbattha pavattapītisukhaṁ karoti. Parisandetīti samantato sandeti.",
  "atk-s0101a2:300_4": "Paripūretīti vāyunā bhastaṁ viya pūreti. Parippharatīti samantato phusati. Sabbāvato",
  "atk-s0101a2:300_5": "kāyassāti assa bhikkhuno sabbakoṭṭhāsavato kāyassa kiñci upādinnakasantatipavattiṭṭhāne",
  "atk-s0101a2:300_6": "chavimaṁsalohitānugataṁ aṇumattampi ṭhānaṁ paṭhamajjhānasukhena aphuṭaṁ nāma na hoti.",
  "atk-s0101a2:301_0": "227.Dakkhoti cheko paṭibalo nhānīyacuṇṇāni kātuñceva payojetuñca sannetuñca. Kaṁsathāleti",
  "atk-s0101a2:301_1": "yena kenaci lohena katabhājane. Mattikabhājanaṁ pana thiraṁ na hoti. Sannentassa",
  "atk-s0101a2:301_2": "bhijjati. Tasmā taṁ na dasseti. Paripphosakaṁparipphosakanti siñcitvā siñcitvā. Sanneyyāti",
  "atk-s0101a2:301_3": "vāmahatthena kaṁsathālaṁ gahetvā dakkhiṇahatthena pamāṇayuttaṁ udakaṁ siñcitvā siñcitvā",
  "atk-s0101a2:301_4": "parimaddanto piṇḍaṁ kareyya. Snehānugatāti udakasinehena anugatā. Snehaparetāti udakasinehena",
  "atk-s0101a2:301_5": "pariggahitā. Santarabāhirāti saddhiṁ antopadesena ceva bahipadesena ca sabbatthakameva",
  "atk-s0101a2:301_6": "udakasinehena phuṭāti attho. Na ca paggharaṇīti na ca bindu bindu udakaṁ paggharati,",
  "atk-s0101a2:301_7": "sakkā hoti hatthenapi dvīhipi tīhipi aṅgulīhi gahetuṁ ovaṭṭikāyapi kātunti attho.",
  "atk-s0101a2:302": "Dutiyajjhānakathā",
  "atk-s0101a2:303_0": "228-229. Dutiyajjhānasukhūpamāyaṁ ubbhidodakoti ubbhinnaudako, na heṭṭhā ubbhijjitvā",
  "atk-s0101a2:303_1": "uggacchanakaudako. Antoyeva pana ubbhijjanakaudakoti attho. Āyamukhanti āgamanamaggo.",
  "atk-s0101a2:303_2": "Devoti megho. Kālena kālanti kāle kāle, anvaddhamāsaṁ vā anudasāhaṁ vāti attho. Dhāranti",
  "atk-s0101a2:303_3": "vuṭṭhiṁ. Na anuppaveccheyyāti na ca paveseyya, na vasseyyāti attho. Sītā vāridhārā",
  "atk-s0101a2:303_4": "ubbhijjitvāti sītaṁ dhāraṁ uggantvā rahadaṁ pūrayamānaṁ ubbhijjitvā. Heṭṭhā uggacchanaudakañhi",
  "atk-s0101a2:303_5": "uggantvā uggantvā bhijjantaṁ udakaṁ khobheti, catūhi disāhi pavisanaudakaṁ purāṇapaṇṇatiṇakaṭṭhadaṇḍakādīhi",
  "atk-s0101a2:303_6": "udakaṁ khobheti, vuṭṭhiudakaṁ dhārānipātapubbuḷakehi udakaṁ khobheti. Sannisinnameva",
  "atk-s0101a2:303_7": "pana hutvā iddhinimmitamiva uppajjamānaṁ udakaṁ imaṁ padesaṁ pharati, imaṁ padesaṁ",
  "atk-s0101a2:303_8": "na pharatīti natthi, tena aphuṭokāso nāma na hotīti. Tattha rahado viya karajakāyo.",
  "atk-s0101a2:303_9": "Udakaṁ viya dutiyajjhānasukhaṁ. Sesaṁ purimanayeneva veditabbaṁ.",
  "atk-s0101a2:304": "Tatiyajjhānakathā",
  "atk-s0101a2:305_0": "230-231. Tatiyajjhānasukhūpamāyaṁ uppalāni ettha santīti uppalinī. Sesapadadvayepi",
  "atk-s0101a2:305_1": "eseva nayo. Ettha ca setarattanīlesu yaṁ kiñci uppalaṁ uppalameva. Ūnakasatapattaṁ",
  "atk-s0101a2:305_2": "puṇḍarīkaṁ, satapattaṁ padumaṁ. Pattaniyamaṁ vā vināpi setaṁ padumaṁ, rattaṁ puṇḍarīkanti",
  "atk-s0101a2:305_3": "ayamettha vinicchayo. Udakānuggatānīti udakato na uggatāni. Anto nimuggaposīnīti",
  "atk-s0101a2:305_4": "udakatalassa anto nimuggāniyeva hutvā posīni, vaḍḍhīnīti attho. Sesaṁ purimanayeneva veditabbaṁ.",
  "atk-s0101a2:306": "Catutthajjhānakathā",
  "atk-s0101a2:307_0": "232-233. Catutthajjhānasukhūpamāyaṁ parisuddhena cetasā pariyodātenāti ettha nirupakkilesaṭṭhena",
  "atk-s0101a2:307_1": "parisuddhaṁ, pabhassaraṭṭhena pariyodātanti veditabbaṁ. Odātena vatthenāti idaṁ utupharaṇatthaṁ",
  "atk-s0101a2:307_2": "vuttaṁ. Kiliṭṭhavatthena hi utupharaṇaṁ na hoti, taṅkhaṇadhotaparisuddhena utupharaṇaṁ",
  "atk-s0101a2:307_3": "balavaṁ hoti. Imissāya hi upamāya vatthaṁ viya karajakāyo, utupharaṇaṁ viya catutthajjhānasukhaṁ.",
  "atk-s0101a2:307_4": "Tasmā yathā sunhātassa purisassa parisuddhaṁ vatthaṁ sasīsaṁ pārupitvā nisinnassa",
  "atk-s0101a2:307_5": "sarīrato utu sabbameva vatthaṁ pharati. Na koci vatthassa aphuṭokāso hoti. Evaṁ catutthajjhānasukhena",
  "atk-s0101a2:307_6": "bhikkhuno karajakāyassa na koci okāso aphuṭo hotīti. Evamettha attho daṭṭhabbo. Imesaṁ",
  "atk-s0101a2:307_7": "pana catunnaṁ jhānānaṁ anupadavaṇṇanā ca bhāvanānayo ca visuddhimagge vuttoti idha na vitthārito.",
  "atk-s0101a2:308_0": "Ettāvatā cesa rūpajjhānalābhīyeva, na arūpajjhānalābhīti na veditabbo. Na hi aṭṭhasu",
  "atk-s0101a2:308_1": "samāpattīsu cuddasahākārehi ciṇṇavasībhāvaṁ vinā upari abhiññādhigamo hoti. Pāḷiyaṁ",
  "atk-s0101a2:308_2": "pana rūpajjhānāniyeva āgatāni. Arūpajjhānāni āharitvā kathetabbāni.",
  "atk-s0101a2:309": "Vipassanāñāṇakathā",
  "atk-s0101a2:310_0": "234.So evaṁ samāhite citte…pe… āneñjappatteti so cuddasahākārehi aṭṭhasu samāpattīsu",
  "atk-s0101a2:310_1": "ciṇṇavasībhāvo bhikkhūti dasseti. Sesamettha visuddhimagge vuttanayena veditabbaṁ.",
  "atk-s0101a2:310_2": "Ñāṇadassanāya cittaṁ abhinīharatīti ettha ñāṇadassananti maggañāṇampi, vuccati phalañāṇampi,",
  "atk-s0101a2:310_3": "sabbaññutaññāṇampi, paccavekkhaṇañāṇampi, vipassanāñāṇampi. “Kiṁ nu kho, āvuso, ñāṇadassanavisuddhatthaṁ",
  "atk-s0101a2:310_4": "bhagavati brahmacariyaṁ vussatī”ti ettha hi maggañāṇaṁ ñāṇadassananti vuttaṁ. “Ayamañño",
  "atk-s0101a2:310_5": "uttarimanussadhammo alamariyañāṇadassanaviseso adhigato phāsuvihāro”ti ettha phalañāṇaṁ.",
  "atk-s0101a2:310_6": "“Bhagavatopi kho ñāṇadassanaṁ udapādi sattāhakālaṅkato āḷāro kālāmo”ti ettha sabbaññutaññāṇaṁ.",
  "atk-s0101a2:310_7": "“Ñāṇañca pana me dassanaṁ udapādi akuppā me vimutti, ayamantimā jātī”ti ettha paccavekkhaṇañāṇaṁ",
  "atk-s0101a2:310_8": "idha pana ñāṇadassanāya cittanti idaṁ vipassanāñāṇaṁ ñāṇadassananti vuttanti.",
  "atk-s0101a2:311_0": "Abhinīharatīti vipassanāñāṇassa nibbattanatthāya tanninnaṁ tappoṇaṁ tappabbhāraṁ",
  "atk-s0101a2:311_1": "karoti. Rūpīti ādīnamattho vuttoyeva. Odanakummāsūpacayoti odanena ceva kummāsena",
  "atk-s0101a2:311_2": "ca upacito vaḍḍhito. Aniccucchādanaparimaddanabhedanaviddhaṁsanadhammoti hutvā abhāvaṭṭhena",
  "atk-s0101a2:311_3": "aniccadhammo. Duggandhavighātatthāya tanuvilepanena ucchādanadhammo. Aṅgapaccaṅgābādhavinodanatthāya",
  "atk-s0101a2:311_4": "khuddakasambāhanena parimaddanadhammo. Daharakāle vā ūrūsu sayāpetvā gabbhāvāsena",
  "atk-s0101a2:311_5": "dussaṇṭhitānaṁ tesaṁ tesaṁ aṅgānaṁ saṇṭhānasampādanatthaṁ añchanapīḷanādivasena parimaddanadhammo.",
  "atk-s0101a2:311_6": "Evaṁ pariharitopi bhedanaviddhaṁsanadhammo bhijjati ceva vikirati ca, evaṁ sabhāvoti",
  "atk-s0101a2:311_7": "attho. Tattha rūpī cātumahābhūtikotiādīsu chahi padehi samudayo kathito. Aniccapadena",
  "atk-s0101a2:311_8": "saddhiṁ pacchimehi dvīhi atthaṅgamo. Ettha sitaṁ ettha paṭibaddhanti ettha cātumahābhūtike",
  "atk-s0101a2:311_9": "kāye nissitañca paṭibaddhañca.",
  "atk-s0101a2:312_0": "235.Subhoti sundaro. Jātimāti parisuddhākarasamuṭṭhito. Suparikammakatoti suṭṭhu",
  "atk-s0101a2:312_1": "kataparikammo apanītapāsāṇasakkharo. Acchoti tanucchavi. Vippasannoti suṭṭhu pasanno.",
  "atk-s0101a2:312_2": "Sabbākārasampannoti dhovanavedhanādīhi sabbehi ākārehi sampanno. Nīlantiādīhi vaṇṇasampattiṁ",
  "atk-s0101a2:312_3": "dasseti. Tādisañhi āvutaṁ pākaṭaṁ hoti. Evameva khoti ettha evaṁ upamāsaṁsandanaṁ",
  "atk-s0101a2:312_4": "veditabbaṁ. Maṇi viya hi karajakāyo. Āvutasuttaṁ viya vipassanāñāṇaṁ. Cakkhumā puriso",
  "atk-s0101a2:312_5": "viya vipassanālābhī bhikkhu, hatthe karitvā paccavekkhato ayaṁ kho maṇīti maṇino",
  "atk-s0101a2:312_6": "āvibhūtakālo viya vipassanāñāṇaṁ, abhinīharitvā nisinnassa bhikkhuno cātumahābhūtikakāyassa",
  "atk-s0101a2:312_7": "āvibhūtakālo, tatridaṁ suttaṁ āvutanti suttassāvibhūtakālo viya vipassanāñāṇaṁ, abhinīharitvā",
  "atk-s0101a2:312_8": "nisinnassa bhikkhuno tadārammaṇānaṁ phassapañcamakānaṁ vā sabbacittacetasikānaṁ vā",
  "atk-s0101a2:312_9": "vipassanāñāṇasseva vā āvibhūtakāloti.",
  "atk-s0101a2:313_0": "Idañca vipassanāñāṇaṁ maggañāṇānantaraṁ. Evaṁ santepi yasmā abhiññāvāre āraddhe etassa",
  "atk-s0101a2:313_1": "antarāvāro natthi tasmā idheva dassitaṁ. Yasmā ca aniccādivasena akatasammasanassa",
  "atk-s0101a2:313_2": "dibbāya sotadhātuyā bheravaṁ saddaṁ suṇato, pubbenivāsānussatiyā bherave khandhe",
  "atk-s0101a2:313_3": "anussarato, dibbena cakkhunā bheravampi rūpaṁ passato bhayasantāso uppajjati, na",
  "atk-s0101a2:313_4": "aniccādivasena katasammasanassa tasmā abhiññaṁ pattassa bhayavinodanahetusampādanatthampi",
  "atk-s0101a2:313_5": "idaṁ idheva dassitaṁ. Api ca yasmā vipassanāsukhaṁ nāmetaṁ maggaphalasukhasampādakaṁ",
  "atk-s0101a2:313_6": "pāṭiyekkaṁ sandiṭṭhikaṁ sāmaññaphalaṁ tasmāpi āditova idaṁ idha dassitanti veditabbaṁ.",
  "atk-s0101a2:314": "Manomayiddhiñāṇakathā",
  "atk-s0101a2:315_0": "236-237.Manomayanti manena nibbattitaṁ. Sabbaṅgapaccaṅginti sabbehi aṅgehi ca paccaṅgehi",
  "atk-s0101a2:315_1": "ca samannāgataṁ. Ahīnindriyanti saṇṭhānavasena avikalindriyaṁ. Iddhimatā nimmitarūpañhi",
  "atk-s0101a2:315_2": "sace iddhimā odāto tampi odātaṁ. Sace aviddhakaṇṇo tampi aviddhakaṇṇanti evaṁ sabbākārehi",
  "atk-s0101a2:315_3": "tena sadisameva hoti. Muñjamhā īsikantiādi upamāttayampi hi sadisabhāvadassanatthameva",
  "atk-s0101a2:315_4": "vuttaṁ. Muñjasadisā eva hi tassa anto īsikā hoti. Kosisadisoyeva asi, vaṭṭāya kosiyā",
  "atk-s0101a2:315_5": "vaṭṭaṁ asimeva pakkhipanti, patthaṭāya patthaṭaṁ. Karaṇḍāti idampi ahikañcukassa",
  "atk-s0101a2:315_6": "nāmaṁ, na vilīvakaraṇḍakassa. Ahikañcuko hi ahinā sadisova hoti. Tattha kiñcāpi “puriso",
  "atk-s0101a2:315_7": "ahiṁ karaṇḍā uddhareyyā”ti hatthena uddharamāno viya dassito, atha kho cittenevassa",
  "atk-s0101a2:315_8": "uddharaṇaṁ veditabbaṁ. Ayañhi ahi nāma sajātiyaṁ ṭhito, kaṭṭhantaraṁ vā rukkhantaraṁ",
  "atk-s0101a2:315_9": "vā nissāya, tacato sarīraṁ nikkaḍḍhanappayogasaṅkhātena thāmena, sarīraṁ khādayamānaṁ",
  "atk-s0101a2:315_10": "viya purāṇatacaṁ jigucchantoti imehi catūhi kāraṇehi sayameva kañcukaṁ pajahati,",
  "atk-s0101a2:315_11": "na sakkā tato aññena uddharituṁ, tasmā cittena uddharaṇaṁ sandhāya idaṁ vuttanti",
  "atk-s0101a2:315_12": "veditabbaṁ. Iti muñjādisadisaṁ imassa bhikkhuno sarīraṁ, īsikādisadisaṁ nimmitarūpanti.",
  "atk-s0101a2:315_13": "Idamettha opammasaṁsandanaṁ. Nimmānavidhānaṁ panettha parato ca iddhividhādipañcaabhiññākathā",
  "atk-s0101a2:315_14": "sabbākārena visuddhimagge vitthāritāti tattha vuttanayeneva veditabbā. Upamāmattameva hi idha adhikaṁ.",
  "atk-s0101a2:316": "Iddhividhañāṇādikathā",
  "atk-s0101a2:317_0": "238-239. Tattha chekakumbhakārādayo viya iddhividhañāṇalābhī bhikkhu daṭṭhabbo. Suparikammakatamattikādayo",
  "atk-s0101a2:317_1": "viya iddhividhañāṇaṁ daṭṭhabbaṁ. Icchiticchitabhājanavikatiādikaraṇaṁ viya tassa",
  "atk-s0101a2:317_2": "bhikkhuno vikubbanaṁ daṭṭhabbaṁ.",
  "atk-s0101a2:318_0": "240-241. Dibbasotadhātuupamāyaṁ yasmā kantāraddhānamaggo sāsaṅko hoti sappaṭibhayo.",
  "atk-s0101a2:318_1": "Tattha ussaṅkitaparisaṅkitena ‘ayaṁ bherisaddo’, ‘ayaṁ mudiṅgasaddo’ti na sakkā vavatthapetuṁ,",
  "atk-s0101a2:318_2": "tasmā kantāraggahaṇaṁ akatvā khemamaggaṁ dassento addhānamaggappaṭipannoti āha. Appaṭibhayañhi",
  "atk-s0101a2:318_3": "khemamaggaṁ sīse sāṭakaṁ katvā saṇikaṁ paṭipanno vuttappakāre sadde sukhaṁ vavatthapeti.",
  "atk-s0101a2:318_4": "Tassa savanena tesaṁ tesaṁ saddānaṁ āvibhūtakālo viya yogino dūrasantikabhedānaṁ",
  "atk-s0101a2:318_5": "dibbānañceva mānussakānañca saddānaṁ āvibhūtakālo veditabbo.",
  "atk-s0101a2:319_0": "242-243. Cetopariyañāṇūpamāyaṁ daharoti taruṇo. Yuvāti yobbannena samannāgato. Maṇḍanakajātikoti",
  "atk-s0101a2:319_1": "yuvāpi samāno na ālasiyo na kiliṭṭhavatthasarīro, atha kho maṇḍanapakatiko, divasassa",
  "atk-s0101a2:319_2": "dve tayo vāre nhāyitvā suddhavatthaparidahanaalaṅkārakaraṇasīloti attho. Sakaṇikanti",
  "atk-s0101a2:319_3": "kāḷatilakavaṅgamukhadūsipīḷakādīnaṁ aññatarena sadosaṁ. Tattha yathā tassa mukhanimittaṁ",
  "atk-s0101a2:319_4": "paccavekkhato mukhe doso pākaṭo hoti, evaṁ cetopariyañāṇāya cittaṁ abhinīharitvā",
  "atk-s0101a2:319_5": "nisinnassa bhikkhuno paresaṁ soḷasavidhaṁ cittaṁ pākaṭaṁ hotīti veditabbaṁ.",
  "atk-s0101a2:320_0": "244-245. Pubbenivāsañāṇūpamāyaṁ taṁ divasaṁ katakiriyā pākaṭā hotīti taṁ divasaṁ",
  "atk-s0101a2:320_1": "gatagāmattayameva gahitaṁ. Tattha gāmattayagatapuriso viya pubbenivāsañāṇalābhī daṭṭhabbo,",
  "atk-s0101a2:320_2": "tayo gāmā viya tayo bhavā daṭṭhabbā, tassa purisassa tīsu gāmesu taṁ divasaṁ katakiriyāya",
  "atk-s0101a2:320_3": "āvibhāvo viya pubbenivāsāya cittaṁ abhinīharitvā nisinnassa bhikkhuno tīsu bhavesu",
  "atk-s0101a2:320_4": "katakiriyāya pākaṭabhāvo daṭṭhabbo.",
  "atk-s0101a2:321_0": "246-247. Dibbacakkhūpamāyaṁ vīthiṁ sañcaranteti aparāparaṁ sañcarante. Vīthiṁ carantetipi",
  "atk-s0101a2:321_1": "pāṭho. Ayamevattho. Tattha nagaramajjhe siṅghāṭakamhi pāsādo viya imassa bhikkhuno",
  "atk-s0101a2:321_2": "karajakāyo daṭṭhabbo, pāsāde ṭhito cakkhumā puriso viya ayameva dibbacakkhuṁ patvā",
  "atk-s0101a2:321_3": "ṭhito bhikkhu, gehaṁ pavisantā viya paṭisandhivasena mātukucchiyaṁ pavisantā, gehā",
  "atk-s0101a2:321_4": "nikkhamantā viya mātukucchito nikkhamantā, rathikāya vīthiṁ sañcarantā viya aparāparaṁ",
  "atk-s0101a2:321_5": "sañcaraṇakasattā, purato abbhokāsaṭṭhāne majjhe siṅghāṭake nisinnā viya tīsu bhavesu",
  "atk-s0101a2:321_6": "tattha tattha nibbattasattā, pāsādatale ṭhitapurisassa tesaṁ manussānaṁ āvibhūtakālo",
  "atk-s0101a2:321_7": "viya dibbacakkhuñāṇāya cittaṁ abhinīharitvā nisinnassa bhikkhuno tīsu bhavesu nibbattasattānaṁ",
  "atk-s0101a2:321_8": "āvibhūtakālo daṭṭhabbo. Idañca desanāsukhatthameva vuttaṁ. Āruppe pana dibbacakkhussa gocaro natthīti.",
  "atk-s0101a2:322": "Āsavakkhayañāṇakathā",
  "atk-s0101a2:323_0": "248.So evaṁ samāhite citteti idha vipassanāpādakaṁ catutthajjhānacittaṁ veditabbaṁ.",
  "atk-s0101a2:323_1": "Āsavānaṁ khayañāṇāyāti āsavānaṁ khayañāṇanibbattanatthāya. Ettha ca āsavānaṁ khayo",
  "atk-s0101a2:323_2": "nāma maggopi phalampi nibbānampi bhaṅgopi vuccati. “Khaye ñāṇaṁ, anuppāde ñāṇa”nti",
  "atk-s0101a2:323_3": "ettha hi maggo āsavānaṁ khayoti vutto. “Āsavānaṁ khayā samaṇo hotī”ti ettha phalaṁ.",
  "atk-s0101a2:324": "“Paravajjānupassissa, niccaṁ ujjhānasaññino;",
  "atk-s0101a2:325": "Āsavā tassa vaḍḍhanti, ārā so āsavakkhayā”ti. ;",
  "atk-s0101a2:326": "Ettha nibbānaṁ. “Āsavānaṁ khayo vayo bhedo aniccatā antaradhāna”nti ettha bhaṅgo. Idha pana nibbānaṁ adhippetaṁ. Arahattamaggopi vaṭṭatiyeva.",
  "atk-s0101a2:327_0": "Cittaṁabhinīharatīti vipassanā cittaṁ tanninnaṁ tappoṇaṁ tappabbhāraṁ karoti. So",
  "atk-s0101a2:327_1": "idaṁ dukkhantiādīsu “ettakaṁ dukkhaṁ, na ito bhiyyo”ti sabbampi dukkhasaccaṁ sarasalakkhaṇapaṭivedhena",
  "atk-s0101a2:327_2": "yathābhūtaṁ pajānātīti attho. Tassa ca dukkhassa nibbattikaṁ taṇhaṁ “ayaṁ dukkhasamudayo”ti.",
  "atk-s0101a2:327_3": "Tadubhayampi yaṁ ṭhānaṁ patvā nirujjhati, taṁ tesaṁ appavattiṁ nibbānaṁ “ayaṁ dukkhanirodho”ti;",
  "atk-s0101a2:327_4": "tassa ca sampāpakaṁ ariyamaggaṁ “ayaṁ dukkhanirodhagāminī paṭipadā”ti sarasalakkhaṇapaṭivedhena",
  "atk-s0101a2:327_5": "yathābhūtaṁ pajānātīti attho.",
  "atk-s0101a2:328_0": "Evaṁ sarūpato saccāni dassetvā puna kilesavasena pariyāyato dassento “ime āsavā”tiādimāha.",
  "atk-s0101a2:328_1": "Tassa evaṁ jānato evaṁ passatoti tassa bhikkhuno evaṁ jānantassa evaṁ passantassa,",
  "atk-s0101a2:328_2": "saha vipassanāya koṭippattaṁ maggaṁ kathesi. Kāmāsavāti kāmāsavato. Vimuccatīti iminā",
  "atk-s0101a2:328_3": "maggakkhaṇaṁ dasseti. Vimuttasminti iminā phalakkhaṇaṁ. Vimuttamiti ñāṇaṁ hotīti",
  "atk-s0101a2:328_4": "iminā paccavekkhaṇañāṇaṁ. Khīṇā jātītiādīhi tassa bhūmiṁ. Tena hi ñāṇena khīṇāsavo",
  "atk-s0101a2:328_5": "paccavekkhanto khīṇā jātītiādīni pajānāti.",
  "atk-s0101a2:329_0": "Katamā panassa jāti khīṇā? Kathañca naṁ pajānātīti? Na tāvassa atītā jāti khīṇā,",
  "atk-s0101a2:329_1": "pubbeva khīṇattā. Na anāgatā, anāgate vāyāmābhāvato. Na paccuppannā, vijjamānattā.",
  "atk-s0101a2:329_2": "Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā",
  "atk-s0101a2:329_3": "jāti, sā maggassa bhāvitattā āyatiṁ anuppādadhammataṁ āpajjanena khīṇā. Taṁ so maggabhāvanāya",
  "atk-s0101a2:329_4": "pahīnakilese paccavekkhitvā “kilesābhāve vijjamānampi kammaṁ āyatiṁ appaṭisandhikaṁva",
  "atk-s0101a2:329_5": "hotī”ti jānanto pajānāti.",
  "atk-s0101a2:330_0": "Vusitanti vutthaṁ parivutthaṁ. Brahmacariyanti maggabrahmacariyaṁ. Puthujjanakalyāṇakena",
  "atk-s0101a2:330_1": "hi saddhiṁ satta sekkhā brahmacariyavāsaṁ vasanti nāma, khīṇāsavo vutthavāso, tasmā",
  "atk-s0101a2:330_2": "so attano brahmacariyavāsaṁ paccavekkhanto vusitaṁ brahmacariyanti pajānāti. Kataṁkaraṇīyanti",
  "atk-s0101a2:330_3": "catūsu saccesu catūhi maggehi pariññāpahānasacchikiriyābhāvanāvasena soḷasavidhaṁ",
  "atk-s0101a2:330_4": "kiccaṁ niṭṭhāpitaṁ. Tena tena maggena pahātabbakilesā pahīnā, dukkhamūlaṁ samucchinnanti",
  "atk-s0101a2:330_5": "attho. Puthujjanakalyāṇakādayo hi taṁ kiccaṁ karonti, khīṇāsavo katakaraṇīyo. Tasmā",
  "atk-s0101a2:330_6": "so attano karaṇīyaṁ paccavekkhanto kataṁ karaṇīyanti pajānāti. Nāparaṁ itthattāyāti",
  "atk-s0101a2:330_7": "idāni puna itthabhāvāya evaṁ soḷasakiccabhāvāya kilesakkhayabhāvāya vā kattabbaṁ",
  "atk-s0101a2:330_8": "maggabhāvanākiccaṁ me natthīti pajānāti. Atha vā itthattāyāti itthabhāvato imasmā",
  "atk-s0101a2:330_9": "evaṁ pakārā. Idāni vattamānakhandhasantānā aparaṁ khandhasantānaṁ mayhaṁ natthi.",
  "atk-s0101a2:330_10": "Ime pana pañcakkhandhā pariññātā tiṭṭhanti chinnamūlakā rukkhā viya, te carimakacittanirodhena",
  "atk-s0101a2:330_11": "anupādāno viya jātavedo nibbāyissanti apaṇṇattikabhāvañca gamissantīti pajānāti.",
  "atk-s0101a2:331_0": "249.Pabbatasaṅkhepeti pabbatamatthake. Anāviloti nikkaddamo. Sippiyo ca sambukā ca",
  "atk-s0101a2:331_1": "sippisambukaṁ. Sakkharā ca kathalāni ca sakkharakathalaṁ. Macchānaṁ gumbā ghaṭāti",
  "atk-s0101a2:331_2": "macchagumbaṁ. Tiṭṭhantampi carantampīti ettha sakkharakathalaṁ tiṭṭhatiyeva, itarāni",
  "atk-s0101a2:331_3": "carantipi tiṭṭhantipi. Yathā pana antarantarā ṭhitāsupi nisinnāsupi vijjamānāsupi",
  "atk-s0101a2:331_4": "“etā gāvo carantī”ti carantiyo upādāya itarāpi carantīti vuccanti. Evaṁ tiṭṭhantameva",
  "atk-s0101a2:331_5": "sakkharakathalaṁ upādāya itarampi dvayaṁ tiṭṭhantanti vuttaṁ. Itarañca dvayaṁ carantaṁ",
  "atk-s0101a2:331_6": "upādāya sakkharakathalampi carantanti vuttaṁ. Tattha cakkhumato purisassa tīre ṭhatvā",
  "atk-s0101a2:331_7": "passato sippikasambukādīnaṁ vibhūtakālo viya āsavānaṁ khayāya cittaṁ abhinīharitvā",
  "atk-s0101a2:331_8": "nisinnassa bhikkhuno catunnaṁ saccānaṁ vibhūtakālo daṭṭhabboti.",
  "atk-s0101a2:332_0": "Ettāvatā vipassanāñāṇaṁ, manomayañāṇaṁ, iddhividhañāṇaṁ, dibbasotañāṇaṁ, cetopariyañāṇaṁ,",
  "atk-s0101a2:332_1": "pubbenivāsañāṇaṁ, dibbacakkhuvasena nipphannaṁ anāgataṁsañāṇayathākammūpagañāṇadvayaṁ,",
  "atk-s0101a2:332_2": "dibbacakkhuñāṇaṁ, āsavakkhayañāṇanti dasa ñāṇāni niddiṭṭhāni honti. Tesaṁ ārammaṇavibhāgo",
  "atk-s0101a2:332_3": "jānitabbo – tattha vipassanāñāṇaṁ parittamahaggataatītānāgatapaccuppannaajjhattabahiddhāvasena",
  "atk-s0101a2:332_4": "sattavidhārammaṇaṁ. Manomayañāṇaṁ nimmitabbarūpāyatanamattameva ārammaṇaṁ karotīti",
  "atk-s0101a2:332_5": "parittapaccuppannabahiddhārammaṇaṁ. Āsavakkhayañāṇaṁ appamāṇabahiddhānavattabbārammaṇaṁ.",
  "atk-s0101a2:332_6": "Avasesānaṁ ārammaṇabhedo visuddhimagge vutto. Uttaritaraṁ vā paṇītataraṁ vāti yena",
  "atk-s0101a2:332_7": "kenaci pariyāyena ito seṭṭhataraṁ sāmaññaphalaṁ nāma natthīti bhagavā arahattanikūṭena desanaṁ niṭṭhāpesi.",
  "atk-s0101a2:333": "Ajātasattuupāsakattapaṭivedanākathā",
  "atk-s0101a2:334_0": "250. Rājā tattha tattha sādhukāraṁ pavattento ādimajjhapariyosānaṁ sakkaccaṁ sutvā",
  "atk-s0101a2:334_1": "“ciraṁ vatamhi ime pañhe puthū samaṇabrāhmaṇe pucchanto, thuse koṭṭento viya kiñci",
  "atk-s0101a2:334_2": "sāraṁ nālatthaṁ, aho vata bhagavato guṇasampadā, yo me dīpasahassaṁ jālento viya",
  "atk-s0101a2:334_3": "mahantaṁ ālokaṁ katvā ime pañhe vissajjesi. Suciraṁ vatamhi dasabalassa guṇānubhāvaṁ",
  "atk-s0101a2:334_4": "ajānanto vañcito”ti cintetvā buddhaguṇānussaraṇasambhūtāya pañcavidhāya pītiyā phuṭasarīro",
  "atk-s0101a2:334_5": "attano pasādaṁ āvikaronto upāsakattaṁ paṭivedesi. Taṁ dassetuṁ “evaṁ vutte rājā”tiādi āraddhaṁ.",
  "atk-s0101a2:335_0": "Tattha abhikkantaṁ, bhanteti ayaṁ abhikkantasaddo khayasundarābhirūpaabbhanumodanesu",
  "atk-s0101a2:335_1": "dissati. “Abhikkantā bhante, ratti, nikkhanto paṭhamo yāmo, ciranisinno bhikkhusaṅgho”tiādīsu",
  "atk-s0101a2:335_2": "hi khaye dissati. “Ayaṁ me puggalo khamati, imesaṁ catunnaṁ puggalānaṁ abhikkantataro",
  "atk-s0101a2:335_3": "ca paṇītataro cā”tiādīsu sundare.",
  "atk-s0101a2:336": "“Ko me vandati pādāni, iddhiyā yasasā jalaṁ;",
  "atk-s0101a2:337": "Abhikkantena vaṇṇena, sabbā obhāsayaṁ disā”ti. ;",
  "atk-s0101a2:338": "Ādīsu abhirūpe. “Abhikkantaṁ bho, gotamā”tiādīsu abbhanumodane. Idhāpi abbhanumodaneyeva. Yasmā ca abbhanumodane, tasmā ‘sādhu sādhu bhante’ti vuttaṁ hotīti veditabbo.",
  "atk-s0101a2:339": "Bhaye kodhe pasaṁsāyaṁ, turite kotūhalacchare;",
  "atk-s0101a2:340": "Hāse soke pasāde ca, kare āmeḍitaṁ budhoti.",
  "atk-s0101a2:341": "Iminā ca lakkhaṇena idha pasādavasena, pasaṁsāvasena cāyaṁ dvikkhattuṁ vuttoti veditabbo. Athavā abhikkantanti abhikantaṁ atiiṭṭhaṁ atimanāpaṁ atisundaranti vuttaṁ hoti.",
  "atk-s0101a2:342_0": "Ettha ekena abhikkantasaddena desanaṁ thometi, ekena attano pasādaṁ. Ayañhettha adhippāyo,",
  "atk-s0101a2:342_1": "abhikkantaṁ bhante, yadidaṁ bhagavato dhammadesanā, ‘abhikkantaṁ’ yadidaṁ bhagavato",
  "atk-s0101a2:342_2": "dhammadesanaṁ āgamma mama pasādoti. Bhagavatoyeva vā vacanaṁ dve dve atthe sandhāya",
  "atk-s0101a2:342_3": "thometi. Bhagavato vacanaṁ abhikkantaṁ dosanāsanato, abhikkantaṁ guṇādhigamanato.",
  "atk-s0101a2:342_4": "Tathā saddhājananato, paññājananato, sātthato, sabyañjanato, uttānapadato, gambhīratthato,",
  "atk-s0101a2:342_5": "kaṇṇasukhato, hadayaṅgamato, anattukkaṁsanato, aparavambhanato, karuṇāsītalato, paññāvadātato,",
  "atk-s0101a2:342_6": "āpātharamaṇīyato, vimaddakkhamato, suyyamānasukhato, vīmaṁsiyamānahitatoti evamādīhi yojetabbaṁ.",
  "atk-s0101a2:343_0": "Tato parampi catūhi upamāhi desanaṁyeva thometi. Tattha nikkujjitanti adhomukhaṭhapitaṁ",
  "atk-s0101a2:343_1": "heṭṭhāmukhajātaṁ vā. Ukkujjeyyāti upari mukhaṁ kareyya. Paṭicchannanti tiṇapaṇṇādichāditaṁ.",
  "atk-s0101a2:343_2": "Vivareyyāti ugghāṭeyya. Mūḷhassa vāti disāmūḷhassa. Maggaṁ ācikkheyyāti hatthe gahetvā",
  "atk-s0101a2:343_3": "“esa maggo”ti vadeyya, andhakāreti kāḷapakkhacātuddasī aḍḍharattaghanavanasaṇḍameghapaṭalehi",
  "atk-s0101a2:343_4": "caturaṅge tame. Ayaṁ tāva anuttānapadattho. Ayaṁ pana sādhippāyayojanā. Yathā koci",
  "atk-s0101a2:343_5": "nikkujjitaṁ ukkujjeyya, evaṁ saddhammavimukhaṁ asaddhamme patitaṁ maṁ asaddhammā",
  "atk-s0101a2:343_6": "vuṭṭhāpentana. Yathā paṭicchannaṁ vivareyya, evaṁ kassapassa bhagavato sāsanantaradhānā",
  "atk-s0101a2:343_7": "pabhuti micchādiṭṭhigahanapaṭicchannaṁ sāsanaṁ vivarantena, yathā mūḷhassa maggaṁ",
  "atk-s0101a2:343_8": "ācikkheyya, evaṁ kummaggamicchāmaggappaṭipannassa me saggamokkhamaggaṁ āvikarontena,",
  "atk-s0101a2:343_9": "yathā andhakāre telapajjotaṁ dhāreyya, evaṁ mohandhakāranimuggassa me buddhādiratanarūpāni",
  "atk-s0101a2:343_10": "apassato tappaṭicchādakamohandhakāraviddhaṁsakadesanāpajjotadhārakena mayhaṁ bhagavatā",
  "atk-s0101a2:343_11": "etehi pariyāyehi pakāsitattā anekapariyāyena dhammo pakāsitoti.",
  "atk-s0101a2:344_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto",
  "atk-s0101a2:344_1": "esāhantiādimāha. Tattha esāhanti eso ahaṁ. Bhagavantaṁ saraṇaṁ gacchāmīti bhagavā",
  "atk-s0101a2:344_2": "me saraṇaṁ, parāyanaṁ, aghassa tātā, hitassa ca vidhātāti. Iminā adhippāyena bhagavantaṁ",
  "atk-s0101a2:344_3": "gacchāmi bhajāmi sevāmi payirupāsāmi, evaṁ vā jānāmi bujjhāmīti. Yesañhi dhātūnaṁ",
  "atk-s0101a2:344_4": "gatiattho, buddhipi tesaṁ attho. Tasmā gacchāmīti imassa jānāmi bujjhāmīti ayampi",
  "atk-s0101a2:344_5": "attho vutto. Dhammañca bhikkhusaṅghañcāti ettha pana adhigatamagge sacchikatanirodhe",
  "atk-s0101a2:344_6": "yathānusiṭṭhaṁ paṭipajjamāne catūsu apāyesu apatamāne dhāretīti dhammo, so atthato",
  "atk-s0101a2:344_7": "ariyamaggo ceva nibbānañca. Vuttañcetaṁ – “yāvatā, bhikkhave, dhammā saṅkhatā, ariyo",
  "atk-s0101a2:344_8": "aṭṭhaṅgiko maggo tesaṁ aggamakkhāyatī”ti vitthāro. Na kevalañca ariyamaggo ceva nibbānañca.",
  "atk-s0101a2:344_9": "Api ca kho ariyaphalehi saddhiṁ pariyattidhammopi. Vuttañhetaṁ chattamāṇavakavimāne –",
  "atk-s0101a2:345": "“Rāgavirāgamanejamasokaṁ, dhammamasaṅkhatamappaṭikūlaṁ;",
  "atk-s0101a2:346": "Madhuramimaṁ paguṇaṁ suvibhattaṁ, dhammamimaṁ saraṇatthamupehī”ti. ;",
  "atk-s0101a2:347_0": "Ettha hi rāgavirāgoti maggo kathito. Anejamasokanti phalaṁ. Dhammamasaṅkhatanti nibbānaṁ.",
  "atk-s0101a2:347_1": "Appaṭikūlaṁ madhuramimaṁ paguṇaṁ suvibhattanti piṭakattayena vibhattā dhammakkhandhāti.",
  "atk-s0101a2:347_2": "Diṭṭhisīlasaṁghātena saṁhatoti saṅgho, so atthato aṭṭha ariyapuggalasamūho. Vuttañhetaṁ tasmiññeva vimāne –",
  "atk-s0101a2:348": "“Yattha ca dinnamahapphalamāhu, catūsu sucīsu purīsayugesu;",
  "atk-s0101a2:349": "Aṭṭha ca puggaladhammadasā te, saṅghamimaṁ saraṇatthamupehī”ti. ;",
  "atk-s0101a2:350": "Bhikkhūnaṁ saṅgho bhikkhusaṅgho. Ettāvatā rājā tīṇi saraṇagamanāni paṭivedesi.",
  "atk-s0101a2:351": "Saraṇagamanakathā",
  "atk-s0101a2:352_0": "Idāni tesu saraṇagamanesu kosallatthaṁ saraṇaṁ, saraṇagamanaṁ, yo ca saraṇaṁ gacchati,",
  "atk-s0101a2:352_1": "saraṇagamanappabhedo, saraṇagamanaphalaṁ, saṅkileso, bhedoti, ayaṁ vidhi veditabbo.",
  "atk-s0101a2:352_2": "Seyyathidaṁ – saraṇatthato tāva hiṁsatīti saraṇaṁ. Saraṇagatānaṁ teneva saraṇagamanena",
  "atk-s0101a2:352_3": "bhayaṁ santāsaṁ dukkhaṁ duggatiparikilesaṁ hanati vināsetīti attho, ratanattayassevetaṁ adhivacanaṁ.",
  "atk-s0101a2:353_0": "Atha vā hite pavattanena ahitā ca nivattanena sattānaṁ bhayaṁ hiṁsati buddho. Bhavakantārā",
  "atk-s0101a2:353_1": "uttāraṇena assāsadānena ca dhammo; appakānampi kārānaṁ vipulaphalapaṭilābhakaraṇena",
  "atk-s0101a2:353_2": "saṅgho. Tasmā imināpi pariyāyena ratanattayaṁ saraṇaṁ. Tappasādataggarutāhi vihatakileso",
  "atk-s0101a2:353_3": "tapparāyaṇatākārappavatto cittuppādo saraṇagamanaṁ. Taṁ samaṅgīsatto saraṇaṁ gacchati.",
  "atk-s0101a2:353_4": "Vuttappakārena cittuppādena etāni me tīṇi ratanāni saraṇaṁ, etāni parāyaṇanti evaṁ",
  "atk-s0101a2:353_5": "upetīti attho. Evaṁ tāva saraṇaṁ, saraṇagamanaṁ, yo ca saraṇaṁ gacchati, idaṁ tayaṁ veditabbaṁ.",
  "atk-s0101a2:354_0": "Saraṇagamanappabhede pana duvidhaṁ saraṇagamanaṁ – lokuttaraṁ lokiyañca. Tattha lokuttaraṁ",
  "atk-s0101a2:354_1": "diṭṭhasaccānaṁ maggakkhaṇe saraṇagamanupakkilesasamucchedena ārammaṇato nibbānārammaṇaṁ",
  "atk-s0101a2:354_2": "hutvā kiccato sakalepi ratanattaye ijjhati. Lokiyaṁ puthujjanānaṁ saraṇagamanupakkilesavikkhambhanena",
  "atk-s0101a2:354_3": "ārammaṇato buddhādiguṇārammaṇaṁ hutvā ijjhati. Taṁ atthato buddhādīsu vatthūsu saddhāpaṭilābho",
  "atk-s0101a2:354_4": "saddhāmūlikā ca sammādiṭṭhi dasasu puññakiriyavatthūsu diṭṭhijukammanti vuccati.",
  "atk-s0101a2:354_5": "Tayidaṁ catudhā vattati – attasanniyyātanena, tapparāyaṇatāya, sissabhāvūpagamanena, paṇipātenāti.",
  "atk-s0101a2:355_0": "Tattha attasanniyyātanaṁ nāma – “ajjādiṁ katvā ahaṁ attānaṁ buddhassa niyyātemi,",
  "atk-s0101a2:355_1": "dhammassa, saṅghassā”ti evaṁ buddhādīnaṁ attapariccajanaṁ. Tapparāyaṇatā nāma “ajjādiṁ",
  "atk-s0101a2:355_2": "katvā ‘ahaṁ buddhaparāyaṇo, dhammaparāyaṇo, saṅghaparāyaṇo’ti. Maṁ dhārethā”ti evaṁ",
  "atk-s0101a2:355_3": "tapparāyaṇabhāvo. Sissabhāvūpagamanaṁ nāma – “ajjādiṁ katvā – ‘ahaṁ buddhassa antevāsiko,",
  "atk-s0101a2:355_4": "dhammassa, saṅghassa antevāsiko’ti maṁ dhārethā”ti evaṁ sissabhāvūpagamo. Paṇipāto",
  "atk-s0101a2:355_5": "nāma – “ajjādiṁ katvā ahaṁ abhivādanapaccuṭṭhānaañjalikammasāmīcikammaṁ buddhādīnaṁyeva",
  "atk-s0101a2:355_6": "tiṇṇaṁ vatthūnaṁ karomī’ti maṁ dhārethā”ti evaṁ buddhādīsu paramanipaccākāro. Imesañhi",
  "atk-s0101a2:355_7": "catunnaṁ ākārānaṁ aññatarampi karontena gahitaṁyeva hoti saraṇaṁ.",
  "atk-s0101a2:356_0": "Api ca bhagavato attānaṁ pariccajāmi, dhammassa, saṅghassa, attānaṁ pariccajāmi,",
  "atk-s0101a2:356_1": "jīvitaṁ pariccajāmi, pariccattoyeva me attā, pariccattaṁyeva jīvitaṁ, jīvitapariyantikaṁ",
  "atk-s0101a2:356_2": "buddhaṁ saraṇaṁ gacchāmi, buddho me saraṇaṁ leṇaṁ tāṇanti ; evampi attasanniyyātanaṁ",
  "atk-s0101a2:356_3": "veditabbaṁ. “Satthārañca vatāhaṁ passeyyaṁ, bhagavantameva passeyyaṁ, sugatañca vatāhaṁ",
  "atk-s0101a2:356_4": "passeyyaṁ, bhagavantameva passeyyaṁ, sammāsambuddhañca vatāhaṁ passeyyaṁ, bhagavantameva",
  "atk-s0101a2:356_5": "passeyya”nti. Evampi mahākassapassa saraṇagamanaṁ viya sissabhāvūpagamanaṁ veditabbaṁ.",
  "atk-s0101a2:357": "“So ahaṁ vicarissāmi, gāmā gāmaṁ purā puraṁ;",
  "atk-s0101a2:358": "Namassamāno sambuddhaṁ, dhammassa ca sudhammata”nti. ;",
  "atk-s0101a2:359_0": "Evampi āḷavakādīnaṁ saraṇagamanaṁ viya tapparāyaṇatā veditabbā. Atha kho brahmāyu",
  "atk-s0101a2:359_1": "brāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā",
  "atk-s0101a2:359_2": "bhagavato pādāni mukhena ca paricumbati, pāṇīhi ca parisambāhati, nāmañca sāveti",
  "atk-s0101a2:359_3": "– “brahmāyu ahaṁ, bho gotama brāhmaṇo, brahmāyu ahaṁ, bho gotama brāhmaṇo”ti evampi paṇipāto daṭṭhabbo.",
  "atk-s0101a2:360_0": "So panesa ñātibhayācariyadakkhiṇeyyavasena catubbidho hoti. Tattha dakkhiṇeyyapaṇipātena",
  "atk-s0101a2:360_1": "saraṇagamanaṁ hoti, na itarehi. Seṭṭhavaseneva hi saraṇaṁ gaṇhāti, seṭṭhavasena ca",
  "atk-s0101a2:360_2": "bhijjati. Tasmā yo sākiyo vā koliyo vā – “buddho amhākaṁ ñātako”ti vandati, aggahitameva",
  "atk-s0101a2:360_3": "hoti saraṇaṁ. Yo vā – “samaṇo gotamo rājapūjito mahānubhāvo avandīyamāno anatthampi",
  "atk-s0101a2:360_4": "kareyyā”ti bhayena vandati, aggahitameva hoti saraṇaṁ. Yo vā bodhisattakāle bhagavato",
  "atk-s0101a2:360_5": "santike kiñci uggahitaṁ saramāno buddhakāle vā –",
  "atk-s0101a2:361": "“Catudhā vibhaje bhoge, paṇḍito gharamāvasaṁ;",
  "atk-s0101a2:362": "Ekena bhogaṁ bhuñjeyya, dvīhi kammaṁ payojaye;",
  "atk-s0101a2:363": "Catutthañca nidhāpeyya, āpadāsu bhavissatī”ti. ;",
  "atk-s0101a2:364": "Evarūpaṁ anusāsaniṁ uggahetvā – “ācariyo me”ti vandati, aggahitameva hoti saraṇaṁ. Yo pana – “ayaṁ loke aggadakkhiṇeyyo”ti vandati, teneva gahitaṁ hoti saraṇaṁ.",
  "atk-s0101a2:365_0": "Evaṁ gahitasaraṇassa ca upāsakassa vā upāsikāya vā aññatitthiyesu pabbajitampi ñātiṁ",
  "atk-s0101a2:365_1": "– “ñātako me aya”nti vandato saraṇagamanaṁ na bhijjati, pageva apabbajitaṁ. Tathā",
  "atk-s0101a2:365_2": "rājānaṁ bhayavasena vandato. So hi raṭṭhapūjitattā avandīyamāno anatthampi kareyyāti.",
  "atk-s0101a2:365_3": "Tathā yaṁ kiñci sippaṁ sikkhāpakaṁ titthiyampi – “ācariyo me aya”nti vandatopi na",
  "atk-s0101a2:365_4": "bhijjati, evaṁ saraṇagamanappabhedo veditabbo.",
  "atk-s0101a2:366": "Ettha ca lokuttarassa saraṇagamanassa cattāri sāmaññaphalāni vipākaphalaṁ, sabbadukkhakkhayo ānisaṁsaphalaṁ. Vuttañhetaṁ –",
  "atk-s0101a2:367": "“Yo ca buddhañca dhammañca, saṅghañca saraṇaṁ gato;",
  "atk-s0101a2:368": "Cattāri ariyasaccāni, sammappaññāya passati.",
  "atk-s0101a2:369": "Dukkhaṁ dukkhasamuppādaṁ, dukkhassa ca atikkamaṁ;",
  "atk-s0101a2:370": "Ariyaṁ aṭṭhaṅgikaṁ maggaṁ, dukkhūpasamagāminaṁ.",
  "atk-s0101a2:371": "Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0101a2:372": "Etaṁ saraṇamāgamma, sabbadukkhā pamuccatī”ti. ;",
  "atk-s0101a2:373_0": "Api ca niccādito anupagamanādivasena petassa ānisaṁsaphalaṁ veditabbaṁ. Vuttañhetaṁ",
  "atk-s0101a2:373_1": "– “aṭṭhānametaṁ anavakāso, yaṁ diṭṭhisampanno puggalo kañci saṅkhāraṁ niccato upagaccheyya…pe…",
  "atk-s0101a2:373_2": "kañci saṅkhāraṁ sukhato…pe… kañci dhammaṁ attato upagaccheyya…pe… mātaraṁ jīvitā",
  "atk-s0101a2:373_3": "voropeyya…pe… pitaraṁ…pe… arahantaṁ…pe… paduṭṭhacitto tathāgatassa lohitaṁ uppādeyya…pe….",
  "atk-s0101a2:373_4": "saṅghaṁ bhindeyya…pe… aññaṁ satthāraṁ uddiseyya, netaṁ ṭhānaṁ vijjatī”ti. Lokiyassa",
  "atk-s0101a2:373_5": "pana saraṇagamanassa bhavasampadāpi bhogasampadāpi phalameva. Vuttañhetaṁ –",
  "atk-s0101a2:374": "“Ye keci buddhaṁ saraṇaṁ gatāse, na te gamissanti apāyabhūmiṁ;",
  "atk-s0101a2:375": "Pahāya mānusaṁ dehaṁ, devakāyaṁ paripūressantī”ti. ;",
  "atk-s0101a2:376_0": "Aparampi vuttaṁ – “atha kho sakko devānamindo asītiyā devatāsahassehi saddhiṁ yenāyasmā",
  "atk-s0101a2:376_1": "mahāmoggallāno tenupasaṅkami…pe… ekamantaṁ ṭhitaṁ kho sakkaṁ devānamindaṁ āyasmā",
  "atk-s0101a2:376_2": "mahāmoggallāno etadavoca – “sādhu kho, devānaminda, buddhaṁ saraṇagamanaṁ hoti. Buddhaṁ",
  "atk-s0101a2:376_3": "saraṇagamanahetu kho, devānaminda, evamidhekacce sattā kāyassa bhedā paraṁ maraṇā",
  "atk-s0101a2:376_4": "sugatiṁ saggaṁ lokaṁ upapajjanti…pe… te aññe deve dasahi ṭhānehi adhigaṇhanti – dibbena",
  "atk-s0101a2:376_5": "āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi",
  "atk-s0101a2:376_6": "rūpehi saddehi gandhehi rasehi phoṭṭhabbehī”ti. Esa nayo dhamme ca saṅghe ca. Api",
  "atk-s0101a2:376_7": "ca velāmasuttādīnaṁ vasenāpi saraṇagamanassa phalaviseso veditabbo. Evaṁ saraṇagamanassa phalaṁ veditabbaṁ.",
  "atk-s0101a2:377_0": "Tattha ca lokiyasaraṇagamanaṁ tīsu vatthūsu aññāṇasaṁsayamicchāñāṇādīhi saṁkilissati,",
  "atk-s0101a2:377_1": "na mahājutikaṁ hoti, na mahāvipphāraṁ. Lokuttarassa natthi saṁkileso. Lokiyassa ca",
  "atk-s0101a2:377_2": "saraṇagamanassa duvidho bhedo – sāvajjo ca anavajjo ca. Tattha sāvajjo aññasatthārādīsu",
  "atk-s0101a2:377_3": "attasanniyyātanādīhi hoti, so ca aniṭṭhaphalo hoti. Anavajjo kālakiriyāya hoti, so",
  "atk-s0101a2:377_4": "avipākattā aphalo. Lokuttarassa pana nevatthi bhedo. Bhavantarepi hi ariyasāvako",
  "atk-s0101a2:377_5": "aññaṁ satthāraṁ na uddisatīti. Evaṁ saraṇagamanassa saṁkileso ca bhedo ca veditabboti.",
  "atk-s0101a2:378_0": "Upāsakaṁ maṁ bhante bhagavā dhāretūti maṁ bhagavā “upāsako aya”nti evaṁ dhāretu,",
  "atk-s0101a2:378_1": "jānātūti attho. Upāsakavidhikosallatthaṁ panettha – ko upāsako? Kasmā upāsakoti vuccati",
  "atk-s0101a2:378_2": "? Kimassa sīlaṁ? Ko ājīvo? Kā vipatti? Kā sampattīti? Idaṁ pakiṇṇakaṁ veditabbaṁ.",
  "atk-s0101a2:379_0": "Tattha ko upāsakoti yo koci saraṇagato gahaṭṭho. Vuttañhetaṁ – “yato kho, mahānāma,",
  "atk-s0101a2:379_1": "buddhaṁ saraṇaṁ gato hoti, dhammaṁ saraṇaṁ gato hoti, saṅghaṁ saraṇaṁ gato hoti.",
  "atk-s0101a2:379_2": "Ettāvatā kho, mahānāma, upāsako hotī”ti.",
  "atk-s0101a2:380": "Kasmā upāsakoti ratanattayaṁ upāsanato. So hi buddhaṁ upāsatīti upāsako, tathā dhammaṁ saṁghaṁ.",
  "atk-s0101a2:381_0": "Kimassasīlanti pañca veramaṇiyo. Yathāha – “yato kho, mahānāma, upāsako pāṇātipātā",
  "atk-s0101a2:381_1": "paṭivirato hoti, adinnādānā… kāmesumicchācārā… musāvādā… surāmerayamajjapamādaṭṭhānā",
  "atk-s0101a2:381_2": "paṭivirato hoti, ettāvatā kho, mahānāma, upāsako sīlavā hotī”ti.",
  "atk-s0101a2:382_0": "Koājīvoti pañca micchāvaṇijjā pahāya dhammena samena jīvitakappanaṁ. Vuttañhetaṁ",
  "atk-s0101a2:382_1": "– “pañcimā, bhikkhave, vaṇijjā upāsakena akaraṇīyā. Katamā pañca? Satthavaṇijjā,",
  "atk-s0101a2:382_2": "sattavaṇijjā, maṁsavaṇijjā, majjavaṇijjā, visavaṇijjā. Imā kho, bhikkhave, pañca",
  "atk-s0101a2:382_3": "vaṇijjā upāsakena akaraṇīyā”ti.",
  "atk-s0101a2:383_0": "Kā vipattīti yā tasseva sīlassa ca ājīvassa ca vipatti, ayamassa vipatti. Api ca",
  "atk-s0101a2:383_1": "yāya esa caṇḍālo ceva hoti, malañca patikuṭṭho ca, sāpissa vipattīti veditabbā. Te",
  "atk-s0101a2:383_2": "ca atthato assaddhiyādayo pañca dhammā honti. Yathāha – “pañcahi, bhikkhave, dhammehi",
  "atk-s0101a2:383_3": "samannāgato upāsako upāsakacaṇḍālo ca hoti, upāsakamalañca, upāsakapatikuṭṭho ca.",
  "atk-s0101a2:383_4": "Katamehi pañcahi? Assaddho hoti, dussīlo hoti, kotūhalamaṅgaliko hoti, maṅgalaṁ pacceti,",
  "atk-s0101a2:383_5": "no kammaṁ, ito ca bahiddhā dakkhiṇeyyaṁ pariyesati, tattha ca pubbakāraṁ karotī”ti.",
  "atk-s0101a2:384_0": "Kā sampattīti yā cassa sīlasampadā ceva ājīvasampadā ca, sā sampatti; ye cassa ratanabhāvādikarā",
  "atk-s0101a2:384_1": "saddhādayo pañca dhammā. Yathāha – “pañcahi, bhikkhave, dhammehi samannāgato upāsako",
  "atk-s0101a2:384_2": "upāsakaratanañca hoti, upāsakapadumañca, upāsakapuṇḍarīkañca. Katamehi pañcahi? Saddho",
  "atk-s0101a2:384_3": "hoti, sīlavā hoti, na kotūhalamaṅgaliko hoti, kammaṁ pacceti, no maṅgalaṁ, na ito",
  "atk-s0101a2:384_4": "bahiddhā dakkhiṇeyyaṁ gavesati, idha ca pubbakāraṁ karotī”ti.",
  "atk-s0101a2:385_0": "Ajjataggeti etthāyaṁ aggasaddo ādikoṭikoṭṭhāsaseṭṭhesu dissati. “Ajjatagge, samma",
  "atk-s0101a2:385_1": "dovārika, āvarāmi dvāraṁ nigaṇṭhānaṁ nigaṇṭhīna”ntiādīsu hi ādimhi dissati. “Teneva",
  "atk-s0101a2:385_2": "aṅgulaggena taṁ aṅgulaggaṁ parāmaseyya. Ucchaggaṁ veḷagga”ntiādīsu koṭiyaṁ. “Ambilaggaṁ",
  "atk-s0101a2:385_3": "vā madhuraggaṁ vā tittakaggaṁ vā vihāraggena vā pariveṇaggena vā bhājetu”ntiādīsu",
  "atk-s0101a2:385_4": "koṭṭhāse. “Yāvatā, bhikkhave, sattā apadā vā…pe… tathāgato tesaṁ aggamakkhāyatī”tiādīsu",
  "atk-s0101a2:385_5": "seṭṭhe. Idha panāyaṁ ādimhi daṭṭhabbo. Tasmā ajjataggeti ajjataṁ ādiṁ katvāti evametthattho",
  "atk-s0101a2:385_6": "veditabbo. Ajjatanti ajjabhāvaṁ. Ajjadaggeti vā pāṭho, dakāro padasandhikaro. Ajja agganti attho.",
  "atk-s0101a2:386_0": "Pāṇupetanti pāṇehi upetaṁ. Yāva me jīvitaṁ pavattati, tāva upetaṁ anaññasatthukaṁ",
  "atk-s0101a2:386_1": "tīhi saraṇagamanehi saraṇaṁ gataṁ upāsakaṁ kappiyakārakaṁ maṁ bhagavā dhāretu jānātu.",
  "atk-s0101a2:386_2": "Ahañhi sacepi me tikhiṇena asinā sīsaṁ chindeyya, neva buddhaṁ “na buddho”ti vā,",
  "atk-s0101a2:386_3": "dhammaṁ “na dhammo”ti vā, saṅghaṁ “na saṅgho”ti vā vadeyyanti.",
  "atk-s0101a2:387_0": "Evaṁ attasanniyyātanena saraṇaṁ gantvā attanā kataṁ aparādhaṁ pakāsento accayo maṁ,",
  "atk-s0101a2:387_1": "bhantetiādimāha. Tattha accayoti aparādho. Maṁ accagamāti maṁ atikkamma abhibhavitvā",
  "atk-s0101a2:387_2": "pavatto. Dhammikaṁ dhammarājānanti ettha dhammaṁ caratīti dhammiko. Dhammeneva rājā",
  "atk-s0101a2:387_3": "jāto, na pitughātanādinā adhammenāti dhammarājā. Jīvitā voropesinti jīvitā viyojesiṁ.",
  "atk-s0101a2:387_4": "Paṭiggaṇhātūti khamatu. Āyatiṁ saṁvarāyāti anāgate saṁvaratthāya. Puna evarūpassa",
  "atk-s0101a2:387_5": "aparādhassa dosassa khalitassa akaraṇatthāya.",
  "atk-s0101a2:388_0": "251.Tagghāti ekaṁse nipāto. Yathā dhammaṁ paṭikarosīti yathā dhammo ṭhito tatheva",
  "atk-s0101a2:388_1": "karosi, khamāpesīti vuttaṁ hoti. Taṁ te mayaṁ paṭiggaṇhāmāti taṁ tava aparādhaṁ mayaṁ",
  "atk-s0101a2:388_2": "khamāma. Vuḍḍhihesā, mahārāja ariyassa vinayeti esā, mahārāja, ariyassa vinaye buddhassa",
  "atk-s0101a2:388_3": "bhagavato sāsane vuḍḍhi nāma. Katamā? Yāyaṁ accayaṁ accayato disvā yathādhammaṁ paṭikaritvā",
  "atk-s0101a2:388_4": "āyatiṁ saṁvarāpajjanā, desanaṁ pana puggalādhiṭṭhānaṁ karonto – “yo accayaṁ accayato",
  "atk-s0101a2:388_5": "disvā yathādhammaṁ paṭikaroti, āyatiṁ saṁvaraṁ āpajjatī”ti āha.",
  "atk-s0101a2:389_0": "252.Evaṁ vutteti evaṁ bhagavatā vutte. Handa ca dāni mayaṁ bhanteti ettha handāti",
  "atk-s0101a2:389_1": "vacasāyatthe nipāto. So hi gamanavacasāyaṁ katvā evamāha. Bahukiccāti balavakiccā.",
  "atk-s0101a2:389_2": "Bahukaraṇīyāti tasseva vevacanaṁ. Yassadāni tvanti yassa idāni tvaṁ mahārāja gamanassa",
  "atk-s0101a2:389_3": "kālaṁ maññasi jānāsi, tassa kālaṁ tvameva jānāsīti vuttaṁ hoti. Padakkhiṇaṁ katvā",
  "atk-s0101a2:389_4": "pakkāmīti tikkhattuṁ padakkhiṇaṁ katvā dasanakhasamodhānasamujjalaṁ añjaliṁ sirasi",
  "atk-s0101a2:389_5": "patiṭṭhapetvā yāva dassanavisayaṁ bhagavato abhimukhova paṭikkamitvā dassanavijahanaṭṭhānabhūmiyaṁ",
  "atk-s0101a2:389_6": "pañcapatiṭṭhitena vanditvā pakkāmi.",
  "atk-s0101a2:390_0": "253.Khatāyaṁ, bhikkhave, rājāti khato ayaṁ, bhikkhave, rājā. Upahatāyanti upahato",
  "atk-s0101a2:390_1": "ayaṁ. Idaṁ vuttaṁ hoti – ayaṁ, bhikkhave, rājā khato upahato bhinnapatiṭṭho jāto,",
  "atk-s0101a2:390_2": "tathānena attanāva attā khato, yathā attano patiṭṭhā na jātāti. Virajanti rāgarajādivirahitaṁ.",
  "atk-s0101a2:390_3": "Rāgamalādīnaṁyeva vigatattā vītamalaṁ. Dhammacakkhunti dhammesu vā cakkhuṁ, dhammamayaṁ",
  "atk-s0101a2:390_4": "vā cakkhuṁ, aññesu ṭhānesu tiṇṇaṁ maggānametaṁ adhivacanaṁ. Idha pana sotāpattimaggasseva.",
  "atk-s0101a2:390_5": "Idaṁ vuttaṁ hoti – sace iminā pitā ghātito nābhavissa, idāni idhevāsane nisinno sotāpattimaggaṁ",
  "atk-s0101a2:390_6": "patto abhavissa, pāpamittasaṁsaggena panassa antarāyo jāto. Evaṁ santepi yasmā ayaṁ",
  "atk-s0101a2:390_7": "tathāgataṁ upasaṅkamitvā ratanattayaṁ saraṇaṁ gato, tasmā mama sāsanamahantatāya",
  "atk-s0101a2:390_8": "yathā nāma koci purisassa vadhaṁ katvā pupphamuṭṭhimattena daṇḍena mucceyya, evameva",
  "atk-s0101a2:390_9": "lohakumbhiyaṁ nibbattitvā tiṁsavassasahassāni adho patanto heṭṭhimatalaṁ patvā tiṁsavassasahassāni",
  "atk-s0101a2:390_10": "uddhaṁ gacchanto punapi uparimatalaṁ pāpuṇitvā muccissatīti idampi kira bhagavatā",
  "atk-s0101a2:390_11": "vuttameva, pāḷiyaṁ pana na ārūḷhaṁ.",
  "atk-s0101a2:391_0": "Idaṁ pana suttaṁ sutvā raññā koci ānisaṁso laddhoti? Mahāānisaṁso laddho. Ayañhi",
  "atk-s0101a2:391_1": "pitu māritakālato paṭṭhāya neva rattiṁ na divā niddaṁ labhati, satthāraṁ pana upasaṅkamitvā",
  "atk-s0101a2:391_2": "imāya madhurāya ojavantiyā dhammadesanāya sutakālato paṭṭhāya niddaṁ labhi. Tiṇṇaṁ",
  "atk-s0101a2:391_3": "ratanānaṁ mahāsakkāraṁ akāsi. Pothujjanikāya saddhāya samannāgato nāma iminā raññā",
  "atk-s0101a2:391_4": "sadiso nāhosi. Anāgate pana vijitāvī nāma paccekabuddho hutvā parinibbāyissatīti.",
  "atk-s0101a2:391_5": "Idamavoca bhagavā. Attamanā te bhikkhū bhagavato bhāsitaṁ abhinandunti.",
  "atk-s0101a2:392": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a2:393": "Sāmaññaphalasuttavaṇṇanā niṭṭhitā."
}