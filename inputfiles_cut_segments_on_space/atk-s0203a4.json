{
  "atk-s0203a4:0": "5. Saḷāyatanavaggo",
  "atk-s0203a4:1": "1. Anāthapiṇḍikovādasuttavaṇṇanā",
  "atk-s0203a4:2_0": "383.Evaṁme sutanti anāthapiṇḍikovādasuttaṁ. Tattha bāḷhagilānoti adhimattagilāno",
  "atk-s0203a4:2_1": "maraṇaseyyaṁ upagato. Āmantesīti gahapatissa kira yāva pādā vahiṁsu, tāva divase",
  "atk-s0203a4:2_2": "sakiṁ vā dvikkhattuṁ vā tikkhattuṁ vā buddhupaṭṭhānaṁ akhaṇḍaṁ akāsi. Yattakañcassa",
  "atk-s0203a4:2_3": "satthu upaṭṭhānaṁ ahosi, tattakaṁyeva mahātherānaṁ. So ajja gamanapādassa pacchinnattā",
  "atk-s0203a4:2_4": "anuṭṭhānaseyyaṁ upagato sāsanaṁ pesetukāmo aññataraṁ purisaṁ āmantesi. Tenupasaṅkamīti",
  "atk-s0203a4:2_5": "bhagavantaṁ āpucchitvā sūriyatthaṅgamanavelāya upasaṅkami.",
  "atk-s0203a4:3": "384.Paṭikkamantīti osakkanti, tanukā bhavanti. Abhikkamantīti abhivaḍḍhanti ottharanti, balavatiyo honti.",
  "atk-s0203a4:4_0": "Abhikkamosānaṁ paññāyati no paṭikkamoti yasmiñhi samaye māraṇantikā vedanā uppajjati,",
  "atk-s0203a4:4_1": "uparivāte jalitaggi viya hoti, yāva usmā na pariyādiyati, tāva mahatāpi upakkamena",
  "atk-s0203a4:4_2": "na sakkā vūpasametuṁ, usmāya pana pariyādinnāya vūpasammati.",
  "atk-s0203a4:5_0": "385. Athāyasmā sāriputto cintesi – “ayaṁ mahāseṭṭhissa vedanā māraṇantikā, na sakkā",
  "atk-s0203a4:5_1": "paṭibāhituṁ, avasesā kathā niratthakā, dhammakathamassa kathessāmī”ti. Atha naṁ taṁ",
  "atk-s0203a4:5_2": "kathento tasmātihātiādimāha. Tattha tasmāti yasmā cakkhuṁ tīhi gāhehi gaṇhanto uppannaṁ",
  "atk-s0203a4:5_3": "māraṇantikaṁ vedanaṁ paṭibāhituṁ samattho nāma natthi, tasmā. Na cakkhuṁ upādiyissāmīti",
  "atk-s0203a4:5_4": "cakkhuṁ tīhi gāhehi na gaṇhissāmi. Na ca me cakkhunissitaṁ viññāṇanti viññāṇañcāpi",
  "atk-s0203a4:5_5": "me cakkhunissitaṁ na bhavissati. Na rūpanti heṭṭhā āyatanarūpaṁ kathitaṁ, imasmiṁ",
  "atk-s0203a4:5_6": "ṭhāne sabbampi kāmabhavarūpaṁ kathento evamāha.",
  "atk-s0203a4:6_0": "386.Na idhalokanti vasanaṭṭhānaṁ vā ghāsacchādanaṁ vā na upādiyissāmīti attho. Idañhi",
  "atk-s0203a4:6_1": "paccayesu aparitassanatthaṁ kathitaṁ. Na paralokanti ettha pana manussalokaṁ ṭhapetvā",
  "atk-s0203a4:6_2": "sesā paralokā nāma. Idaṁ – “asukadevaloke nibbattitvā asukaṭṭhāne bhavissāmi, idaṁ",
  "atk-s0203a4:6_3": "nāma khādissāmi bhuñjissāmi nivāsessāmi pārupissāmī”ti evarūpāya paritassanāya pahānatthaṁ",
  "atk-s0203a4:6_4": "vuttaṁ. Tampi na upādiyissāmi, na ca me tannissitaṁ viññāṇaṁ bhavissatīti evaṁ tīhi",
  "atk-s0203a4:6_5": "gāhehi parimocetvā thero desanaṁ arahattanikūṭena niṭṭhapesi.",
  "atk-s0203a4:7_0": "387.Olīyasīti attano sampattiṁ disvā ārammaṇesu bajjhasi allīyasīti. Iti āyasmā ānando",
  "atk-s0203a4:7_1": "– “ayampi nāma gahapati evaṁ saddho pasanno maraṇabhayassa bhāyati, añño ko na bhāyissatī”ti",
  "atk-s0203a4:7_2": "maññamāno tassa gāḷhaṁ katvā ovādaṁ dento evamāha. Na ca me evarūpī dhammīkathā sutapubbāti",
  "atk-s0203a4:7_3": "ayaṁ upāsako – “satthu santikāpi me evarūpī dhammakathā na sutapubbā”ti vadati, kiṁ",
  "atk-s0203a4:7_4": "satthā evarūpi sukhumaṁ gambhīrakathaṁ na kathetīti? No na katheti. Evaṁ pana cha",
  "atk-s0203a4:7_5": "ajjhattikāni āyatanāni cha bāhirāni cha viññāṇakāye cha phassakāye cha vedanākāye",
  "atk-s0203a4:7_6": "cha dhātuyo pañcakkhandhe cattāro arūpe idhalokañca paralokañca dassetvā diṭṭhasutamutaviññātavasena",
  "atk-s0203a4:7_7": "arahatte pakkhipitvā kathitakathā etena na sutapubbā, tasmā evaṁ vadati.",
  "atk-s0203a4:8_0": "Apicāyaṁ upāsako dānādhimutto dānābhirato buddhānaṁ santikaṁ gacchanto tucchahattho",
  "atk-s0203a4:8_1": "na gatapubbo. Purebhattaṁ gacchanto yāgukhajjakādīni gāhāpetvā gacchati, pacchābhattaṁ",
  "atk-s0203a4:8_2": "sappimadhuphāṇitādīni. Tasmiṁ asati vālikaṁ gāhāpetvā gandhakuṭipariveṇe okirāpeti,",
  "atk-s0203a4:8_3": "dānaṁ datvā sīlaṁ rakkhitvā gehaṁ gato. Bodhisattagatiko kiresa upāsako, tasmā bhagavā",
  "atk-s0203a4:8_4": "catuvīsati saṁvaccharāni upāsakassa yebhuyyena dānakathameva kathesi – “upāsaka,",
  "atk-s0203a4:8_5": "idaṁ dānaṁ nāma bodhisattānaṁ gatamaggo, mayhampi gatamaggo, mayā satasahassakappādhikāni",
  "atk-s0203a4:8_6": "cattāri asaṅkhyeyyāni dānaṁ dinnaṁ, tvaṁ mayā gatamaggameva anugacchasī”ti. Dhammasenāpatiādayo",
  "atk-s0203a4:8_7": "mahāsāvakāpi attano attano santikaṁ āgatakāle dānakathamevassa kathenti. Tenevāha",
  "atk-s0203a4:8_8": "na kho gahapati gihīnaṁ odātavasanānaṁ evarūpī dhammīkathā paṭibhātīti. Idaṁ vuttaṁ",
  "atk-s0203a4:8_9": "hoti – gahapati gihīnaṁ nāma khettavatthuhiraññasuvaṇṇadāsīdāsaputtabhariyādīsu tibbo",
  "atk-s0203a4:8_10": "ālayo tibbaṁ nikantipariyuṭṭhānaṁ, tesaṁ – “ettha ālayo na kātabbo, nikanti na kātabbā”ti",
  "atk-s0203a4:8_11": "kathā na paṭibhāti na ruccatīti.",
  "atk-s0203a4:9_0": "Yena bhagavā tenupasaṅkamīti kasmā upasaṅkami? Tusitabhavane kirassa nibbattamattasseva",
  "atk-s0203a4:9_1": "tigāvutappamāṇaṁ suvaṇṇakkhandhaṁ viya vijjotamānaṁ attabhāvaṁ uyyānavimānādisampattiñca",
  "atk-s0203a4:9_2": "disvā – “mahatī ayaṁ mayhaṁ sampatti, kiṁ nu kho me manussapathe kammaṁ kata”nti",
  "atk-s0203a4:9_3": "olokento tīsu ratanesu adhikāraṁ disvā cintesi “pamādaṭṭhānamidaṁ devattaṁ nāma,",
  "atk-s0203a4:9_4": "imāya hi me sampattiyā modamānassa satisammosopi siyā, handāhaṁ gantvā mama jetavanassa",
  "atk-s0203a4:9_5": "ceva bhikkhusaṅghassa ca tathāgatassa ca ariyamaggassa ca sāriputtattherassa ca vaṇṇaṁ",
  "atk-s0203a4:9_6": "kathetvā tato āgantvā sampattiṁ anubhavissāmī”ti. So tathā akāsi. Taṁ dassetuṁ atha",
  "atk-s0203a4:9_7": "kho anāthapiṇḍikotiādi vuttaṁ.",
  "atk-s0203a4:10_0": "Tattha isisaṅghanisevitanti bhikkhusaṅghanisevitaṁ. Evaṁ paṭhamagāthāya jetavanassa",
  "atk-s0203a4:10_1": "vaṇṇaṁ kathetvā idāni ariyamaggassa vaṇṇaṁ kathento kammaṁ vijjā cātiādimāha. Tattha",
  "atk-s0203a4:10_2": "kammanti maggacetanā. Vijjāti maggapaññā. Dhammoti samādhipakkhiko dhammo. Sīlaṁ",
  "atk-s0203a4:10_3": "jīvitamuttamanti sīle patiṭṭhitassa jīvitaṁ uttamanti dasseti. Atha vā vijjāti diṭṭhisaṅkappo.",
  "atk-s0203a4:10_4": "Dhammoti vāyāmasatisamādhayo. Sīlanti vācākammantājīvā. Jīvitamuttamanti etasmiṁ",
  "atk-s0203a4:10_5": "sīle patiṭṭhitassa jīvitaṁ nāma uttamaṁ. Etena maccā sujjhantīti etena aṭṭhaṅgikena",
  "atk-s0203a4:10_6": "maggena sattā visujjhanti.",
  "atk-s0203a4:11_0": "Tasmāti yasmā maggena sujjhanti, na gottadhanehi, tasmā. Yoniso vicine dhammanti",
  "atk-s0203a4:11_1": "upāyena samādhipakkhiyaṁ dhammaṁ vicineyya. Evaṁ tattha visujjhatīti evaṁ tasmiṁ",
  "atk-s0203a4:11_2": "ariyamagge visujjhati. Atha vā yoniso vicine dhammanti upāyena pañcakkhandhadhammaṁ",
  "atk-s0203a4:11_3": "vicineyya. Evaṁ tattha visujjhatīti evaṁ tesu catūsu saccesu visujjhati.",
  "atk-s0203a4:12_0": "Idāni sāriputtattherassa vaṇṇaṁ kathento sāriputto vātiādimāha. Tattha sāriputto",
  "atk-s0203a4:12_1": "vāti avadhāraṇavacanaṁ. Etehi paññādīhi sāriputtova seyyoti vadati. Upasamenāti kilesaupasamena.",
  "atk-s0203a4:12_2": "Pāraṅgatoti nibbānaṁ gato. Yo koci nibbānaṁ patto bhikkhu, so etāvaparamo siyā, na",
  "atk-s0203a4:12_3": "therena uttaritaro nāma atthīti vadati. Sesaṁ sabbattha uttānamevāti.",
  "atk-s0203a4:13": "Papañcasūdaniyā majjhimanikāyaṭṭhakathāya",
  "atk-s0203a4:14": "Anāthapiṇḍikovādasuttavaṇṇanā niṭṭhitā.",
  "atk-s0203a4:15": "2. Channovādasuttavaṇṇanā",
  "atk-s0203a4:16_0": "389.Evaṁme sutanti channovādasuttaṁ. Tattha channoti evaṁnāmako thero, na abhinikkhamanaṁ",
  "atk-s0203a4:16_1": "nikkhantatthero. Paṭisallānāti phalasamāpattito. Gilānapucchakāti gilānupaṭṭhānaṁ",
  "atk-s0203a4:16_2": "nāma buddhavaṇṇitaṁ, tasmā evamāha. Satthanti jīvitahārakasatthaṁ. Nāvakaṅkhāmīti icchāmi.",
  "atk-s0203a4:17": "390.Anupavajjanti anuppattikaṁ appaṭisandhikaṁ.",
  "atk-s0203a4:18_0": "391.Etaṁ mamātiādīni taṇhāmānadiṭṭhigāhavasena vuttāni. Nirodhaṁ disvāti khayavayaṁ",
  "atk-s0203a4:18_1": "ñatvā. Netaṁ mama nesohamasmi na meso attāti samanupassāmīti aniccaṁ dukkhaṁ anattāti samanupassāmi.",
  "atk-s0203a4:19_0": "393.Tasmāti yasmā māraṇantikavedanaṁ adhivāsetuṁ asakkonto satthaṁ āharāmīti vadati,",
  "atk-s0203a4:19_1": "tasmā. Puthujjano āyasmā, tena idampi manasi karohīti dīpeti. Niccakappanti niccakālaṁ.",
  "atk-s0203a4:19_2": "Nissitassāti taṇhādiṭṭhīhi nissitassa. Calitanti vipphanditaṁ hoti. Passaddhīti kāyacittapassaddhi,",
  "atk-s0203a4:19_3": "kilesapassaddhi nāma hotīti attho. Natīti taṇhānati. Natiyā asatīti bhavatthāya ālayanikantipariyuṭṭhānesu",
  "atk-s0203a4:19_4": "asati. Āgatigati na hotīti paṭisandhivasena āgati nāma na hoti, cutivasena gamanaṁ",
  "atk-s0203a4:19_5": "nāma na hoti. Cutūpapātoti cavanavasena cuti, upapajjanavasena upapāto. Nevidha na",
  "atk-s0203a4:19_6": "huraṁ na ubhayamantarenāti nayidha loke, na paraloke, na ubhayattha hoti. Esevanto",
  "atk-s0203a4:19_7": "dukkhassāti vaṭṭadukkhakilesadukkhassa ayameva anto ayaṁ paricchedo parivaṭumabhāvo",
  "atk-s0203a4:19_8": "hoti. Ayameva hi ettha attho. Ye pana “na ubhayamantarenā”ti vacanaṁ gahetvā antarābhavaṁ",
  "atk-s0203a4:19_9": "icchanti, tesaṁ uttaraṁ heṭṭhā vuttameva.",
  "atk-s0203a4:20_0": "394.Satthaṁ āharesīti jīvitahārakaṁ satthaṁ āhari, kaṇṭhanāḷiṁ chindi. Athassa tasmiṁ",
  "atk-s0203a4:20_1": "khaṇe maraṇabhayaṁ okkami, gatinimittaṁ upaṭṭhāsi. So attano puthujjanabhāvaṁ ñatvā",
  "atk-s0203a4:20_2": "saṁviggo vipassanaṁ paṭṭhapetvā saṅkhāre pariggaṇhanto arahattaṁ patvā samasīsī hutvā",
  "atk-s0203a4:20_3": "parinibbāyi. Sammukhāyeva anupavajjatā byākatāti kiñcāpi idaṁ therassa puthujjanakāle",
  "atk-s0203a4:20_4": "byākaraṇaṁ hoti, etena pana byākaraṇena anantarāyamassa parinibbānaṁ ahosi. Tasmā",
  "atk-s0203a4:20_5": "bhagavā tameva byākaraṇaṁ gahetvā kathesi. Upavajjakulānīti upasaṅkamitabbakulāni.",
  "atk-s0203a4:20_6": "Iminā thero, – “bhante, evaṁ upaṭṭhākesu ca upaṭṭhāyikāsu ca vijjamānāsu so bhikkhu",
  "atk-s0203a4:20_7": "tumhākaṁ sāsane parinibbāyissatī”ti pucchati. Athassa bhagavā kulesu saṁsaggābhāvaṁ",
  "atk-s0203a4:20_8": "dīpento honti hete sāriputtātiādimāha. Imasmiṁ kira ṭhāne therassa kulesu asaṁsaṭṭhabhāvo",
  "atk-s0203a4:20_9": "pākaṭo ahosi. Sesaṁ sabbattha uttānamevāti.",
  "atk-s0203a4:21": "Papañcasūdaniyā majjhimanikāyaṭṭhakathāya",
  "atk-s0203a4:22": "Channovādasuttavaṇṇanā niṭṭhitā.",
  "atk-s0203a4:23": "3. Puṇṇovādasuttavaṇṇanā",
  "atk-s0203a4:24_0": "395.Evaṁme sutanti puṇṇovādasuttaṁ. Tattha paṭisallānāti ekībhāvā. Taṁ ceti taṁ cakkhuñceva",
  "atk-s0203a4:24_1": "rūpañca. Nandīsamudayā dukkhasamudayoti nandiyā taṇhāya samodhānena pañcakkhandhadukkhassa",
  "atk-s0203a4:24_2": "samodhānaṁ hoti. Iti chasu dvāresu dukkhaṁ samudayoti dvinnaṁ saccānaṁ vasena vaṭṭaṁ",
  "atk-s0203a4:24_3": "matthakaṁ pāpetvā dassesi. Dutiyanaye nirodho maggoti dvinnaṁ saccānaṁ vasena vivaṭṭaṁ",
  "atk-s0203a4:24_4": "matthakaṁ pāpetvā dassesi. Iminā ca tvaṁ puṇṇāti pāṭiyekko anusandhi. Evaṁ tāva vaṭṭavivaṭṭavasena",
  "atk-s0203a4:24_5": "desanaṁ arahatte pakkhipitvā idāni puṇṇattheraṁ sattasu ṭhānesu sīhanādaṁ nadāpetuṁ",
  "atk-s0203a4:24_6": "iminā ca tvantiādimāha.",
  "atk-s0203a4:25_0": "396.Caṇḍāti duṭṭhā kibbisā. Pharusāti kakkhaḷā. Akkosissantīti dasahi akkosavatthūhi",
  "atk-s0203a4:25_1": "akkosissanti. Paribhāsissantīti kiṁ samaṇo nāma tvaṁ, idañca idañca te karissāmāti",
  "atk-s0203a4:25_2": "tajjessanti. Evametthāti evaṁ mayhaṁ ettha bhavissati.",
  "atk-s0203a4:26_0": "Daṇḍenāti catuhatthena daṇḍena vā ghaṭikamuggarena vā. Satthenāti ekatodhārādinā.",
  "atk-s0203a4:26_1": "Satthahārakaṁ pariyesantīti jīvitahārakaṁ satthaṁ pariyesanti. Idaṁ thero tatiyapārājikavatthusmiṁ",
  "atk-s0203a4:26_2": "asubhakathaṁ sutvā attabhāvena jigucchantānaṁ bhikkhūnaṁ satthahārakapariyesanaṁ",
  "atk-s0203a4:26_3": "sandhāyāha. Damūpasamenāti ettha damoti indriyasaṁvarādīnaṁ etaṁ nāmaṁ. “Saccena",
  "atk-s0203a4:26_4": "danto damasā upeto, vedantagū vusitabrahmacariyo”ti ettha hi indriyasaṁvaro damoti",
  "atk-s0203a4:26_5": "vutto. “Yadi saccā damā cāgā, khantyā bhiyyodha vijjatī”ti ettha paññā damoti vutto.",
  "atk-s0203a4:26_6": "“Dānena damena saṁyamena saccavajjenā”ti ettha uposathakammaṁ damoti vuttaṁ. Imasmiṁ",
  "atk-s0203a4:26_7": "pana sutte khanti damoti veditabbā. Upasamoti tasseva vevacanaṁ.",
  "atk-s0203a4:27": "397.Atha kho āyasmā puṇṇoti ko panesa puṇṇo, kasmā panettha gantukāmo ahosīti. Sunāparantavāsiko eva eso, sāvatthiyaṁ pana asappāyavihāraṁ sallakkhetvā tattha gantukāmo ahosi.",
  "atk-s0203a4:28_0": "Tatrāyaṁ anupubbikathā – sunāparantaraṭṭhe kira ekasmiṁ vāṇijakagāme ete dve bhātaro.",
  "atk-s0203a4:28_1": "Tesu kadāci jeṭṭho pañca sakaṭasatāni gahetvā janapadaṁ gantvā bhaṇḍaṁ āharati, kadāci",
  "atk-s0203a4:28_2": "kaniṭṭho. Imasmiṁ pana samaye kaniṭṭhaṁ ghare ṭhapetvā jeṭṭhabhātiko pañca sakaṭasatāni",
  "atk-s0203a4:28_3": "gahetvā janapadacārikaṁ caranto anupubbena sāvatthiṁ patvā jetavanassa nātidūre sakaṭasatthaṁ",
  "atk-s0203a4:28_4": "nivāsetvā bhuttapātarāso parijanaparivuto phāsukaṭṭhāne nisīdi.",
  "atk-s0203a4:29_0": "Tena ca samayena sāvatthivāsino bhuttapātarāsā uposathaṅgāni adhiṭṭhāya suddhuttarāsaṅgā",
  "atk-s0203a4:29_1": "gandhapupphādihatthā yena buddho yena dhammo yena saṅgho, tanninnā tappoṇā tappābbhārā",
  "atk-s0203a4:29_2": "hutvā dakkhiṇadvārena nikkhamitvā jetavanaṁ gacchanti. So te disvā “kahaṁ ime gacchanti”ti",
  "atk-s0203a4:29_3": "ekamanussaṁ pucchi. Kiṁ tvaṁ ayyo na jānāsi, loke buddhadhammasaṅgharatanāni nāma",
  "atk-s0203a4:29_4": "uppannāni, iccesa mahājano satthu santike dhammakathaṁ sotuṁ gacchatīti. Tassa buddhoti",
  "atk-s0203a4:29_5": "vacanaṁ chavicammādīni chinditvā aṭṭhimiñjaṁ āhacca aṭṭhāsi. Atha attano parijanaparivuto",
  "atk-s0203a4:29_6": "tāya parisāya saddhiṁ vihāraṁ gantvā satthu madhurassarena dhammaṁ desentassa parisapariyante",
  "atk-s0203a4:29_7": "ṭhito dhammaṁ sutvā pabbajjāya cittaṁ uppādesi. Atha tathāgatena kālaṁ viditvā parisāya",
  "atk-s0203a4:29_8": "uyyojitāya satthāraṁ upasaṅkamitvā vanditvā svātanāya nimantetvā dutiyadivase maṇḍapaṁ",
  "atk-s0203a4:29_9": "kāretvā āsanāni paññapetvā buddhappamukhassa saṅghassa mahādānaṁ datvā bhuttapātarāso",
  "atk-s0203a4:29_10": "uposathaṅgāni adhiṭṭhāya bhaṇḍāgārikaṁ pakkosāpetvā, ettakaṁ bhaṇḍaṁ vissajjitaṁ,",
  "atk-s0203a4:29_11": "ettakaṁ na vissajjitanti sabbaṁ ācikkhitvā – “imaṁ sāpateyyaṁ mayhaṁ kaniṭṭhassa",
  "atk-s0203a4:29_12": "dehī”ti sabbaṁ niyyātetvā satthu santike pabbajitvā kammaṭṭhānaparāyaṇo ahosi.",
  "atk-s0203a4:30_0": "Athassa kammaṭṭhānaṁ manasikarontassa kammaṭṭhānaṁ na upaṭṭhāti. Tato cintesi – “ayaṁ",
  "atk-s0203a4:30_1": "janapado mayhaṁ asappāyo, yaṁnūnāhaṁ satthu santike kammaṭṭhānaṁ gahetvā sakaṭṭhānameva",
  "atk-s0203a4:30_2": "gaccheyya”nti. Atha pubbaṇhasamaye piṇḍāya caritvā sāyanhasamaye paṭisallānā vuṭṭhahitvā",
  "atk-s0203a4:30_3": "bhagavantaṁ upasaṅkamitvā kammaṭṭhānaṁ kathāpetvā satta sīhanāde naditvā pakkāmi.",
  "atk-s0203a4:30_4": "Tena vuttaṁ – “atha kho āyasmā puṇṇo…pe… viharatī”ti.",
  "atk-s0203a4:31_0": "Kattha panāyaṁ vihāsīti? Catūsu ṭhānesu vihāsi, sunāparantaraṭṭhaṁ tāva pavisitvā",
  "atk-s0203a4:31_1": "ajjuhatthapabbate nāma pavisitvā vāṇijagāmaṁ piṇḍāya pāvisi. Atha naṁ kaniṭṭhabhātā",
  "atk-s0203a4:31_2": "sañjānitvā bhikkhaṁ datvā, “bhante, aññattha agantvā idheva vasathā”ti paṭiññaṁ kāretvā tattheva vasāpesi.",
  "atk-s0203a4:32_0": "Tato samuddagirivihāraṁ nāma agamāsi. Tattha ayakantapāsāṇehi paricchinditvā katacaṅkamo",
  "atk-s0203a4:32_1": "atthi, taṁ koci caṅkamituṁ samattho nāma natthi. Tattha samuddavīciyo āgantvā ayakantapāsāṇesu",
  "atk-s0203a4:32_2": "paharitvā mahāsaddaṁ karonti. Theronaṁ – “kammaṭṭhānaṁ manasikarontānaṁ phāsuvihāro",
  "atk-s0203a4:32_3": "hotū”ti samuddaṁ nissaddaṁ katvā adhiṭṭhāsi.",
  "atk-s0203a4:33_0": "Tato mātulagiriṁ nāma agamāsi. Tattha sakuṇasaṅgho ussanno, rattiñca divā ca saddo",
  "atk-s0203a4:33_1": "ekābaddhova hoti, thero imaṁ ṭhānaṁ aphāsukanti tato makulakārāmavihāraṁ nāma gato.",
  "atk-s0203a4:33_2": "So vāṇijagāmassa nātidūro naccāsanno gamanāgamanasampanno vivitto appasaddo. Thero",
  "atk-s0203a4:33_3": "imaṁ ṭhānaṁ phāsukanti tattha rattiṭṭhānadivāṭṭhānacaṅkamanādīni kāretvā vassaṁ upagacchi.",
  "atk-s0203a4:33_4": "Evaṁ catūsu ṭhānesu vihāsi.",
  "atk-s0203a4:34_0": "Athekadivasaṁ tasmiṁyeva antovasse pañca vāṇijasatāni parasamuddaṁ gacchāmāti nāvāya",
  "atk-s0203a4:34_1": "bhaṇḍaṁ pakkhipiṁsu. Nāvārohanadivase therassa kaniṭṭhabhātā theraṁ bhojetvā therassa",
  "atk-s0203a4:34_2": "santike sikkhāpadāni gahetvā vanditvā gacchanto, – “bhante, mahāsamuddo nāma appameyyo",
  "atk-s0203a4:34_3": "anekantarāyo, amhe āvajjeyyāthā”ti vatvā nāvaṁ āruhi. Nāvā uttamajavena gacchamānā",
  "atk-s0203a4:34_4": "aññataraṁ dīpakaṁ pāpuṇi. Manussā pātarāsaṁ karissāmāti dīpake otiṇṇā. Tasmiṁ dīpe",
  "atk-s0203a4:34_5": "aññaṁ kiñci natthi, candanavanameva ahosi.",
  "atk-s0203a4:35_0": "Atheko vāsiyā rukkhaṁ ākoṭetvā lohitacandanabhāvaṁ ñatvā āha – “bho mayaṁ lābhatthāya",
  "atk-s0203a4:35_1": "parasamuddaṁ gacchāma, ito ca uttari lābho nāma natthi, caturaṅgulamattā ghaṭikā",
  "atk-s0203a4:35_2": "satasahassaṁ agghati, hāretabbakayuttaṁ bhaṇḍaṁ hāretvā candanassa pūremā”ti. Te",
  "atk-s0203a4:35_3": "tathā kariṁsu. Candanavane adhivatthā amanussā kujjhitvā – “imehi amhākaṁ candanavanaṁ",
  "atk-s0203a4:35_4": "nāsitaṁ, ghātessāma ne”ti cintetvā – “idheva ghātitesu sabbaṁ vanaṁ ekaṁ kuṇapaṁ",
  "atk-s0203a4:35_5": "bhavissati, samuddamajjhe nesaṁ nāvaṁ osīdessāmā”ti āhaṁsu. Atha tesaṁ nāvaṁ āruyha",
  "atk-s0203a4:35_6": "muhuttaṁ gatakāleyeva uppādikaṁ uṭṭhapetvā sayampi te amanussā bhayānakāni rūpāni",
  "atk-s0203a4:35_7": "dassayiṁsu. Bhītā manussā attano attano devatā namassanti. Therassa kaniṭṭho cūḷapuṇṇakuṭumbiko",
  "atk-s0203a4:35_8": "– “mayhaṁ bhātā avassayo hotū”ti therassa namassamāno aṭṭhāsi.",
  "atk-s0203a4:36_0": "Theropi kira tasmiṁyeva khaṇe āvajjitvā tesaṁ byasanuppattiṁ ñatvā vehāsaṁ uppatitvā",
  "atk-s0203a4:36_1": "sammukhe aṭṭhāsi. Amanussā theraṁ disvā “ayyo puṇṇatthero etī”ti pakkamiṁsu, uppādikaṁ",
  "atk-s0203a4:36_2": "sannisīdi. Thero mā bhāyathāti te assāsetvā “kahaṁ gantukāmatthā”ti pucchi. Bhante,",
  "atk-s0203a4:36_3": "amhākaṁ sakaṭṭhānameva gacchāmāti. Thero nāvaṁ phale akkamitvā “etesaṁ icchitaṭṭhānaṁ",
  "atk-s0203a4:36_4": "gacchatū”ti adhiṭṭhāsi. Vāṇijā sakaṭṭhānaṁ gantvā taṁ pavattiṁ puttadārassa ārocetvā",
  "atk-s0203a4:36_5": "“etha theraṁ saraṇaṁ gacchāmā”ti pañcasatā attano pañcamātugāmasatehi saddhiṁ tīsu",
  "atk-s0203a4:36_6": "saraṇesu patiṭṭhāya upāsakattaṁ paṭivedesuṁ. Tato nāvāya bhaṇḍaṁ otāretvā therassa",
  "atk-s0203a4:36_7": "ekaṁ koṭṭhāsaṁ katvā – “ayaṁ, bhante, tumhākaṁ koṭṭhāso”ti āhaṁsu. Thero – “mayhaṁ",
  "atk-s0203a4:36_8": "visuṁ koṭṭhāsakiccaṁ natthi, satthā pana tumhehi diṭṭhapubbo”ti. Na diṭṭhapubbo,",
  "atk-s0203a4:36_9": "bhanteti. Tena hi iminā satthu maṇḍalamāḷaṁ karotha, evaṁ satthāraṁ passissathāti.",
  "atk-s0203a4:36_10": "Te sādhu, bhanteti tena ca koṭṭhāsena attano ca koṭṭhāsehi maṇḍalamāḷaṁ kātuṁ ārabhiṁsu.",
  "atk-s0203a4:37_0": "Satthāpi kira āraddhakālato paṭṭhāya paribhogaṁ akāsi. Ārakkhamanussā rattiṁ obhāsaṁ",
  "atk-s0203a4:37_1": "disvā “mahesakkhā devatā atthī”ti saññaṁ kariṁsu. Upāsakā maṇḍalamāḷañca bhikkhusaṅghassa",
  "atk-s0203a4:37_2": "ca senāsanāni niṭṭhapetvā dānasambhāraṁ sajjetvā – “kataṁ, bhante, amhehi attano",
  "atk-s0203a4:37_3": "kiccaṁ, satthāraṁ pakkosathā”ti therassa ārocesuṁ. Thero sāyanhasamaye iddhiyā sāvatthiṁ",
  "atk-s0203a4:37_4": "patvā, “bhante, vāṇijagāmavāsino tumhe daṭṭhukāmā, tesaṁ anukampaṁ karothā”ti bhagavantaṁ",
  "atk-s0203a4:37_5": "yāci. Bhagavā adhivāsesi. Thero bhagavato adhivāsanaṁ viditvā sakaṭṭhānameva paccāgato.",
  "atk-s0203a4:38_0": "Bhagavāpi ānandatheraṁ āmantesi, – “ānanda, sve sunāparante vāṇijagāme piṇḍāya carissāma,",
  "atk-s0203a4:38_1": "tvaṁ ekūnapañcasatānaṁ bhikkhūnaṁ salākaṁ dehī”ti. Thero sādhu, bhanteti bhikkhusaṅghassa",
  "atk-s0203a4:38_2": "tamatthaṁ ārocetvā nabhacārikā bhikkhū salākaṁ gaṇhantūti āha. Taṁdivasaṁ kuṇḍadhānatthero",
  "atk-s0203a4:38_3": "paṭhamaṁ salākaṁ aggahesi. Vāṇijagāmavāsinopi “sve kira satthā āgamissatī”ti gāmamajjhe",
  "atk-s0203a4:38_4": "maṇḍapaṁ katvā dānaggaṁ sajjayiṁsu. Bhagavā pātova sarīrapaṭijagganaṁ katvā gandhakuṭiṁ",
  "atk-s0203a4:38_5": "pavisitvā phalasamāpattiṁ appetvā nisīdi. Sakkassa paṇḍukambalasilāsanaṁ uṇhaṁ ahosi.",
  "atk-s0203a4:38_6": "So kiṁ idanti āvajjetvā satthu sunāparantagamanaṁ disvā vissakammaṁ āmantesi – “tāta",
  "atk-s0203a4:38_7": "ajja bhagavā timattāni yojanasatāni piṇḍācāraṁ karissati, pañca kūṭāgārasatāni māpetvā",
  "atk-s0203a4:38_8": "jetavanadvārakoṭṭhamatthake gamanasajjāni katvā ṭhapehī”ti. So tathā akāsi. Bhagavato",
  "atk-s0203a4:38_9": "kūṭāgāraṁ catumukhaṁ ahosi, dvinnaṁ aggasāvakānaṁ dvimukhāni, sesāni ekamukhāni.",
  "atk-s0203a4:38_10": "Satthā gandhakuṭito nikkhamma paṭipāṭiyā ṭhapitakūṭāgāresu dhurakūṭāgāraṁ pāvisi.",
  "atk-s0203a4:38_11": "Dve aggasāvake ādiṁ katvā ekūnapañcabhikkhusatānipi kūṭāgāraṁ gantvā nisinnā ahesuṁ.",
  "atk-s0203a4:38_12": "Ekaṁ tucchakūṭāgāraṁ ahosi, pañcapi kūṭāgārasatāni ākāse uppatiṁsu.",
  "atk-s0203a4:39_0": "Satthā saccabandhapabbataṁ nāma patvā kūṭāgāraṁ ākāse ṭhapesi. Tasmiṁ pabbate saccabandho",
  "atk-s0203a4:39_1": "nāma micchādiṭṭhikatāpaso mahājanaṁ micchādiṭṭhiṁ uggaṇhāpento lābhaggayasaggappatto",
  "atk-s0203a4:39_2": "hutvā vasati. Abbhantare cassa antocāṭiyaṁ padīpo viya arahattassa upanissayo jalati.",
  "atk-s0203a4:39_3": "Taṁ disvā dhammamassa kathessāmīti gantvā dhammaṁ desesi. Tāpaso desanāpariyosāne",
  "atk-s0203a4:39_4": "arahattaṁ pāpuṇi, maggenevāssa abhiññā āgatā. Ehibhikkhu hutvā iddhimayapattacīvaradharo",
  "atk-s0203a4:39_5": "hutvā kūṭāgāraṁ pāvisi.",
  "atk-s0203a4:40_0": "Bhagavā kūṭāgāragatehi pañcahi bhikkhusatehi saddhiṁ vāṇijagāmaṁ gantvā kūṭāgārāni",
  "atk-s0203a4:40_1": "adissamānāni katvā vāṇijagāmaṁ pāvisi. Vāṇijā buddhappamukhassa bhikkhusaṅghassa",
  "atk-s0203a4:40_2": "mahādānaṁ datvā satthāraṁ makulakārāmaṁ nayiṁsu. Satthā maṇḍalamāḷaṁ pāvisi. Mahājano",
  "atk-s0203a4:40_3": "yāva satthā bhattadarathaṁ paṭipassambheti, tāva pātarāsaṁ katvā uposathaṅgāni samādāya",
  "atk-s0203a4:40_4": "bahuṁ gandhañca pupphañca ādāya dhammassavanatthāya ārāmaṁ paccāgamāsi. Satthā dhammaṁ",
  "atk-s0203a4:40_5": "desesi. Mahājanassa bandhanamokkho jāto, mahantaṁ buddhakolāhalaṁ ahosi.",
  "atk-s0203a4:41_0": "Satthā mahājanassa saṅgahatthaṁ katipāhaṁ tattheva vasi, aruṇaṁ pana mahāgandhakuṭiyaṁyeva",
  "atk-s0203a4:41_1": "uṭṭhapesi. Tattha katipāhaṁ vasitvā vāṇijagāme piṇḍāya caritvā “tvaṁ idheva vasāhī”ti",
  "atk-s0203a4:41_2": "puṇṇattheraṁ nivattetvā antare nammadānadī nāma atthi, tassā tīraṁ agamāsi. Nammadānāgarājā",
  "atk-s0203a4:41_3": "satthu paccuggamanaṁ katvā nāgabhavanaṁ pavesetvā tiṇṇaṁ ratanānaṁ sakkāraṁ akāsi.",
  "atk-s0203a4:41_4": "Satthā tassa dhammaṁ kathetvā nāgabhavanā nikkhami. So – “mayhaṁ, bhante, paricaritabbaṁ",
  "atk-s0203a4:41_5": "dethā”ti yāci, bhagavā nammadānadītīre padacetiyaṁ dassesi. Taṁ vīcīsu āgatāsu pidhīyati,",
  "atk-s0203a4:41_6": "gatāsu vivarīyati, mahāsakkārappattaṁ ahosi. Satthā tato nikkhamma saccabandhapabbataṁ",
  "atk-s0203a4:41_7": "gantvā saccabandhaṁ āha – “tayā mahājano apāyamagge otārito, tvaṁ idheva vasitvā",
  "atk-s0203a4:41_8": "etesaṁ laddhiṁ vissajjāpetvā nibbānamagge patiṭṭhāpehī”ti. Sopi paricaritabbaṁ yāci.",
  "atk-s0203a4:41_9": "Satthā ghanapiṭṭhipāsāṇe allamattikapiṇḍamhi lañchanaṁ viya padacetiyaṁ dassesi,",
  "atk-s0203a4:41_10": "tato jetavanameva gato. Etamatthaṁ sandhāya tenevantaravassenātiādi vuttaṁ.",
  "atk-s0203a4:42_0": "Parinibbāyīti anupādisesāya nibbānadhātuyā parinibbāyi. Mahājano therassa satta divasāni",
  "atk-s0203a4:42_1": "sarīrapūjaṁ katvā bahūni gandhakaṭṭhāni samodhānetvā sarīraṁ jhāpetvā dhātuyo ādāya",
  "atk-s0203a4:42_2": "cetiyaṁ akāsi. Sambahulā bhikkhūti therassa āḷāhane ṭhitabhikkhū. Sesaṁ sabbattha uttānamevāti.",
  "atk-s0203a4:43": "Papañcasūdaniyā majjhimanikāyaṭṭhakathāya",
  "atk-s0203a4:44": "Puṇṇovādasuttavaṇṇanā niṭṭhitā.",
  "atk-s0203a4:45": "4. Nandakovādasuttavaṇṇanā",
  "atk-s0203a4:46_0": "398.Evaṁme sutanti nandakovādasuttaṁ. Tattha tena kho pana samayenāti bhagavā mahāpajāpatiyā",
  "atk-s0203a4:46_1": "yācito bhikkhunisaṅghaṁ uyyojetvā bhikkhusaṅghaṁ sannipātetvā – “therā bhikkhū vārena",
  "atk-s0203a4:46_2": "bhikkhuniyo ovadantū”ti saṅghassa bhāraṁ akāsi. Taṁ sandhāyetaṁ vuttaṁ. Tattha pariyāyenāti",
  "atk-s0203a4:46_3": "vārena. Na icchatīti attano vāre sampatte dūraṁ gāmaṁ vā gantvā sūcikammādīni vā",
  "atk-s0203a4:46_4": "ārabhitvā “ayaṁ nāmassa papañco”ti vadāpesi. Imaṁ pana pariyāyena ovādaṁ bhagavā",
  "atk-s0203a4:46_5": "nandakattherasseva kāraṇā akāsi. Kasmā? Imāsañhi bhikkhunīnaṁ theraṁ disvā cittaṁ",
  "atk-s0203a4:46_6": "ekaggaṁ hoti pasīdati. Tena tā tassa ovādaṁ sampaṭicchitukāmā, dhammakathaṁ sotukāmā.",
  "atk-s0203a4:46_7": "Tasmā bhagavā – “nandako attano vāre sampatte ovādaṁ dassati, dhammakathaṁ kathessatī”ti",
  "atk-s0203a4:46_8": "vārena ovādaṁ akāsi. Thero pana attano vāraṁ na karoti, kasmāti ce? Tā kira bhikkhuniyo",
  "atk-s0203a4:46_9": "pubbe therassa jambudīpe rajjaṁ kārentassa orodhā ahesuṁ. Thero pubbenivāsañāṇena",
  "atk-s0203a4:46_10": "taṁ kāraṇaṁ ñatvā cintesi – “maṁ imassa bhikkhunisaṅghassa majjhe nisinnaṁ upamāyo",
  "atk-s0203a4:46_11": "ca kāraṇāni ca āharitvā dhammaṁ kathayamānaṁ disvā añño pubbenivāsañāṇalābhī bhikkhu",
  "atk-s0203a4:46_12": "imaṁ kāraṇaṁ oloketvā ‘āyasmā nandako yāvajjadivasā orodhe na vissajjeti, sobhatāyamāyasmā",
  "atk-s0203a4:46_13": "orodhaparivuto’ti vattabbaṁ maññeyyā”ti. Etamatthaṁ sampassamāno thero attano vāraṁ",
  "atk-s0203a4:46_14": "na karoti. Imāsañca kira bhikkhunīnaṁ therasseva desanā sappāyā bhavissatīti ñatvā",
  "atk-s0203a4:46_15": "atha kho bhagavā āyasmantaṁ nandakaṁ āmantesi.",
  "atk-s0203a4:47_0": "Tāsaṁ bhikkhunīnaṁ pubbe tassa orodhabhāvajānanatthaṁ idaṁ vatthuṁ – pubbe kira bārāṇasiyaṁ",
  "atk-s0203a4:47_1": "pañca dāsasatāni pañca dāsisatāni cāti jaṅghasahassaṁ ekatova kammaṁ katvā ekasmiṁ",
  "atk-s0203a4:47_2": "ṭhāne vasi. Ayaṁ nandakatthero tasmiṁ kāle jeṭṭhakadāso hoti, gotamī jeṭṭhakadāsī.",
  "atk-s0203a4:47_3": "Sā jeṭṭhakadāsassa pādaparicārikā ahosi paṇḍitā byattā. Jaṅghasahassampi puññakammaṁ",
  "atk-s0203a4:47_4": "karontaṁ ekato karoti. Atha vassūpanāyikasamaye pañca paccekabuddhā nandamūlakapabbhārato",
  "atk-s0203a4:47_5": "isipatane otaritvā nagare piṇḍāya caritvā isipatanameva gantvā – “vassūpanāyikakuṭiyā",
  "atk-s0203a4:47_6": "atthāya hatthakammaṁ yācissāmā”ti cīvaraṁ pārupitvā sāyanhasamaye nagaraṁ pavisitvā",
  "atk-s0203a4:47_7": "seṭṭhissa gharadvāre aṭṭhaṁsu. Jeṭṭhakadāsī kuṭaṁ gahetvā udakatitthaṁ gacchantī",
  "atk-s0203a4:47_8": "paccekabuddhe nagaraṁ pavisante addasa. Seṭṭhi tesaṁ āgatakāraṇaṁ sutvā “amhākaṁ",
  "atk-s0203a4:47_9": "okāso natthi, gacchantū”ti āha.",
  "atk-s0203a4:48_0": "Atha te nagarā nikkhamante jeṭṭhakadāsī kuṭaṁ gahetvā pavisantī disvā kuṭaṁ otāretvā",
  "atk-s0203a4:48_1": "vanditvā onamitvā mukhaṁ pidhāya – “ayyā nagaraṁ paviṭṭhamattāva nikkhantā, kiṁ nu",
  "atk-s0203a4:48_2": "kho”ti pucchi. Vassūpanāyikakuṭiyā hatthakammaṁ yācituṁ āgamimhāti. Laddhaṁ, bhanteti.",
  "atk-s0203a4:48_3": "Na laddhaṁ upāsiketi? Kiṁ panesā kuṭi issareheva kātabbā, duggatehipi sakkā kātunti.",
  "atk-s0203a4:48_4": "Yena kenaci sakkāti? Sādhu, bhante, mayaṁ karissāma. Sve mayhaṁ bhikkhaṁ gaṇhathāti",
  "atk-s0203a4:48_5": "nimantetvā udakaṁ netvā puna kuṭaṁ gahetvā āgamma titthamagge ṭhatvā āgatā avasesadāsiyo",
  "atk-s0203a4:48_6": "“ettheva hothā”ti vatvā sabbāsaṁ āgatakāle āha – “amma kiṁ niccameva parassa dāsakammaṁ",
  "atk-s0203a4:48_7": "karissatha, udāhu dāsabhāvato muccituṁ icchathā”ti? Ajjeva muccitumicchāma ayyeti.",
  "atk-s0203a4:48_8": "Yadi evaṁ mayā pañca paccekabuddhā hatthakammaṁ alabhantā svātanāya nimantitā, tumhākaṁ",
  "atk-s0203a4:48_9": "sāmikehi ekadivasaṁ hatthakammaṁ dāpethāti. Tā sādhūti sampaṭicchitvā sāyaṁ aṭavito",
  "atk-s0203a4:48_10": "āgatakāle sāmikānaṁ ārocesuṁ. Te sādhūti jeṭṭhakadāsassa gehadvāre sannipatiṁsu.",
  "atk-s0203a4:49_0": "Atha ne jeṭṭhakadāsī sve tātā paccekabuddhānaṁ hatthakammaṁ dethāti ānisaṁsaṁ ācikkhitvā",
  "atk-s0203a4:49_1": "yepi na kātukāmā, te gāḷhena ovādena tajjetvā paṭicchāpesi. Sā punadivase paccekabuddhānaṁ",
  "atk-s0203a4:49_2": "bhattaṁ datvā sabbesaṁ dāsaputtānaṁ saññaṁ adāsi. Te tāvadeva araññaṁ pavisitvā dabbasambhāre",
  "atk-s0203a4:49_3": "samodhānetvā sataṁ sataṁ hutvā ekekakuṭiṁ ekekacaṅkamanādiparivāraṁ katvā mañcapīṭhapānīyaparibhojanīyabhājanādīni",
  "atk-s0203a4:49_4": "ṭhapetvā paccekabuddhe temāsaṁ tattha vasanatthāya paṭiññaṁ kāretvā vārabhikkhaṁ",
  "atk-s0203a4:49_5": "paṭṭhapesuṁ. Yo attano vāradivase na sakkoti. Tassa jeṭṭhakadāsī sakagehato āharitvā",
  "atk-s0203a4:49_6": "deti. Evaṁ temāsaṁ jaggitvā jeṭṭhakadāsī ekekaṁ dāsaṁ ekekaṁ sāṭakaṁ vissajjāpesi.",
  "atk-s0203a4:49_7": "Pañca thūlasāṭakasatāni ahesuṁ. Tāni parivattāpetvā pañcannaṁ paccekabuddhānaṁ ticīvarāni",
  "atk-s0203a4:49_8": "katvā adāsi. Paccekabuddhā yathāphāsukaṁ agamaṁsu. Tampi jaṅghasahassaṁ ekato kusalaṁ",
  "atk-s0203a4:49_9": "katvā kāyassa bhedā devaloke nibbatti. Tāni pañca mātugāmasatāni kālena kālaṁ tesaṁ",
  "atk-s0203a4:49_10": "pañcannaṁ purisasatānaṁ gehe honti, kālena kālaṁ sabbāpi jeṭṭhakadāsaputtasseva gehe",
  "atk-s0203a4:49_11": "honti. Atha ekasmiṁ kāle jeṭṭhakadāsaputto devalokato cavitvā rājakule nibbatto.",
  "atk-s0203a4:49_12": "Tāpi pañcasatā devakaññā mahābhogakulesu nibbattitvā tassa rajje ṭhitassa gehaṁ agamaṁsu.",
  "atk-s0203a4:49_13": "Etena niyāmena saṁsarantiyo amhākaṁ bhagavato kāle koliyanagare devadahanagare ca",
  "atk-s0203a4:49_14": "khattiyakulesu nibbattā.",
  "atk-s0203a4:50_0": "Nandakattheropi pabbajitvā arahattaṁ patto, jeṭṭhakadāsidhītā vayaṁ āgamma suddhodanamahārājassa",
  "atk-s0203a4:50_1": "aggamahesiṭṭhāne ṭhitā, itarāpi tesaṁ tesaṁ rājaputtānaṁyeva gharaṁ gatā. Tāsaṁ sāmikā",
  "atk-s0203a4:50_2": "pañcasatā rājakumārā udakacumbaṭakalahe satthu dhammadesanaṁ sutvā pabbajitā, rājadhītaro",
  "atk-s0203a4:50_3": "tesaṁ ukkaṇṭhanatthaṁ sāsanaṁ pesesuṁ. Te ukkaṇṭhite bhagavā kuṇāladahaṁ netvā sotāpattiphale",
  "atk-s0203a4:50_4": "patiṭṭhapetvā mahāsamayadivase arahatte patiṭṭhāpesi. Tāpi pañcasatā rājadhītaro",
  "atk-s0203a4:50_5": "nikkhamitvā mahāpajāpatiyā santike pabbajiṁsu. Ayamāyasmā nandako ettāva tā bhikkhuniyoti",
  "atk-s0203a4:50_6": "evametaṁ vatthu dīpetabbaṁ.",
  "atk-s0203a4:51": "Rājakārāmoti pasenadinā kārito nagarassa dakkhiṇadisābhāge thūpārāmasadise ṭhāne vihāro.",
  "atk-s0203a4:52": "399.Sammappaññāya sudiṭṭhanti hetunā kāraṇena vipassanāpaññāya yāthāvasarasato diṭṭhaṁ.",
  "atk-s0203a4:53": "401.Tajjaṁ tajjanti taṁsabhāvaṁ taṁsabhāvaṁ, atthato pana taṁ taṁ paccayaṁ paṭicca tā tā vedanā uppajjantīti vuttaṁ hoti.",
  "atk-s0203a4:54": "402.Pagevassa chāyāti mūlādīni nissāya nibbattā chāyā paṭhamataraṁyeva aniccā.",
  "atk-s0203a4:55_0": "413.Anupahaccāti anupahanitvā. Tattha maṁsaṁ piṇḍaṁ piṇḍaṁ katvā cammaṁ alliyāpento",
  "atk-s0203a4:55_1": "maṁsakāyaṁ upahanati nāma. Cammaṁ baddhaṁ baddhaṁ katvā maṁse alliyāpento maṁsakāyaṁ",
  "atk-s0203a4:55_2": "upahanati nāma. Evaṁ akatvā. Vilimaṁsaṁ nhārubandhananti sabbacamme laggavilīpanamaṁsameva.",
  "atk-s0203a4:55_3": "Antarākilesasaṁyojanabandhananti sabbaṁ antarakilesameva sandhāya vuttaṁ.",
  "atk-s0203a4:56_0": "414.Satta kho panimeti kasmā āhāti? Yā hi esā paññā kilese chindatīti vuttā, sā na",
  "atk-s0203a4:56_1": "ekikāva attano dhammatāya chindituṁ sakkoti. Yathā pana kuṭhārī na attano dhammatāya",
  "atk-s0203a4:56_2": "chejjaṁ chindati, purisassa tajjaṁ vāyāmaṁ paṭicceva chindati, evaṁ na vinā chahi",
  "atk-s0203a4:56_3": "bojjhaṅgehi paññā kilese chindituṁ sakkoti. Tasmā evamāha. Tena hīti yena kāraṇena",
  "atk-s0203a4:56_4": "tayā cha ajjhattikāni āyatanāni, cha bāhirāni, cha viññāṇakāye, dīpopamaṁ, rukkhopamaṁ,",
  "atk-s0203a4:56_5": "gāvūpamañca dassetvā sattahi bojjhaṅgehi āsavakkhayena desanā niṭṭhapitā, tena kāraṇena",
  "atk-s0203a4:56_6": "tvaṁ svepi tā bhikkhuniyo teneva ovādena ovadeyyāsīti.",
  "atk-s0203a4:57_0": "415.Sā sotāpannāti yā sā guṇehi sabbapacchimikā, sā sotāpannā. Sesā pana sakadāgāmianāgāminiyo",
  "atk-s0203a4:57_1": "ca khīṇāsavā ca. Yadi evaṁ kathaṁ paripuṇṇasaṅkappāti. Ajjhāsayapāripūriyā. Yassā",
  "atk-s0203a4:57_2": "hi bhikkhuniyā evamahosi – “kadā nu kho ahaṁ ayyassa nandakassa dhammadesanaṁ suṇantī",
  "atk-s0203a4:57_3": "tasmiṁyeva āsane sotāpattiphalaṁ sacchikareyya”nti, sā sotāpattiphalaṁ sacchākāsi.",
  "atk-s0203a4:57_4": "Yassā ahosi “sakadāgāmiphalaṁ anāgāmiphalaṁ arahatta”nti, sā arahattaṁ sacchākāsi.",
  "atk-s0203a4:57_5": "Tenāha bhagavā “attamanā ceva paripuṇṇasaṅkappā cā”ti.",
  "atk-s0203a4:58": "Papañcasūdaniyā majjhimanikāyaṭṭhakathāya",
  "atk-s0203a4:59": "Nandakovādasuttavaṇṇanā niṭṭhitā.",
  "atk-s0203a4:60": "5. Rāhulovādasuttavaṇṇanā",
  "atk-s0203a4:61_0": "416.Evaṁme sutanti rāhulovādasuttaṁ. Tattha vimuttiparipācanīyāti vimuttiṁ paripācentīti",
  "atk-s0203a4:61_1": "vimuttiparipācanīyā. Dhammāti pannarasa dhammā. Te saddhindriyādīnaṁ visuddhikāraṇavasena",
  "atk-s0203a4:61_2": "veditabbā. Vuttañhetaṁ –",
  "atk-s0203a4:62_0": "“Assaddhe puggale parivajjayato, saddhe puggale sevato bhajato payirupāsato pasādanīye",
  "atk-s0203a4:62_1": "suttante paccavekkhato imehi tīhākārehi saddhindriyaṁ visujjhati. Kusīte puggale",
  "atk-s0203a4:62_2": "parivajjayato āraddhavīriye puggale sevato bhajato payirupāsato sammappadhāne paccavekkhato",
  "atk-s0203a4:62_3": "imehi tīhākārehi vīriyindriyaṁ visujjhati. Muṭṭhassatī puggale parivajjayato upaṭṭhitassatī",
  "atk-s0203a4:62_4": "puggale sevato bhajato payirupāsato satipaṭṭhāne paccavekkhato imehi tīhākārehi satindriyaṁ",
  "atk-s0203a4:62_5": "visujjhati. Asamāhite puggale parivajjayato samāhite puggale sevato bhajato payirupāsato",
  "atk-s0203a4:62_6": "jhānavimokkhe paccavekkhato imehi tīhākārehi samādhindriyaṁ visujjhati. Duppaññe",
  "atk-s0203a4:62_7": "puggale parivajjayato paññavante puggale sevato bhajato payirupāsato gambhīrañāṇacariyaṁ",
  "atk-s0203a4:62_8": "paccavekkhato imehi tīhākārehi paññindriyaṁ visujjhati. Iti ime pañca puggale parivajjayato",
  "atk-s0203a4:62_9": "pañca puggale sevato bhajato payirupāsato pañca suttantakkhandhe paccavekkhato imehi",
  "atk-s0203a4:62_10": "pannarasahi ākārehi imāni pañcindriyāni visujjhantī”ti.",
  "atk-s0203a4:63_0": "Aparepi pannarasa dhammā vimuttiparipācanīyā – saddhādīni pañcimāni indriyāni, aniccasaññā,",
  "atk-s0203a4:63_1": "anicce dukkhasaññā, dukkhe anattasaññā, pahānasaññā, virāgasaññāti, imā pañca nibbedhabhāgiyā",
  "atk-s0203a4:63_2": "saññā, meghiyattherassa kathitā kalyāṇamittatādayo pañcadhammāti. Kāya pana velāya",
  "atk-s0203a4:63_3": "bhagavato etadahosīti. Paccūsasamaye lokaṁ volokentassa.",
  "atk-s0203a4:64_0": "419.Anekānaṁ devatāsahassānanti āyasmatā rāhulena padumuttarassa bhagavato pādamūle",
  "atk-s0203a4:64_1": "pālitanāgarājakāle patthanaṁ paṭṭhapentena saddhiṁ patthanaṁ paṭṭhapitadevatāyeva.",
  "atk-s0203a4:64_2": "Tāsu pana kāci bhūmaṭṭhakā devatā, kāci antalikkhakā, kāci cātumahārājikā, kāci devaloke,",
  "atk-s0203a4:64_3": "kāci brahmaloke nibbattā. Imasmiṁ pana divase sabbā ekaṭṭhāne andhavanasmiṁyeva sannipatitā.",
  "atk-s0203a4:64_4": "Dhammacakkhunti upāliovāda- dīghanakhasuttesu paṭhamamaggo dhammacakkhunti vutto,",
  "atk-s0203a4:64_5": "brahmāyusutte tīṇi phalāni, imasmiṁ sutte cattāro maggā, cattāri ca phalāni dhammacakkhunti",
  "atk-s0203a4:64_6": "veditabbāni. Tattha hi kāci devatā sotāpannā ahesuṁ, kāci sakadāgāmī, anāgāmī, khīṇāsavā.",
  "atk-s0203a4:64_7": "Tāsañca pana devatānaṁ ettakāti gaṇanavasena paricchedo natthi. Sesaṁ sabbattha uttānamevāti.",
  "atk-s0203a4:65": "Papañcasūdaniyā majjhimanikāyaṭṭhakathāya",
  "atk-s0203a4:66": "Rāhulovādasuttavaṇṇanā niṭṭhitā.",
  "atk-s0203a4:67": "6. Chachakkasuttavaṇṇanā",
  "atk-s0203a4:68_0": "420.Evaṁme sutanti chachakkasuttaṁ. Tattha ādikalyāṇantiādimhi kalyāṇaṁ bhaddakaṁ",
  "atk-s0203a4:68_1": "niddosaṁ katvā desessāmi. Majjhapariyosānesupi eseva nayo. Iti bhagavā ariyavaṁsaṁ",
  "atk-s0203a4:68_2": "navahi, mahāsatipaṭṭhānaṁ sattahi, mahāassapuraṁ sattahiyeva padehi thomesi. Idaṁ",
  "atk-s0203a4:68_3": "pana suttaṁ navahi padehi thomesi.",
  "atk-s0203a4:69_0": "Veditabbānīti sahavipassanena maggena jānitabbāni. Manāyatanena tebhūmakacittameva",
  "atk-s0203a4:69_1": "kathitaṁ, dhammāyatanena bahiddhā tebhūmakadhammā ca, manoviññāṇena ṭhapetvā dve",
  "atk-s0203a4:69_2": "pañcaviññāṇāni sesaṁ bāvīsatividhaṁ lokiyavipākacittaṁ. Phassavedanā yathāvuttavipākaviññāṇasampayuttāva.",
  "atk-s0203a4:69_3": "Taṇhāti vipākavedanāpaccayā javanakkhaṇe uppannataṇhā.",
  "atk-s0203a4:70_0": "422.Cakkhu attāti pāṭiyekko anusandhi. Heṭṭhā kathitānañhi dvinnaṁ saccānaṁ anattabhāvadassanatthaṁ",
  "atk-s0203a4:70_1": "ayaṁ desanā āraddhā. Tattha na upapajjatīti na yujjati. Vetīti vigacchati nirujjhati.",
  "atk-s0203a4:71_0": "424.Ayaṁ kho pana, bhikkhaveti ayampi pāṭiyekko anusandhi. Ayañhi desanā tiṇṇaṁ gāhānaṁ",
  "atk-s0203a4:71_1": "vasena vaṭṭaṁ dassetuṁ āraddhā. Dukkhaṁ samudayoti dvinnaṁ saccānaṁ vasena vaṭṭaṁ",
  "atk-s0203a4:71_2": "dassetuntipi vadantiyeva. Etaṁ mamātiādīsu taṇhāmānadiṭṭhigāhāva veditabbā. Samanupassatīti",
  "atk-s0203a4:71_3": "gāhattayavasena passati.",
  "atk-s0203a4:72_0": "Evaṁ vaṭṭaṁ dassetvā idāni tiṇṇaṁ gāhānaṁ paṭipakkhavasena, nirodho maggoti imesaṁ",
  "atk-s0203a4:72_1": "vā dvinnaṁ saccānaṁ vasena vivaṭṭaṁ dassetuṁ ayaṁ kho panātiādimāha. Netaṁ mamātiādīni",
  "atk-s0203a4:72_2": "taṇhādīnaṁ paṭisedhavacanāni. Samanupassatīti aniccaṁ dukkhamanattāti passati.",
  "atk-s0203a4:73_0": "425. Evaṁ vivaṭṭaṁ dassetvā idāni tiṇṇaṁ anusayānaṁ vasena puna vaṭṭaṁ dassetuṁ cakkhuñca,",
  "atk-s0203a4:73_1": "bhikkhavetiādimāha. Tattha abhinandatītiādīni taṇhādiṭṭhivaseneva vuttāni. Anusetīti",
  "atk-s0203a4:73_2": "appahīno hoti. Dukkhassāti vaṭṭadukkhakilesadukkhassa.",
  "atk-s0203a4:74_0": "426. Evaṁ tiṇṇaṁ anusayānaṁ vasena vaṭṭaṁ kathetvā idāni tesaṁ paṭikkhepavasena vivaṭṭaṁ",
  "atk-s0203a4:74_1": "dassento puna cakkhuñcātiādimāha. Avijjaṁ pahāyāti vaṭṭamūlikaṁ avijjaṁ pajahitvā.",
  "atk-s0203a4:74_2": "Vijjanti arahattamaggavijjaṁ uppādetvā.",
  "atk-s0203a4:75_0": "427.Ṭhānametaṁ vijjatīti ettakeneva kathāmaggena vaṭṭavivaṭṭavasena desanaṁ matthakaṁ",
  "atk-s0203a4:75_1": "pāpetvā puna tadeva sampiṇḍetvā dassento evaṁ passaṁ, bhikkhavetiādimāha. Saṭṭhimattānaṁ",
  "atk-s0203a4:75_2": "bhikkhūnanti ettha anacchariyametaṁ, yaṁ sayameva tathāgate desente saṭṭhi bhikkhū",
  "atk-s0203a4:75_3": "arahattaṁ pattā. Imañhi suttaṁ dhammasenāpatimhi kathentepi saṭṭhi bhikkhū arahattaṁ",
  "atk-s0203a4:75_4": "pattā, mahāmoggallāne kathentepi, asītimahātheresu kathentesupi pattā eva. Etampi",
  "atk-s0203a4:75_5": "anacchariyaṁ. Mahābhiññappattā hi te sāvakā.",
  "atk-s0203a4:76_0": "Aparabhāge pana tambapaṇṇidīpe māleyyadevatthero nāma heṭṭhā lohapāsāde idaṁ suttaṁ",
  "atk-s0203a4:76_1": "kathesi. Tadāpi saṭṭhi bhikkhū arahattaṁ pattā. Yathā ca lohapāsāde, evaṁ thero mahāmaṇḍapepi",
  "atk-s0203a4:76_2": "idaṁ suttaṁ kathesi. Mahāvihārā nikkhamitvā cetiyapabbataṁ gato, tatthāpi kathesi.",
  "atk-s0203a4:76_3": "Tato sākiyavaṁsavihāre, kūṭālivihāre, antarasobbhe, muttaṅgaṇe, vātakapabbate, pācinagharake,",
  "atk-s0203a4:76_4": "dīghavāpiyaṁ, lokandare, nomaṇḍalatale kathesi. Tesupi ṭhānesu saṭṭhi saṭṭhi bhikkhū",
  "atk-s0203a4:76_5": "arahattaṁ pattā. Tato nikkhamitvā pana thero cittalapabbataṁ gato. Tadā ca cittalapabbatavihāre",
  "atk-s0203a4:76_6": "atirekasaṭṭhivasso mahāthero, pokkharaṇiyaṁ kuruvakatitthaṁ nāma paṭicchannaṭṭhānaṁ",
  "atk-s0203a4:76_7": "atthi, tattha thero nhāyissāmīti otiṇṇo. Devatthero tassa santikaṁ gantvā nhāpemi,",
  "atk-s0203a4:76_8": "bhanteti āha. Thero paṭisanthāreneva – “māleyyadevo nāma atthīti vadanti, so ayaṁ",
  "atk-s0203a4:76_9": "bhavissatī”ti ñatvā tvaṁ devoti āha. Āma, bhanteti. Saṭṭhivassaddhānaṁ me, āvuso,",
  "atk-s0203a4:76_10": "koci sarīraṁ hatthena phusituṁ nāma na labhi, tvaṁ pana nhāpehīti uttaritvā tīre nisīdi.",
  "atk-s0203a4:77_0": "Thero sabbampi hatthapādādiparikammaṁ katvā mahātheraṁ nhāpesi. Taṁ divasañca dhammassavanadivaso",
  "atk-s0203a4:77_1": "hoti. Atha mahāthero – “deva amhākaṁ dhammadānaṁ dātuṁ vaṭṭatī”ti āha. Thero sādhu,",
  "atk-s0203a4:77_2": "bhanteti sampaṭicchi. Atthaṅgate sūriye dhammassavanaṁ ghosesuṁ. Atikkantasaṭṭhivassāva",
  "atk-s0203a4:77_3": "saṭṭhi mahātherā dhammassavanatthaṁ agamaṁsu. Devatthero sarabhāṇāvasāne imaṁ suttaṁ",
  "atk-s0203a4:77_4": "ārabhi, suttantapariyosāne ca saṭṭhi mahātherā arahattaṁ pāpuṇiṁsu. Tato tissamahāvihāraṁ",
  "atk-s0203a4:77_5": "gantvā kathesi, tasmimpi saṭṭhi therā. Tato nāgamahāvihāre kāḷakacchagāme kathesi,",
  "atk-s0203a4:77_6": "tasmimpi saṭṭhi therā. Tato kalyāṇiṁ gantvā tattha cātuddase heṭṭhāpāsāde kathesi,",
  "atk-s0203a4:77_7": "tasmimpi saṭṭhi therā. Uposathadivase uparipāsāde kathesi, tasmimpi saṭṭhi therāti",
  "atk-s0203a4:77_8": "evaṁ devatthereyeva idaṁ suttaṁ kathente saṭṭhiṭṭhānesu saṭṭhi saṭṭhi janā arahattaṁ pattā.",
  "atk-s0203a4:78_0": "Ambilakāḷakavihāre pana tipiṭakacūḷanāgatthere imaṁ suttaṁ kathente manussaparisā",
  "atk-s0203a4:78_1": "gāvutaṁ ahosi, devaparisā yojanikā. Suttapariyosāne sahassabhikkhū arahattaṁ pattā,",
  "atk-s0203a4:78_2": "devesu pana tato tato ekekova puthujjano ahosīti.",
  "atk-s0203a4:79": "Papañcasūdaniyā majjhimanikāyaṭṭhakathāya",
  "atk-s0203a4:80": "Chachakkasuttavaṇṇanā niṭṭhitā.",
  "atk-s0203a4:81": "7. Mahāsaḷāyatanikasuttavaṇṇanā",
  "atk-s0203a4:82": "428.Evaṁme sutanti mahāsaḷāyatanikasuttaṁ. Tattha mahāsaḷāyatanikanti mahantānaṁ channaṁ āyatanānaṁ jotakaṁ dhammapariyāyaṁ.",
  "atk-s0203a4:83_0": "429.Ajānanti sahavipassanena maggena ajānanto. Upacayaṁ gacchantīti vuḍḍhiṁ gacchanti,",
  "atk-s0203a4:83_1": "vasibhāvaṁ gacchantīti attho. Kāyikāti pañcadvārikadarathā. Cetasikāti manodvārikadarathā.",
  "atk-s0203a4:83_2": "Santāpādīsupi eseva nayo.",
  "atk-s0203a4:84_0": "430.Kāyasukhanti pañcadvārikasukhaṁ. Cetosukhanti manodvārikasukhaṁ. Ettha ca pañcadvārikajavanena",
  "atk-s0203a4:84_1": "samāpajjanaṁ vā vuṭṭhānaṁ vā natthi, uppannamattakameva hoti. Manodvārikena sabbaṁ",
  "atk-s0203a4:84_2": "hoti. Ayañca maggavuṭṭhānassa paccayabhūtā balavavipassanā, sāpi manodvārikeneva hoti.",
  "atk-s0203a4:85_0": "431.Tathābhūtassāti kusalacittasampayuttacetosukhasamaṅgībhūtassa. Pubbeva kho panassāti",
  "atk-s0203a4:85_1": "assa bhikkhuno vācākammantājīvā pubbasuddhikā nāma ādito paṭṭhāya parisuddhāva honti.",
  "atk-s0203a4:85_2": "Diṭṭhisaṅkappavāyāmasatisamādhisaṅkhātāni pana pañcaṅgāni sabbatthakakārāpakaṅgāni",
  "atk-s0203a4:85_3": "nāma. Evaṁ lokuttaramaggo aṭṭhaṅgiko vā sattaṅgiko vā hoti.",
  "atk-s0203a4:86_0": "Vitaṇḍavādī pana “yā yathābhūtassa diṭṭhī”ti imameva suttapadesaṁ gahetvā “lokuttaramaggo",
  "atk-s0203a4:86_1": "pañcaṅgiko”ti vadati. So – “evamassāyaṁ ariyo aṭṭhaṅgiko maggo bhāvanāpāripūriṁ gacchatī”ti",
  "atk-s0203a4:86_2": "iminā anantaravacaneneva paṭisedhitabbo. Uttari ca evaṁ saññāpetabbo – lokuttaramaggo",
  "atk-s0203a4:86_3": "pañcaṅgiko nāma natthi, imāni pana pañca sabbatthakakārāpakaṅgāni maggakkhaṇe virativasena",
  "atk-s0203a4:86_4": "pūrenti. “Yā catūhi vacīduccaritehi ārati viratī”ti evaṁ vuttaviratīsu hi micchāvācaṁ",
  "atk-s0203a4:86_5": "pajahati, sammāvācaṁ bhāveti, evaṁ sammāvācaṁ bhāventassa imāni pañcaṅgikāni na vinā,",
  "atk-s0203a4:86_6": "saheva viratiyā pūrenti. Sammākammantājīvesupi eseva nayo. Iti vacīkammādīni ādito",
  "atk-s0203a4:86_7": "paṭṭhāya parisuddhāneva vaṭṭanti. Imāni pana pañca sabbatthakakārāpakaṅgāni virativasena",
  "atk-s0203a4:86_8": "paripūrentīti pañcaṅgiko maggo nāma natthi. Subhaddasuttepi cetaṁ vuttaṁ – “yasmiṁ",
  "atk-s0203a4:86_9": "kho, subhadda, dhammavinaye ariyo aṭṭhaṅgiko maggo”ti. Aññesu ca anekesu suttasatesu",
  "atk-s0203a4:86_10": "aṭṭhaṅgikova maggo āgatoti.",
  "atk-s0203a4:87_0": "433.Cattāropi satipaṭṭhānāti maggasampayuttāva cattāro satipaṭṭhānā. Sammappadhānādīsupi",
  "atk-s0203a4:87_1": "eseva nayo. Yuganandhāti ekakkhaṇikayuganandhā. Etehi aññasmiṁ khaṇe samāpatti, aññasmiṁ",
  "atk-s0203a4:87_2": "vipassanāti. Evaṁ nānākhaṇikāpi honti, ariyamagge pana ekakkhaṇikā.",
  "atk-s0203a4:88": "Vijjā ca vimutti cāti arahattamaggavijjā ca phalavimutti ca. Sesaṁ sabbattha uttānamevāti.",
  "atk-s0203a4:89": "Papañcasūdaniyā majjhimanikāyaṭṭhakathāya",
  "atk-s0203a4:90": "Mahāsaḷāyatanikasuttavaṇṇanā niṭṭhitā.",
  "atk-s0203a4:91": "8. Nagaravindeyyasuttavaṇṇanā",
  "atk-s0203a4:92": "435.Evaṁme sutanti nagaravindeyyasuttaṁ. Tattha samavisamaṁ carantīti kālena samaṁ caranti, kālena visamaṁ. Samacariyampi hetanti samacariyampi hi etaṁ.",
  "atk-s0203a4:93_0": "437.Ke ākārāti kāni kāraṇāni? Ke anvayāti kā anubuddhiyo? Natthi kho pana tatthāti",
  "atk-s0203a4:93_1": "kasmā āha, nanu araññe haritatiṇacampakavanādivasena atimanuññā rūpādayo pañca kāmaguṇā",
  "atk-s0203a4:93_2": "atthīti? No natthi. Na panetaṁ vanasaṇḍena kathitaṁ, itthirūpādīni pana sandhāyetaṁ",
  "atk-s0203a4:93_3": "kathitaṁ. Tāni hi purisassa cittaṁ pariyādāya tiṭṭhanti. Yathāha – “nāhaṁ, bhikkhave,",
  "atk-s0203a4:93_4": "aññaṁ ekarūpampi samanupassāmi, yaṁ evaṁ purisassa cittaṁ pariyādāya tiṭṭhati, yathayidaṁ,",
  "atk-s0203a4:93_5": "bhikkhave, itthirūpaṁ. Itthirūpaṁ, bhikkhave, purisassa cittaṁ pariyādāya tiṭṭhatī”ti",
  "atk-s0203a4:93_6": "vitthāretabbaṁ. Sesaṁ sabbattha uttānamevāti.",
  "atk-s0203a4:94": "Papañcasūdaniyā majjhimanikāyaṭṭhakathāya",
  "atk-s0203a4:95": "Nagaravindeyyasuttavaṇṇanā niṭṭhitā.",
  "atk-s0203a4:96": "9. Piṇḍapātapārisuddhisuttavaṇṇanā",
  "atk-s0203a4:97": "438.Evaṁme sutanti piṇḍapātapārisuddhisuttaṁ. Tattha paṭisallānāti phalasamāpattito.",
  "atk-s0203a4:98_0": "Vippasannānīti okāsavasenetaṁ vuttaṁ. Phalasamāpattito hi vuṭṭhitassa pañcahi pasādehi",
  "atk-s0203a4:98_1": "patiṭṭhitokāso vippasanno hoti, chavivaṇṇo parisuddho. Tasmā evamāha. Suññatavihārenāti",
  "atk-s0203a4:98_2": "suññataphalasamāpattivihārena. Mahāpurisavihāroti buddhapaccekabuddhatathāgatamahāsāvakānaṁ",
  "atk-s0203a4:98_3": "mahāpurisānaṁ vihāro. Yena cāhaṁ maggenātiādīsu vihārato paṭṭhāya yāva gāmassa indakhīlā",
  "atk-s0203a4:98_4": "esa paviṭṭhamaggo nāma, antogāmaṁ pavisitvā gehapaṭipāṭiyā caritvā yāva nagaradvārena",
  "atk-s0203a4:98_5": "nikkhamanā esa caritabbapadeso nāma, bahi indakhīlato paṭṭhāya yāva vihārā esa paṭikkantamaggo",
  "atk-s0203a4:98_6": "nāma. Paṭighaṁ vāpi cetasoti citte paṭihaññanakilesajātaṁ kiñci atthi natthīti. Ahorattānusikkhināti",
  "atk-s0203a4:98_7": "divasañca rattiñca anusikkhantena.",
  "atk-s0203a4:99_0": "440.Pahīnā nu kho me pañca kāmaguṇātiādīsu ekabhikkhussa paccavekkhaṇā nānā, nānābhikkhūnaṁ",
  "atk-s0203a4:99_1": "paccavekkhaṇā nānāti. Kathaṁ? Eko hi bhikkhu pacchābhattaṁ piṇḍapātapaṭikkanto pattacīvaraṁ",
  "atk-s0203a4:99_2": "paṭisāmetvā vivittokāse nisinno paccavekkhati “pahīnā nu kho me pañcakāmaguṇā”ti.",
  "atk-s0203a4:99_3": "So “appahīnā”ti ñatvā vīriyaṁ paggayha anāgāmimaggena pañcakāmaguṇikarāgaṁ samugghāṭetvā",
  "atk-s0203a4:99_4": "maggānantaraṁ phalaṁ phalānantaraṁ maggaṁ tato vuṭṭhāya paccavekkhanto “pahīnā”ti",
  "atk-s0203a4:99_5": "pajānāti. Nīvaraṇādīsupi eseva nayo. Etesaṁ pana arahattamaggena pahānādīni honti,",
  "atk-s0203a4:99_6": "evaṁ ekabhikkhussa nānāpaccavekkhaṇā hoti. Etāsu pana paccavekkhaṇāsu añño bhikkhu",
  "atk-s0203a4:99_7": "ekaṁ paccavekkhaṇaṁ paccavekkhati, añño ekanti evaṁ nānābhikkhūnaṁ nānāpaccavekkhaṇā",
  "atk-s0203a4:99_8": "hoti. Sesaṁ sabbattha uttānamevāti.",
  "atk-s0203a4:100": "Papañcasūdaniyā majjhimanikāyaṭṭhakathāya",
  "atk-s0203a4:101": "Piṇḍapātapārisuddhisuttavaṇṇanā niṭṭhitā.",
  "atk-s0203a4:102": "10. Indriyabhāvanāsuttavaṇṇanā",
  "atk-s0203a4:103_0": "453.Evaṁme sutanti indriyabhāvanāsuttaṁ. Tattha gajaṅgalāyanti evaṁnāmake nigame.",
  "atk-s0203a4:103_1": "Suveḷuvaneti suveḷu nāma ekā rukkhajāti, tehi sañchanno mahāvanasaṇḍo, tattha viharati.",
  "atk-s0203a4:103_2": "Cakkhunā rūpaṁ na passati, sotena saddaṁ na suṇātīti cakkhunā rūpaṁ na passitabbaṁ,",
  "atk-s0203a4:103_3": "sotena saddo na sotabboti evaṁ desetīti adhippāyena vadati.",
  "atk-s0203a4:104_0": "Aññathā ariyassa vinayeti iminā bhagavā attano sāsane asadisāya indriyabhāvanāya",
  "atk-s0203a4:104_1": "kathanatthaṁ ālayaṁ akāsi. Athāyasmā ānando – “satthā ālayaṁ dasseti, handāhaṁ imissaṁ",
  "atk-s0203a4:104_2": "parisati bhikkhusaṅghassa indriyabhāvanākathaṁ kāremī”ti satthāraṁ yācanto etassabhagavātiādimāha.",
  "atk-s0203a4:104_3": "Athassa bhagavā indriyabhāvanaṁ kathento tena hānandātiādimāha.",
  "atk-s0203a4:105_0": "454. Tatha yadidaṁ upekkhāti yā esā vipassanupekkhā nāma, esā santā esā paṇītā, atappikāti",
  "atk-s0203a4:105_1": "attho. Iti ayaṁ bhikkhu cakkhudvāre rūpārammaṇampi iṭṭhe ārammaṇe manāpaṁ, aniṭṭhe",
  "atk-s0203a4:105_2": "amanāpaṁ, majjhatte manāpāmanāpañca cittaṁ, tassa rajjituṁ vā dussituṁ vā muyhituṁ",
  "atk-s0203a4:105_3": "vā adatvāva pariggahetvā vipassanaṁ majjhatte ṭhapeti. Cakkhumāti sampannacakkhuvisuddhanetto.",
  "atk-s0203a4:105_4": "Cakkhābādhikassa hi uddhaṁ ummīlananimmīlanaṁ na hoti, tasmā so na gahito.",
  "atk-s0203a4:106": "456.Īsakaṁpoṇeti rathīsā viya uṭṭhahitvā ṭhite.",
  "atk-s0203a4:107_0": "461.Paṭikūle appaṭikūlasaññītiādīsu paṭikūle mettāpharaṇena vā dhātuso upasaṁhārena",
  "atk-s0203a4:107_1": "vā appaṭikūlasaññī viharati. Appaṭikūle asubhapharaṇena vā aniccato upasaṁhārena",
  "atk-s0203a4:107_2": "vā paṭikūlasaññī viharati. Sesapadesupi eseva nayo. Tadubhayaṁ abhinivajjetvāti majjhatto",
  "atk-s0203a4:107_3": "hutvā viharitukāmo kiṁ karotīti? Iṭṭhāniṭṭhesu āpāthagatesu neva somanassiko na domanassiko hoti. Vuttañhetaṁ –",
  "atk-s0203a4:108_0": "“Kathaṁ paṭikūle appaṭikūlasaññī viharati? Aniṭṭhasmiṁ vatthusmiṁ mettāya vā pharati,",
  "atk-s0203a4:108_1": "dhātuto vā upasaṁharati, evaṁ paṭikūle appaṭikūlasaññī viharati. Kathaṁ appaṭikūle",
  "atk-s0203a4:108_2": "paṭikūlasaññī viharati? Iṭṭhasmiṁ vatthusmiṁ asubhāya vā pharati, aniccato vā upasaṁharati,",
  "atk-s0203a4:108_3": "evaṁ appaṭikūle paṭikūlasaññī viharati. Kathaṁ paṭikūle ca appaṭikūle ca appaṭikūlasaññī",
  "atk-s0203a4:108_4": "viharati? Aniṭṭhasmiñca iṭṭhasmiñca vatthusmiṁ mettāya vā pharati, dhātuto vā upasaṁharati.",
  "atk-s0203a4:108_5": "Evaṁ paṭikūle ca appaṭikūle ca appaṭikūlasaññī viharati. Kathaṁ appaṭikūle ca paṭikūle",
  "atk-s0203a4:108_6": "ca paṭikūlasaññī viharati? Iṭṭhasmiñca aniṭṭhasmiñca vatthusmiṁ asubhāya vā pharati,",
  "atk-s0203a4:108_7": "aniccato vā upasaṁharati, evaṁ appaṭikūle ca paṭikūle ca paṭikūlasaññī viharati.",
  "atk-s0203a4:108_8": "Kathaṁ paṭikūle ca appaṭikūle ca tadubhayaṁ abhinivajjetvā upekkhako viharati sato",
  "atk-s0203a4:108_9": "sampajāno? Idha bhikkhu cakkhunā rūpaṁ disvā neva sumano hoti na dummano, upekkhako",
  "atk-s0203a4:108_10": "viharati sato sampajāno…pe… manasā dhammaṁ viññāya neva sumano hoti na dummano, upekkhako",
  "atk-s0203a4:108_11": "viharati sato sampajāno. Evaṁ paṭikūle ca appaṭikūle ca tadubhayaṁ abhinivajjetvā",
  "atk-s0203a4:108_12": "upekkhako viharati sato sampajāno”ti.",
  "atk-s0203a4:109_0": "Imesu ca tīsu nayesu paṭhamanaye manāpaṁ amanāpaṁ manāpāmanāpanti saṁkilesaṁ vaṭṭati,",
  "atk-s0203a4:109_1": "nikkilesaṁ vaṭṭati. Dutiyanaye saṁkilesaṁ, tatiyanaye saṁkilesanikkilesaṁ vaṭṭati.",
  "atk-s0203a4:109_2": "Puna vuttaṁ – “paṭhamaṁ saṁkilesaṁ vaṭṭati, dutiyaṁ saṁkilesampi nikkilesampi, tatiyaṁ",
  "atk-s0203a4:109_3": "nikkilesameva vaṭṭatī”ti. Sesaṁ sabbattha uttānamevāti.",
  "atk-s0203a4:110": "Papañcasūdaniyā majjhimanikāyaṭṭhakathāya",
  "atk-s0203a4:111": "Indriyabhāvanāsuttavaṇṇanā niṭṭhitā.",
  "atk-s0203a4:112": "Pañcamavaggavaṇṇanā niṭṭhitā.",
  "atk-s0203a4:113": "Uparipaṇṇāsaṭṭhakathā niṭṭhitā.",
  "atk-s0203a4:114_0": "Yo cāyaṁ “sabbadhammamūlapariyāyaṁ vo, bhikkhave, desissāmī”ti āraddhattā ādikalyāṇo,",
  "atk-s0203a4:114_1": "majjhe “suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ",
  "atk-s0203a4:114_2": "vedalla”nti vacanato majjhekalyāṇo, sanniṭṭhāne “ariyo bhāvitindriyo”ti vacanato",
  "atk-s0203a4:114_3": "pariyosānakalyāṇoti tividhakalyāṇo majjhimanikāyo “mahāvipassanā nāmāya”nti vutto,",
  "atk-s0203a4:114_4": "so vaṇṇanāvasena samatto hoti.",
  "atk-s0203a4:115": "Nigamanakathā",
  "atk-s0203a4:116": "Ettāvatā ca –",
  "atk-s0203a4:117": "Āyācito sumatinā therena bhadantabuddhamittena,",
  "atk-s0203a4:118": "Pubbe mayūradūtapaṭṭanamhi saddhiṁ nivasantena.",
  "atk-s0203a4:119": "Paravādavidhaṁsanassa majjhimanikāyaseṭṭhassa,",
  "atk-s0203a4:120": "Yamahaṁ papañcasūdanimaṭṭhakathaṁ kātumārabhiṁ.",
  "atk-s0203a4:121": "Sā hi mahāaṭṭhakathāya sāramādāya niṭṭhitā esā,",
  "atk-s0203a4:122": "Sattuttarasatamattāya pāḷiyā bhāṇavārehi.",
  "atk-s0203a4:123": "Ekūnasaṭṭhimatto visuddhimaggopi bhāṇavārehi,",
  "atk-s0203a4:124": "Atthappakāsanatthāya āgamānaṁ kato yasmā.",
  "atk-s0203a4:125": "Tasmā tena sahā’yaṁ gāthāgaṇanānayena aṭṭhakathā,",
  "atk-s0203a4:126": "Samadhikachasaṭṭhisatamiti viññeyyā bhāṇavārānaṁ.",
  "atk-s0203a4:127": "Samadhikachasaṭṭhisatapamāṇamiti bhāṇavārato esā,",
  "atk-s0203a4:128": "Samayaṁ pakāsayantī mahāvihārādhivāsīnaṁ.",
  "atk-s0203a4:129": "Mūlaṭṭhakathāsāraṁ ādāya mayā imaṁ karontena,",
  "atk-s0203a4:130": "Yaṁ paññamupacitaṁ tena hotu loko sadā sukhitoti.",
  "atk-s0203a4:131_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena",
  "atk-s0203a4:131_1": "sakasamayasamayantaragahanajjhogāhanasamatthena paññāveyyattiyasamannāgatena tipiṭakapariyattippabhede",
  "atk-s0203a4:131_2": "sāṭṭhakathe satthu sāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-s0203a4:131_3": "yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite",
  "atk-s0203a4:131_4": "uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ",
  "atk-s0203a4:131_5": "vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-s0203a4:131_6": "therena katā ayaṁ papañcasūdanī nāma majjhimanikāyaṭṭhakathā –",
  "atk-s0203a4:132": "Tāva tiṭṭhatu lokasmiṁ, lokanittharaṇesinaṁ;",
  "atk-s0203a4:133": "Dassentī kulaputtānaṁ, nayaṁ diṭṭhivisuddhiyā.",
  "atk-s0203a4:134": "Buddhoti nāmampi, suddhacittassa tādino;",
  "atk-s0203a4:135": "Lokamhi lokajeṭṭhassa, pavattati mahesinoti.",
  "atk-s0203a4:136": "Papañcasūdanī nāma",
  "atk-s0203a4:137": "Majjhimanikāyaṭṭhakathā sabbākārena niṭṭhitā."
}