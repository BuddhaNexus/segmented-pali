{
  "tika-s0102t3:0": "4. Mahāsudassanasuttavaṇṇanā",
  "tika-s0102t3:1": "Kusāvatīrājadhānīvaṇṇanā",
  "tika-s0102t3:2": "242.Sovaṇṇamayāti suvaṇṇamayā. Ayaṁ pākāroti sabbaratanamayo pākāro. Tayo tayoti anto ca tayo, bahi ca tayoti tayo tayo.",
  "tika-s0102t3:3_0": "Esikatthambho indakhīlo nagarasobhano alaṅkāratthambho. Aṅgīyati ñāyati puthulabhāvo",
  "tika-s0102t3:3_1": "etenāti aṅgaṁ, parikkhepo. Tiporisaṁ aṅgaṁ etissāti tiporisaṅgā. Tenāha “tenā”tiādi.",
  "tika-s0102t3:3_2": "Tena pañcahatthappamāṇena tiporisena. Paṇṇaphalesupīti sabbaratanamayānaṁ tālānaṁ",
  "tika-s0102t3:3_3": "paṇṇaphalesupi. Eseva nayoti “paṇṇesu ekaṁ pattakaṁ sovaṇṇamayaṁ, ekaṁ rūpiyamayaṁ.",
  "tika-s0102t3:3_4": "Phalesupi eko lekhābhāvo sovaṇṇamayo, eko rūpiyamayo”tiādiko ayamattho atidiṭṭho.",
  "tika-s0102t3:3_5": "Pākārantareti dvinnaṁ dvinnaṁ pākārānaṁ antare. Ekekā hutvā ṭhitā tālapanti.",
  "tika-s0102t3:4_0": "Chekoti paṭu suvisado, so cassa paṭubhāvo manosāroti āha “sundaro”ti. Rañjetunti",
  "tika-s0102t3:4_1": "rāgaṁ uppādetuṁ. Khamatevāti rocateva. Na bībhacchetīti na tajjeti, sotasukhabhāvato",
  "tika-s0102t3:4_2": "piyāyitabbo ca hoti. Kumbhathuṇadaddarikādi ekatalaṁ tūriyaṁ. Ubhayatalaṁ pākaṭameva.",
  "tika-s0102t3:4_3": "Sabbato pariyonaddhaṁ caturassaambaṇakaṁ, paṇavādi ca. Vaṁsādīti ādi-saddena saṅkhādikaṁ",
  "tika-s0102t3:4_4": "saṅgaṇhāti. Sumucchitassāti suṭṭhu pariyattassa. Pamāṇeti nātidaḷhanātisithilatāsaṅkhāte",
  "tika-s0102t3:4_5": "majjhime mucchanappamāṇe. Hatthaṁ vā pādaṁ vā cāletvāti hatthalayapādalaye sajjetvā.",
  "tika-s0102t3:4_6": "Naccantāti sākhānaccaṁ naccantā.",
  "tika-s0102t3:5": "Cakkaratanavaṇṇanā",
  "tika-s0102t3:6_0": "243.Uposathaṁ vuccati aṭṭhaṅgasamannāgataṁ sabbadivasesu gahaṭṭhehi rakkhitabbasīlaṁ,",
  "tika-s0102t3:6_1": "samādānavasena taṁ tassa atthīti uposathiko, tassa uposathikassa. Tenāha “samādinnauposathaṅgassā”ti.",
  "tika-s0102t3:6_2": "Tadāti tasmiṁ kāle. Kasmiṁ pana kāleti? Yasmiṁ kāle cakkavattibhāvasaṁvattaniyadānasīlādipuññasambhārasamudāgamasampanno",
  "tika-s0102t3:6_3": "pūritacakkavattivatto kāladīpadesavisesapaccājātiyā ceva kularūpabhogādhipateyyādiguṇavisesasampattiyā",
  "tika-s0102t3:6_4": "ca tadanurūpe attabhāve ṭhito hoti, tasmiṁ kāle. Tādise hi kāle cakkavattibhāvī purisaviseso",
  "tika-s0102t3:6_5": "yathāvuttaguṇasamannāgato rājā khattiyo muddhāvasitto visuddhasīlo anuposathaṁ satasahassavissajjanādinā",
  "tika-s0102t3:6_6": "sammāpaṭipattiṁ paṭipajjati, na yadā cakkaratanaṁ uppajjati, tadā eva. Ime ca visesā",
  "tika-s0102t3:6_7": "sabbacakkavattīnaṁ sādhāraṇavasena vuttā. Tenāha “pātova…pe… dhammatā”ti. Bodhisattānaṁ",
  "tika-s0102t3:6_8": "pana cakkavattibhāvāvahaguṇāpi cakkavattiguṇāpi sātisayāva honti.",
  "tika-s0102t3:7_0": "Vuttappakārapuññakammapaccayanti cakkavattibhāvāvahadānadamasaṁyamādipuññakammahetukaṁ.",
  "tika-s0102t3:7_1": "Nīlamaṇisaṅghātasadisanti indanīlamaṇisañcayasamānaṁ. Dibbānubhāvayuttattāti dassaneyyatā,",
  "tika-s0102t3:7_2": "manuññaghosatā, ākāsagāmitā, obhāsavissajjanā, appaṭighātatā, rañño icchitatthanipphattikāraṇatāti",
  "tika-s0102t3:7_3": "evamādīhi dibbasadisehi ānubhāvehi samannāgatattā, etena dibbaṁ viyāti dibbanti dasseti.",
  "tika-s0102t3:7_4": "Na hi taṁ devalokapariyāpannaṁ. Sahassaṁ arā etassāti vā sahassāraṁ. Sabbehi ākārehīti",
  "tika-s0102t3:7_5": "sabbehi sundarehi paripuṇṇāvayave lakkhaṇasampanne cakke icchitabbehi ākārehi. Paripūranti",
  "tika-s0102t3:7_6": "paripuṇṇaṁ, sā cassā pāripūriṁ idāneva vitthāressati.",
  "tika-s0102t3:8_0": "Panāḷīti chiddaṁ. Suddhasiniddhadantapantiyā nibbivarāyāti adhippāyo. Tassā pana",
  "tika-s0102t3:8_1": "panāḷiyā samantato passassa rajatamayattā sārarajatamayā vuttā. Yasmā cassa cakkassa",
  "tika-s0102t3:8_2": "rathacakkassa viya antobhāvo nāma natthi, tasmā vuttaṁ “ubhosupi bāhirantesū”ti.",
  "tika-s0102t3:8_3": "Kataparikkhepā hoti panāḷīti yojanā. Nābhipanāḷiparikkhepapaṭṭesūti nābhiparikkhepapaṭṭe",
  "tika-s0102t3:8_4": "ceva nābhiyā panāḷiparikkhepapaṭṭe ca.",
  "tika-s0102t3:9_0": "Tesanti arānaṁ. Ghaṭakā nāma alaṅkārabhūtā khuddakapuṇṇaghaṭā. Tathā maṇikā nāma",
  "tika-s0102t3:9_1": "muttāvaḷikā. Paricchedalekhā tassa tassa paricchedadassanavasena ṭhitā paricchinnalekhā.",
  "tika-s0102t3:9_2": "Ādi-saddena mālākammādiṁ saṅgaṇhāti. Suvibhattānevāti aññamaññaṁ asaṁkiṇṇattā suṭṭhu vibhattāni.",
  "tika-s0102t3:10_0": "“Surattā”tiādīsu surattaggahaṇena mahānāmavaṇṇataṁ paṭikkhipati, suddhaggahaṇena",
  "tika-s0102t3:10_1": "saṁṅkiliṭṭhataṁ, siniddhaggahaṇena lūkhataṁ. Kāmaṁ tassa cakkaratanassa nemimaṇḍalaṁ",
  "tika-s0102t3:10_2": "asandhikameva nibbattaṁ, sabbatthakameva pana kevalaṁ pavāḷavaṇṇena ca sobhatīti",
  "tika-s0102t3:10_3": "pakaticakkassa sandhiyuttaṭṭhāne surattasuvaṇṇapaṭṭādimayāhi vaṭṭaparicchedalekhāhi",
  "tika-s0102t3:10_4": "paññāyamānāhi sasandhikā viya dissantīti āha “sandhīsu panassā”tiādi.",
  "tika-s0102t3:11_0": "Nemimaṇḍalapiṭṭhiyanti nemimaṇḍalassa piṭṭhipadese. Ākāsacāribhāvato hissa tattha",
  "tika-s0102t3:11_1": "vātaggāhī pavāḷadaṇḍo hoti. Dasannaṁ dasannaṁ arānaṁ antareti dasannaṁ dasannaṁ arānaṁ",
  "tika-s0102t3:11_2": "antare samīpe padese. Chiddamaṇḍalakhacitoti maṇḍalasaṇṭhānachiddavicitto. Sukusalasamannāhatassāti",
  "tika-s0102t3:11_3": "suṭṭhu kusalena sippinā pahatassa, vāditassāti attho. Vaggūti manoramo. Rajanīyoti",
  "tika-s0102t3:11_4": "suṇantānaṁ rāguppādako. Kamanīyoti kanto. Samosaritakusumadāmāti olambitasugandhakusumadāmā.",
  "tika-s0102t3:11_5": "Nemiparikkhepassāti nemipariyantaparikkhepassa. Nābhipanāḷiyā dvinnaṁ passānaṁ vasena",
  "tika-s0102t3:11_6": "“dvinnampi nābhipanāḷīna”nti vuttaṁ. Ekā eva hi sā panāḷi. Yehīti yehi dvīhi mukhehi.",
  "tika-s0102t3:11_7": "Puna yehīti yehi muttakalāpehi.",
  "tika-s0102t3:12": "Odhāpayamānanti sotuṁ avahitāni kurumānaṁ.",
  "tika-s0102t3:13": "Cando purato cakkaratanaṁ pacchāti evaṁ pubbāpariyena pubbāparabhāvena.",
  "tika-s0102t3:14_0": "Antepurassāti anurādhapure rañño antepurassa. Uttarasīhapañjarasadiseti tadā rañño",
  "tika-s0102t3:14_1": "pāsāde tādisassa uttaradisāya sīhapañjarassa labbhamānattā vuttaṁ. Sukhena sakkāti",
  "tika-s0102t3:14_2": "kiñci anāruhitvā, sarīrañca anullaṅghitvā yathāṭhiteneva hatthena pupphamuṭṭhiyo",
  "tika-s0102t3:14_3": "khipitvā sukhena sakkā hoti pūjetuṁ.",
  "tika-s0102t3:15": "Nānāvirāgaratanappabhāsamujjalanti nānāvidhavicittavaṇṇaratanobhāsapabhassaraṁ. Ākāsaṁ abbhuggantvā pavatteti āgantvā ṭhitaṭṭhānato upari ākāsaṁ abbhuggantvā pavatte.",
  "tika-s0102t3:16": "244.Rājāyuttāti rañño kicce āyuttakapurisā.",
  "tika-s0102t3:17": "Sineruṁ vāmapassena katvā tassa dhurataraṁ gacchanto “vāmapassena sineruṁ pahāyā”ti vuttaṁ.",
  "tika-s0102t3:18": "Vinibbedhenāti tiriyaṁ vinivijjhanavasena. Sannivesakkhamoti khandhāvārasannivesayogyo. Sulabhāhārupakaraṇoti sukheneva laddhabbadhaññagorasadārutiṇādibhojanasādhano.",
  "tika-s0102t3:19": "Paracakkanti parassa rañño senā, āṇā vā.",
  "tika-s0102t3:20_0": "Āgamananandanoti āgamanena nandijanano. Gamanena socetīti gamanasocano. Upakappethāti",
  "tika-s0102t3:20_1": "uparūpari kappetha, saṁvidahatha upanethāti attho. Upaparikkhitvāti hetutopi sabhāvatopi",
  "tika-s0102t3:20_2": "phalatopi diṭṭhadhammikasamparāyikādiādīnavatopi vīmaṁsitvā. Vibhāventi paññāya atthaṁ",
  "tika-s0102t3:20_3": "vibhūtaṁ karontīti vibhāvino, paññavanto. Anuyantāti anuvattakā, anuvattakabhāveneva,",
  "tika-s0102t3:20_4": "pana rañño ca mahānubhāvena te jigucchanavasena pāpato anoramantāpi ekacce ottappavasena",
  "tika-s0102t3:20_5": "oramantīti veditabbaṁ.",
  "tika-s0102t3:21_0": "Ogacchamānanti osīdantaṁ. Yojanamattanti vitthārato yojanamattaṁ padesaṁ. Gambhīrabhāvena",
  "tika-s0102t3:21_1": "pana yathā bhūmi dissati, evaṁ ogacchati. Tenāha “mahāsamuddatala”ntiādi. Ante cakkaratanaṁ",
  "tika-s0102t3:21_2": "udakena senāya anajjhottharaṇatthaṁ. Puratthimo mahāsamuddo pariyanto etassāti puratthimamahāsamuddapariyanto,",
  "tika-s0102t3:21_3": "taṁ puratthimamahāsamuddapariyantaṁ, puratthimamahāsamuddaṁ pariyantaṁ katvāti attho.",
  "tika-s0102t3:22_0": "Cāturantāyāti catusamuddantāya, puratthimadisādicatukoṭṭhāsantāya vā. Sobhayamānaṁ",
  "tika-s0102t3:22_1": "viyāti viya-saddo nipātamattaṁ. Attano acchariyaguṇehi sobhantameva hi taṁ tiṭṭhati.",
  "tika-s0102t3:22_2": "Pāḷiyampi hi “upasobhayamānaṁ” tveva vuttaṁ.",
  "tika-s0102t3:23": "Hatthiratanavaṇṇanā",
  "tika-s0102t3:24_0": "246.Haricandanādīhīti ādi-saddena catujjātiyagandhādiṁ saṅgaṇhāti. Āgamanaṁ cintethātivadanti",
  "tika-s0102t3:24_1": "cakkavattivattassa pūritatāya paricitattā. Kāḷatilakādīnaṁ abhāvena visuddhasetasarīro.",
  "tika-s0102t3:24_2": "Sattapatiṭṭhoti bhūmiphusanakehi vāladhi, varaṅgaṁ, hatthoti imehi ca tīhi, catūhi",
  "tika-s0102t3:24_3": "pādehi cāti sattahi avayavehi patiṭṭhitattā sattapatiṭṭho. Sabbakaniṭṭhoti sabbehi",
  "tika-s0102t3:24_4": "chaddantakulahatthīhi hīno. Uposathakulā sabbajeṭṭhoti uposathakulato āgacchanto",
  "tika-s0102t3:24_5": "tattha sabbappadhāno āgacchatīti yojanā. Vuttanayenāti “mahādānaṁ datvā”tiādinā vuttena",
  "tika-s0102t3:24_6": "nayena. Cakkavattīnaṁ, cakkavattiputtānañca cakkavattiṁ uddissa cintayantānaṁ āgacchati.",
  "tika-s0102t3:24_7": "Apanetvāti attano ānubhāvena apanetvā. Gandhameva hi tassa itare hatthī na sahanti.",
  "tika-s0102t3:25": "Gharadhenuvacchako viyāti ghare paricitadhenuyā tattheva jātasaṁvaddhavacchako viya. Sakalapathavinti sakalaṁ jambudīpasaññitaṁ pathaviṁ.",
  "tika-s0102t3:26": "Assaratanavaṇṇanā",
  "tika-s0102t3:27": "247.Sindhavakulatoti sindhavassājānīyakulato.",
  "tika-s0102t3:28": "Maṇiratanavaṇṇanā",
  "tika-s0102t3:29_0": "248.Sakaṭanābhisamapariṇāhanti pariṇāhato mahāsakaṭassa nābhiyā samappamāṇaṁ. Ubhosu",
  "tika-s0102t3:29_1": "antesūti heṭṭhā, upari cāti dvīsu antesu. Kaṇṇikapariyantatoti dvinnaṁ kañcanapadumānaṁ",
  "tika-s0102t3:29_2": "kaṇṇikāya pariyantato. Muttājālake ṭhapetvāti suvisuddhe muttamaye jālake patiṭṭhāpetvā.",
  "tika-s0102t3:29_3": "Aruṇuggamanavelā viyāti aruṇuggamanasīsena sūriyaudayakkhaṇaṁ upalakkheti.",
  "tika-s0102t3:30": "Itthiratanavaṇṇanā",
  "tika-s0102t3:31_0": "249. “Itthiratanaṁ pātubhavatī”ti vatvā kutassā pātubhāvoti dassetuṁ “maddarājakulato”tiādi",
  "tika-s0102t3:31_1": "vuttaṁ. Maddaraṭṭhaṁ kira jambudīpe abhirūpānaṁ itthīnaṁ uppattiṭṭhānaṁ. Tathā hi",
  "tika-s0102t3:31_2": "“siñcayamahārājassa devī, vessantaramahārājassa devī, bhaddakāpilānī”ti evamādi itthiratanaṁ",
  "tika-s0102t3:31_3": "maddaraṭṭhe eva uppannaṁ. Puññānubhāvenāti cakkavattirañño puññatejena.",
  "tika-s0102t3:32_0": "Saṇṭhānapāripūriyāti hatthapādādisarīrāvayavānaṁ susaṇṭhitāya. Avayavapāripūriyā",
  "tika-s0102t3:32_1": "hi samudāyapāripūrisiddhi. Rūpanti sarīraṁ “rūpaṁ tveva saṅkhaṁ gacchatī”tiādīsu",
  "tika-s0102t3:32_2": "viya. Dassanīyāti surūpabhāvena passitabbayuttā. Tenāha “dissamānāvā”tiādi. Somanassavasena",
  "tika-s0102t3:32_3": "cittaṁ pasādeti yoniso cintentānaṁ kammaphalasaddhāya vasena. Pasādāvahattāti kāraṇavacanena",
  "tika-s0102t3:32_4": "yathā pāsādikatāya vaṇṇapokkharatāsiddhi vuttā, evaṁ dassanīyatāya pāsādikatāsiddhi,",
  "tika-s0102t3:32_5": "abhirūpatāya ca dassanīyatāsiddhi vattabbāti nayaṁ dasseti. Paṭilomato vā vaṇṇapokkharatāya",
  "tika-s0102t3:32_6": "pāsādikatāsiddhi, pāsādikatāya dassanīyatāsiddhi, dassanīyatāya abhirūpatāsiddhi",
  "tika-s0102t3:32_7": "yojetabbā. Evaṁ sarīrasampattivasena abhirūpatādike dassetvā idāni sarīre dosābhāvavasenapi",
  "tika-s0102t3:32_8": "te dassetuṁ “abhirūpā vā”tiādi vuttaṁ. Tattha yathā pamāṇayuttā, evaṁ ārohapariṇāhayogato",
  "tika-s0102t3:32_9": "ca pāsādikā nātidīghatādayo, evaṁ manussānaṁ dibbarūpatāsampattipīti “appattā dibbavaṇṇa”nti vuttaṁ.",
  "tika-s0102t3:33_0": "Ārohasampatti vuttā ubbedhena pāsādikabhāvato. Pariṇāhasampatti vuttā kisathūladosābhāvato.",
  "tika-s0102t3:33_1": "Vaṇṇasampatti vuttā vivaṇṇatābhāvato. Kāyavipattiyāti sarīradosassa. Satavāravihatassāti",
  "tika-s0102t3:33_2": "sattakkhattuṁ vihatassa, “satavāravihatassā”ti ca idaṁ kappāsapicuvasena vuttaṁ,",
  "tika-s0102t3:33_3": "tūlapicuno pana vihananameva natthi. Kuṅkumatagaraturukkhayavanapupphāni catujjāti.",
  "tika-s0102t3:33_4": "“Tamālatagaraturukkhayavanapupphānī”ti apare.",
  "tika-s0102t3:34_0": "Aggidaḍḍhā viyāti āsanagatena agginā daḍḍhā viya. Paṭhamamevāti rājānaṁ disvāpi kiccantarappasutā",
  "tika-s0102t3:34_1": "ahutvā kiccantarato paṭhamameva, dassanasamakālaṁ evāti attho. Rañño nisajjāya pacchā",
  "tika-s0102t3:34_2": "nipātanaṁ nisīdanaṁ sīlaṁ etissāti pacchānipātinī. Taṁ taṁ attanā rañño kātabbakiccaṁ",
  "tika-s0102t3:34_3": "“kiṁ karomī”ti pucchitabbatāya kiṁ karaṇaṁ paṭisāvetīti kiṁkārapaṭissāvinī.",
  "tika-s0102t3:35": "Mātugāmo nāma yebhuyyena saṭhajātiko, itthiratanassa pana taṁ natthīti dassetuṁ “svāssā”tiādi vuttaṁ.",
  "tika-s0102t3:36_0": "Guṇāti rūpaguṇā ceva ācāraguṇā ca. Purimakammānubhāvenāti katassa purimakammassānubhāvena",
  "tika-s0102t3:36_1": "itthiratanassa tabbhāvasaṁvattaniyassa purimakammassa ānubhāvena. Cakkavattinopi",
  "tika-s0102t3:36_2": "parivārasampattisaṁvattaniyaṁ puññakammaṁ tādisassa phalavisesassa upanissayo hotiyeva.",
  "tika-s0102t3:36_3": "Tenāha “cakkavattinopuññaṁ upanissāyā”ti, etena sesesupi saviññāṇakaratanesu attano",
  "tika-s0102t3:36_4": "kammavasena nibbattesupi tesaṁ tesaṁ visesānaṁ tadupanissayatā vibhāvitā evāti daṭṭhabbā.",
  "tika-s0102t3:36_5": "Pubbe ekadesavasena labbhamānā pāripūrī rañño cakkavattibhāvūpagamanato paṭṭhāya",
  "tika-s0102t3:36_6": "sabbākāraparipūrā jātā.",
  "tika-s0102t3:37": "Gahapatiratanavaṇṇanā",
  "tika-s0102t3:38_0": "250.Pakatiyā vāti sabhāveneva cakkaratanapātubhāvato pubbepi. Yādisaṁ rañño cakkavattissa",
  "tika-s0102t3:38_1": "puññabalaṁ nissāya yathāvuttā cakkaratanānubhāvanibbatti, tādisaṁ etassa puññabalaṁ",
  "tika-s0102t3:38_2": "nissāya gahapatiratanassa kammavipākajaṁ dibbacakkhuṁ nibbattetīti āha “cakkaratanānubhāvasahita”nti.",
  "tika-s0102t3:38_3": "Kāraṇassa hi ekasantatipatitatāya, phalassa ca samānakālikatāya tathāvacanaṁ.",
  "tika-s0102t3:39": "Pariṇāyakaratanavaṇṇanā",
  "tika-s0102t3:40_0": "251. “Ayaṁ dhammo, ayaṁ adhammo”tiādinā kammassakatāvabodhanasaṅkhātassa paṇḍitabhāvassa",
  "tika-s0102t3:40_1": "atthitāya paṇḍito. Bāhusaccabyattiyā byatto. Sabhāvasiddhāya medhāsaṅkhātāya pakatipaññāya",
  "tika-s0102t3:40_2": "atthitāya medhāvī. Attano yāthāvabuddhamatthaṁ paresaṁ vibhāvetuṁ pakāsetuṁ samatthatāya",
  "tika-s0102t3:40_3": "vibhāvī. Vavatthapetunti nicchituṁ.",
  "tika-s0102t3:41": "Catuiddhisamannāgatavaṇṇanā",
  "tika-s0102t3:42": "252. Vipaccanaṁ vipāko, vipāko eva vepāko yathā “vikatameva vekata”nti. Samaṁ nātisītanāccuṇhatāya avisamaṁ bhuttassa vepāko etissā atthīti samavepākinī, tāya samavepākiniyā.",
  "tika-s0102t3:43": "Dhammapāsādapokkharaṇivaṇṇanā",
  "tika-s0102t3:44_0": "253.Janarāsiṁ kāretvā tena janarāsinā khaṇitvā na māpesi. Kiñcarahīti āha “rañño",
  "tika-s0102t3:44_1": "panā”tiādi. Tattha kāraṇaṁ parato āgamissati. Ekāya vedikāya parikkhittā pokkharaṇiyo.",
  "tika-s0102t3:44_2": "Pariveṇaparicchedapariyanteti ettha pariveṇaṁ nāma samantato vivaṭaṅgaṇabhūtaṁ pokkharaṇiyā",
  "tika-s0102t3:44_3": "tīraṁ, tassa paricchedabhūte pariyante ekāya vedikāya parikkhittā pokkharaṇiyo. Etadahosīti",
  "tika-s0102t3:44_4": "etaṁ “yaṁnūnāhaṁ imāsu pokkharaṇīsū”tiādikaṁ ahosīti. Sabbotukanti sabbesu utūsu",
  "tika-s0102t3:44_5": "pupphanakaṁ. Nānāvaṇṇauppalabījādīnīti rattanīlādinānāvaṇṇapupphena pupphanakauppalabījādīni.",
  "tika-s0102t3:44_6": "Jalajathalajamālanti jalajathalajapupphamālaṁ.",
  "tika-s0102t3:45_0": "254.Paricāravasenāti taṅkhaṇikaparicāravasena, idañca paṭhamaṁ paṭṭhapitaniyāmeneva",
  "tika-s0102t3:45_1": "vuttaṁ, pacchā pana yānasayanādīni viya itthiyopi atthikānaṁ pariccattā eva. Tenāha",
  "tika-s0102t3:45_2": "“itthīhipī”tiādi. Pariccāgavasenāti nirapekkhapariccāgavasena. Dīyatīti dānaṁ, deyyavatthu.",
  "tika-s0102t3:45_3": "Taṁ aggīyati nissajjīyati etthāti dānaggaṁ, parivesanaṭṭhānaṁ. Tādisāni atthīti yādisāni",
  "tika-s0102t3:45_4": "rañño dānagge khomasukhumādīni vatthāni, tādisāni yesaṁ attano santakāni santi. Ohāyāti",
  "tika-s0102t3:45_5": "pahāya tattheva ṭhapetvā. Attho atthi yesaṁ teti atthikā. Evaṁ anatthikāpi daṭṭhabbā.",
  "tika-s0102t3:46": "255.Kalahasaddopīti pi-saddena dānādhippāyena gehato nīhataṁ puna gehaṁ pavesetuṁ na yuttanti imamatthaṁ samucceti. Tenāha “na kho etaṁ amhākaṁ patirūpa”ntiādi.",
  "tika-s0102t3:47": "257.Uṇhīsamatthaketi sikhāpariyantamatthake. Paricchedamatthaketi pāsādaṅgaṇaparicchedassa matthake.",
  "tika-s0102t3:48": "258.Haratīti ativiya pabhassarabhāvena cakkhūni paṭiharantaṁ duddikkhatāya diṭṭhiyo harati apanentaṁ viya hoti. Taṁ pana haraṇaṁ nesaṁ paripphandanenāti āha “phandāpetī”ti.",
  "tika-s0102t3:49": "Paṭhamabhāṇavāravaṇṇanā niṭṭhitā.",
  "tika-s0102t3:50": "Jhānasampattivaṇṇanā",
  "tika-s0102t3:51_0": "260.Mahatiyā iddhiyāti mahantena icchitatthasamijjhanena. Tesaṁyeva icchiticchitatthānaṁ.",
  "tika-s0102t3:51_1": "“Anubhavitabbāna”nti iminā ānubhāva-saddassa kammasādhanataṁ dasseti. Pubbe sampannaṁ",
  "tika-s0102t3:51_2": "katvā deyyadhammapariccāgassa katabhāvaṁ dassento “sampattipariccāgassā”ti āha. Attānaṁ",
  "tika-s0102t3:51_3": "dameti etenāti damo.",
  "tika-s0102t3:52": "Bodhisattapubbayogavaṇṇanā",
  "tika-s0102t3:53_0": "Assāti mahāsudassanarañño. Eko theroti appaññāto nāmagottato aññataro puthujjano",
  "tika-s0102t3:53_1": "thero. Theraṁ disvāti aññatarasmiṁ rukkhamūle nisinnaṁ disvā. Kaṭṭhattharaṇanti kaṭṭhamayaṁ",
  "tika-s0102t3:53_2": "attharaṇaṁ, dāruphalakanti attho.",
  "tika-s0102t3:54": "Paribhogabhājananti pānīyaparibhojanīyādiparibhogayogyaṁ bhājanaṁ. Ārakaṇṭakanti sūcivijjhanakakaṇṭakaṁ. Pipphalikanti khuddakasatthakaṁ. Udakatumbakanti kuṇḍikaṁ.",
  "tika-s0102t3:55": "Kūṭāgāradvāreyeva nivattesīti kūṭāgāraṁ paviṭṭhakālato paṭṭhāya tesaṁ micchāvitakkānaṁ pavattiyā okāsaṁ nādāsi.",
  "tika-s0102t3:56": "261.Kasiṇameva paññāyati mahāpurisassa tattha tattha katādhikārattā, tesañca padesānaṁ suparikammakatakasiṇasadisattā.",
  "tika-s0102t3:57_0": "262.Cattāri jhānānīti cattāri kasiṇajjhānāni. Kasiṇajjhānappamaññānaṁyeva vacanaṁ",
  "tika-s0102t3:57_1": "tāsaṁ tadā ādaragāravavasena nibbattitattā. Mahābodhisattānañhi arūpajjhānesu ādaro",
  "tika-s0102t3:57_2": "natthi, abhiññāpadaṭṭhānataṁ pana sandhāya tānipi nibbattenti, tasmā mahāsatto tāpasaparibbājakakāle",
  "tika-s0102t3:57_3": "yattake lokiyaguṇe nibbatteti, te sabbepi tadā nibbattesiyeva. Tenāha “mahāpuriso panā”tiādi.",
  "tika-s0102t3:58": "Caturāsītinagarasahassādivaṇṇanā",
  "tika-s0102t3:59": "263.Abhiharitabbabhattanti upanetabbabhattaṁ.",
  "tika-s0102t3:60": "264.Nibaddhavattanti pubbe upanibaddhaṁ pākavattaṁ.",
  "tika-s0102t3:61": "Subhaddādeviupasaṅkamanavaṇṇanā",
  "tika-s0102t3:62": "265.Āvaṭṭetvāti ativisitvā. Yaṁ yaṁ rañño icchitaṁ dānūpakaraṇañceva bhogūpakaraṇañca, tassa tassa tatheva samiddhabhāvaṁ vitthavati.",
  "tika-s0102t3:63_0": "266. Sace pana rājā jīvite chandaṁ janeyya, ito parampi ciraṁ kālaṁ tiṭṭheyya mahiddhiko",
  "tika-s0102t3:63_1": "mahānubhāvoti evaṁ mahajjhāsayā devī bhogesu, jīvite ca rājānaṁ sāpekkhaṁ kātuṁ vāyami.",
  "tika-s0102t3:63_2": "Tena vuttaṁ “mā heva kho rājā”tiādi. Tenevāha “tassa kālaṅkiriyaṁ anicchamānā”tiādi.",
  "tika-s0102t3:63_3": "Chandaṁ janehīti ettha chanda-saddo taṇhāpariyāyoti āha “pemaṁ uppādehī”ti. Apekkhati",
  "tika-s0102t3:63_4": "ārammaṇaṁ etāya na vissajjetīti apekkhā, taṇhā.",
  "tika-s0102t3:64_0": "267.Garahitāti ettha kehi garahitā, kasmā ca garahitāti antolīnaṁ codanaṁ vissajjento",
  "tika-s0102t3:64_1": "“buddhehī”tiādimāha, tena viññugarahitattā, duggatisaṁvattaniyato ca sāpekkhakālakiriyā",
  "tika-s0102t3:64_2": "parivajjetabbāti dasseti.",
  "tika-s0102t3:65": "268.Ekamantaṁ gantvāti rañño cakkhupathaṁ vijahitvā.",
  "tika-s0102t3:66": "Brahmalokūpagamanavaṇṇanā",
  "tika-s0102t3:67": "269.Soṇassāti koḷivīsassa soṇassa. Ekā bhattapātīti ekaṁ bhattavaḍḍhitakaṁ. Tādisaṁ bhattanti tathārūpaṁ garuṁ madhuraṁ siniddhaṁ bhattaṁ. Bhuttānanti bhuttavantānaṁ.",
  "tika-s0102t3:68": "271.Dāsamanussāti dāsā ceva āyuttakamanussā ca.",
  "tika-s0102t3:69": "Idāni yathāvuttāya rañño mahāsudassanassa bhogasampattiyā kammasarikkhataṁ uddharanto “etāni panā”tiādimāha, taṁ suviññeyyameva.",
  "tika-s0102t3:70_0": "272.Āditopaṭṭhāyāti samudāgamanato paṭṭhāya. Yattha taṁ puññaṁ āyūhitaṁ, yato sā",
  "tika-s0102t3:70_1": "sampatti nibbattā, tato tatiyattabhāvato pabhuti. Mahāsudassanassa jātakadesanā hi",
  "tika-s0102t3:70_2": "tadā samudāgamanato paṭṭhāya bhagavatā desitāti. Paṁsvāgārakīḷaṁ viyāti yathā nāma",
  "tika-s0102t3:70_3": "dārakā paṁsūhi vāpigehabhojanādīni dassentā yathāruci kīḷitvā gamanakāle sabbaṁ taṁ",
  "tika-s0102t3:70_4": "vidhaṁsentā gacchanti, evameva bhagavā mahāsudassanakāle attanā anubhūtaṁ dibbasampattisadisaṁ",
  "tika-s0102t3:70_5": "acinteyyānubhāvasampattiṁ vitthārato dassetvā puna attano desanaṁ ādīnavanissaraṇadassanavasena",
  "tika-s0102t3:70_6": "vivaṭṭābhimukhaṁ viparivattento “sabbā sā sampatti aniccatāya vipariṇatā vidhaṁsitā”ti",
  "tika-s0102t3:70_7": "dassento “passānandā”tiādimāha. Vipariṇatāti vipariṇāmaṁ sabhāvavigamaṁ gatā. Tenāha",
  "tika-s0102t3:70_8": "“pakativijahanenā”tiādi. Pakatīti sabhāvadhammānaṁ udayavayaparicchinno kakkhaḷaphusanādisabhāvo,",
  "tika-s0102t3:70_9": "so bhaṅgakkhaṇato paṭṭhāya jahito, pariccajanto sabbaso nattheva. Tenāha “nibbutapadīpo",
  "tika-s0102t3:70_10": "viya apaññattikabhāvaṁ gatā”ti.",
  "tika-s0102t3:71_0": "Ettāvatāti ādito paṭṭhāya pavattena ettakena desanāmaggena. Anekāni vassakoṭisatasahassāniyeva",
  "tika-s0102t3:71_1": "ubbedho etissāti anekavassakoṭisatasahassubbedhā. Aniccalakkhaṇaṁ ādāyāti taṁ sampattigataṁ",
  "tika-s0102t3:71_2": "aniccalakkhaṇaṁ desanāya gahetvā vibhāvetvā. Yathā nisseṇimuccane tādisaṁ satahatthubbedhaṁ",
  "tika-s0102t3:71_3": "rukkhaṁ pakatipurisena ārohituṁ na sakkā, evaṁ aniccatāvibhāvanena tassā sampattiyā",
  "tika-s0102t3:71_4": "apekkhānisseṇimuccane kenaci ārohituṁ na sakkāti āha “aniccalakkhaṇaṁ ādāya nisseṇiṁ",
  "tika-s0102t3:71_5": "muñcanto viyā”ti. Tenevāti yathāvuttakāraṇeneva, ādito sātisayaṁ kāmesu assādaṁ dassetvāpi",
  "tika-s0102t3:71_6": "upari nesaṁ “passānandā”tiādinā ādīnavaṁ, okāraṁ, saṁkilesaṁ, nekkhamme ānisaṁsañca",
  "tika-s0102t3:71_7": "vibhāvetvā desanāya niṭṭhāpitattā. Pubbeti atītakāle. Vasabharājāti vasabhanāmako sīhaḷamahārājā.",
  "tika-s0102t3:72": "Udakapupphuḷādayoti ādi-saddena tiṇagge ussāvabinduādike saṅgaṇhāti.",
  "tika-s0102t3:73_0": "Mahāsudassanassa panāti pana-saddo visesatthajotano, tena mahāsudassanamahārājā jhānābhiññāsamāpattiyo",
  "tika-s0102t3:73_1": "nibbattesi, tadaggena parisuddhe ca samaṇabhāve patiṭṭhito, yato vidhuya eva kāmavitakkādisamaṇabhāvasaṁkilesaṁ",
  "tika-s0102t3:73_2": "suññāgāraṁ pāvisi, evaṁbhūtassāpi tassa kālaṁ kiriyato sattame divase sabbā cakkavattisampatti",
  "tika-s0102t3:73_3": "antarahitā, na tato paraṁ, aho acchariyamanusso anaññasādhāraṇaguṇavisesoti imaṁ visesaṁ dasseti.",
  "tika-s0102t3:74_0": "Anāruḷhanti “rājā kira pubbe gahapatikule nibbattī”tiādinā, “puna theraṁ āmantesī”tiādinā",
  "tika-s0102t3:74_1": "ca vuttamatthaṁ sandhāyāha. So hi imasmiṁ sutte saṅgītiṁ anāruḷho, aññattha pana",
  "tika-s0102t3:74_2": "āgato imissā desanāya piṭṭhivattakabhāvena. Yaṁ panettha atthato na vibhattaṁ, taṁ suviññeyyaṁ evāti.",
  "tika-s0102t3:75": "Mahāsudassanasuttavaṇṇanāya līnatthappakāsanā."
}