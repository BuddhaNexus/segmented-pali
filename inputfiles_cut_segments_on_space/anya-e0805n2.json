{
  "anya-e0805n2:0": "3. Kārakakaṇḍa",
  "anya-e0805n2:1": "Atha vibhattīnamatthabhedā vuccante.",
  "anya-e0805n2:2": "Tattha ekampi atthaṁ kammādivasena, ekattādivasena ca vibhajantīti vibhattiyo, syādayo. Tā pana paṭhamādibhedena sattavidhā.",
  "anya-e0805n2:3": "Tattha kasmiṁ atthe paṭhamā?",
  "anya-e0805n2:4": "283.Liṅgatthe paṭhamā.",
  "anya-e0805n2:5": "Liṅgatthābhidhānamatte paṭhamāvibhatti hoti.",
  "anya-e0805n2:6_0": "Liṅgassa attho liṅgattho. Ettha ca līnaṁ aṅganti liṅgaṁ, apākaṭo avayavo, purisotiādīnañhi",
  "anya-e0805n2:6_1": "pakatippaccayādivibhāgakappanāya nipphāditānaṁ saddappatirūpakānaṁ nāmikapadānaṁ",
  "anya-e0805n2:6_2": "paṭhamaṁ ṭhapetabbaṁ pakatirūpaṁ apākaṭattā, avayavattā ca liṅganti vuccati. Atha",
  "anya-e0805n2:6_3": "vā visadāvisadobhayarahitākāravohārasaṅkhātena tividhaliṅgena sahitatthassa, tabbinimuttassupasaggādīnamatthassa",
  "anya-e0805n2:6_4": "ca līnassa gamanato, liṅganato vā liṅganti anvatthanāmavasena vā ‘‘dhātuppaccayavibhattivajjitamatthavaṁ",
  "anya-e0805n2:6_5": "liṅga’’nti vacanato parasamaññāvasena vā liṅganti idha pāṭipadikāparanāmadheyyaṁ",
  "anya-e0805n2:6_6": "syādivibhatyantapadapakatirūpameva vuccatīti daṭṭhabbaṁ.",
  "anya-e0805n2:7_0": "Liṅgassattho nāma pabandhavisesākārena pavattamāne rūpādayo upādāya paññāpīyamāno",
  "anya-e0805n2:7_1": "tadaññānaññabhāvena anibbacanīyo samūhasantānādibhedo upādāpaññattisaṅkhāto ghaṭapaṭādivohārattho",
  "anya-e0805n2:7_2": "ca pathavīdhātuphassādīnaṁ sabhāvadhammānaṁ kāladesādibhedabhinnānaṁ vijātiyavinivatto",
  "anya-e0805n2:7_3": "sajātiyasādhāraṇo yathāsaṅketamāropasiddho tajjāpaññattisaṅkhāto kakkhaḷattaphusanādisāmaññākāro ca.",
  "anya-e0805n2:8_0": "So pana kammādisaṁsaṭṭho, suddho cāti duvidho. Tattha kammādīsu dutiyādīnaṁ vidhīyamānattā",
  "anya-e0805n2:8_1": "kammādisaṁsaggarahito liṅgasaṅkhyāparimāṇayutto, tabbinimuttupasaggādipadatthabhūto",
  "anya-e0805n2:8_2": "ca suddho saddattho idha liṅgattho nāma.",
  "anya-e0805n2:9_0": "Yo pana ākhyātakitakataddhitasamāsehi vutto kammādisaṁsaṭṭho attho, sopi dutiyādīnaṁ",
  "anya-e0805n2:9_1": "puna attanā vattabbassa atthavisesassābhāvena avisayattā, liṅgatthamattassa sambhavato",
  "anya-e0805n2:9_2": "ca paṭhamāyeva visayo.",
  "anya-e0805n2:10": "Hoti cettha –",
  "anya-e0805n2:11": "Paṭhamāvupasaggatthe, kesañcatthe nipātasaddānaṁ;",
  "anya-e0805n2:12": "Liṅgādike ca suddhe-bhihite kammādiatthepi.",
  "anya-e0805n2:13": "Saliṅge tāva – eso puriso, ete purisā, esā kaññā, etā kaññāyo, etaṁ cittaṁ, etāni cittāni.",
  "anya-e0805n2:14": "Sasaṅkhye – eko dve.",
  "anya-e0805n2:15": "Saparimāṇe – doṇo khārī āḷhakaṁ.",
  "anya-e0805n2:16": "Liṅgādivinimutte sattāmatte – ca vā ha ahaṁ atthi sakkālabbhā iccādi.",
  "anya-e0805n2:17": "‘‘Liṅgatthe paṭhamā’’ti adhikicca ‘‘ālapane cā’’ti ālapanatthe ca paṭhamā, abhimukhaṁ katvā lapanaṁ ālapanaṁ, āmantanaṁ avhānanti attho.",
  "anya-e0805n2:18_0": "Ettha ca āmantanaṁ nāma pageva laddhasarūpassa saddena abhimukhīkaraṇaṁ, katābhimukho",
  "anya-e0805n2:18_1": "pana ‘‘gacchā’’tiādinā nayena kriyāya yojīyati, tasmā āmantanasamaye kriyāyogābhāvato",
  "anya-e0805n2:18_2": "idaṁ kārakavohāraṁ na labhati.",
  "anya-e0805n2:19": "Vuttañca",
  "anya-e0805n2:20": "‘‘Saddenābhimukhīkāro, vijjamānassa vatthuno;",
  "anya-e0805n2:21": "Āmantanaṁ vidhātabbe, natthi ‘rājā bhave’tida’’nti.",
  "anya-e0805n2:22": "Bho purisa ehi, bho purisā vā, bhavanto purisā etha.",
  "anya-e0805n2:23": "Kasmiṁ atthe dutiyā?",
  "anya-e0805n2:24": "284.Kammatthe dutiyā.",
  "anya-e0805n2:25": "Kammatthe liṅgamhā dutiyāvibhatti hoti.",
  "anya-e0805n2:26": "Anabhihite evāyaṁ, ‘‘kammani dutiyāyaṁ tto’’ti vacanañcettha ñāpakaṁ.",
  "anya-e0805n2:27": "Kiṁ kammaṁ?",
  "anya-e0805n2:28": "‘‘Yena vā kayirate taṁ karaṇa’’nti ito ‘‘vā’’ti vattate.",
  "anya-e0805n2:29": "285.Yaṁ karoti taṁ kammaṁ.",
  "anya-e0805n2:30": "Yaṁ vā karoti, yaṁ vā vikaroti, yaṁ vā pāpuṇāti, taṁ kārakaṁ kammasaññaṁ hoti.",
  "anya-e0805n2:31_0": "Idha liṅgakālavacanamatantaṁ. Karīyatīti kammaṁ. Tattha kārakaṁ, sādhakaṁ kriyānipphattiyā",
  "anya-e0805n2:31_1": "kāraṇamuccate, taṁ pana kārakaṁ chabbidhaṁ kammaṁ kattā karaṇaṁ sampadānamapādānamokāso",
  "anya-e0805n2:31_2": "cāti. Tattha sabhāvato, parikappato vā kammādimhi satiyeva kriyābhāvato kammādīnaṁ",
  "anya-e0805n2:31_3": "channampi kārakavohāro siddhova hoti.",
  "anya-e0805n2:32_0": "Taṁ pana kammaṁ tividhaṁ nibbattanīyaṁ vikaraṇīyaṁ pāpaṇīyañcāti. Yathā – mātā puttaṁ",
  "anya-e0805n2:32_1": "vijāyati, āhāro sukhaṁ janayati. Ghaṭaṁ karoti devadatto, kaṭṭhamaṅgāraṁ karoti,",
  "anya-e0805n2:32_2": "suvaṇṇaṁ keyūraṁ, kaṭakaṁ vā karoti, vīhayo lunāti. Devadatto nivesanaṁ pavisati,",
  "anya-e0805n2:32_3": "ādiccaṁ passati, dhammaṁ suṇāti, paṇḍite payirupāsati.",
  "anya-e0805n2:33": "Vuttañca",
  "anya-e0805n2:34": "‘‘Nibbattivikatippatti-bhedena tividhaṁ mataṁ;",
  "anya-e0805n2:35": "Kattu kriyābhigammaṁ taṁ, sukhaṅgāraṁ nivesana’’nti.",
  "anya-e0805n2:36_0": "Ettha ca icchitānicchitakathitākathitādibhedamanapekkhitvā sabbasaṅgāhakavasena ‘‘yaṁ",
  "anya-e0805n2:36_1": "karoti taṁ kamma’’nti vuttattā, atthantaravikappanavādhikārato ca sabbattha imināva kammasaññā hoti.",
  "anya-e0805n2:37": "Tattha anicchitakammaṁ yathā – kaṇṭakaṁ maddati, visaṁ gilati, gāmaṁ gacchanto rukkhamūlaṁ upagacchati.",
  "anya-e0805n2:38_0": "Akathitakammaṁ yathā – yaññadattaṁ kambalaṁ yācate brāhmaṇo. Ettha hi ‘‘kambala’’miti",
  "anya-e0805n2:38_1": "kathitakammaṁ dvikammikāya yācanakriyāya pattumicchitatarattā. ‘‘Yaññadatta’’miti",
  "anya-e0805n2:38_2": "appadhānattā akathitakammaṁ. Tathā samiddhaṁ dhanaṁ bhikkhate, ajaṁ gāmaṁ nayati,",
  "anya-e0805n2:38_3": "parābhavantaṁ purisaṁ, mayaṁ pucchāma gotamaṁ, bhagavā bhikkhū etadavoca iccādi.",
  "anya-e0805n2:39": "Abhihitakamme pana na hoti, yathā – kaṭo karīyate devadattena, sugatena desito dhammo, yaññadatto kambalaṁ yācīyate brāhmaṇena iccādi.",
  "anya-e0805n2:40": "‘‘Dutiyā’’ti adhikāro.",
  "anya-e0805n2:41": "286.Gati buddhi bhuja paṭha hara kara sayādīnaṁ kārite vā.",
  "anya-e0805n2:42_0": "Gamu sappa gatimhi, budha bodhane, budha avagamane vā, bhuja pālanabyavaharaṇesu,",
  "anya-e0805n2:42_1": "paṭha byattiyaṁ vācāyaṁ, hara haraṇe, kara karaṇe, si saye iccevamādīnaṁ dhātūnaṁ",
  "anya-e0805n2:42_2": "payoge kārite sati payojjakakattubhūte kammani liṅgamhā dutiyāvibhatti hoti vā. Niccasampatte",
  "anya-e0805n2:42_3": "vikappatthoyaṁ, tena tassa pakkhe tatiyā hoti.",
  "anya-e0805n2:43_0": "Yo koci puriso gāmaṁ gacchati, tamañño payojayati. Puriso purisaṁ gāmaṁ gamayati,",
  "anya-e0805n2:43_1": "purisena vā gāmaṁ gamayati. Evaṁ sissaṁ dhammaṁ bodheti ācariyo, mātā puttaṁ bhojanaṁ",
  "anya-e0805n2:43_2": "bhojayati, sissaṁ dhammaṁ pāṭheti ācariyo, puriso purisaṁ bhāraṁ hāreti, tathā puriso",
  "anya-e0805n2:43_3": "purisaṁ kammaṁ kārayati, purisena vā kammaṁ kārāpayati, puriso purisaṁ sayāpayati.",
  "anya-e0805n2:43_4": "Evaṁ sabbattha kārite kattukammani dutiyā.",
  "anya-e0805n2:44": "Kāriteti kiṁ? Puriso gāmaṁ gacchati.",
  "anya-e0805n2:45": "Abhihite na bhavati, purisena puriso gāmaṁ gamīyate, sisso dhammaṁ bodhīyate iccādi.",
  "anya-e0805n2:46": "287.Kāladdhānamaccantasaṁyoge.",
  "anya-e0805n2:47": "Accantaṁ nirantaraṁ saṁyogoaccantasaṁyogo. Kāladdhānaṁ dabbaguṇakriyāhi accantasaṁyoge tehi kāladdhānavācīhi liṅgehi dutiyāvibhatti hoti.",
  "anya-e0805n2:48": "Kāle tāva – sattāhaṁ gavapānaṁ, māsaṁ maṁsodanaṁ, saradaṁ ramaṇīyā nadī, sabbakālaṁ ramaṇīyaṁ nandanaṁ, māsaṁ sajjhāyati, tayo māse abhidhammaṁ desesi.",
  "anya-e0805n2:49": "Addhāne – yojanaṁ vanarāji, yojanaṁ dīgho pabbato, kosaṁ sajjhāyati.",
  "anya-e0805n2:50": "Accantasaṁyogeti kiṁ? Māse māse bhuñjati, yojane yojane vihāraṁ patiṭṭhāpesi.",
  "anya-e0805n2:51": "288.Kammappavacanīyayutte.",
  "anya-e0805n2:52": "Kammappavacanīyehi nipātopasaggehi yutte yoge sati liṅgamhā dutiyāvibhatti hoti.",
  "anya-e0805n2:53": "Kammaṁ pavacanīyaṁ yesaṁ te kammappavacanīyā, parasamaññāvasena vā anvādayo kammappavacanīyā.",
  "anya-e0805n2:54_0": "Tattha anusaddassa lakkhaṇe, sahatthe, hīne ca kammappavacanīyasaññā vuttā. Yathā",
  "anya-e0805n2:54_1": "– pabbajitamanu pabbajiṁsu, nadimanvavasitā bārāṇasī, nadiyā saha avabaddhāti attho,",
  "anya-e0805n2:54_2": "anu sāriputtaṁ paññavā.",
  "anya-e0805n2:55": "Lakkhaṇādīsu ‘‘lakkhaṇi’tthambhūtakkhānabhāga vicchāsu pati pari anavo’’ti pati pari anūnaṁ kammappavacanīyasaññā vuttā.",
  "anya-e0805n2:56": "Lakkhaṇe sūriyuggamanaṁ pati dibbā bhakkhā pātubhaveyyuṁ, rukkhaṁ pati vijjotate cando, rukkhaṁ pari, rukkhaṁ anu.",
  "anya-e0805n2:57": "Itthambhūtakkhāne sādhu devadatto mātaraṁ pati, mātaraṁ pari, mātaraṁ anu.",
  "anya-e0805n2:58": "Bhāge yadettha maṁ pati siyā, maṁ pari, maṁ anu, taṁ dīyatu.",
  "anya-e0805n2:59": "Vicchāyoge atthamatthaṁ pati saddo nivisati, rukkhaṁ rukkhaṁ pati vijjotate cando, rukkhaṁ rukkhaṁ pari, rukkhaṁ rukkhaṁ anu.",
  "anya-e0805n2:60": "‘‘Abhirabhāge’’ti abhissa bhāgavajjitesu lakkhaṇādīsu kammappavacanīyasaññā vuttā. Taṁ kho pana bhavantaṁ gotamaṁ evaṁ kalyāṇo kittisaddo abbhuggato, sādhu devadatto mātaraṁ abhi.",
  "anya-e0805n2:61": "Nipāte dhi brāhmaṇassa hantāra miccevamādi.",
  "anya-e0805n2:62": "289.Kvaci dutiyā chaṭṭhīnamatthe.",
  "anya-e0805n2:63_0": "Chaṭṭhīnaṁ atthe kvaci dutiyāvibhatti hoti. Antarāabhito parito pati paṭibhātiyoge",
  "anya-e0805n2:63_1": "ayaṁ. Antarā ca rājagahaṁ antarā ca nāḷandaṁ addhānamaggappaṭipanno, rājagahassa",
  "anya-e0805n2:63_2": "ca nāḷandāya ca majjheti attho. Abhito gāmaṁ vasati, parito gāmaṁ vasati, nadiṁ nerañjaraṁ",
  "anya-e0805n2:63_3": "pati, nerañjarāya nadiyā samīpeti attho. Paṭibhantu taṁ cunda bojjhaṅgā, upamā maṁ",
  "anya-e0805n2:63_4": "paṭibhāti, upamā mayhaṁ upaṭṭhahatīti attho.",
  "anya-e0805n2:64": "‘‘Kvaci dutiyā, atthe’’ti ca vattate.",
  "anya-e0805n2:65": "290.Tatiyāsattamīnañca.",
  "anya-e0805n2:66": "Tatiyāsattamīnamatthe ca kvaci liṅgamhā dutiyāvibhatti hoti.",
  "anya-e0805n2:67": "Tatiyatthe sace maṁ nālapissati, tvañca maṁ nābhibhāsasi, vinā saddhammaṁ kuto sukhaṁ, upāyamantarena na atthasiddhi.",
  "anya-e0805n2:68": "Sattamiyatthe– kāle, upānvajjhāvasassa payoge, adhisiṭṭhāvasānaṁ payoge, tappānacāre ca dutiyā.",
  "anya-e0805n2:69": "Kāle tāva – pubbaṇhasamayaṁ nivāsetvā, ekaṁ samayaṁ bhagavā. Imaṁ rattiṁ cattāro mahārājāno.",
  "anya-e0805n2:70_0": "Upādipubbassa vasadhātussa payoge – gāmaṁ upavasati, gāmaṁ anuvasati, vihāraṁ adhivasati,",
  "anya-e0805n2:70_1": "gāmaṁ āvasati, agāraṁ ajjhāvasati. Tathā pathaviṁ adhisessati, gāmaṁ adhitiṭṭhati, gāmaṁ ajjhāvasati.",
  "anya-e0805n2:71": "Tappānacāresu – nadiṁ pivati, gāmaṁ carati iccādi.",
  "anya-e0805n2:72": "Kasmiṁ atthe tatiyā?",
  "anya-e0805n2:73": "291.Karaṇe tatiyā.",
  "anya-e0805n2:74": "Karaṇakārake tatiyāvibhatti hoti.",
  "anya-e0805n2:75": "Kiṁ karaṇaṁ?",
  "anya-e0805n2:76": "292.Yena vā kayirate taṁ karaṇaṁ.",
  "anya-e0805n2:77": "Yena vā kattā upakaraṇabhūtena vatthunā kriyaṁ abyavadhānena karoti, yena vā vikaroti, yena vā pāpuṇāti, taṁ kārakaṁ karaṇasaññaṁ hoti.",
  "anya-e0805n2:78": "Karīyate anenāti karaṇaṁ, ettha ca satipi sabbakārakānaṁ kriyāsādhakatte ‘‘yena vā kayirate’’ti visesetvā vacanaṁ kattūpakaraṇabhūtesu kārakesu sādhakatamasseva gahaṇatthaṁ.",
  "anya-e0805n2:79": "Vuttañca ",
  "anya-e0805n2:80": "‘‘Yassa sabbavisesena, kriyāsaṁsiddhihetutā;",
  "anya-e0805n2:81": "Sambhāvīyati taṁ vuttaṁ, karaṇaṁ nāma kāraka’’nti.",
  "anya-e0805n2:82": "Taṁ pana duvidhaṁ ajjhattika bāhiravasena.",
  "anya-e0805n2:83": "Yathā – hatthena kammaṁ karoti, cakkhunā rūpaṁ passati, manasā dhammaṁ viññāya. Dattena vīhayo lunāti, agginā kuṭiṁ jhāpeti.",
  "anya-e0805n2:84": "‘‘Tatiyā’’ti adhikāro.",
  "anya-e0805n2:85": "293.Kattari ca.",
  "anya-e0805n2:86_0": "Kattari ca kārake liṅgamhā tatiyāvibhatti hoti. Caggahaṇena itthambhūtalakkhaṇe,",
  "anya-e0805n2:86_1": "kriyāpavagge, pubbasadisasamūnattha kalaha nipuṇa missaka sakhilatthādiyoge, kāladdhānesu,",
  "anya-e0805n2:86_2": "paccattakammatthapañcamiyatthādīsu ca tatiyā.",
  "anya-e0805n2:87": "Ko ca kattā?",
  "anya-e0805n2:88": "294.Yo karoti sa kattā.",
  "anya-e0805n2:89": "Yo kriyaṁ attappadhāno hutvā karoti, so kattusañño hoti.",
  "anya-e0805n2:90_0": "So tividho suddhakattā hetukattā kammakattāti. Tattha yo sayameva kriyaṁ karoti,",
  "anya-e0805n2:90_1": "so suddhakattā. Yo aññaṁ kātuṁ samatthaṁ akarontaṁ kammaṁ niyojeti, so hetukattā,",
  "anya-e0805n2:90_2": "yathā – gantuṁ samattho devadatto, tamañño payojeti ‘‘gamayati devadatta’’nti.",
  "anya-e0805n2:91_0": "Yaṁ pana tattha tattha gacchati devadatto, tamañño payojayati ‘‘gamayati devadatta’’nti",
  "anya-e0805n2:91_1": "hetvatthanidassanaṁ, tampi sāmatthiyadassanavasena vuttanti gahetabbaṁ. Aññathā yadi",
  "anya-e0805n2:91_2": "sayameva gacchati, kiṁ tattha payojakabyāpārena akarontaṁ balena kārayati, pāsāṇaṁ",
  "anya-e0805n2:91_3": "uṭṭhāpayatītiādikañca na sijjheyya.",
  "anya-e0805n2:92": "Ettha pana",
  "anya-e0805n2:93": "‘‘Kattā’’ti vattate.",
  "anya-e0805n2:94": "293.Yo kāreti sa hetu.",
  "anya-e0805n2:95": "Yo kattāraṁ kāreti, so hetusañño hoti, kattā cāti hetukattusaññā.",
  "anya-e0805n2:96": "Yo pana parassa kriyaṁ paṭicca kammabhūtopi sukarattā sayameva sijjhanto viya hoti, so kammakattā nāma, yathā – sayaṁ karīyate kaṭo, sayameva paccate odanoti.",
  "anya-e0805n2:97": "Vuttañca",
  "anya-e0805n2:98": "‘‘Attappadhāno kiriyaṁ, yo nibbatteti kārako;",
  "anya-e0805n2:99": "Appayutto payutto vā, sa kattāti pavuccati.",
  "anya-e0805n2:100": "Hetukattāti kathito,",
  "anya-e0805n2:101": "Kattuno yo payojako;",
  "anya-e0805n2:102": "Kammakattāti sukaro,",
  "anya-e0805n2:103": "Kammabhūto kathīyate’’ti.",
  "anya-e0805n2:104_0": "Nanu ca ‘‘saṁyogo jāyate’’tiādīsu kathaṁ pure asato jananakriyāya kattubhāvosiyāti?",
  "anya-e0805n2:104_1": "Vuccate – lokasaṅketasiddho hi saddappayogo, avijjamānampi hi loko saddābhidheyyatāya",
  "anya-e0805n2:104_2": "vijjamānaṁ viya gahetvā voharati , vikappabuddhigahitākāroyeva hi saddenābhidhīyate,",
  "anya-e0805n2:104_3": "na tu vatthusabhāvo, aññathā sutamayañāṇenapi paccakkhena viya vatthusabhāvasacchikaraṇappasaṅgo",
  "anya-e0805n2:104_4": "ca musāvāda kudiṭṭhivādādīnamabhāvappasaṅgo ca siyā, tasmā buddhiparikappitapaññattivasenapi",
  "anya-e0805n2:104_5": "saddappavatti hotīti asato saṁyogādissapi hoteva jananakriyāya kattukārakatāti.",
  "anya-e0805n2:105": "Yathāha",
  "anya-e0805n2:106": "‘‘Vohāravisayo saddo, nekantaparamatthiko;",
  "anya-e0805n2:107": "Buddhisaṅkappito attho, tassatthoti pavuccati.",
  "anya-e0805n2:108": "Buddhiyā gahitattā hi, saṁyogo jāyate iti;",
  "anya-e0805n2:109": "Saṁyogo vijjamānova, kattā bhavati jātiyā’’ti.",
  "anya-e0805n2:110": "Tatra tatiyā jinena desito dhammo, buddhena jito māro, ahinā daṭṭho naro, buddhena bodhito loko, saddhehi kārito vihāro.",
  "anya-e0805n2:111": "Abhihite na bhavati. Kaṭaṁ karoti devadatto, kāreti vā.",
  "anya-e0805n2:112_0": "Itthambhūtassa lakkhaṇe – sā bhinnena sīsena paggharantena lohitena paṭivissakānaṁ",
  "anya-e0805n2:112_1": "ujjhāpesi, ūnapañcabandhanena pattena aññaṁ navaṁ pattaṁ cetāpeyya, tidaṇḍakena paribbājakamaddakkhi.",
  "anya-e0805n2:113": "Apavagge – ekāheneva bārāṇasiṁ pāyāsi, navahi māsehi vihāraṁ niṭṭhāpesi, yojanena adhītaṁ byākaraṇaṁ, kriyāpavaggoti kriyāya āsuṁ pariniṭṭhāpanaṁ.",
  "anya-e0805n2:114_0": "Pubbādiyoge– māsena pubbo, pitarā sadiso, mātarā samo, kahāpaṇena ūno, dhanena vikalo,",
  "anya-e0805n2:114_1": "asinā kalaho, ācārena nipuṇo, vācāya nipuṇo, guḷena missakaṁ, tilena missakaṁ, vācāya",
  "anya-e0805n2:114_2": "sakhilo, maṇinā attho, dhanena attho, pitarā tulyo.",
  "anya-e0805n2:115": "Kāladdhānesu – māsena bhuñjati, yojanena gacchati.",
  "anya-e0805n2:116": "Paccatte – attanāva attānaṁ sammannati.",
  "anya-e0805n2:117": "Kammatthe – tilehi khette vapati.",
  "anya-e0805n2:118": "Pañcamiyatthe – sumuttā mayaṁ tena mahāsamaṇena.",
  "anya-e0805n2:119": "296.Sahādiyoge ca.",
  "anya-e0805n2:120": "Saha saddhiṁ samaṁ nānā vinā alaṁ kimiccevamādīhi yoge liṅgamhā tatiyāvibhatti hoti, casaddena sahatthepi.",
  "anya-e0805n2:121_0": "Tattha sahasaddena yogo kriyā guṇa dabba samavāye sambhavati. Yathā – vitakkena saha",
  "anya-e0805n2:121_1": "vattati, puttena saha thūlo, antevāsikasaddhivihārikehi saha ācariyupajjhāyānaṁ lābho,",
  "anya-e0805n2:121_2": "nisīdi bhagavā saddhiṁ bhikkhusaṅghena, sahassena samaṁ mitā, sabbehi me piyehi manāpehi",
  "anya-e0805n2:121_3": "nānābhāvo vinābhāvo, saṅgho vināpi gaggena uposathaṁ kareyya, alaṁ te idha vāsena,",
  "anya-e0805n2:121_4": "kiṁ me ekena tiṇṇena, purisena thāmadassinā, kiṁ te jaṭāhi dummedha, kiṁ te ajinasāṭiyā.",
  "anya-e0805n2:122": "Sahatthe– devadatto rājagahaṁ pāvisi kokālikena pacchāsamaṇena, dukkho bālehi saṁvāso.",
  "anya-e0805n2:123": "297.Hetvatthe ca.",
  "anya-e0805n2:124": "Yogaggahaṇamihānuvattate, hetvatthe, hetvatthappayoge ca liṅgamhā tatiyāvibhatti hoti.",
  "anya-e0805n2:125": "Kismiñci phale diṭṭhasāmatthiyaṁ kāraṇaṁ hetu, soyeva attho, tasmiṁ hetvatthe, annena vasati, dhammena vasati, vijjāya vasati.",
  "anya-e0805n2:126": "Na jaccāvasalo hoti,",
  "anya-e0805n2:127": "Na jaccā hoti brāhmaṇo;",
  "anya-e0805n2:128": "Kammunā vasalo hoti,",
  "anya-e0805n2:129": "Kammunā hoti brāhmaṇo.",
  "anya-e0805n2:130": "Dānena bhogavā, ācārena kulī.",
  "anya-e0805n2:131": "Kena pāṇi kāmadado, kena pāṇi madhussavo;",
  "anya-e0805n2:132": "Kena te brahmacariyena, puññaṁ pāṇimhi ijjhati.",
  "anya-e0805n2:133": "Hetvatthappayoge – kena nimittena, kena payojanena, kenaṭṭhena, kena hetunā vasati.",
  "anya-e0805n2:134": "298.Sattamyatthe ca.",
  "anya-e0805n2:135": "Sattamyatthe ca liṅgamhā tatiyāvibhatti hoti.",
  "anya-e0805n2:136_0": "Kāladdhānadisādesādīsu cāyaṁ. Tena samayena, tena kālena, kālena dhammassavaṇaṁ,",
  "anya-e0805n2:136_1": "so vo mamaccayena satthā, māsena bhuñjati, yojanena dhāvati. Puratthimena dhataraṭṭho,",
  "anya-e0805n2:136_2": "dakkhiṇena virūḷhako, pacchimena virūpakkho, uttarena kasivanto janoghamaparena ca,",
  "anya-e0805n2:136_3": "yena bhagavā tenupasaṅkami iccādi.",
  "anya-e0805n2:137": "299.Yenaṅgavikāro.",
  "anya-e0805n2:138": "Yena byādhimatā aṅgena aṅgino vikāro lakkhīyate, tattha tatiyāvibhatti hoti. Ettha ca aṅgamassa atthīti aṅgaṁ, sarīraṁ. Akkhinā kāṇo, hatthena kuṇī, pādena khañjo, piṭṭhiyā khujjo.",
  "anya-e0805n2:139": "300.Visesane ca.",
  "anya-e0805n2:140": "Visesīyati visesitabbaṁ anenāti visesanaṁ, gottādi. Tasmiṁ gottanāmajātisippavayoguṇasaṅkhāte visesanatthe tatiyāvibhatti hoti, casaddena pakatiādīhi ca. Gottena gotamo nātho.",
  "anya-e0805n2:141": "Sāriputtoti nāmena, vissuto paññavā ca so;",
  "anya-e0805n2:142": "Jātiyā khattiyo buddho, loke appaṭipuggalo.",
  "anya-e0805n2:143": "Tadahu pabbajito santo, jātiyā sattavassiko;",
  "anya-e0805n2:144": "Sopi maṁ anusāseyya, sampaṭicchāmi matthake.",
  "anya-e0805n2:145": "Sippena naḷakāro so, ekūnatiṁso vayasā, vijjāya sādhu, paññāya sādhu, tapasā uttamo, suvaṇṇena abhirūpo.",
  "anya-e0805n2:146": "Pakatiādīsu – pakatiyā abhirūpo, yebhuyyena mattikā, samena dhāvati, visamena dhāvati, dvidoṇena dhaññaṁ kiṇāti, sahassena assake kiṇāti iccādi.",
  "anya-e0805n2:147": "Kasmiṁ atthe catutthī?",
  "anya-e0805n2:148": "301.Sampadānecatutthī.",
  "anya-e0805n2:149": "Sampadānakārake liṅgamhā catutthīvibhatti hoti.",
  "anya-e0805n2:150": "Kiñca sampadānaṁ?",
  "anya-e0805n2:151": "302.Yassa dātukāmo rocate dhārayate vā taṁ sampadānaṁ.",
  "anya-e0805n2:152": "Yassa vā dātukāmo, yassa vā rocate, yassa vā dhārayate, taṁ kārakaṁ sampadānasaññaṁ hoti. Sammā padīyate assāti sampadānaṁ, paṭiggāhako.",
  "anya-e0805n2:153_0": "Taṁ pana tividhaṁ diyyamānassānivāraṇajjhesanānumativasena. Yathā – buddhassa pupphaṁ",
  "anya-e0805n2:153_1": "yajati, bodhirukkhassa jalaṁ dadāti. Ajjhesane – yācakānaṁ dhanaṁ dadāti. Anumatiyaṁ",
  "anya-e0805n2:153_2": "– bhikkhūnaṁ dānaṁ deti.",
  "anya-e0805n2:154": "Yathāha",
  "anya-e0805n2:155": "‘‘Anirākaraṇārādha-nābbhanuññavasena hi;",
  "anya-e0805n2:156": "Sampadānaṁ tidhā vuttaṁ, rukkha yācaka bhikkhavo’’ti.",
  "anya-e0805n2:157": "Dātukāmoti kiṁ? Rañño daṇḍaṁ dadāti.",
  "anya-e0805n2:158": "Rocanādīsu pana – samaṇassa rocate saccaṁ, māyasmantānampi saṅghabhedo ruccittha, yassāyasmato khamati, devadattassa suvaṇṇacchattaṁ dhārayate yaññadatto.",
  "anya-e0805n2:159": "‘‘Sampadānaṁ, vā’’ti ca vattate.",
  "anya-e0805n2:160_0": "303.Silāgha hanu ṭhā sapa dhāra piha kudha duhi ssāsūya rādhikkha paccāsuṇa anupatigiṇapubbakattārocanatthatadattha",
  "anya-e0805n2:160_1": "tumatthālamattha maññānādarappāṇini gatyatthakammani āsisattha sammuti bhiyyasattamyatthesu ca.",
  "anya-e0805n2:161_0": "Catuppadamidaṁ . Silāgha katthane, hanu apanayane, ṭhā gatinivattimhi, sapa akkose,",
  "anya-e0805n2:161_1": "dhara dhāraṇe, piha icchāyaṁ iccetesaṁ dhātūnaṁ payoge, kudha kope, duha jighaṁsāyaṁ,",
  "anya-e0805n2:161_2": "issa issāyaṁ, usūya dosāvikaraṇe iccetesaṁ tadatthavācīnañca dhātūnaṁ payoge ca rādha",
  "anya-e0805n2:161_3": "hiṁsāsaṁrādhesu, ikkha dassanaṅkesūti imesaṁ payoge ca pati āpubbassa su savaṇeti",
  "anya-e0805n2:161_4": "imassa ca anupatipubbassa gesaddeti imassa ca pubbakattā ca ārocanatthappayoge, tadatthe,",
  "anya-e0805n2:161_5": "tumatthe, alamatthappayoge ca maññatippayoge anādare appāṇini ca gatyatthānaṁ kammani",
  "anya-e0805n2:161_6": "ca āsisatthappayoge ca sammuti bhiyyappayogesu ca sattamyatthe cāti taṁ kammādikārakaṁ",
  "anya-e0805n2:161_7": "sampadānasaññaṁ hoti, casaddaggahaṇena pahiṇatikappati pahoti upamāñjalikaraṇa phāsu",
  "anya-e0805n2:161_8": "atthaseyyappabhutiyoge ca pure viya catutthī.",
  "anya-e0805n2:162": "Silāghādippayoge tāva – buddhassa silāghate. Upajjhāyassa silāghate, thometīti attho.",
  "anya-e0805n2:163": "Hanute mayhameva, hanute tuyhameva, apalapatīti attho.",
  "anya-e0805n2:164": "Upatiṭṭheyya sakyaputtānaṁ vaḍḍhakī, ettha ca upaṭṭhānaṁ nāma upagamanaṁ. Bhikkhussa bhuñjamānassa pānīyena vā vidhūpanena vā upatiṭṭheyya.",
  "anya-e0805n2:165": "Tuyhaṁ sapate, mayhaṁ sapate, ettha ca sapanaṁ nāma saccakaraṇaṁ.",
  "anya-e0805n2:166": "Dhārayatippayoge dhanikoyeva sampadānaṁ, suvaṇṇaṁ te dhārayate, iṇaṁ dhārayatīti attho. Tassa rañño mayaṁ nāgaṁ dhārayāma.",
  "anya-e0805n2:167": "Pihappayoge icchitoyeva, devāpi tassa pihayanti tādino, devāpi tesaṁ pihayanti, sambuddhānaṁ satīmataṁ, patthentīti attho.",
  "anya-e0805n2:168": "Kodhādiatthānaṁ payoge yaṁ pati kopo, tassa kujjha mahāvīra, yadihaṁ tassa kuppeyyaṁ.",
  "anya-e0805n2:169": "Duhayati disānaṁ megho, yo mittānaṁ na dubbhati.",
  "anya-e0805n2:170": "Titthiyā issanti samaṇānaṁ.",
  "anya-e0805n2:171": "Dujjanā guṇavantānaṁ usūyanti, kā usūyā vijānataṁ.",
  "anya-e0805n2:172_0": "Rādhikkhappayoge yassa vipucchanaṁ kammavikhyāpanatthaṁ, vādhikārato dutiyā ca. Ārādho",
  "anya-e0805n2:172_1": "me rañño, rañño aparajjhati, rājānaṁ vā aparajjhati, kyāhaṁ ayyānaṁ aparajjhāmi,",
  "anya-e0805n2:172_2": "kyāhaṁ ayye aparajjhāmi vā.",
  "anya-e0805n2:173": "Āyasmato upālittherassa upasampadāpekkho upatisso, āyasmantaṁ vā.",
  "anya-e0805n2:174_0": "Paccāsuṇa anupatigiṇānaṁ pubbakattā ca suṇotissa dhātussa paccāyoge, giṇassa ca anupatiyoge",
  "anya-e0805n2:174_1": "pubbassa kammuno yo kattā, so sampadānasañño hoti. Yathā – bhagavā bhikkhū etadavoca,",
  "anya-e0805n2:174_2": "ettha ‘‘bhikkhū’’ti akathitakammaṁ, ‘‘eta’’nti kathitakammaṁ, pubbassa vacanakammassa",
  "anya-e0805n2:174_3": "kattā bhagavā. Bhikkhū bhagavato paccassosuṁ, āsuṇanti buddhassa bhikkhū, tathā bhikkhu",
  "anya-e0805n2:174_4": "janaṁ dhammaṁ sāveti, tassa bhikkhuno jano anugiṇāti, tassa bhikkhuno jano patigiṇāti,",
  "anya-e0805n2:174_5": "sādhukāradānādinā taṁ ussāhayatīti attho.",
  "anya-e0805n2:175": "Yo vadeti sa kattāti, vuttaṁ kammanti vuccati;",
  "anya-e0805n2:176": "Yo paṭiggāhako tassa, sampadānaṁ vijāniyāti.",
  "anya-e0805n2:177_0": "Ārocanatthappayoge yassa āroceti, taṁ sampadānaṁ. Ārocayāmi vo bhikkhave, paṭivedayāmi",
  "anya-e0805n2:177_1": "vo bhikkhave, āmantayāmi te mahārāja, āmanta kho taṁ gacchāmāti vā. Ettha ca ārocanasaddassa",
  "anya-e0805n2:177_2": "kathanappakāratthattā desanatthādippayogepi catutthī. Dhammaṁ vo desessāmi, desetu",
  "anya-e0805n2:177_3": "bhante bhagavā dhammaṁ bhikkhūnaṁ, yathā no bhagavā byākareyya, niruttiṁ te pavakkhāmi iccādi.",
  "anya-e0805n2:178": "Tadatthe sampadānasaññā, catutthī ca.",
  "anya-e0805n2:179": "‘‘Ato, vā’’ti ca vattate.",
  "anya-e0805n2:180": "304.Āya catutthekavacanassa tu.",
  "anya-e0805n2:181": "Akārantato liṅgamhā parassa catutthekavacanassa āyādeso hoti vā, saralopādi.",
  "anya-e0805n2:182_0": "Buddhassatthāya dhammassatthāya saṅghassatthāya jīvitaṁ pariccajāmi, piṇḍapātaṁ paṭisevāmi",
  "anya-e0805n2:182_1": "neva davāya na madāya na maṇḍanāya na vibhūsanāya, ūnassa pāripūriyā, atthāya hitāya sukhāya saṁvattati.",
  "anya-e0805n2:183": "Tumatthe – lokānukampāya, lokamanukampitunti attho. Tathā phāsuvihārāya.",
  "anya-e0805n2:184": "Alaṁsaddassa atthā arahapaṭikkhepā. Arahatthe – alaṁ me rajjaṁ, alaṁ bhikkhu pattassa, akkhadhutto purisapuggalo nālaṁ dārabharaṇāya, alaṁ mallo mallassa, arahati mallo mallassa.",
  "anya-e0805n2:185": "Paṭikkhepe– alaṁ te idha vāsena, alaṁ me hiraññasuvaṇṇena, kiṁ me ekena tiṇṇena, kiṁ te jaṭāhi dummedha, kiṁ tettha catumaṭṭhassa.",
  "anya-e0805n2:186": "Maññatippayoge anādare appāṇini kammaniyeva – kaṭṭhassa tuvaṁ maññe, kaḷiṅgarassa tuvaṁ maññe, jīvitaṁ tiṇāyapi na maññamāno.",
  "anya-e0805n2:187": "Anādareti kiṁ? Suvaṇṇaṁ taṁ maññe. Appāṇinīti kiṁ? Gadrabhaṁ tuvaṁ maññe.",
  "anya-e0805n2:188": "Gatyatthakammani vādhikārato dutiyā ca. Appo saggāya gacchati, appo saggaṁ gacchati, nibbānāya vajantiyā, mūlāya paṭikasseyya, mūlaṁ paṭikasseyya.",
  "anya-e0805n2:189_0": "Āsīsanatthe āyubhaddakusalādiyogeyeva, āyasmato dīghāyu hotu, ‘‘totitā sasmiṁnāsū’’ti",
  "anya-e0805n2:189_1": "ntussa savibhattissa to ādeso. Bhaddaṁ bhavato hotu, kusalaṁ bhavato hotu, anāmayaṁ",
  "anya-e0805n2:189_2": "bhavato hotu, sukhaṁ bhavato hotu, atthaṁ bhavato hotu, hitaṁ bhavato hotu, svāgataṁ",
  "anya-e0805n2:189_3": "bhavato hotu, sotthi hotu sabbasattānaṁ.",
  "anya-e0805n2:190": "Sammutippayoge – sādhu sammuti me tassa bhagavato dassanāya.",
  "anya-e0805n2:191": "Bhiyyappayoge bhiyyoso mattāya.",
  "anya-e0805n2:192": "Sattamiyatthe āvikaraṇa pātubhavanādiyoge – tuyhañcassa āvikaromi, tassa me sakko pāturahosi.",
  "anya-e0805n2:193_0": "Casaddaggahaṇena pahiṇādikriyāyoge, phāsuādināmapayoge ca – tassa pahiṇeyya, bhikkhūnaṁ",
  "anya-e0805n2:193_1": "dūtaṁ pāhesi, kappati samaṇānaṁ āyogo, ekassa dinnaṁ dvinnaṁ tiṇṇaṁ pahoti, upamaṁ",
  "anya-e0805n2:193_2": "te karissāmi, añjaliṁ te paggaṇhāmi. Tathā tassa phāsu hoti, lokassattho, maṇinā",
  "anya-e0805n2:193_3": "me attho, seyyo me attho iccādi.",
  "anya-e0805n2:194": "‘‘Catutthī’’ti vattate.",
  "anya-e0805n2:195": "305.Namoyogādīsvapi ca.",
  "anya-e0805n2:196_0": "Namosaddayoge, sotthisvāgatādīhi ca yoge liṅgamhā catutthīvibhatti hoti. Namo te",
  "anya-e0805n2:196_1": "buddha vīratthu, namo karohi nāgassa, namatthu buddhānaṁ, namatthu bodhiyā, sotthi",
  "anya-e0805n2:196_2": "pajānaṁ, svāgataṁ te mahārāja, atho te adurāgataṁ.",
  "anya-e0805n2:197": "‘‘Kāle, bhavissatī’’ti ca vattate.",
  "anya-e0805n2:198": "306.Bhāvavācimhi catutthī.",
  "anya-e0805n2:199": "Bhāvavācimhi catutthīvibhatti hoti bhavissatikāle. Bhavanaṁ bhāvo. Paccissate, pacanaṁ vā pāko, pākāya vajati, pacituṁ gacchatīti attho. Evaṁ bhogāya vajati iccādi.",
  "anya-e0805n2:200": "Kasmiṁ atthe pañcamī?",
  "anya-e0805n2:201": "307.Apādāne pañcamī.",
  "anya-e0805n2:202": "Kimapādānaṁ?",
  "anya-e0805n2:203": "308.Yasmādapetibhayamādatte vā tadapādānaṁ.",
  "anya-e0805n2:204": "Yasmā vā avadhito apeti, yasmā vā bhayahetuto bhayaṁ bhavati, yasmā vā akkhātārā vijjaṁ ādadāti, taṁ kārakaṁ apādānasaññaṁ hoti. Apanetvā ito ādadātīti apādānaṁ.",
  "anya-e0805n2:205": "Taṁ pana tividhaṁ visayabhedena niddiṭṭhavisayaṁ, upāttavisayaṁ, anumeyyavisayañcāti.",
  "anya-e0805n2:206": "Apādānasaññāvisayassa kriyāvisesassa niddiṭṭhattā niddiṭṭhavisayaṁ. Yathā – gāmā apenti munayo, nagarā niggato rājā.",
  "anya-e0805n2:207": "Ettha ca ‘‘pāpā cittaṁ nivāraye, pāpā nivārentī’’tiādīsu yadipi kāyasaṁyogapubbakāpagamanaṁ natthi, tathāpi cittasaṁyogapubbakassa apagamanassa sambhavato iminā ca apādānasaññā.",
  "anya-e0805n2:208_0": "Yattha pana apagamanakriyaṁ upāttaṁ ajjhāhaṭaṁ visayaṁ katvā pavattati, taṁ upāttavisayaṁ.",
  "anya-e0805n2:208_1": "Yathā – valāhakā vijjotate vijju, kusūlato pacatīti. Ettha ca ‘‘valāhakā nikkhamma,",
  "anya-e0805n2:208_2": "kusūlato apanetvā’’ti ca pubbakriyā ajjhāharīyati.",
  "anya-e0805n2:209": "Anumeyyavisayaṁ yathā – māthurā pāṭaliputtakehi abhirūpā. Ettha hi kenaci guṇena ukkaṁsīyantīti anumeyyova kriyāviseso. Idha pana dūrantikādisutte vibhattaggahaṇena apādānasaññā.",
  "anya-e0805n2:210": "Vuttañca",
  "anya-e0805n2:211": "‘‘Niddiṭṭhavisayaṁ kiñci, upāttavisayaṁ tathā;",
  "anya-e0805n2:212": "Anumeyyavisayañcāti, apādānaṁ tidhā mata’’nti.",
  "anya-e0805n2:213": "Tadeva calācalavasena duvidhampi hoti.",
  "anya-e0805n2:214": "Calaṁ yathā – dhāvatā hatthimhā patito aṅkusadhārī.",
  "anya-e0805n2:215": "Acalaṁ yathā – pabbatā otaranti vanacarā.",
  "anya-e0805n2:216": "Bhayahetumhi – corā bhayaṁ jāyati, taṇhāya jāyatī bhayaṁ, pāpato uttasati, akkhātari – upajjhāyā sikkhaṁ gaṇhāti, ācariyamhā adhīte, ācariyato suṇāti.",
  "anya-e0805n2:217": "‘‘Apādāna’’nti adhikāro.",
  "anya-e0805n2:218": "309.Dhātunāmānamupasaggayogādīsvapi ca.",
  "anya-e0805n2:219": "Dhātavo ca nāmāni ca dhātunāmāni, tesaṁ avihitalakkhaṇānaṁ dhātunāmānaṁ payoge, upasaggayoge ca ādisaddena nipātayoge ca taṁyuttaṁ kārakaṁ apādānasaññaṁ hoti.",
  "anya-e0805n2:220_0": "Dhātuppayoge tāva – parājiyoge yo asayho, pabhūyoge pabhavo, janiyoge jāyamānassa",
  "anya-e0805n2:220_1": "pakati ca. Yathā – buddhasmā parājenti aññatitthiyā. Himavatā pabhavanti pañca mahānadiyo,",
  "anya-e0805n2:220_2": "anavatattamhā mahāsarā pabhavanti, aciravatiyā pabhavanti kunnadiyo. Kāmato jāyatī",
  "anya-e0805n2:220_3": "soko, yasmā so jāyate gini, urasmā jāto putto, kammato jātaṁ indriyaṁ.",
  "anya-e0805n2:221": "Nāmappayoge aññatthitarādīhi yutte – nāññatra dukkhā sambhoti, nāññaṁ dukkhā nirujjhati, tato aññena kammena, tato itaraṁ, ubhato sujāto putto iccādi.",
  "anya-e0805n2:222_0": "Upasaggayuttesuapaparīhi vajjanatthehi yoge, mariyādābhividhiatthe āyoge patinā patinidhipatidānatthena",
  "anya-e0805n2:222_1": "yoge ca. Yathā – apasālāya āyanti vāṇijā, sālaṁ vajjetvāti attho. Tathā paripabbatā",
  "anya-e0805n2:222_2": "devo vassati, pabbataṁ vajjetvāti attho. Mariyādāyaṁ – āpabbatā khettaṁ. Abhividhimhi",
  "anya-e0805n2:222_3": "– ābrahmalokā saddo abbhuggacchati, brahmalokaṁ abhibyāpetvāti attho. Patinidhimhi",
  "anya-e0805n2:222_4": "– buddhasmā pati sāriputto dhammadesanāya ālapati temāsaṁ. Patidāne – ghatamassa",
  "anya-e0805n2:222_5": "telasmā pati dadāti, kanakamassa hiraññasmā pati dadāti.",
  "anya-e0805n2:223_0": "Nipātayuttesu rite nānā vinādīhi yoge – rite saddhammā kuto sukhaṁ labhati. Te bhikkhū",
  "anya-e0805n2:223_1": "nānākulā pabbajitā. Vinā saddhammā natthañño koci nātho loke vijjati. Ariyehi puthagevāyaṁ",
  "anya-e0805n2:223_2": "jano, yāva brahmalokā saddo abbhuggacchati.",
  "anya-e0805n2:224_0": "Apiggahaṇena kammāpādānakārakamajjhepi pañcamī kāladdhānehi, pakkhasmā vijjhati migaṁ",
  "anya-e0805n2:224_1": "luddako, ito pakkhasmā migaṁ vijjhatīti vuttaṁ hoti. Evaṁ māsasmā bhuñjati bhojanaṁ,",
  "anya-e0805n2:224_2": "kosā vijjhati kuñjaraṁ.",
  "anya-e0805n2:225_0": "Casaddaggahaṇena pabhutyādiatthe, tadatthappayoge ca – yatohaṁ bhagini ariyāya jātiyā",
  "anya-e0805n2:225_1": "jāto, yato sarāmi attānaṁ, yato pattosmi viññutaṁ, yatvādhikaraṇamenaṁ, yato pabhuti,",
  "anya-e0805n2:225_2": "yato paṭṭhāya, tato paṭṭhāya iccādi.",
  "anya-e0805n2:226": "310.Rakkhaṇatthānamicchitaṁ.",
  "anya-e0805n2:227_0": "Rakkhaṇatthānaṁ dhātūnaṁ payoge yaṁ icchitaṁ, taṁ kārakaṁ apādānasaññaṁ hoti, cakārādhikārato",
  "anya-e0805n2:227_1": "anicchitañca. Rakkhaṇañcettha nivāraṇaṁ, tāyanañca. Kāke rakkhanti taṇḍulā, yavā paṭisedhenti gāvo.",
  "anya-e0805n2:228": "Anicchitaṁ yathā – pāpā cittaṁ nivāraye, pāpānivārenti, rājato vā corato vā aggito vā udakato vā nānābhayato vā nānārogato vā nānāupaddavato vā ārakkhaṁ gaṇhantu.",
  "anya-e0805n2:229": "‘‘Icchita’’miti vattate.",
  "anya-e0805n2:230": "311.Yena vā’dassanaṁ.",
  "anya-e0805n2:231": "Yena adassanamicchitaṁ antaradhāyantena, taṁ kārakaṁ apādānasaññaṁ hoti vā, antaradhānevāyaṁ. Upajjhāyā antaradhāyati sisso, nilīyatīti attho. Mātāpitūhi antaradhāyati putto.",
  "anya-e0805n2:232": "Vāti kiṁ? Jetavane antarahito. Yenāti kiṁ? Yakkho tattheva antaradhāyati.",
  "anya-e0805n2:233": "312.Dūrantikaddhakālanimmānatvālopadisāyogavibhattārappayoga suddhappamocana hetu vivittappamāṇa pubbayoga bandhana guṇavacana pañha kathanathokākattūsu ca.",
  "anya-e0805n2:234_0": "Dūratthe, antikatthe, addhanimmāne, kālanimmāne, tvālope, disāyoge, vibhatte, āratippayoge,",
  "anya-e0805n2:234_1": "suddhatthappayoge, pamocanatthappayoge, hetvatthe, vivittatthappayoge, pamāṇatthe,",
  "anya-e0805n2:234_2": "pubbayoge, bandhanatthappayoge, guṇavacane , pañhe, kathane, thokatthe, akattari",
  "anya-e0805n2:234_3": "ca yadavadhibhūtaṁ, hetukammādibhūtañca, taṁ kārakaṁ apādānasaññaṁ hoti, casaddena",
  "anya-e0805n2:234_4": "yathāyogaṁ dutiyā, tatiyā, chaṭṭhī ca.",
  "anya-e0805n2:235": "Ettha ca dūrantikañca dūrantikatthañcāti dūrantikanti sarūpekasesaṁ katvā vuttanti daṭṭhabbaṁ, tena dūrantikatthappayoge, tadatthe ca apādānasañño hoti.",
  "anya-e0805n2:236_0": "Dūratthappayoge tāva – kīvadūro ito naḷakāragāmo, tato have dūrataraṁ vadanti, gāmato",
  "anya-e0805n2:236_1": "nātidūre. Ārakā te moghapurisā imasmā dhammavinayā, ārakā tehi bhagavā. Dūratthe",
  "anya-e0805n2:236_2": "– dūratova namassanti, addasa dūratova āgacchantaṁ.",
  "anya-e0805n2:237": "Antikatthappayoge – antikaṁ gāmā, āsannaṁ gāmā, samīpaṁ gāmā, gāmassa samīpanti attho.",
  "anya-e0805n2:238_0": "Dutiyā, tatiyā ca, dūraṁ gāmaṁ āgato, dūrena gāmena āgato, dūrato gāmā āgatoti attho.",
  "anya-e0805n2:238_1": "Dūraṁ gāmena vā. Antikaṁ gāmaṁ āgato, antikaṁ gāmena vā, āsannaṁ gāmaṁ, āsannaṁ gāmena vā iccādi.",
  "anya-e0805n2:239": "Addhakālanimmāne nimmānaṁ nāma parimāṇaṁ, tasmiṁ gamyamāne – ito mathurāya catūsu yojanesu saṅkassaṁ, rājagahato pañcacattālīsayojanamatthake sāvatthi.",
  "anya-e0805n2:240": "Kālanimmāne – ito ekanavutikappamatthake vipassī bhagavā loke udapādi, ito vassasahassaccayena buddho loke uppajjissati.",
  "anya-e0805n2:241_0": "Tvāpaccayantassa lopo nāma tadatthasambhavepi avijjamānatā, tasmiṁ tvālope kammādhikaraṇesu",
  "anya-e0805n2:241_1": "– pāsādā saṅkameyya, pāsādaṁ abhiruhitvā saṅkameyyāti attho . Tathā hatthikkhandhā",
  "anya-e0805n2:241_2": "saṅkameyya, abhidhammā pucchanti, abhidhammaṁ sutvā vā, abhidhammā kathayanti, abhidhammaṁ",
  "anya-e0805n2:241_3": "paṭhitvā vā, āsanā vuṭṭhaheyya, āsane nisīditvā vā.",
  "anya-e0805n2:242_0": "Disatthavācīhi yoge, disatthe ca – ito sā purimā disā, ito sā dakkhiṇā disā, ito",
  "anya-e0805n2:242_1": "sā pacchimā disā, ito sā uttarā disā, avīcito uparibhavaggā, uddhaṁ pādatalā, adho",
  "anya-e0805n2:242_2": "kesamatthakā iccādi. Disatthe – puratthimato dakkhiṇatotiādi. Ettha pana sattamiyatthe",
  "anya-e0805n2:242_3": "topaccayopi bhavissati.",
  "anya-e0805n2:243_0": "Vibhattaṁ nāma sayaṁ vibhattasseva tadaññato guṇena vibhajanaṁ, tasmiṁ vibhatte –",
  "anya-e0805n2:243_1": "yato paṇītataro vā visiṭṭhataro vā natthi, attadanto tato varaṁ. Kiñcāpi dānato sīlameva",
  "anya-e0805n2:243_2": "varaṁ, tato mayā sutā assutameva bahutaraṁ, sīlameva sutā seyyo. Chaṭṭhī ca, channavutīnaṁ",
  "anya-e0805n2:243_3": "pāsaṇḍānaṁ pavaraṁ yadidaṁ sugatavinayo.",
  "anya-e0805n2:244": "Āratippayogo nāma viramaṇatthasaddappayogo. Tattha – asaddhammā ārati, virati pāpā, pāṇātipātā veramaṇī, adinnādānā paṭivirato, appaṭivirato musāvādā.",
  "anya-e0805n2:245": "Suddhatthappayoge – lobhanīyehi dhammehi suddho asaṁsaṭṭho, mātito ca pitito ca suddho anupakkuṭṭho agarahito.",
  "anya-e0805n2:246": "Pamocanatthappayoge– parimutto dukkhasmāti vadāmi, mutto mārabandhanā, na te muccanti maccunā, muttohaṁ sabbapāsehi.",
  "anya-e0805n2:247_0": "Hetvatthe, sarūpekasesassa gahitattā hetvatthappayoge ca sabbanāmato – kasmā nu tumhaṁ",
  "anya-e0805n2:247_1": "daharā na mīyare, kasmā idheva maraṇaṁ bhavissati, kasmā hetunā, yasmā ca kammāni",
  "anya-e0805n2:247_2": "karonti, yasmā tiha bhikkhave, tasmā tiha bhikkhave evaṁ sikkhitabbaṁ, tasmā buddhosmi",
  "anya-e0805n2:247_3": "brāhmaṇa, yasmā kāraṇā, tasmā kāraṇā, kiṁ kāraṇā. Dutiyā, chaṭṭhī ca, kiṁ kāraṇaṁ,",
  "anya-e0805n2:247_4": "taṁ kissa hetu, kissa tumhe kilamatha.",
  "anya-e0805n2:248": "Kena hetunā, kena kāraṇena, yena midhekacce sattā, tena nimittena, tena vuttamiccādīsu ‘‘hetvatthe cā’’ti tatiyā.",
  "anya-e0805n2:249": "Vivittaṁ nāma vivecanaṁ, tadatthappayoge – vivitto pāpakā dhammā, vivicceva kāmehi, vivicca akusalehi dhammehi.",
  "anya-e0805n2:250": "Pamāṇatthe tatiyā ca, āyāmato ca vitthārato ca yojanaṁ, gambhīrato ca puthulato ca yojanaṁ candabhāgāya parimāṇaṁ, parikkhepato navayojanasataparimāṇo majjhimapadeso.",
  "anya-e0805n2:251": "Dīghaso nava vidatthiyo sugatavidatthiyā pamāṇikā kāretabbā.",
  "anya-e0805n2:252": "Ettha ca ‘‘smāhismiṁna’’miccādito ‘‘smā’’ti ca ‘‘so, vā’’ti ca vattamāne",
  "anya-e0805n2:253": "313.Dīghorehi.",
  "anya-e0805n2:254": "Dīgha oraicceteti smāvacanassa soādeso hoti vā.",
  "anya-e0805n2:255": "Dīghaso, dīghamhā vā, [oraso, oramhā vā] tatiyā ca, yojanaṁ āyāmena, yojanaṁ vitthārena, yojanaṁ ubbedhena sāsaparāsi.",
  "anya-e0805n2:256_0": "Paṭhamatthavācakena pubbasaddena yogo pubbayogo, ettha ca pubbaggahaṇaṁ adisatthavuttino",
  "anya-e0805n2:256_1": "pubbādiggahaṇassupalakkhaṇanti daṭṭhabbaṁ, tena parādiyogepi. Yathā – pubbeva me",
  "anya-e0805n2:256_2": "bhikkhave sambodhā, ito pubbenāhosi, tato paraṁ paccantimā janapadā, dhātuliṅgehi",
  "anya-e0805n2:256_3": "parā paccayā, tato aparena samayena, tato uttarimpi iccādi.",
  "anya-e0805n2:257": "Bandhanatthappayoge bandhanahetumhi iṇe pañcamī, tatiyā ca hoti, satasmā baddho naro raññā, satena vā baddho naro.",
  "anya-e0805n2:258_0": "Phalasādhanahetubhūtassa guṇassa vacanaṁ guṇavacanaṁ, tasmiṁ guṇavacane pañcamī,",
  "anya-e0805n2:258_1": "tatiyā ca, issariyā janaṁ rakkhati rājā, issariyena vā, sīlato naṁ pasaṁsanti, sīlena",
  "anya-e0805n2:258_2": "vā, paññāya vimuttimano iccādi.",
  "anya-e0805n2:259": "Pañhakathanesu – kutosi tvaṁ, kuto bhavaṁ, pāṭaliputtato. Ettha ca kathanaṁ nāma vissajjanaṁ.",
  "anya-e0805n2:260": "Thokatthe asatvavacane karaṇe tatiyā ca, thokā muccati, thokena muccati vā, appamattakā muccati, appamattakena vā, kicchā muccati, kicchena vā.",
  "anya-e0805n2:261_0": "Akattariakārake ñāpakahetumhi – kammassa katattā upacitattā ussannattā vipulattā",
  "anya-e0805n2:261_1": "uppannaṁ hoti cakkhuviññāṇa, na tāvidaṁ nāmarūpaṁ ahetukaṁ sabbattha sabbadā sabbesañca",
  "anya-e0805n2:261_2": "ekasadisabhāvāpattito.",
  "anya-e0805n2:262": "Hutvā abhāvato niccā, udayabbayapīḷanā;",
  "anya-e0805n2:263": "Dukkhā avasavattittā, anattāti tilakkhaṇaṁ.",
  "anya-e0805n2:264": "‘‘Pañcamī’’ti vattate.",
  "anya-e0805n2:265": "314.Kāraṇatthe ca.",
  "anya-e0805n2:266_0": "Karoti attano phalanti kāraṇaṁ, kārakahetu [janakahetu], tasmiṁ kāraṇatthe ca pañcamīvibhatti",
  "anya-e0805n2:266_1": "hoti, vikappenāyaṁ, hetvatthe tatiyāya ca vihitattā, ananubodhā appaṭivedhā catunnaṁ",
  "anya-e0805n2:266_2": "ariyasaccānaṁ yathābhūtaṁ adassanā evamidaṁ dīghamaddhānaṁ sandhāvitaṁ saṁsaritaṁ,",
  "anya-e0805n2:266_3": "avijjāpaccayā saṅkhārā, saṅkhārapaccayā viññāṇaṁ, avijjāya tveva asesavirāganirodhā",
  "anya-e0805n2:266_4": "saṅkhāranirodho, saṅkhāranirodhā viññāṇanirodho, viññāṇanirodhā iccādi.",
  "anya-e0805n2:267": "Kasmiṁ atthe chaṭṭhī?",
  "anya-e0805n2:268": "315.Sāmismiṁ chaṭṭhī.",
  "anya-e0805n2:269": "Ko ca sāmī?",
  "anya-e0805n2:270": "316.Yassa vā pariggaho taṁ sāmī.",
  "anya-e0805n2:271": "Pariggayhatīti pariggaho, yo yassa pariggaho āyatto sambandhī, taṁ pati so attho sāmisañño hoti. Vāggahaṇena sāmitabba rujādiyogepi.",
  "anya-e0805n2:272_0": "Ettha ca kriyābhisambandhābhāvā na kārakatā sambhavati. Sāmibhāvo hi kriyākārakabhāvassa",
  "anya-e0805n2:272_1": "phalabhāvena gahito, tathā hi ‘‘rañño puriso’’ti vutte yasmā rājā dadāti, puriso",
  "anya-e0805n2:272_2": "ca patiggaṇhāti, tasmā ‘‘rājapuriso’’ti viññāyati. Evaṁ yo yassa āyatto sevakādibhāvena",
  "anya-e0805n2:272_3": "vā bhaṇḍabhāvena vā samīpa samūhāvayavavikāra kāriyaavatthā jāti guṇa kriyādivasena",
  "anya-e0805n2:272_4": "vā, tassa sabbassāpi so sambandhādhārabhūto visesanaṭṭhānī āgamīvasena tividhopi",
  "anya-e0805n2:272_5": "attho sāmī nāmāti gahetabbo.",
  "anya-e0805n2:273": "Vuttañca",
  "anya-e0805n2:274": "‘‘Kriyākārakasañjāto,",
  "anya-e0805n2:275": "Assedaṁ bhāvahetuko;",
  "anya-e0805n2:276": "Sambandho nāma so attho,",
  "anya-e0805n2:277": "Tattha chaṭṭhī vidhīyate.",
  "anya-e0805n2:278": "Pāratantyañhi sambandho,",
  "anya-e0805n2:279": "Tattha chaṭṭhī bhavetito;",
  "anya-e0805n2:280": "Upādhiṭṭhānā gamito,",
  "anya-e0805n2:281": "Na visesyādito tito’’ti.",
  "anya-e0805n2:282_0": "Visesanato tāva – rañño purisoti, ettha ca rājā purisaṁ aññasāmito viseseti nivattetīti",
  "anya-e0805n2:282_1": "visesanaṁ, puriso tena visesīyatīti visesitabbo, evaṁ sabbattha visesitabbayoge visesanatova chaṭṭhī.",
  "anya-e0805n2:283": "Bhaṇḍena sambandhe – pahūtaṁ me dhanaṁ sakka, etassa paṭivīso, bhikkhussa pattacīvaraṁ.",
  "anya-e0805n2:284": "Samīpasambandhe – ambavanassa avidūre, nibbānasseva santike.",
  "anya-e0805n2:285": "Samūhasambandhe– suvaṇṇassa rāsi, bhikkhūnaṁ samūho.",
  "anya-e0805n2:286": "Avayavasambandhe – manussasseva te sīsaṁ, rukkhassa sākhā.",
  "anya-e0805n2:287": "Vikārasambandhe – suvaṇṇassa vikati, bhaṭṭhadhaññānaṁ sattu.",
  "anya-e0805n2:288": "Kāriyasambandhe – yavassa aṅkuro, meghassa saddo, puttāpi tassa bahavo, kammānaṁ phalaṁ vipāko.",
  "anya-e0805n2:289": "Avatthāsambandhe – khandhānaṁ pātubhāvo, khandhānaṁ jarā, khandhānaṁ bhedo.",
  "anya-e0805n2:290": "Jātisambandhe – manussassa bhāvo, manussānaṁ jāti.",
  "anya-e0805n2:291_0": "Guṇasambandhe – suvaṇṇassa vaṇṇo, vaṇṇo na khīyetha tathāgatassa, buddhassa guṇaghoso,",
  "anya-e0805n2:291_1": "pupphānaṁ gandho, phalānaṁ raso, cittassa phusanā, sippikānaṁ sataṁ natthi, tilānaṁ",
  "anya-e0805n2:291_2": "muṭṭhi, tesaṁ samāyogo, sandhino vimokkho, tathāgatassa paññāpāramiṁ ārabbha, pubbacariyaṁ",
  "anya-e0805n2:291_3": "vā, sukhaṁ te, dukkhaṁ te, cetaso parivitakko udapādi, paññāya paṭubhāvo, rūpassa",
  "anya-e0805n2:291_4": "lahutā, rūpassa mudutā, rūpassa upacayo.",
  "anya-e0805n2:292_0": "Kriyāsambandhe – pādassa ukkhipanaṁ, pādassa avakkhepanaṁ vā, hatthassa samiñjanaṁ,",
  "anya-e0805n2:292_1": "pādānaṁ pasāraṇaṁ, dhātūnaṁ gamanaṁ, dhātūnaṁyeva ṭhānaṁ, nisajjā, sayanaṁ vā. Tathā",
  "anya-e0805n2:292_2": "tassa nāmagottādi, tassa kāraṇaṁ, tassa mātāpitaro, tassa purato pāturahosi, tassa",
  "anya-e0805n2:292_3": "pacchato, nagarassa dakkhiṇato, vassānaṁ tatiye māse, na tassa upamā, kuverassa bali iccādi.",
  "anya-e0805n2:293": "Ṭhānito– yamedantassādeso, o avassa.",
  "anya-e0805n2:294": "Āgamito – puthassāgamo iccādi.",
  "anya-e0805n2:295": "Sāmiyoge – devānamindo, migānaṁ rājā.",
  "anya-e0805n2:296": "Tabba rujādiyoge – mahāsenāpatīnaṁ ujjhāpetabbaṁ vikanditabbaṁ viravitabbaṁ, devadattassa rujati, tassa rogo uppajjati, rajakassa vatthaṁ dadāti, musāvādassa ottappaṁ iccādi.",
  "anya-e0805n2:297": "‘‘Kvaci, tatiyāsattamīna’’nti ca vattate.",
  "anya-e0805n2:298": "317.Chaṭṭhī ca.",
  "anya-e0805n2:299": "Tatiyāsattamīnamatthe kvaci chaṭṭhīvibhatti hoti.",
  "anya-e0805n2:300": "Yajassa karaṇe – pupphassa buddhaṁ yajati, pupphena vā, ghatassa aggiṁ juhoti.",
  "anya-e0805n2:301": "Suhitatthayoge – pattaṁ odanassa pūretvā, odanenāti attho. Imameva kāyaṁ pūraṁ nānappakārassa asucino paccavekkhati, pūraṁ hiraññasuvaṇṇassa, pūrati bālo pāpassa.",
  "anya-e0805n2:302": "Tulyatthakimalamādiyoge – pitussa tulyo, pitarā vā tulyo, mātu sadiso, mātarā sadiso vā, kiṁ tassa ca tuṭṭhassa, kiṁ tena tuṭṭhenāti attho. Alaṁ tassa ca tuṭṭhassa.",
  "anya-e0805n2:303_0": "Kattari kitappaccayayoge – sobhanā kaccāyanassa kati, kaccāyanena vā, rañño sammato,",
  "anya-e0805n2:303_1": "raññā vā, evaṁ rañño pūjito, rañño sakkato, rañño apacito, rañño mānito, amataṁ tesaṁ",
  "anya-e0805n2:303_2": "bhikkhave aparibhuttaṁ, yesaṁ kāyagatāsati aparibhuttā iccādi.",
  "anya-e0805n2:304_0": "Sattamiyatthe kusalādiyoge – kusalā naccagītassa sikkhitā cāturitthiyo, kusalo tvaṁ",
  "anya-e0805n2:304_1": "rathassa aṅgapaccaṅgānaṁ, kusalo maggassa, kusalo amaggassa, santi hi bhante uḷārā",
  "anya-e0805n2:304_2": "yakkhā bhagavato pasannā, divasassa tikkhattuṁ, divase tikkhattuṁ vā, māsassa dvikkhattuṁ iccādi.",
  "anya-e0805n2:305": "‘‘Kvaci, chaṭṭhī’’ti ca vattate.",
  "anya-e0805n2:306": "318.Dutiyāpañcamīnañca.",
  "anya-e0805n2:307": "Dutiyāpañcamīnamatthe ca kvaci chaṭṭhīvibhatti hoti.",
  "anya-e0805n2:308_0": "Dutiyatthe kammani kitakayoge – tassa bhavanti vattāro, sahasā kammassa kattāro,",
  "anya-e0805n2:308_1": "amatassa dātā, bhinnānaṁ sandhātā, sahitānaṁ anuppadātā, bodhetā pajāya, kammassa",
  "anya-e0805n2:308_2": "kārako natthi, vipākassa ca vedako, avisaṁvādako lokassa, pāpānaṁ akaraṇaṁ sukhaṁ,",
  "anya-e0805n2:308_3": "catunnaṁ mahābhūtānaṁ upādāya pasādo, acchariyo arajakena vatthānaṁ rāgo, acchariyo",
  "anya-e0805n2:308_4": "agopālakena gāvīnaṁ doho.",
  "anya-e0805n2:309": "Tathā saricchādīnaṁ kammani – mātu sarati, mātaraṁ sarati, na tesaṁ koci sarati, sattānaṁ kammappaccayā, puttassa icchati, puttamicchati.",
  "anya-e0805n2:310": "Karotissapatiyatane ca – patiyatanaṁ abhisaṅkhāro, udakassa patikurute, udakaṁ patikurute, kaṇḍassa patikurute, kaṇḍaṁ patikurute.",
  "anya-e0805n2:311_0": "Pañcamiyatthe parihānibhayatthayoge – assavanatā dhammassa parihāyanti, kiṁ nu kho",
  "anya-e0805n2:311_1": "ahaṁ tassa sukhassa bhāyāmi, sabbe tasanti daṇḍassa, sabbe bhāyanti maccuno, bhīto",
  "anya-e0805n2:311_2": "catunnaṁ āsivisānaṁ iccādi.",
  "anya-e0805n2:312": "Kvacīti kiṁ? Gambhīrañca kathaṁ kattā, kālena dhammiṁ kathaṁ bhāsitā hoti, paresaṁ puññāni anumoditā, bujjhitā saccāni, kaṭaṁ kārako, pasavo ghātako.",
  "anya-e0805n2:313": "Tathā na niṭṭhādīsu ca – sukhakāmī vihāraṁ kato, rathaṁ katavanto, rathaṁ katāvī, kaṭaṁ katvā, kaṭaṁ karonto, kaṭaṁ karāno, kaṭaṁ kurumāno iccādi.",
  "anya-e0805n2:314": "Kasmiṁ atthe sattamī?",
  "anya-e0805n2:315": "319.Okāse sattamī.",
  "anya-e0805n2:316": "Okāsakārake sattamīvibhatti hoti.",
  "anya-e0805n2:317": "Ko ca okāso?",
  "anya-e0805n2:318": "320.Yodhāro tamokāsaṁ.",
  "anya-e0805n2:319": "Ādhārīyati asminti ādhāro, adhikaraṇaṁ. Kattukammasamavetānaṁ nisajjapacanādikriyānaṁ patiṭṭhānaṭṭhena yo ādhāro, taṁ kārakaṁ okāsasaññaṁ hoti.",
  "anya-e0805n2:320": "Kaṭe nisīdati devadatto, thāliyaṁ odanaṁ pacati. Ettha hi devadattataṇḍulānaṁ kattukammānaṁ dhāraṇato taṁsamavetaṁ āsanapacanasaṅkhātaṁ kriyaṁ dhāreti nāma.",
  "anya-e0805n2:321": "So panāyamokāso catubbidho byāpiko opasilesiko sāmīpiko vesayikoti.",
  "anya-e0805n2:322_0": "Tattha byāpiko nāma yattha sakalopi ādhārabhūto attho ādheyyena patthaṭo hoti, yasmiñca",
  "anya-e0805n2:322_1": "ādheyyabhūtaṁ kiñci byāpetvā tiṭṭhati, taṁ yathā – tilesu telaṁ atthi, khīlesu jalaṁ, dadhimhi sappīti.",
  "anya-e0805n2:323_0": "Opasilesiko nāma paccekasiddhānaṁ bhāvānaṁ yattha upasilesena upagamo hoti, yasmiñca",
  "anya-e0805n2:323_1": "ādheyyo upasilissati allīyitvā tiṭṭhati, taṁ yathā – āsane nisinno saṅgho, thāliyaṁ",
  "anya-e0805n2:323_2": "odanaṁ pacati, ghaṭesu udakaṁ atthi, dūre ṭhito, samīpe ṭhitoti.",
  "anya-e0805n2:324_0": "Sāmīpiko nāma yattha samīpe samīpivohāraṁ katvā tadāyattavuttitādīpanatthaṁ ādhārabhāvo",
  "anya-e0805n2:324_1": "vikappīyati, taṁ yathā – gaṅgāyaṁ ghoso vasati, gaṅgāya samīpe vajo vasatīti attho.",
  "anya-e0805n2:324_2": "Bhagavā sāvatthiyaṁ viharati jetavane, sāvatthiyā samīpeti attho.",
  "anya-e0805n2:325_0": "Vesayiko nāma yattha aññatthābhāvavasena, desantarāvacchedavasena vā ādhārabhāvo",
  "anya-e0805n2:325_1": "parikappo, taṁ yathā – ākāse sakuṇā pakkhanti, bhūmīsu manussā caranti, jalesu macchā,",
  "anya-e0805n2:325_2": "pādesu patito, pāpasmiṁ ramatī mano, pasanno buddhasāsane, paññāya sādhu, vinaye",
  "anya-e0805n2:325_3": "nipuṇo, mātari sādhu, pitari nipuṇo iccādi.",
  "anya-e0805n2:326": "Sabbopi cāyamādhāro padhānavasena vā parikappitavasena vā kriyāya patiṭṭhā bhavatīti okāsotveva vuttoti veditabbo.",
  "anya-e0805n2:327": "Vuttañcetaṁ",
  "anya-e0805n2:328": "‘‘Kiriyā kattukammānaṁ,",
  "anya-e0805n2:329": "Yattha hoti patiṭṭhitā;",
  "anya-e0805n2:330": "‘Okāso’ti pavutto so,",
  "anya-e0805n2:331": "Catudhā byāpikādito.",
  "anya-e0805n2:332": "Byāpiko tilakhīrādi,",
  "anya-e0805n2:333": "Kaṭo opasilesiko;",
  "anya-e0805n2:334": "Sāmīpiko tu gaṅgādi,",
  "anya-e0805n2:335": "Ākāso visayo mato’’ti.",
  "anya-e0805n2:336": "‘‘Chaṭṭhī, sattamī’’ti ca adhikāro.",
  "anya-e0805n2:337": "321.Sāmissarādhipatidāyādasakkhīpatibhūpasūtakusalehi ca.",
  "anya-e0805n2:338": "Sāmī issara adhipati dāyāda sakkhipatibhū pasūta kusalaiccetehi yoge chaṭṭhīvibhatti hoti, sattamī ca. Ubhayatthaṁ vacanaṁ.",
  "anya-e0805n2:339_0": "Gavaṁ sāmi, gosu sāmi, gavaṁ issaro, gosu issaro, gavaṁ adhipati, gosu adhipati,",
  "anya-e0805n2:339_1": "gavaṁ dāyādo, gosu dāyādo, gavaṁ sakkhi, gosu sakkhi, gavaṁ patibhū, gosu patibhū,",
  "anya-e0805n2:339_2": "gavaṁ pasūto, gosu pasūto, gavaṁ kusalo, gosu kusalo.",
  "anya-e0805n2:340": "322.Niddhāraṇe ca.",
  "anya-e0805n2:341_0": "Nīharitvā dhāraṇaṁ niddhāraṇaṁ, jāti guṇa kriyā nāmehi samudāyato ekadesassa puthakkaraṇaṁ,",
  "anya-e0805n2:341_1": "tasmiṁ niddhāraṇatthe gamyamāne tato samudāyavāciliṅgamhā chaṭṭhīvibhatti hoti, sattamī ca.",
  "anya-e0805n2:342_0": "Manussānaṁ khattiyo sūratamo, manussesu khattiyo sūratamo, kaṇhā gāvīnaṁ sampannakhīratamā,",
  "anya-e0805n2:342_1": "kaṇhā gāvīsu sampannakhīratamā, addhikānaṁ dhāvanto sīghatamo, addhikesu dhāvanto",
  "anya-e0805n2:342_2": "sīghatamo, āyasmā ānando arahataṁ aññataro ahosi, arahantesu vā iccādi.",
  "anya-e0805n2:343": "323.Anādare ca.",
  "anya-e0805n2:344": "Anādare gamyamāne bhāvavatā liṅgamhā chaṭṭhīvibhatti hoti, sattamī ca. Akāmakānaṁ mātāpitūnaṁ rudantānaṁ pabbaji, mātāpitūsu rudantesu pabbaji.",
  "anya-e0805n2:345": "Ākoṭayanto so neti,",
  "anya-e0805n2:346": "Sivirājassa pekkhato;",
  "anya-e0805n2:347": "Maccu gacchati ādāya,",
  "anya-e0805n2:348": "Pekkhamāne mahājane.",
  "anya-e0805n2:349": "324.Kammakaraṇanimittatthesu sattamī.",
  "anya-e0805n2:350": "Kammakaraṇanimittaiccetesvatthesu liṅgamhā sattamīvibhatti hoti.",
  "anya-e0805n2:351": "Kammatthe – bhikkhūsu abhivādenti, muddhani cumbitvā, purisassa bāhāsu gahetvā.",
  "anya-e0805n2:352": "Karaṇatthe – hatthesu piṇḍāya caranti, pattesu piṇḍāya caranti, pathesu gacchanti, sopi maṁ anusāseyya, sampaṭicchāmi matthake.",
  "anya-e0805n2:353": "Nimittatthe– dīpi cammesu haññate, kuñjaro dantesu haññate, aṇumattesu vajjesu bhayadassāvī, sampajānamusāvāde pācittiyaṁ, musāvādanimittaṁ musāvādappaccayāti attho.",
  "anya-e0805n2:354": "‘‘Sattamī’’ti adhikāro.",
  "anya-e0805n2:355": "325.Sampadāne ca.",
  "anya-e0805n2:356": "Sampadānatthe ca liṅgamhā sattamīvibhatti hoti. Saṅghe dinnaṁ mahapphalaṁ, saṅghe gotami dehi, saṅghe te dinne ahañceva pūjito bhavissāmi.",
  "anya-e0805n2:357": "Yā palālamayaṁ mālaṁ, nārī datvāna cetiye;",
  "anya-e0805n2:358": "Alattha kañcanamayaṁ, mālaṁ bojjhaṅgikañca sā.",
  "anya-e0805n2:359": "326.Pañcamyatthe ca.",
  "anya-e0805n2:360": "Pañcamyatthe ca liṅgamhā sattamīvibhatti hoti. Kadalīsu gaje rakkhanti.",
  "anya-e0805n2:361": "327.Kālabhāvesu ca.",
  "anya-e0805n2:362_0": "Kālo nāma nimesa khaṇa laya muhutta pubbaṇhādiko, bhāvo nāma kriyā, sā cettha kriyantarūpalakkhaṇāva",
  "anya-e0805n2:362_1": "adhippetā, tasmiṁ kālatthe ca bhāvalakkhaṇe bhāvatthe ca liṅgamhā sattamīvibhatti hoti.",
  "anya-e0805n2:363": "Kāle – pubbaṇhasamaye gato, sāyanhasamaye āgato, akāle vassati tassa, kāle tassa na vassati, phussamāsamhā tīsu māsesu vesākhamāso, ito satasahassamhi, kappe uppajji cakkhumā.",
  "anya-e0805n2:364_0": "Bhāvenabhāvalakkhaṇe– bhikkhusaṅghesu bhojīyamānesu gato, bhuttesu āgato, gosu duyhamānāsu",
  "anya-e0805n2:364_1": "gato, duddhāsu āgato, jāyamāne kho sāriputta bodhisatte ayaṁ dasasahassilokadhātu",
  "anya-e0805n2:364_2": "saṁkampi sampakampi sampavedhi.",
  "anya-e0805n2:365": "Pāsāṇā sakkharā ceva, kaṭhalā khāṇukaṇṭakā;",
  "anya-e0805n2:366": "Sabbe maggā vivajjenti, gacchante lokanāyake.",
  "anya-e0805n2:367": "Imasmiṁ sati idaṁ hoti iccādi.",
  "anya-e0805n2:368": "328.Upājhādhikissaravacane.",
  "anya-e0805n2:369": "Dvipadamidaṁ. Adhikatthe, issaratthe ca vattamānehi upaadhiiccetehi yoge adhikissaravacane gamyamāne liṅgamhā sattamīvibhatti hoti.",
  "anya-e0805n2:370_0": "Adhikavacane – upa khāriyaṁ doṇo, khāriyā doṇo adhikoti attho. Tathā upa nikkhe kahāpaṇaṁ,",
  "anya-e0805n2:370_1": "adhi devesu buddho, sammutiupapattivisuddhidevasaṅkhātehi tividhehipi devehi sabbaññū",
  "anya-e0805n2:370_2": "buddhova adhikoti attho.",
  "anya-e0805n2:371": "Issaravacane – adhi brahmadatte pañcālā, brahmadattissarā pañcālāti attho.",
  "anya-e0805n2:372": "329.Maṇḍitussukkesu tatiyā ca.",
  "anya-e0805n2:373_0": "Maṇḍitaussukkaiccetesvatthesu gamyamānesu liṅgamhā tatiyāvibhatti hoti, sattamī ca.",
  "anya-e0805n2:373_1": "Maṇḍitasaddo panettha pasannatthavācako, ussukkasaddo saīhattho. Ñāṇena pasanno,",
  "anya-e0805n2:373_2": "ñāṇasmiṁ pasanno, ñāṇena ussukko, ñāṇasmiṁ ussukko sappuriso.",
  "anya-e0805n2:374": "Kārakaṁ chabbidhaṁ saññā-vasā chabbīsatīvidhaṁ;",
  "anya-e0805n2:375": "Pabhedā sattadhā kammaṁ, kattā pañcavidho bhave.",
  "anya-e0805n2:376": "Karaṇaṁ duvidhaṁ hoti, sampadānaṁ tidhā mataṁ;",
  "anya-e0805n2:377": "Apādānaṁ pañcavidhaṁ, ādhāro tu catubbidho.",
  "anya-e0805n2:378": "Vibhattiyo pana paccattavacanādivasena aṭṭhavidhā bhavanti. Yathāha",
  "anya-e0805n2:379": "‘‘Paccattamupayogañca, karaṇaṁ sampadāniyaṁ;",
  "anya-e0805n2:380": "Nissakkaṁ sāmivacanaṁ, bhummālapanamaṭṭhama’’nti.",
  "anya-e0805n2:381": "Iti padarūpasiddhiyaṁ kārakakaṇḍo",
  "anya-e0805n2:382": "Tatiyo."
}