{
  "tika-vin04t6:0": "Aniyatakaṇḍo",
  "tika-vin04t6:1": "1. Paṭhamāniyatasikkhāpadavaṇṇanā",
  "tika-vin04t6:2_0": "Aniyatuddese ime kho panātiādi vuttanayameva. Mātugāmenāti tadahujātāyapi jīvamānakamanussitthiyā.",
  "tika-vin04t6:2_1": "Eko ekāyāti eko bhikkhu mātugāmasaṅkhātāya ekāya itthiyā saddhiṁ. Rahoti cakkhussa",
  "tika-vin04t6:2_2": "raho. Kiñcāpi pāḷiyaṁ sotassa raho āgato, cakkhusseva pana raho “raho”ti idha adhippeto.",
  "tika-vin04t6:2_3": "Sacepi hi pihitakavāṭassa gabbhassa dvāre nisinno viññū puriso hoti, neva anāpattiṁ",
  "tika-vin04t6:2_4": "karoti. Yattha pana sakkā daṭṭhuṁ, tādise antodvādasahatthepi okāse nisinno sacakkhuko",
  "tika-vin04t6:2_5": "vikkhittacittopi niddāyantopi anāpattiṁ karoti, samīpe ṭhitopi andho na karoti, cakkhumāpi",
  "tika-vin04t6:2_6": "nipajjitvā niddāyantopi na karoti, itthīnaṁ pana satampi na karotiyeva, tena vuttaṁ",
  "tika-vin04t6:2_7": "“rahoti cakkhussa raho”ti. Paṭicchanne āsaneti kuṭṭādīhi paṭicchannokāse. Alaṁkammaniyeti",
  "tika-vin04t6:2_8": "kammakkhamaṁ kammayogganti kammaniyaṁ, alaṁ pariyattaṁ kammaniyabhāvāyāti alaṁkammaniyaṁ,",
  "tika-vin04t6:2_9": "tasmiṁ alaṁkammaniye. Yattha ajjhācāraṁ karontā sakkonti taṁ kammaṁ kātuṁ, tādiseti",
  "tika-vin04t6:2_10": "attho. Nisajjaṁ kappeyyāti nisajjaṁ kareyya, nisīdeyyāti attho. Ettha ca sayanampi",
  "tika-vin04t6:2_11": "nisajjāya eva saṅgahitaṁ. Saddheyyavacasāti saddhātabbavacanā, ariyasāvikāti attho.",
  "tika-vin04t6:2_12": "Nisajjaṁ bhikkhu paṭijānamānoti kiñcāpi evarūpā upāsikā disvā vadati, atha kho bhikkhu",
  "tika-vin04t6:2_13": "nisajjaṁ paṭijānamānova tiṇṇaṁ dhammānaṁ aññatarena kāretabbo, na appaṭijānamānoti",
  "tika-vin04t6:2_14": "attho. Yena vā sāti nisajjādīsu ākāresu yena vā ākārena saddhiṁ methunādīni āropetvā",
  "tika-vin04t6:2_15": "sā upāsikā vadeyya, paṭijānamānova tena so bhikkhu kāretabbo, evarūpāyapi hi upāsikāya",
  "tika-vin04t6:2_16": "vacanamattena ākārena na kāretabboti attho. Kasmā? Yasmā diṭṭhaṁ nāma tathāpi hoti,",
  "tika-vin04t6:2_17": "aññathāpīti. Ayaṁ dhammo aniyatoti tiṇṇaṁ āpattīnaṁ yaṁ āpattiṁ vā vatthuṁ vā paṭijānāti,",
  "tika-vin04t6:2_18": "tassa vasena kāretabbatāya aniyato.",
  "tika-vin04t6:3_0": "Sāvatthiyaṁ udāyittheraṁ ārabbha mātugāmena saddhiṁ vuttappakāre āsane nisajjakappanavatthusmiṁ",
  "tika-vin04t6:3_1": "paññattaṁ, asādhāraṇapaññatti, anāṇattikaṁ, methunadhammasannissitakilesasaṅkhātena",
  "tika-vin04t6:3_2": "rahassādena mātugāmassa santikaṁ gantukāmatāya akkhiañjanādito paṭṭhāya sabbapayogesu",
  "tika-vin04t6:3_3": "dukkaṭaṁ. Gantvā tasmiṁ vā nisinne itthī nisīdatu, tassā vā nisinnāya so nisīdatu,",
  "tika-vin04t6:3_4": "apacchā apurimaṁyeva ubho vā nisīdantu, ubhinnaṁ nisajjāya pācittiyaṁ. Sace pana",
  "tika-vin04t6:3_5": "kāyasaṁsaggaṁ vā methunaṁ vā samāpajjati, tesaṁ vasena kāretabbo. Nipajjanepi eseva",
  "tika-vin04t6:3_6": "nayo. Vuttappakāre purise nipajjitvā aniddāyante anandhe viññupurise upacāragate",
  "tika-vin04t6:3_7": "sati, ṭhitassa, arahopekkhassa, aññavihitassa ca nisajjanapaccayā anāpatti. Ummattakādīnaṁ",
  "tika-vin04t6:3_8": "pana tīhipi āpattīhi anāpatti. Siyā sīlavipatti, siyā ācāravipatti. Yaṁ pana āpattiṁ",
  "tika-vin04t6:3_9": "paṭijānāti, tassā vasena aṅgabhedo ñātabbo. Samuṭṭhānādīni paṭhamapārājikasadisānevāti.",
  "tika-vin04t6:4": "Paṭhamāniyatasikkhāpadavaṇṇanā niṭṭhitā.",
  "tika-vin04t6:5": "2. Dutiyāniyatasikkhāpadavaṇṇanā",
  "tika-vin04t6:6_0": "Dutiye itthīpi purisopi yo koci viññū anandho abadhiro antodvādasahatthe okāse ṭhito",
  "tika-vin04t6:6_1": "vā nisinno vā vikkhittopi niddāyantopi anāpattiṁ karoti. Badhiro pana cakkhumāpi,",
  "tika-vin04t6:6_2": "andho vā abadhiropi na karoti. Pārājikāpattiñca parihāpetvā duṭṭhullavācāpatti vuttāti",
  "tika-vin04t6:6_3": "ayaṁ viseso. Sesaṁ purimanayeneva veditabbaṁ. Samuṭṭhānādīni panettha adinnādānasadisānevāti.",
  "tika-vin04t6:7": "Dutiyāniyatasikkhāpadavaṇṇanā niṭṭhitā.",
  "tika-vin04t6:8": "Uddiṭṭhā khotiādi sabbattha vuttanayeneva veditabbaṁ.",
  "tika-vin04t6:9": "Kaṅkhāvitaraṇiyā pātimokkhavaṇṇanāya",
  "tika-vin04t6:10": "Aniyatavaṇṇanā niṭṭhitā."
}