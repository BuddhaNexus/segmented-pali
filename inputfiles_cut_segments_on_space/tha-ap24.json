{
  "tha-ap24:0.1": "Therāpadāna ",
  "tha-ap24:0.2": "Subhūtivagga ",
  "tha-ap24:0.3": "2 Upavānattheraapadāna ",
  "tha-ap24:1.1": "“Padumuttaro nāma jino, ",
  "tha-ap24:1.2": "sabbadhammāna pāragū; ",
  "tha-ap24:1.3": "Jalitvā aggikkhandhova, ",
  "tha-ap24:1.4": "sambuddho parinibbuto. ",
  "tha-ap24:2.1": "Mahājanā samāgamma, ",
  "tha-ap24:2.2": "pūjayitvā tathāgataṁ; ",
  "tha-ap24:2.3": "Citaṁ katvāna sukataṁ, ",
  "tha-ap24:2.4": "sarīraṁ abhiropayuṁ. ",
  "tha-ap24:3.1": "Sarīrakiccaṁ katvāna, ",
  "tha-ap24:3.2": "dhātuṁ tattha samānayuṁ; ",
  "tha-ap24:3.3": "Sadevamānusā sabbe, ",
  "tha-ap24:3.4": "buddhathūpaṁ akaṁsu te. ",
  "tha-ap24:4.1": "Paṭhamā kañcanamayā, ",
  "tha-ap24:4.2": "dutiyāsi maṇīmayā; ",
  "tha-ap24:4.3": "Tatiyā rūpiyamayā, ",
  "tha-ap24:4.4": "catutthī phalikāmayā. ",
  "tha-ap24:5.1": "Tathā pañcamiyā bhūmi, ",
  "tha-ap24:5.2": "lohitaṅgamayā ahu; ",
  "tha-ap24:5.3": "Chaṭṭhā masāragallassa, ",
  "tha-ap24:5.4": "sabbaratanamayūpari. ",
  "tha-ap24:6.1": "Jaṅghā maṇimayā āsi, ",
  "tha-ap24:6.2": "vedikā ratanamayā; ",
  "tha-ap24:6.3": "Sabbasoṇṇamayo thūpo, ",
  "tha-ap24:6.4": "uddhaṁ yojanamuggato. ",
  "tha-ap24:7.1": "Devā tattha samāgantvā, ",
  "tha-ap24:7.2": "ekato mantayuṁ tadā; ",
  "tha-ap24:7.3": "Mayampi thūpaṁ kassāma, ",
  "tha-ap24:7.4": "lokanāthassa tādino. ",
  "tha-ap24:8.1": "Dhātu āveṇikā natthi, ",
  "tha-ap24:8.2": "sarīraṁ ekapiṇḍitaṁ; ",
  "tha-ap24:8.3": "Imamhi buddhathūpamhi, ",
  "tha-ap24:8.4": "kassāma kañcukaṁ mayaṁ. ",
  "tha-ap24:9.1": "Devā sattahi ratnehi, ",
  "tha-ap24:9.2": "aññaṁ vaḍḍhesu yojanaṁ; ",
  "tha-ap24:9.3": "Thūpo dviyojanubbedho, ",
  "tha-ap24:9.4": "timiraṁ byapahanti so. ",
  "tha-ap24:10.1": "Nāgā tattha samāgantvā, ",
  "tha-ap24:10.2": "ekato mantayuṁ tadā; ",
  "tha-ap24:10.3": "Manussā ceva devā ca, ",
  "tha-ap24:10.4": "buddhathūpaṁ akaṁsu te. ",
  "tha-ap24:11.1": "Mā no pamattā assumha, ",
  "tha-ap24:11.2": "appamattā sadevakā; ",
  "tha-ap24:11.3": "Mayampi thūpaṁ kassāma, ",
  "tha-ap24:11.4": "lokanāthassa tādino. ",
  "tha-ap24:12.1": "Indanīlaṁ mahānīlaṁ, ",
  "tha-ap24:12.2": "atho jotirasaṁ maṇiṁ; ",
  "tha-ap24:12.3": "Ekato sannipātetvā, ",
  "tha-ap24:12.4": "buddhathūpaṁ achādayuṁ. ",
  "tha-ap24:13.1": "Sabbaṁ maṇimayaṁ āsi, ",
  "tha-ap24:13.2": "tāvatā buddhacetiyaṁ; ",
  "tha-ap24:13.3": "Tiyojanasamubbiddhaṁ, ",
  "tha-ap24:13.4": "ālokakaraṇaṁ tadā. ",
  "tha-ap24:14.1": "Garuḷā ca samāgantvā, ",
  "tha-ap24:14.2": "ekato mantayuṁ tadā; ",
  "tha-ap24:14.3": "Manussā devā nāgā ca, ",
  "tha-ap24:14.4": "buddhathūpaṁ akaṁsu te. ",
  "tha-ap24:15.1": "‘Mā no pamattā assumha, ",
  "tha-ap24:15.2": "appamattā sadevakā; ",
  "tha-ap24:15.3": "Mayampi thūpaṁ kassāma, ",
  "tha-ap24:15.4": "lokanāthassa tādino’. ",
  "tha-ap24:16.1": "Sabbaṁ maṇimayaṁ thūpaṁ, ",
  "tha-ap24:16.2": "akaruṁ te ca kañcukaṁ; ",
  "tha-ap24:16.3": "Yojanaṁ tepi vaḍḍhesuṁ, ",
  "tha-ap24:16.4": "āyataṁ buddhacetiyaṁ. ",
  "tha-ap24:17.1": "Catuyojanamubbiddho, ",
  "tha-ap24:17.2": "buddhathūpo virocati; ",
  "tha-ap24:17.3": "Obhāseti disā sabbā, ",
  "tha-ap24:17.4": "sataraṁsīva uggato. ",
  "tha-ap24:18.1": "Kumbhaṇḍā ca samāgantvā, ",
  "tha-ap24:18.2": "ekato mantayuṁ tadā; ",
  "tha-ap24:18.3": "Manussā ceva devā ca, ",
  "tha-ap24:18.4": "nāgā ca garuḷā tathā; ",
  "tha-ap24:18.5": "Paccekaṁ buddhaseṭṭhassa, ",
  "tha-ap24:18.6": "akaṁsu thūpamuttamaṁ. ",
  "tha-ap24:19.1": "‘Mā no pamattā assumha, ",
  "tha-ap24:19.2": "appamattā sadevakā; ",
  "tha-ap24:19.3": "Mayampi thūpaṁ kassāma, ",
  "tha-ap24:19.4": "lokanāthassa tādino; ",
  "tha-ap24:19.5": "Ratanehi chādessāma, ",
  "tha-ap24:19.6": "āyataṁ buddhacetiyaṁ’. ",
  "tha-ap24:20.1": "Yojanaṁ tepi vaḍḍhesuṁ, ",
  "tha-ap24:20.2": "āyataṁ buddhacetiyaṁ; ",
  "tha-ap24:20.3": "Pañcayojanamubbiddho, ",
  "tha-ap24:20.4": "thūpo obhāsate tadā. ",
  "tha-ap24:21.1": "Yakkhā tattha samāgantvā, ",
  "tha-ap24:21.2": "ekato mantayuṁ tadā; ",
  "tha-ap24:21.3": "Manussā devā nāgā ca, ",
  "tha-ap24:21.4": "garuḷā kumbhaaṇḍakā. ",
  "tha-ap24:22.1": "Paccekaṁ buddhaseṭṭhassa, ",
  "tha-ap24:22.2": "akaṁsu thūpamuttamaṁ; ",
  "tha-ap24:22.3": "‘Mā no pamattā assumha, ",
  "tha-ap24:22.4": "appamattā sadevakā. ",
  "tha-ap24:23.1": "Mayampi thūpaṁ kassāma, ",
  "tha-ap24:23.2": "lokanāthassa tādino; ",
  "tha-ap24:23.3": "Phalikāhi chādessāma, ",
  "tha-ap24:23.4": "āyataṁ buddhacetiyaṁ’. ",
  "tha-ap24:24.1": "Yojanaṁ tepi vaḍḍhesuṁ, ",
  "tha-ap24:24.2": "āyataṁ buddhacetiyaṁ; ",
  "tha-ap24:24.3": "Cha yojanāni ubbiddho, ",
  "tha-ap24:24.4": "thūpo obhāsate tadā. ",
  "tha-ap24:25.1": "Gandhabbā ca samāgantvā, ",
  "tha-ap24:25.2": "ekato mantayuṁ tadā; ",
  "tha-ap24:25.3": "‘Manujā devatā nāgā, ",
  "tha-ap24:25.4": "garuḷā kumbhayakkhakā. ",
  "tha-ap24:26.1": "Sabbekaṁsu buddhathūpaṁ, ",
  "tha-ap24:26.2": "mayamettha akārakā; ",
  "tha-ap24:26.3": "Mayampi thūpaṁ kassāma, ",
  "tha-ap24:26.4": "lokanāthassa tādino’. ",
  "tha-ap24:27.1": "Vediyo satta katvāna, ",
  "tha-ap24:27.2": "chattamāropayiṁsu te; ",
  "tha-ap24:27.3": "Sabbasoṇṇamayaṁ thūpaṁ, ",
  "tha-ap24:27.4": "gandhabbā kārayuṁ tadā. ",
  "tha-ap24:28.1": "Sattayojanamubbiddho, ",
  "tha-ap24:28.2": "thūpo obhāsate tadā; ",
  "tha-ap24:28.3": "Rattindivā na ñāyanti, ",
  "tha-ap24:28.4": "āloko hoti sabbadā. ",
  "tha-ap24:29.1": "Abhibhonti na tassābhā, ",
  "tha-ap24:29.2": "candasūrā satārakā; ",
  "tha-ap24:29.3": "Samantā yojanasate, ",
  "tha-ap24:29.4": "padīpopi na pajjali. ",
  "tha-ap24:30.1": "Tena kālena ye keci, ",
  "tha-ap24:30.2": "thūpaṁ pūjenti mānusā; ",
  "tha-ap24:30.3": "Na te thūpamāruhanti, ",
  "tha-ap24:30.4": "ambare ukkhipanti te. ",
  "tha-ap24:31.1": "Devehi ṭhapito yakkho, ",
  "tha-ap24:31.2": "abhisammatanāmako; ",
  "tha-ap24:31.3": "Dhajaṁ vā pupphadāmaṁ vā, ",
  "tha-ap24:31.4": "abhiropeti uttari. ",
  "tha-ap24:32.1": "Na te passanti taṁ yakkhaṁ, ",
  "tha-ap24:32.2": "dāmaṁ passanti gacchato; ",
  "tha-ap24:32.3": "Evaṁ passitvā gacchantā, ",
  "tha-ap24:32.4": "sabbe gacchanti suggatiṁ. ",
  "tha-ap24:33.1": "Viruddhā ye pāvacane, ",
  "tha-ap24:33.2": "pasannā ye ca sāsane; ",
  "tha-ap24:33.3": "Pāṭiheraṁ daṭṭhukāmā, ",
  "tha-ap24:33.4": "thūpaṁ pūjenti mānusā. ",
  "tha-ap24:34.1": "Nagare haṁsavatiyā, ",
  "tha-ap24:34.2": "ahosiṁ bhatako tadā; ",
  "tha-ap24:34.3": "Āmoditaṁ janaṁ disvā, ",
  "tha-ap24:34.4": "evaṁ cintesahaṁ tadā. ",
  "tha-ap24:35.1": "‘Uḷāro bhagavā heso, ",
  "tha-ap24:35.2": "yassa dhātudharedisaṁ; ",
  "tha-ap24:35.3": "Imā ca janatā tuṭṭhā, ",
  "tha-ap24:35.4": "kāraṁ kubbaṁ na tappare. ",
  "tha-ap24:36.1": "Ahampi kāraṁ kassāmi, ",
  "tha-ap24:36.2": "lokanāthassa tādino; ",
  "tha-ap24:36.3": "Tassa dhammesu dāyādo, ",
  "tha-ap24:36.4": "bhavissāmi anāgate’. ",
  "tha-ap24:37.1": "Sudhotaṁ rajakenāhaṁ, ",
  "tha-ap24:37.2": "uttareyyapaṭaṁ mama; ",
  "tha-ap24:37.3": "Veḷagge ālaggetvāna, ",
  "tha-ap24:37.4": "dhajaṁ ukkhipimambare. ",
  "tha-ap24:38.1": "Abhisammatako gayha, ",
  "tha-ap24:38.2": "ambarehāsi me dhajaṁ; ",
  "tha-ap24:38.3": "Vāteritaṁ dhajaṁ disvā, ",
  "tha-ap24:38.4": "bhiyyo hāsaṁ janesahaṁ. ",
  "tha-ap24:39.1": "Tattha cittaṁ pasādetvā, ",
  "tha-ap24:39.2": "samaṇaṁ upasaṅkamiṁ; ",
  "tha-ap24:39.3": "Taṁ bhikkhuṁ abhivādetvā, ",
  "tha-ap24:39.4": "vipākaṁ pucchahaṁ dhaje. ",
  "tha-ap24:40.1": "So me kathesi ānanda, ",
  "tha-ap24:40.2": "pītisañjananaṁ mama; ",
  "tha-ap24:40.3": "‘Tassa dhajassa vipākaṁ, ",
  "tha-ap24:40.4": "anubhossasi sabbadā. ",
  "tha-ap24:41.1": "Hatthī assā rathā pattī, ",
  "tha-ap24:41.2": "senā ca caturaṅginī; ",
  "tha-ap24:41.3": "Parivāressanti taṁ niccaṁ, ",
  "tha-ap24:41.4": "dhajadānassidaṁ phalaṁ. ",
  "tha-ap24:42.1": "Saṭṭhitūriyasahassāni, ",
  "tha-ap24:42.2": "bheriyo samalaṅkatā; ",
  "tha-ap24:42.3": "Parivāressanti taṁ niccaṁ, ",
  "tha-ap24:42.4": "dhajadānassidaṁ phalaṁ. ",
  "tha-ap24:43.1": "Chaḷāsītisahassāni, ",
  "tha-ap24:43.2": "nāriyo samalaṅkatā; ",
  "tha-ap24:43.3": "Vicittavatthābharaṇā, ",
  "tha-ap24:43.4": "āmuttamaṇikuṇḍalā. ",
  "tha-ap24:44.1": "Aḷārapamhā hasulā, ",
  "tha-ap24:44.2": "susaññā tanumajjhimā; ",
  "tha-ap24:44.3": "Parivāressanti taṁ niccaṁ, ",
  "tha-ap24:44.4": "dhajadānassidaṁ phalaṁ. ",
  "tha-ap24:45.1": "Tiṁsakappasahassāni, ",
  "tha-ap24:45.2": "devaloke ramissasi; ",
  "tha-ap24:45.3": "Asītikkhattuṁ devindo, ",
  "tha-ap24:45.4": "devarajjaṁ karissasi. ",
  "tha-ap24:46.1": "Sahassakkhattuṁ rājā ca, ",
  "tha-ap24:46.2": "cakkavattī bhavissasi; ",
  "tha-ap24:46.3": "Padesarajjaṁ vipulaṁ, ",
  "tha-ap24:46.4": "gaṇanāto asaṅkhiyaṁ. ",
  "tha-ap24:47.1": "Kappasatasahassamhi, ",
  "tha-ap24:47.2": "okkākakulasambhavo; ",
  "tha-ap24:47.3": "Gotamo nāma gottena, ",
  "tha-ap24:47.4": "satthā loke bhavissati. ",
  "tha-ap24:48.1": "Devalokā cavitvāna, ",
  "tha-ap24:48.2": "sukkamūlena codito; ",
  "tha-ap24:48.3": "Puññakammena saṁyutto, ",
  "tha-ap24:48.4": "brahmabandhu bhavissasi. ",
  "tha-ap24:49.1": "Asītikoṭiṁ chaḍḍetvā, ",
  "tha-ap24:49.2": "dāse kammakare bahū; ",
  "tha-ap24:49.3": "Gotamassa bhagavato, ",
  "tha-ap24:49.4": "sāsane pabbajissasi. ",
  "tha-ap24:50.1": "Ārādhayitvā sambuddhaṁ, ",
  "tha-ap24:50.2": "gotamaṁ sakyapuṅgavaṁ; ",
  "tha-ap24:50.3": "Upavānoti nāmena, ",
  "tha-ap24:50.4": "hessasi satthu sāvako’. ",
  "tha-ap24:51.1": "Satasahasse kataṁ kammaṁ, ",
  "tha-ap24:51.2": "phalaṁ dassesi me idha; ",
  "tha-ap24:51.3": "Sumutto saravegova, ",
  "tha-ap24:51.4": "kilese jhāpayī mama. ",
  "tha-ap24:52.1": "Cakkavattissa santassa, ",
  "tha-ap24:52.2": "catudīpissarassa me; ",
  "tha-ap24:52.3": "Tiyojanāni samantā, ",
  "tha-ap24:52.4": "ussīsanti dhajā sadā. ",
  "tha-ap24:53.1": "Satasahassito kappe, ",
  "tha-ap24:53.2": "yaṁ kammamakariṁ tadā; ",
  "tha-ap24:53.3": "Duggatiṁ nābhijānāmi, ",
  "tha-ap24:53.4": "dhajadānassidaṁ phalaṁ. ",
  "tha-ap24:54.1": "Paṭisambhidā catasso, ",
  "tha-ap24:54.2": "vimokkhāpi ca aṭṭhime; ",
  "tha-ap24:54.3": "Chaḷabhiññā sacchikatā, ",
  "tha-ap24:54.4": "kataṁ buddhassa sāsanaṁ”. ",
  "tha-ap24:55.1": "Itthaṁ sudaṁ āyasmā upavāno thero imā gāthāyo abhāsitthāti. ",
  "tha-ap24:56.1": "Upavānattherassāpadānaṁ dutiyaṁ. "
}