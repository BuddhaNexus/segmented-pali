{
  "tika-vin07t11:0": "2. Saṅghādisesakaṇḍaṁ",
  "tika-vin07t11:1": "1. Paṭhamasaṅghādisesasikkhāpadavaṇṇanā",
  "tika-vin07t11:2": "679. Saṅghādisesakaṇḍe “dutiyassa ārocetī”ti etthāpi dvīsupi aḍḍakārakesu yassa kassaci dutiyassa kathaṁ yo koci ārocetīti evamattho gahetabboti āha “eseva nayo”ti.",
  "tika-vin07t11:3": "Gatigatanti cirakālappavattaṁ. Āpattīti āpajjanaṁ. “Nissāraṇīya”nti idaṁ kattuatthe siddhanti āha “nissāretī”ti. Āpannaṁ bhikkhuniṁ saṅghato viyojeti, viyojanahetu hotīti attho.",
  "tika-vin07t11:4_0": "Gīvāyevāti āṇattiyā abhāvato. Tesaṁ anatthakāmatāyāti “coro”ti vuttaṁ mama vacanaṁ",
  "tika-vin07t11:4_1": "sutvā keci daṇḍissanti jīvitā voropessantīti evaṁ saññāya. Etena kevalaṁ bhayena",
  "tika-vin07t11:4_2": "vā parikkhāraggahaṇatthaṁ vā sahasā “coro”ti vutte daṇḍitepi na dosoti dasseti. Rājapurisānañhi",
  "tika-vin07t11:4_3": "“coro aya”nti uddissa kathane eva gīvā, bhikkhūnaṁ, pana ārāmikādīnaṁ vā sammukhā",
  "tika-vin07t11:4_4": "“asuko coro evamakāsī”ti kenaci vuttavacanaṁ nissāya ārāmikādīsu rājapurisānaṁ vatvā",
  "tika-vin07t11:4_5": "daṇḍāpentesupi bhikkhussa na gīvā rājapurisānaṁ avuttattā. Yesañca vuttaṁ, tehi sayaṁ",
  "tika-vin07t11:4_6": "corassa adaṇḍitattāti gahetabbaṁ. “Tvaṁ etassa santakaṁ acchindā”ti āṇattopi hi sace",
  "tika-vin07t11:4_7": "aññena acchindāpeti, āṇāpakassa anāpatti visaṅketattā. “Attano vacanakara”nti idaṁ",
  "tika-vin07t11:4_8": "sāmīcivasena vuttaṁ. Vacanaṁ akarontānaṁ rājapurisānampi “iminā gahitaparikkhāraṁ",
  "tika-vin07t11:4_9": "āharāpehi, mā cassa daṇḍaṁ karohī”ti uddissa vadantassāpi daṇḍe gahitepi na gīvā",
  "tika-vin07t11:4_10": "eva daṇḍaggahaṇassa paṭikkhittattā, “asukabhaṇḍaṁ avaharā”ti āṇāpetvā vippaṭisāre",
  "tika-vin07t11:4_11": "uppanne puna paṭikkhipane viya.",
  "tika-vin07t11:5_0": "Dāsādīnaṁ sampaṭicchane viya tadatthāya aḍḍakaraṇe bhikkhūnampi dukkaṭanti āha “akappiyaaḍḍo",
  "tika-vin07t11:5_1": "nāma na vaṭṭatī”ti. Kenaci pana bhikkhunā khettādiatthāya vohārikānaṁ santikaṁ gantvā",
  "tika-vin07t11:5_2": "aḍḍe katepi taṁ khettādisampaṭicchane viya sabbesaṁ akappiyaṁ na hoti pubbe eva saṅghassa",
  "tika-vin07t11:5_3": "santakattā, bhikkhusseva pana payogavasena āpattiyo honti. Dāsādīnampi pana atthāya",
  "tika-vin07t11:5_4": "rakkhaṁ yācituṁ vohārikena puṭṭhena saṅghassa uppannaṁ kappiyakkamaṁ vattuṁ, ārāmikādīhi",
  "tika-vin07t11:5_5": "ca aḍḍaṁ kārāpetuñca vaṭṭati eva. Vihāravatthādikappiyaaḍḍaṁ pana bhikkhuno sayampi kātuṁ vaṭṭati.",
  "tika-vin07t11:6_0": "Bhikkhunīnaṁ vuttoti rakkhaṁ yācantīnaṁ bhikkhunīnaṁ vutto uddissaanuddissavasena",
  "tika-vin07t11:6_1": "rakkhāyācanavinicchayo, na sabbo sikkhāpadavinicchayo asādhāraṇattā sikkhāpadassa.",
  "tika-vin07t11:6_2": "Tenāha “bhikkhunopī”tiādi. Anākaḍḍhitāya aḍḍakaraṇaṁ, aḍḍapariyosānanti dve aṅgāni.",
  "tika-vin07t11:7": "Paṭhamasaṅghādisesasikkhāpadavaṇṇanā niṭṭhitā.",
  "tika-vin07t11:8": "2. Dutiyasaṅghādisesasikkhāpadavaṇṇanā",
  "tika-vin07t11:9_0": "683. Pāḷiyaṁ dutiye mallagaṇabhaṭiputtagaṇādikantiādīsu mallarājūnaṁ gaṇo mallagaṇo.",
  "tika-vin07t11:9_1": "Bhaṭiputtā nāma keci gaṇarājāno, tesaṁ gaṇo. Keci pana “nārāyanabhattiko puññakāragaṇo",
  "tika-vin07t11:9_2": "mallagaṇo. Tathā kumārabhattiko ca gaṇo bhaṭiputtagaṇo”tipi vadanti. Dhammagaṇoti",
  "tika-vin07t11:9_3": "sāsane, loke vā anekappakārapuññakārako gaṇo. Gandhavikatikārako gaṇo gandhikaseṇī.",
  "tika-vin07t11:9_4": "Pesakārādigaṇo dussikaseṇī. Kappagatikanti kappiyabhāvagataṁ, pabbajitapubbanti attho.",
  "tika-vin07t11:10_0": "685. Pāḷiyaṁ vuṭṭhāpetīti upasampādeti. Akappagatampi pabbājentiyā dukkaṭanti vadanti.",
  "tika-vin07t11:10_1": "Khīṇāsavāyapi āpajjitabbato “ticitta”nti vuttaṁ. Coritā, taṁ ñatvā ananuññātakāraṇā",
  "tika-vin07t11:10_2": "vuṭṭhāpananti dve aṅgāni.",
  "tika-vin07t11:11": "Dutiyasaṅghādisesasikkhāpadavaṇṇanā niṭṭhitā.",
  "tika-vin07t11:12": "3. Tatiyasaṅghādisesasikkhāpadavaṇṇanā",
  "tika-vin07t11:13_0": "692. Tatiye parikkhepaṁ atikkāmentiyāti gāmantarassa parikkhepaṁ atikkāmentiyā. “Gāmantaraṁ",
  "tika-vin07t11:13_1": "gaccheyyā”ti hi vuttaṁ. Vikālagāmappavesanasikkhāpade viya “aparikkhittassa upacāraṁ",
  "tika-vin07t11:13_2": "okkamantiyā”ti avatvā “atikkāmentiyā”ti pāḷiyaṁ vuttattā gāmaṁ pavisantiyā gharūpacāre",
  "tika-vin07t11:13_3": "ṭhitassa dutiyaleḍḍupātasaṅkhātassa upacārassa atikkamo nāma paṭhamaleḍḍupātaṭṭhānasaṅkhātassa",
  "tika-vin07t11:13_4": "parikkhepārahaṭṭhānassa atikkamo evāti āha “parikkhepārahaṭṭhānaṁ ekena pādena atikkamatī”ti.",
  "tika-vin07t11:14": "Majjheti gāmamajjhe. Pacchāti aparakāle. “Catugāmasādhāraṇattā”ti iminā vihārato catūsu gāmesu yattha katthaci pavisituṁ vaṭṭatīti ettha kāraṇamāha.",
  "tika-vin07t11:15": "Paratīrameva akkamantiyāti nadiṁ anotaritvā orimatīrato laṅghitvā vā ākāsādinā vā paratīrameva atikkāmentiyā. Orimatīrameva āgacchati, āpattīti pāragamanāya otiṇṇattā vuttaṁ.",
  "tika-vin07t11:16_0": "Tādise araññeti indakhīlato bahibhāvalakkhaṇe araññe. “Tenevā”tiādinā dassanūpacāre",
  "tika-vin07t11:16_1": "virahite savanūpacārassa vijjamānattepi āpatti hotīti dasseti. Aññaṁ maggaṁ gaṇhātīti",
  "tika-vin07t11:16_2": "maggamūḷhattā gaṇhāti, na dutiyikaṁ ohiyituṁ. Tasmā anāpatti. Anantarāyena ekabhāvo,",
  "tika-vin07t11:16_3": "anāpadāya gāmantaragamanādīsu ekanti dve aṅgāni.",
  "tika-vin07t11:17": "Tatiyasaṅghādisesasikkhāpadavaṇṇanā niṭṭhitā.",
  "tika-vin07t11:18": "4. Catutthasaṅghādisesasikkhāpadavaṇṇanā",
  "tika-vin07t11:19": "694. Catutthe kārakagaṇassāti imassa kammaṁ kātabbanti yehi sanniṭṭhānaṁ kataṁ, te sandhāya vuttaṁ. Kammavācakkhaṇe sahaṭhiteti keci. Netthāravatteti nittharaṇahetumhi vatte.",
  "tika-vin07t11:20_0": "698. Pāḷiyaṁ asante kārakasaṅgheti ettha vijjamānaṁ sudūrampi gantvā āpucchitabbaṁ.",
  "tika-vin07t11:20_1": "Antarāye pana sati sammā vattantaṁ osāretuṁ vaṭṭatīti. Dhammakammena ukkhittatā,",
  "tika-vin07t11:20_2": "ananuññātakāraṇā osāraṇanti dve aṅgāni.",
  "tika-vin07t11:21": "Catutthasaṅghādisesasikkhāpadavaṇṇanā niṭṭhitā.",
  "tika-vin07t11:22": "5. Pañcamasaṅghādisesasikkhāpadavaṇṇanā",
  "tika-vin07t11:23_0": "701. Pañcame tanti mahāaṭṭhakathāyaṁ avacanaṁ “anavassutoti jānantī paṭiggaṇhātī”tiādi",
  "tika-vin07t11:23_1": "pāḷiyā sameti. Ubhato avassutabhāvo, udakadantaponato aññaṁ sahatthā gahetvā ajjhoharaṇanti dve aṅgāni.",
  "tika-vin07t11:24": "Pañcamasaṅghādisesasikkhāpadavaṇṇanā niṭṭhitā.",
  "tika-vin07t11:25": "6. Chaṭṭhasaṅghādisesasikkhāpadavaṇṇanā",
  "tika-vin07t11:26_0": "705. Chaṭṭhe paṭiggaho tena na vijjatīti teneva “na detī”ti vuttakāraṇena uyyojitāya",
  "tika-vin07t11:26_1": "hatthato itarāya paṭiggahopi natthi. Paribhogapaccayāti uyyojitāya bhojanapariyosānapaccayāti",
  "tika-vin07t11:26_2": "attho. Manussapurisassa avassutatā, taṁ ñatvā ananuññātakāraṇā uyyojanā, tena itarissā",
  "tika-vin07t11:26_3": "gahetvā bhojanapariyosānanti tīṇi aṅgāni.",
  "tika-vin07t11:27": "Chaṭṭhasaṅghādisesasikkhāpadavaṇṇanā niṭṭhitā.",
  "tika-vin07t11:28": "709-727. Sattamato yāvadasamapariyosānāni uttānāneva.",
  "tika-vin07t11:29": "Saṅghādisesavaṇṇanānayo niṭṭhito."
}