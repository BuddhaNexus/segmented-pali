{
  "atk-s0515a13:0": "13. Mahābyūhasuttaniddesavaṇṇanā",
  "atk-s0515a13:1_0": "130. Terasame mahābyūhasuttaniddese ye kecime diṭṭhiparibbasānāti idampi ‘‘kiṁ nu",
  "atk-s0515a13:1_1": "kho ime diṭṭhiparibbasānā viññūnaṁ santikā nindameva labhanti, udāhu pasaṁsampī’’ti",
  "atk-s0515a13:1_2": "uppannacittānaṁ ekaccānaṁ devatānaṁ tamatthaṁ āvikātuṁ purimanayeneva nimmitabuddhena",
  "atk-s0515a13:1_3": "attānaṁ pucchāpetvā vuttaṁ. Tattha anvānayantīti anu ānayanti punappunaṁ āharanti.",
  "atk-s0515a13:2": "Nindameva anventīti garahameva upagacchanti.",
  "atk-s0515a13:3_0": "131. Idāni yasmā te ‘‘idameva sacca’’nti vadantāpi diṭṭhigatikavādino kadāci katthaci",
  "atk-s0515a13:3_1": "pasaṁsampi labhanti, yaṁ etaṁ pasaṁsāsaṅkhātaṁ vādaphalaṁ, taṁ appaṁ, rāgādīnaṁ samāya",
  "atk-s0515a13:3_2": "samatthaṁ na hoti, ko pana vādo dutiye nindāphale, tasmā etamatthaṁ dassento imaṁ",
  "atk-s0515a13:3_3": "tāva vissajjanagāthaṁ āha ‘‘appañhi etaṁ na alaṁ samāya, duve vivādassa phalāni brūmī’’ti.",
  "atk-s0515a13:3_4": "Tattha duve vivādassa phalānīti nindā ca pasaṁsā ca jayaparājayādīni vā taṁsabhāgāni.",
  "atk-s0515a13:3_5": "Etampi disvāti ‘‘nindā aniṭṭhā eva, pasaṁsā nālaṁ samāyā’’ti etampi vivādaphale ādīnavaṁ",
  "atk-s0515a13:3_6": "disvā. Khemābhipassaṁ avivādabhūminti avivādabhūmiṁ nibbānaṁ khemanti passamāno.",
  "atk-s0515a13:4_0": "Appakanti mandaṁ. Parittakanti thokaṁ. Omakanti heṭṭhimakaṁ. Lāmakanti pāpakaṁ. Samāyāti",
  "atk-s0515a13:4_1": "rāgādīnaṁ samanatthāya. Upasamāyāti uparūpari samanatthāya. Vūpasamāyāti sannisīdāpanatthāya.",
  "atk-s0515a13:4_2": "Nibbānāyāti amatamahānibbānatthāya. Paṭinissaggāyāti maggena kilesānaṁ nissajjanatthāya.",
  "atk-s0515a13:4_3": "Paṭipassaddhiyāti phalena paṭipassaddhānaṁ anuppajjanatthāya nālaṁ.",
  "atk-s0515a13:5_0": "132. Evañhi avivādamāno – yā kācimāti gāthā. Tattha sammutiyoti diṭṭhiyo. Puthujjāti",
  "atk-s0515a13:5_1": "puthujjanasambhavā. Soupayaṁ kimeyyāti so upagantabbaṭṭhena upayaṁ rūpādīsu ekampi",
  "atk-s0515a13:5_2": "dhammaṁ kiṁ upeyya, kena vā kāraṇena upeyya. Diṭṭhe sute khantimakubbamānoti diṭṭhasutasuddhīsu pemaṁ akaronto.",
  "atk-s0515a13:6_0": "Puthujjanehi janitāti puthujjanehi uppāditā. Sammutiyoti diṭṭhiyo. Puthu nānājanehi",
  "atk-s0515a13:6_1": "janitā vāti anekavidhehi diṭṭhigatikehi uppāditā vā. Netīti na eti. Na upetīti samīpaṁ",
  "atk-s0515a13:6_2": "na eti. Na upagacchatīti nivattati. Nābhinivisatīti pavisitvā nappatiṭṭhati.",
  "atk-s0515a13:7_0": "133. Ito bāhirā pana – sīluttamāti gāthā tassattho – sīlaṁyeva ‘‘uttama’’nti maññamānā",
  "atk-s0515a13:7_1": "sīluttamāti eke bhonto saṁyamamattena suddhiṁ vadanti, hatthivatādiñca vataṁ samādāya",
  "atk-s0515a13:7_2": "upaṭṭhitāse. Idheva diṭṭhiyaṁ assa satthuno suddhiṁ bhavūpanītā bhavajjhositā samānā",
  "atk-s0515a13:7_3": "vadanti, api ca te kusalāvadānā ‘‘kusalā maya’’nti evaṁvādā.",
  "atk-s0515a13:8_0": "134. Evaṁ sīluttamesu ca tesu tathā paṭipanno yo koci – sace cutoti gāthā. Tassattho",
  "atk-s0515a13:8_1": "– sace tato sīlavatato paravicchindanena vā anabhisambhuṇanto vā cuto hoti, so taṁ",
  "atk-s0515a13:8_2": "sīlabbatakammaṁ puññābhisaṅkhārādikammaṁ vā virādhayitvā vedhatī. Na kevalañca vedhati",
  "atk-s0515a13:8_3": ", api ca kho taṁ sīlabbatasuddhiṁ pajappatī ca vippalapati ca patthayatī ca. Kimiva?",
  "atk-s0515a13:8_4": "Satthāva hīno pavasaṁ gharamhā, gharamhā pavasanto satthato hīno yathā taṁ gharaṁ",
  "atk-s0515a13:8_5": "vā satthaṁ vā patthayatīti.",
  "atk-s0515a13:9": "Paravicchindanāya vāti parena vāriyamāno vā. Anabhisambhuṇanto vāti taṁ paṭipattiṁ asampādento vā.",
  "atk-s0515a13:10": "Aññāya aparaddhoti nibbānena parihīno maggato vā. Taṁ vā satthaṁ anubandhatīti taṁ vā satthaṁ sabbattha pacchato gacchati.",
  "atk-s0515a13:11_0": "135. Evaṁ pana sīluttamānaṁ pavedhanakāraṇaṁ ariyasāvako sīlabbataṁ vāpi pahāya sabbanti",
  "atk-s0515a13:11_1": "gāthā. Tattha sāvajjānavajjanti sabbākusalaṁ lokiyakusalañca. Etaṁ suddhiṁ asuddhintiapatthayānoti",
  "atk-s0515a13:11_2": "pañcakāmaguṇādibhedaṁ suddhiṁ akusalādibhedaṁ asuddhiñca apatthayamāno. Virato careti",
  "atk-s0515a13:11_3": "suddhiyā asuddhiyā ca virato careyya. Santi manuggahāyāti diṭṭhiṁ aggahetvā.",
  "atk-s0515a13:12": "Kaṇhaṁkaṇhavipākanti akusalakammaṁ akusalavipākadāyakaṁ. Sukkaṁ sukkavipākanti lokiyakusalaṁ attanā sadisaṁ sukkavipākadāyakaṁ.",
  "atk-s0515a13:13": "Niyāmāvakkantinti maggapavisanaṁ. Sekkhāti satta sekkhā. Aggadhammanti uttamadhammaṁ, arahattaphalaṁ.",
  "atk-s0515a13:14_0": "136. Evaṁ ito bāhirake sīluttame saṁyamena visuddhivāde tesañca vipākaṁ sīlabbatapahāyino",
  "atk-s0515a13:14_1": "arahato ca paṭipattiṁ dassetvā idāni aññathāpi suddhivāde bāhirake dassento ‘‘tamūpanissāyā’’ti",
  "atk-s0515a13:14_2": "gāthamāha. Tassattho – santaññepi samaṇabrāhmaṇā, te jigucchitaṁ amarantapaṁ vā diṭṭhasuddhiādīsu",
  "atk-s0515a13:14_3": "vā aññataraññataraṁ upanissāyaakiriyadiṭṭhiyā vā uddhaṁsarā hutvā bhavābhavesu avītataṇhā",
  "atk-s0515a13:14_4": "suddhi’manutthunanti vadanti kathentīti.",
  "atk-s0515a13:15": "Tapojigucchavādāti kāyapīḷanāditapena pāpahirīyanavādā. Tapojigucchasārāti teneva tapena hirīyanasāravanto. Uddhaṁsarāvādāti saṁsārena suddhiṁ kathayantā.",
  "atk-s0515a13:16_0": "137. Evaṁ tesaṁ avītataṇhānaṁ suddhiṁ anutthunantānaṁ yopi suddhippattameva attānaṁ",
  "atk-s0515a13:16_1": "maññeyya, tassāpi avītataṇhattā bhavābhavesu taṁ taṁ vatthuṁ patthayamānassa hi jappitāni",
  "atk-s0515a13:16_2": "punappunaṁ hontiyevāti adhippāyo. Taṇhā hi āsevitā taṇhaṁ vaḍḍhayateva, na kevalañca",
  "atk-s0515a13:16_3": "jappitāni, pavedhitaṁ vāpi pakappitesu, taṇhādiṭṭhīhi cassa pakappitesu vatthūsu",
  "atk-s0515a13:16_4": "pavedhitampi hotīti vuttaṁ hoti. Bhavābhavesu pana vītataṇhattā āyatiṁ cutūpapāto",
  "atk-s0515a13:16_5": "idha yassa natthi, sa kena vedheyya kuhiṁ va jappeti ayametissā gāthāya sambandho.",
  "atk-s0515a13:17": "Āgamananti puna āgamanaṁ. Gamananti ito aññattha gamanaṁ . Gamanāgamananti ito gantvā puna nivattanaṁ. Kālanti maraṇaṁ. Gatīti gamanavasena gatiyā gantabbaṁ.",
  "atk-s0515a13:18": "138.Yamāhu dhammanti pucchāgāthā.",
  "atk-s0515a13:19_0": "139. Idāni yasmā ekopi ettha vādo sacco natthi, kevalaṁ diṭṭhimattakena hi te vadanti,",
  "atk-s0515a13:19_1": "tasmā tamatthaṁ dassento ‘‘sakaṁ hī’’ti imaṁ tāva vissajjanagāthamāha. Tattha sammutinti",
  "atk-s0515a13:19_2": "diṭṭhiṁ. Anomanti anūnaṁ.",
  "atk-s0515a13:20_0": "140. Evametesu sakaṁ dhammaṁ paripuṇṇaṁ brūvantesu aññassa dhammaṁ pana hīnanti vadantesu",
  "atk-s0515a13:20_1": "yassa kassaci – parassa ce vambhayitena hīnoti gāthā. Tassattho – yadi parassa ninditakāraṇā",
  "atk-s0515a13:20_2": "hīno bhaveyya, na koci dhammesu visesi aggo bhaveyya. Kiṁkāraṇā? Puthū hi aññassa",
  "atk-s0515a13:20_3": "vadanti dhammaṁ nihīnato sabbeva te samhi daḷhaṁ vadānāsakadhamme daḷhavādā eva.",
  "atk-s0515a13:21": "Vambhayitakāraṇāti dhaṁsitakāraṇā. Garahitakāraṇāti lāmakakatakāraṇā. Upavaditakāraṇāti akkositakāraṇā. Sakāyananti sakamaggaṁ.",
  "atk-s0515a13:22_0": "141. Kiñca bhiyyo – saddhammapūjāti gāthā. Tassattho – te ca titthiyā yathā pasaṁsanti",
  "atk-s0515a13:22_1": "sakāyanāni, saddhammapūjāpi nesaṁ tatheva vattati. Te hi ativiya satthārādīni sattaronti.",
  "atk-s0515a13:22_2": "Tattha yadi te pamāṇā siyuṁ, evaṁ sante sabbeva vādā tathiyā bhaveyyuṁ. Kiṁkāraṇā",
  "atk-s0515a13:22_3": "? Suddhī hi nesaṁ paccattameva. Na sā aññattha sijjhati, nāpi paramatthato. Attani",
  "atk-s0515a13:22_4": "diṭṭhigāhamattameva hi taṁ tesaṁ parapaccayaneyyabuddhīnaṁ. Paccattamevāti pāṭekkameva.",
  "atk-s0515a13:23_0": "142. Yo pana viparītato bāhitapāpattā brāhmaṇo, tassa na brāhmaṇassa paraneyyamatthīti",
  "atk-s0515a13:23_1": "gāthā. Tassattho – brāhmaṇassa hi ‘‘sabbe saṅkhārā aniccā’’tiādinā nayena sudiṭṭhattā",
  "atk-s0515a13:23_2": "parena netabbaṁ ñāṇaṁ natthi. Diṭṭhidhammesu ‘‘idameva sacca’’nti nicchinitvā sumaggahītampi",
  "atk-s0515a13:23_3": "natthi. Taṁkāraṇā so diṭṭhikalahāni atikkanto, na hi so seṭṭhato passati dhammamaññaṁ",
  "atk-s0515a13:23_4": "aññatra satipaṭṭhānādīhi.",
  "atk-s0515a13:24": "Na paraneyyoti parena netabbo jānāpetabbo na hoti. Na parapattiyo na parapaccayoti paresaṁ paccetabbo na hoti. Na parapaṭibaddhagūti paresaṁ paṭibaddhagamano na hoti.",
  "atk-s0515a13:25_0": "143.Jānāmīti gāthāya sambandho attho ca – evaṁ tāva paramatthabrāhmaṇo na hi seṭṭhato",
  "atk-s0515a13:25_1": "passati dhammamaññaṁ, aññe pana titthiyā paracittañāṇādīhi jānantāpi passantāpi ‘‘jānāmi",
  "atk-s0515a13:25_2": "passāmi tatheva eta’’nti evaṁ vadantāpi ca diṭṭhiyā suddhiṁ paccenti. Kasmā? Yasmā",
  "atk-s0515a13:25_3": "tesu ekopi adakkhi ce addasa cepi tena paracittañāṇādinā yathābhūtamatthaṁ, kiñhi",
  "atk-s0515a13:25_4": "tumassa tena tassa tena dassanena kiṁ kataṁ, kiṁ dukkhapariññā sādhitā, udāhu samudayappahānādīnaṁ",
  "atk-s0515a13:25_5": "aññataraṁ, yato sabbathāpi atikkamitvā ariyamaggaṁ te titthiyā aññeneva vadanti suddhiṁ,",
  "atk-s0515a13:25_6": "atikkamitvā vā te titthiye buddhādayo aññeneva vadanti suddhinti.",
  "atk-s0515a13:26_0": "144.Passaṁ naroti gāthāya sambandho attho ca – kiñca bhiyyo? Yvāyaṁ paracittañāṇādīhi",
  "atk-s0515a13:26_1": "addakkhi, so passaṁ naro dakkhati nāmarūpaṁ, na tato paraṁ, disvāna vā ñassati tānimeva",
  "atk-s0515a13:26_2": "nāmarūpāni niccato sukhato vā, na aññathā; so evaṁ passanto kāmaṁ bahuṁ passatu appakaṁ",
  "atk-s0515a13:26_3": "vā nāmarūpaṁ niccato sukhato ca athassa evarūpena dassanena na hi tena suddhiṁ kusalā vadanti.",
  "atk-s0515a13:27_0": "145.Nivissavādīti gāthāya sambandho attho ca – tena ca dassanena suddhiyā asatiyāpi",
  "atk-s0515a13:27_1": "yo ‘‘jānāmi passāmi tatheva eta’’nti evaṁ nivissavādī, etaṁ vā dassanaṁ paṭicca diṭṭhiyā",
  "atk-s0515a13:27_2": "suddhiṁ paccento ‘‘idameva sacca’’nti evaṁ nivissavādī, so subbinayo na hoti taṁ",
  "atk-s0515a13:27_3": "tathā pakappitaṁ abhisaṅkhataṁ diṭṭhiṁ purakkharāno. So hi yaṁ satthārādiṁ nissito,",
  "atk-s0515a13:27_4": "tattheva subhaṁ vadāno suddhiṁ vado, ‘‘parisuddhivādo parisuddhidassano vā aha’’nti",
  "atk-s0515a13:27_5": "attānaṁ maññamāno tattha tathaddasā so, tattha sakāya diṭṭhiyā aviparītameva so addasa.",
  "atk-s0515a13:27_6": "Yathā sā diṭṭhi pavattati, tatheva taṁ addasa, na aññathā passituṁ icchatīti adhippāyo.",
  "atk-s0515a13:28_0": "Nivissavādīti patiṭṭhahitvā kathento. Dubbinayoti vinetuṁ dukkho. Duppaññāpayoti",
  "atk-s0515a13:28_1": "ñāpetuṁ cittena labbhāpetuṁ dukkho. Dunnijjhāpayoti cittena vīmaṁsitvā gahaṇatthaṁ",
  "atk-s0515a13:28_2": "punappunaṁ nijjhāpayituṁ dukkho. Duppekkhāpayoti ikkhāpayituṁ dukkho. Duppasādayoti",
  "atk-s0515a13:28_3": "citte pasādaṁ uppādetuṁ dukkho.",
  "atk-s0515a13:29": "Appassīti ñāṇena paṭivedhaṁ pāpuṇi. Paṭivijjhīti cittena avabodhaṁ pāpuṇi.",
  "atk-s0515a13:30_0": "146. Evaṁ pakappitaṁ diṭṭhiṁ purakkharānesu titthiyesu – na brāhmaṇo kappamupeti",
  "atk-s0515a13:30_1": "saṅkhāti gāthā. Tattha saṅkhāti saṅkhāya, jānitvāti attho. Napi ñāṇabandhūti samāpattiñāṇādinā",
  "atk-s0515a13:30_2": "akatataṇhādiṭṭhibandhu. Tattha viggaho – nāpi assa ñāṇena kato bandhu atthīti napi",
  "atk-s0515a13:30_3": "ñāṇabandhu. Sammutiyoti diṭṭhisammutiyo. Puthujjāti puthujjanasambhavā. Uggahaṇanti",
  "atk-s0515a13:30_4": "maññeti uggahaṇanti aññe, aññe tā sammutiyo uggaṇhantīti vuttaṁ hoti.",
  "atk-s0515a13:31": "Upekkhatīti upapattito apakkhapatito hutvā passati.",
  "atk-s0515a13:32": "147. Kiñca bhiyyo – vissajja ganthānīti gāthā. Tattha anuggahoti uggahaṇavirahito, sopi nāssa uggahoti anuggaho. Na vā uggaṇhātīti anuggaho.",
  "atk-s0515a13:33_0": "Ganthe vossajjitvāti abhijjhādike ganthe cajitvā. Vissajjāti puna anādiyanavasena",
  "atk-s0515a13:33_1": "jahitvā. Gadhiteti ghaṭite. Ganthiteti suttena saṅgahite viya ganthite. Bandheti",
  "atk-s0515a13:33_2": "suṭṭhu bandhe. Vibandheti vividhā bandhe. Palibuddheti samantato bandhanena bandhe.",
  "atk-s0515a13:33_3": "Bandhaneti kilesabandhane. Phoṭayitvāti papphoṭetvā. Saccaṁ vissajjaṁ karontīti visaṅkharitvā",
  "atk-s0515a13:33_4": "aparibhogaṁ karonti. Vikopentīti cuṇṇavicuṇṇaṁ karonti.",
  "atk-s0515a13:34_0": "148. Kiñca bhiyyo – so evarūpo – pubbāsaveti gāthā. Tattha pubbāsaveti atītarūpādīni",
  "atk-s0515a13:34_1": "ārabbha uppajjanadhammakilese . Naveti paccuppannarūpādīni ārabbha uppajjanadhamme.",
  "atk-s0515a13:34_2": "Na chandagūti chandādivasena na gacchati. Anattagarahīti katākatavasena attānaṁ agarahanto.",
  "atk-s0515a13:35_0": "149. Evaṁ anattagarahī ca – sa sabbadhammesūti gāthā. Tattha sabbadhammesūti dvāsaṭṭhidiṭṭhidhammesu",
  "atk-s0515a13:35_1": "‘‘yaṁ kiñci diṭṭhaṁ vā’’ti evaṁpabhedesu. Pannabhāroti patitabhāro. Na kappetīti",
  "atk-s0515a13:35_2": "na kappiyo, duvidhampi kappaṁ na karotīti attho. Nūparatoti puthujjanakalyāṇakasekkhā",
  "atk-s0515a13:35_3": "viya uparatisamaṅgīpi no hoti. Na patthiyoti nittaṇho. Taṇhā hi patthayatīti patthiyā,",
  "atk-s0515a13:35_4": "nāssa patthiyāti na patthiyo. Ito parañca heṭṭhā ca tattha tattha vuttanayattā uttānatthameva.",
  "atk-s0515a13:35_5": "Evaṁ arahattanikūṭeneva desanaṁ niṭṭhāpesi, desanāpariyosāne purābhedasutte (mahāni.",
  "atk-s0515a13:35_6": "83) vuttasadiso eva abhisamayo ahosīti.",
  "atk-s0515a13:36": "Saddhammappajjotikāya mahāniddesaṭṭhakathāya",
  "atk-s0515a13:37": "Mahābyūhasuttaniddesavaṇṇanā niṭṭhitā."
}