{
  "tika-s0105t1:0": "3. Ambaṭṭhasuttavaṇṇanā",
  "tika-s0105t1:1": "Addhānagamanavaṇṇanā",
  "tika-s0105t1:2_0": "254. Evaṁ sāmaññaphalasuttaṁ saṁvaṇṇetvā idāni ambaṭṭhasuttaṁ saṁvaṇṇento yathānupubbaṁ",
  "tika-s0105t1:2_1": "saṁvaṇṇokāsassa pattabhāvaṁ vibhāvetuṁ, sāmaññaphalasuttassānantaraṁ saṅgītassa suttassa",
  "tika-s0105t1:2_2": "ambaṭṭhasuttabhāvaṁ pakāsetuṁ “evaṁ me sutaṁ…pe… kosalesūti ambaṭṭhasutta”nti āha.",
  "tika-s0105t1:2_3": "Evamīdisesu. Itisaddo cettha ādiattho, padatthavipallāsajotako pana itisaddo luttaniddiṭṭho,",
  "tika-s0105t1:2_4": "ādisaddalopo vā esa, upalakkhaṇaniddeso vā. Apubbapadavaṇṇanā nāma heṭṭhā aggahitatāya",
  "tika-s0105t1:2_5": "apubbassa padassa atthavibhajanā. “Hitvā punappunāgata-matthaṁ atthaṁ pakāsayissāmī”ti",
  "tika-s0105t1:2_6": "hi vuttaṁ, “anupubbapadavaṇṇanā”ti katthaci pāṭho, so ayuttova ṭīkāya anuddhaṭattā,",
  "tika-s0105t1:2_7": "tathā asaṁvaṇṇitattā ca.",
  "tika-s0105t1:3_0": "“Rājakumārā gottavasena kosalā nāmā”ti ācariyena vuttaṁ. Akkharacintakā pana vadanti",
  "tika-s0105t1:3_1": "“kosaṁ lanti gaṇhanti, kusalaṁ vā pucchantīti kosalā”ti. Janapadinoti janapadavanto,",
  "tika-s0105t1:3_2": "janapadassa vā issarā. “Kosalā nāma rājakumārā”ti vutteyeva siddhepi “janapadino”ti",
  "tika-s0105t1:3_3": "vacanaṁ santesupi aññesu taṁtaṁnāmapaññātesu tattha nivasantesu janapadibhāvato tesameva",
  "tika-s0105t1:3_4": "nivasanamupādāya janapadassāyaṁ samaññāti dassanatthaṁ. “Tesaṁ nivāso”ti iminā “kosalānaṁ",
  "tika-s0105t1:3_5": "nivāsā kosalā”ti taddhitaṁ dasseti. “Ekopi janapado”ti iminā pana saddatoyevetaṁ",
  "tika-s0105t1:3_6": "puthuvacanaṁ, atthato panesa eko evāti vibhāveti. Api-saddo cettha anuggahe, tena",
  "tika-s0105t1:3_7": "kāmaṁ ekoyevesa janapado, tathāpi iminā kāraṇena puthuvacanamupapannanti anuggaṇhāti.",
  "tika-s0105t1:3_8": "Yadi ekova janapado, kathaṁ tattha bahuvacananti āha “ruḷhisaddenā”tiādi, ruḷhisaddattā",
  "tika-s0105t1:3_9": "bahuvacanamupapannanti vuttaṁ hoti. Nissitesu payuttassa puthuvacanassa, puthubhāvassa",
  "tika-s0105t1:3_10": "vā nissaye abhiniropanā idha ruḷhi, tena vuttaṁ ācariyena idha ceva aññattha ca majjhimāgamaṭīkādīsu",
  "tika-s0105t1:3_11": "“akkharacintakā hi īdisesu ṭhānesu yutte viya īdisaliṅgavacanāni icchanti, ayamettha",
  "tika-s0105t1:3_12": "ruḷhi yathā ‘aññatthāpi kurūsu viharati, aṅgesu viharatī’ti cā”ti. Keci pana kosalanāmābhiniropanamicchanti,",
  "tika-s0105t1:3_13": "ayuttametaṁ puthuvacanassa appayujjitabbattā. Nāmābhiniropanāya hi ekavacanampi bhavati",
  "tika-s0105t1:3_14": "yathā “sīho gāyatī”ti. Tabbisesitepi janapadasadde jātisaddattā ekavacanameva. Tenāha",
  "tika-s0105t1:3_15": "“tasmiṁ kosalesu janapade”ti, kosalanāmake tasmiṁ janapadeti attho. Abhūtato hi vohāramattaṁ",
  "tika-s0105t1:3_16": "ruḷhi, bhūtatoyeva attho vinicchinitabbo. Yathā hi –",
  "tika-s0105t1:4": "“Santi puttā videhānaṁ, dīghāvu raṭṭhavaḍḍhano;",
  "tika-s0105t1:5": "Te rajjaṁ kārayissanti, mithilāyaṁ pajāpatī”ti. ādīsu –",
  "tika-s0105t1:6_0": "Taṁputtasaṅkhātassa ekatthassa ruḷhivasena “puttā”ti bahuvacanapayogo, tathā idhāpi",
  "tika-s0105t1:6_1": "tannivāsasaṅkhātassa ekatthassa ruḷhivasena “kosalesū”ti bahuvacanapayogo hoti. Yathā",
  "tika-s0105t1:6_2": "ca “pāṇaṁ na haññe, na ca’dinnamādiye”tiādīsu jātivasena bahvatthānamekavacanapayogo,",
  "tika-s0105t1:6_3": "tathā idhāpi jātivasena avayavappabhedena bahvatthassa “janapade”ti ekavacanapayogo",
  "tika-s0105t1:6_4": "hoti. Vuttañca ācariyena majjhimāgamaṭīkāyaṁ “tabbisesanepi janapadasadde jātisadde",
  "tika-s0105t1:6_5": "ekavacanameva. Tenāha ‘tasmiṁ aṅgesu janapade’ti”.",
  "tika-s0105t1:7_0": "Evaṁ ruḷhivasena bahumhi viya vattabbe bahuvacanaṁ dassetvā idāni bahvatthavasena",
  "tika-s0105t1:7_1": "bahumpi eva vattabbe bahuvacanaṁ dassento “porāṇā panāhū”tiādimāha. Pana-saddo cettha",
  "tika-s0105t1:7_2": "visesatthajotano, tena puthuatthavisayatāya evetaṁ puthuvacanaṁ, na ruḷhivasenāti",
  "tika-s0105t1:7_3": "vakkhamānaṁ visesaṁ joteti. So hi padeso tiyojanasataparimāṇatāya bahuppabhedoti,",
  "tika-s0105t1:7_4": "imasmiṁ pana naye tesu kosalesu janapadesūti attho veditabbo. Mahāpanādanti mahāpanādajātaka",
  "tika-s0105t1:7_5": "surucijātakesu āgataṁ surucino nāma videharañño puttaṁ mahāpanādanāmakaṁ rājakumāraṁ.",
  "tika-s0105t1:7_6": "Nānānāṭakānīti bhaṇḍukaṇḍapaṇḍukaṇḍapamukhāni chasatasahassāni nānāvidhanāṭakāni,",
  "tika-s0105t1:7_7": "katthaci pana ādisaddopi diṭṭho, so jātakaṭṭhakathāyaṁ na dissati, yadi ca dissati,",
  "tika-s0105t1:7_8": "tena naṭalaṅghakādīnaṁ saṅgaho daṭṭhabbo. Sitamattampīti mihitamattampi. Tassa kira",
  "tika-s0105t1:7_9": "dibbanāṭakānaṁ anantarabhaveyeva diṭṭhattā manussanāṭakānaṁ naccaṁ amanuññaṁ ahosi.",
  "tika-s0105t1:7_10": "Naṅgalānipi chaḍḍetvāti kasikammappahānavasena naṅgalāni pahāya, nidassanamattañcetaṁ.",
  "tika-s0105t1:7_11": "Na hi kevalaṁ kassakā eva, atha kho aññepi ubhayaraṭṭhavāsino manussā attano attano",
  "tika-s0105t1:7_12": "kiccaṁ pahāya tasmiṁ maṅgalaṭṭhāne sannipatiṁsu. Tadā kira mahāpanādakumārassa pāsādamaṅgalaṁ,",
  "tika-s0105t1:7_13": "chattamaṅgalaṁ, āvāhamaṅgalanti tīṇi maṅgalāni ekato akaṁsu, kāsivideharaṭṭhavāsinopi",
  "tika-s0105t1:7_14": "tattha sannipatitvā atirekasattavassāni chaṇamanubhaviṁsūti, adhunā pana “naṅgalādīnī”ti",
  "tika-s0105t1:7_15": "pāṭho dissati, so na porāṇapāṭho ṭīkāyamanuddhaṭattā.",
  "tika-s0105t1:8_0": "Mahājanakāye sannipatiteti keci “pahaṁsanavidhiṁ dassetvā rājakumāraṁ hāsāpessāmā”ti,",
  "tika-s0105t1:8_1": "keci “taṁ kīḷanaṁ passissāmā”ti evaṁ mahājanasamūhe sannipatite. Atulambābhiruhanadārucitakapavesanādi",
  "tika-s0105t1:8_2": "nānākīḷāyo dassetvā. Sakkapesito kira dibbanāṭako rājaṅgaṇe ākāse ṭhatvā upaḍḍhabhāgaṁ",
  "tika-s0105t1:8_3": "nāma dasseti, ekova hattho, eko pādo, ekaṁ akkhi, ekā dāṭhā naccati calati, upaḍḍhaṁ",
  "tika-s0105t1:8_4": "phandati, sesaṁ niccalamahosi, taṁ disvā mahāpanādo thokaṁ hasitamakāsi, imamatthaṁ",
  "tika-s0105t1:8_5": "sandhāya “so dibbanāṭakaṁ dassetvā hasāpesī”ti vuttaṁ. Suhajjā nāma vissāsikā “suṭṭhu",
  "tika-s0105t1:8_6": "hadayametesa”nti katvā. Ādisaddena ñātakaparijanādīnaṁ saṅgaho. Tasmāti tathā vacanato.",
  "tika-s0105t1:8_7": "Taṁ kusalanti vacanaṁ upādāyāti ettha “kacci kusalaṁ? Āma kusala”nti vacanapaṭivacanavasena",
  "tika-s0105t1:8_8": "pavattakusalavāditāya te manussā ādito “kusalā”ti samaññaṁ labhiṁsu, tesaṁ kusalānaṁ",
  "tika-s0105t1:8_9": "issarāti rājakumārā kosalā nāma jātā, tesaṁ nivāsaṭṭhānatāya pana padeso kosalāti",
  "tika-s0105t1:8_10": "pubbe vuttanayameva. Tenāha “so padeso kosalāti vuccatī”ti. Evaṁ majjhimāgamaṭīkāyaṁ",
  "tika-s0105t1:8_11": "ācariyeneva vuttaṁ. Tatrāyamadhippāyo siyā – “so padeso kosalāti vuccatī”ti saññīsaññā",
  "tika-s0105t1:8_12": "yathākkamaṁ ekavacanabahuvacanavasena vuttattā purimanaye viya idhāpi ruḷhivaseneva",
  "tika-s0105t1:8_13": "bahuvacanaṁ hoti. Rājakumārānaṁ nāmalābhahetumattañhettha visesoti. Idha pana ācariyena",
  "tika-s0105t1:8_14": "evaṁ vuttaṁ so padesoti padesasāmaññato vuttaṁ, vacanavipallāsena vā, te padesāti",
  "tika-s0105t1:8_15": "attho. Kosalāti vuccati kusalā eva kosalāti katvā”ti tatrāyamadhippāyo siyā – so",
  "tika-s0105t1:8_16": "padesoti jātisaddavasena, vacanavipallāsena vā vuttattā puthuatthavisayatāya eva",
  "tika-s0105t1:8_17": "bahuvacanaṁ hoti. Padesassa nāmalābhahetu hettha visesoti. “Kusala”nti hi vacanamupādāya",
  "tika-s0105t1:8_18": "ruḷhināmavasena vuttanayena kosalā yathā “yevāpanakaṁ, natumhākavaggo”ti. Apica vacanapaṭivacanavasena",
  "tika-s0105t1:8_19": "“kusala”nti vadanti etthāti kosalā. Vicitrā hi taddhitavuttīti. Kusalanti ca ārogyaṁ",
  "tika-s0105t1:8_20": "“kacci nu bhoto kusalaṁ, kacci bhoto anāmaya”ntiādīsu viya, kacci tumhākaṁ ārogyaṁ",
  "tika-s0105t1:8_21": "hotīti attho, chekaṁ vā “kusalā naccagītassa, sikkhitā cāturitthiyo”tiādīsu viya,",
  "tika-s0105t1:8_22": "kacci tesaṁ nāṭakānaṁ chekatā hotīti attho.",
  "tika-s0105t1:9_0": "Caraṇaṁ cārikā, caraṇaṁ vā cāro, so eva cārikā, tayidaṁ maggagamanameva idhādhippetaṁ,",
  "tika-s0105t1:9_1": "na cuṇṇikagamanamattanti dassetuṁ “addhānagamana”nti vuttaṁ, bhāvanapuṁsakañcetaṁ,",
  "tika-s0105t1:9_2": "addhānagamanasaṅkhātāya cārikāya caramānoti vuttaṁ hoti, abhedepi vā bhedavohārena",
  "tika-s0105t1:9_3": "vuttaṁ yathā “divāvihāraṁ nisīdī”ti, addhānagamanasaṅkhātaṁ cārikaṁ caramāno, caraṇaṁ",
  "tika-s0105t1:9_4": "karontoti attho. Sabbatthako hi karabhūdhātūnamatthoti. “Addhānamagga”ntipi katthaci",
  "tika-s0105t1:9_5": "pāṭho, so na sundaro. Na hi cārikāsaddo maggavācakoti. Idāni taṁ vibhāgena dassetvā",
  "tika-s0105t1:9_6": "idhādhippetaṁ niyamento “cārikā ca nāmesā”tiādimāha. Sāvakānampi ruḷhivasena cārikāya",
  "tika-s0105t1:9_7": "sambhavato tato viseseti “bhagavato”ti iminā. Tathā hi majjhimāgamaṭṭhakathāyaṁ vuttaṁ",
  "tika-s0105t1:9_8": "“cārikaṁ caramānoti ettha kiñcāpi ayaṁ cārikā nāma mahājanasaṅgahatthaṁ buddhānaṁyeva",
  "tika-s0105t1:9_9": "labbhati, buddhe upādāya pana ruḷhisaddena sāvakānampi vuccati kilañjādīhi katabījanīpi",
  "tika-s0105t1:9_10": "tālavaṇṭaṁ viyā”ti. Dūrepīti ettha pi-saddena, api-saddena vā nātidūrepīti sampiṇḍanaṁ",
  "tika-s0105t1:9_11": "tatthāpi cārikāsambhavato. Bodhaneyyapuggalanti catusaccapaṭivedhavasena bodhanārahapuggalaṁ.",
  "tika-s0105t1:9_12": "Sahasā gamananti sīghagamanaṁ. “Mahākassapassa paccuggamanādīsū”ti vuttameva sarūpato",
  "tika-s0105t1:9_13": "dasseti “bhagavā hī”tiādinā. Paccuggacchantoti paṭimukhaṁ gacchanto, paccuṭṭhahantoti",
  "tika-s0105t1:9_14": "attho. “Tathā”ti iminā “tiṁsayojana”nti padamanukaḍḍhati. Pakkusāti nāma gandhārarājā.",
  "tika-s0105t1:9_15": "Mahākappino nāma kukkuṭavatīrājā. Dhaniyo nāma koraṇḍaseṭṭhiputto gopo.",
  "tika-s0105t1:10_0": "Evaṁ dhammagarutākittanamukhena mahākassapapaccuggamanādīni ekadesena dassetvā idāni",
  "tika-s0105t1:10_1": "vanavāsitissasāmaṇerassa vatthuṁ vitthāretvā cārikaṁ dassetuṁ “ekadivasa”ntiādi āraddhaṁ.",
  "tika-s0105t1:10_2": "Ko panesa tissasāmaṇero nāma? Sāvatthiyaṁ dhammasenāpatino upaṭṭhākakule jāto mahāpuñño",
  "tika-s0105t1:10_3": "“piṇḍapātadāyakatisso, kambaladāyakatisso”ti ca pubbe laddhanāmo pacchā “vanavāsitisso”ti",
  "tika-s0105t1:10_4": "pākaṭo khīṇāsavasāmaṇero. Vitthāro dhammapade. Ākāsagāmīhi saddhiṁ ākāseneva gantukāmo",
  "tika-s0105t1:10_5": "bhagavā “chaḷabhiññānaṁ ārocehī”ti avoca. Tassāti tissasāmaṇerassa. Tanti bhagavantaṁ",
  "tika-s0105t1:10_6": "saddhiṁ bhikkhusaṅghena cīvaraṁ pārupantaṁ. No thero no oramattako vatāti sambandho,",
  "tika-s0105t1:10_7": "guṇena lāmakappamāṇiko no hotīti attho.",
  "tika-s0105t1:11_0": "Attanopattāsaneti bhikkhūnaṁ āsanapariyante. Tesaṁ gāmikānaṁ dānapaṭisaṁyuttaṁ maṅgalaṁ",
  "tika-s0105t1:11_1": "vatvā. Kasmā pana sadevakassa lokassa maggadesakopi samāno bhagavā evamāhāti codanaṁ",
  "tika-s0105t1:11_2": "sodhetuṁ “bhagavā kirā”tiādi vuttaṁ. Maggadesakoti nibbānamaggassa, sugatimaggassa vā desako.",
  "tika-s0105t1:12_0": "Tāyāti araññasaññāya. Saṅghakammavasena sijjhamānāpi upasampadā satthu āṇāvasena",
  "tika-s0105t1:12_1": "sijjhanato “buddhadāyajjaṁ te dassāmī”ti vuttanti vadanti. Apare pana “aparipuṇṇavīsativassasseva",
  "tika-s0105t1:12_2": "tassa upasampadaṁ anujānanto satthā ‘buddhadāyajjaṁ te dassāmī’ti avocā”ti vadanti.",
  "tika-s0105t1:12_3": "Dhammasenāpatinā upajjhāyena upasampādetvā, tatoyevesa dhammasenāpatino saddhivihārikoti",
  "tika-s0105t1:12_4": "aṭṭhakathāsu vutto. Dhammapadaṭṭhakathāyaṁ pana dhammasenāpatiāditherānaṁ cattālīsabhikkhusahassaparivārānaṁ",
  "tika-s0105t1:12_5": "attano attano parivārehi saddhiṁ paccekaṁ gamanaṁ, bhagavato ca ekakasseva gamanaṁ",
  "tika-s0105t1:12_6": "khuddakabhāṇakānaṁ matena vuttaṁ, idha, pana majjhimāgamaṭṭhakathāyañca aññathā gamanaṁ",
  "tika-s0105t1:12_7": "dīghabhāṇakamajjhimabhāṇakānaṁ matenāti daṭṭhabbaṁ. Ayanti mahākassapādīnamatthāya",
  "tika-s0105t1:12_8": "cārikā. Yaṁ pana anuggaṇhantassa bhagavato gamanaṁ, ayaṁ aturitacārikā nāmāti sambandho.",
  "tika-s0105t1:13_0": "Imaṁpana cārikanti aturitacārikaṁ. Mahāmaṇḍalanti majjhimadesapariyāpanneneva bāhirimena",
  "tika-s0105t1:13_1": "pamāṇena paricchinnattā mahantataraṁ maṇḍalaṁ. Majjhimamaṇḍalanti itaresaṁ ubhinnaṁ",
  "tika-s0105t1:13_2": "vemajjhe pavattaṁ maṇḍalaṁ. Antomaṇḍalanti itarehi khuddakaṁ maṇḍalaṁ, itaresaṁ vā",
  "tika-s0105t1:13_3": "antogadhattā antimaṁ maṇḍalaṁ, abbhantarimaṁ maṇḍalanti vuttaṁ hoti. Kiṁ panimesaṁ",
  "tika-s0105t1:13_4": "pamāṇanti āha “katthā”tiādi. Tattha navayojanasatikatā majjhimadesapariyāpannavaseneva",
  "tika-s0105t1:13_5": "gahetabbā tato paraṁ aturitacārikāya agamanato. Taduttari hi turitacārikāya eva tathāgato",
  "tika-s0105t1:13_6": "gacchati, na aturitacārikāya. Pavāretvāva cārikācaraṇaṁ buddhāciṇṇanti vuttaṁ “mahāpavāraṇāya",
  "tika-s0105t1:13_7": "pavāretvā”tiādi. Pāṭipadadivaseti paṭhamakattikapuṇṇamiyā anantare pāṭipadavase.",
  "tika-s0105t1:13_8": "Samantāti gatagataṭṭhānassa catūsu passesu samantato. Mahājanakāyassa sannipatanato",
  "tika-s0105t1:13_9": "purimaṁ purimaṁ āgatā nimantetuṁ labhanti. Tathā sannipatanameva dassetuṁ “itaresū”tiādi",
  "tika-s0105t1:13_10": "vuttaṁ. Samathavipassanā taruṇā hontīti ettha samathassa taruṇabhāvo upacārasamādhivasena,",
  "tika-s0105t1:13_11": "vipassanāya pana saṅkhāraparicchedañāṇaṁ, kaṅkhāvitaraṇañāṇaṁ, sammasanañāṇaṁ, maggāmaggañāṇanti",
  "tika-s0105t1:13_12": "catunnaṁ ñāṇānaṁ vasena veditabbo. Taruṇavipassanāti hi tesaṁ catunnaṁ ñāṇānamadhivacanaṁ.",
  "tika-s0105t1:13_13": "Pavāraṇāsaṅgahaṁ datvāti anumatidānavasena datvā. Kattikapuṇṇamāyanti pacchimakattikapuṇṇamiyaṁ.",
  "tika-s0105t1:13_14": "“Migasirassa paṭhamapāṭipadadivase”ti idaṁ majjhimadesavohāravasena migasiramāsassa",
  "tika-s0105t1:13_15": "paṭhamaṁ pāṭipadadivasaṁ sandhāya vuttaṁ, etarahi pavattavohāravasena pana pacchimakattikamāsassa",
  "tika-s0105t1:13_16": "kāḷapakkhapāṭipadadivaso veditabbo.",
  "tika-s0105t1:14_0": "Aññenapi kāraṇenāti bhikkhūnaṁ samathavipassanātaruṇabhāvato aññenapi majjhimamaṇḍale",
  "tika-s0105t1:14_1": "veneyyānaṁ ñāṇaparipākādikāraṇena. Catumāsanti āsaḷhīpuṇṇamiyā pāṭipadato yāva pacchimakattikapuṇṇamī,",
  "tika-s0105t1:14_2": "tāva catumāsaṁ. “Samantā yojanasata”ntiādinā vuttanayeneva. Vasanaṁ vassaṁ, vasanakiriyā,",
  "tika-s0105t1:14_3": "vutthaṁ vasitaṁ vassamassāti vutthavasso, tassa. Tathāgatena vinetabbattā “bhagavato",
  "tika-s0105t1:14_4": "veneyyasattā”ti sāminiddeso vutto, kattuniddeso vā esa. Veneyyasattāti ca caritānurūpaṁ",
  "tika-s0105t1:14_5": "vinetabbasattā. Indriyaparipākaṁ āgamayamānoti saddhādiindriyānaṁ vimuttiparipācanabhāvena",
  "tika-s0105t1:14_6": "paripakkaṁ paṭimānento. Phussamāghaphagguṇacittamāsānaṁ aññataramāsassa paṭhamadivase",
  "tika-s0105t1:14_7": "nikkhamanato māsaniyamo ettha na katoti daṭṭhabbaṁ. Tenāha “ekamāsaṁ vā dviticatumāsaṁ",
  "tika-s0105t1:14_8": "vā tattheva vasitvā”ti. Tatthevāti vassūpagamanaṭṭhāne eva. “Sattahi vā”tiādi “ekamāsaṁ",
  "tika-s0105t1:14_9": "vā”tiādinā yathākkamaṁ yojetabbaṁ – yadi aparampi ekamāsaṁ tattheva vasati, sattahi",
  "tika-s0105t1:14_10": "māsehi cārikaṁ pariyosāpeti. Yadi dvimāsaṁ chahi, yadi timāsaṁ pañcahi, yadi catumāsaṁ",
  "tika-s0105t1:14_11": "tattheva vasati, catūhi māsehi cārikaṁ pariyosāpetīti. Kasmā pana cārikāgamananti",
  "tika-s0105t1:14_12": "āsaṅkānivattanatthaṁ “itī”tiādi vuttaṁ. Atirekaṁ jarādubbalo bāḷhajiṇṇo. Te kadā",
  "tika-s0105t1:14_13": "passissanti, na passissanti eva. Lokānukampakāyāti lokānukampakāya eva. Tena vuttaṁ",
  "tika-s0105t1:14_14": "“na cīvarādihetū”ti.",
  "tika-s0105t1:15_0": "Jaṅghavihāravasenāti jaṅghāhi vicaraṇavasena, jaṅghāhi vicaritvā tattha tattha katipāhaṁ",
  "tika-s0105t1:15_1": "nivasanavasena vā. Sabbiriyāpathasādhāraṇañhi vihāravacanaṁ. Sarīraphāsukatthāyāti",
  "tika-s0105t1:15_2": "ekasmiṁyeva ṭhāne nibaddhavāsavasena ussannadhātukassa sarīrassa vicaraṇena phāsubhāvatthāya.",
  "tika-s0105t1:15_3": "Aṭṭhuppattikālābhikaṅkhanatthāyāti aggikkhandhopamasutta maghadevajātakādi desanānaṁ",
  "tika-s0105t1:15_4": "viya dhammadesanāya abhikaṅkhitabbaaṭṭhuppattikālatthāya, aṭṭhuppattikālassa vā abhikaṅkhanatthāya,",
  "tika-s0105t1:15_5": "aṭṭhuppattikāle dhammadesanatthāyāti vuttaṁ hoti. Sikkhāpadapaññāpanatthāyāti surāpānasikkhāpadādi",
  "tika-s0105t1:15_6": "paññāpane viya sikkhāpadānaṁ paññāpanatthāya. Bodhanatthāyāti aṅgulimālādayo viya",
  "tika-s0105t1:15_7": "bodhaneyyasatte catusaccabodhanatthāya. Mahatāti mahatiyā. Kañci, katipaye vā puggale",
  "tika-s0105t1:15_8": "uddissa cārikā nibaddhacārikā. Tadaññā sambahule uddissa gāmanigamanagarapaṭipāṭiyā",
  "tika-s0105t1:15_9": "cārikā anibaddhacārikā. Tenāha “tatthā”tiādi. Yaṁ caratīti kiriyāparāmasanaṁ.",
  "tika-s0105t1:16_0": "“Esā idha adhippetā”ti vuttameva vitthārato dassetuṁ “tadā kirā”tiādi vuttaṁ. Dasasahassilokadhātuyāti",
  "tika-s0105t1:16_1": "jātikkhettabhūtaṁ dasasahassacakkavāḷaṁ sandhāya vuttaṁ. Kasmāti ce? Tattheva bhabbasattānaṁ",
  "tika-s0105t1:16_2": "sambhavato. Tattha hi satte bhabbe paripakkindriye passituṁ buddhañāṇaṁ abhinīharitvā",
  "tika-s0105t1:16_3": "ṭhito bhagavā ñāṇajālaṁ pattharatīti vuccati, idañca devabrahmānaṁ vasena vuttaṁ.",
  "tika-s0105t1:16_4": "Manussā pana imasmiṁyeva cakkavāḷe, imasmiṁyeva ca saparivāre jambudīpe bodhaneyyā",
  "tika-s0105t1:16_5": "honti. Bodhaneyyabandhaveti bodhaneyyasattasaṅkhāte bhagavato bandhave. Gottādisambandhā",
  "tika-s0105t1:16_6": "viya hi saccapaṭivedhasambandhā veneyyā bhagavato bandhavā nāmāti. Gocarabhāvūpagamanaṁ",
  "tika-s0105t1:16_7": "sandhāya “sabbaññutaññāṇajālassa anto paviṭṭho”ti vuttaṁ. Bhagavā kira mahākaruṇāsamāpattiṁ",
  "tika-s0105t1:16_8": "samāpajjitvā tato vuṭṭhāya “ye sattā bhabbā paripakkañāṇā, te mayhaṁ ñāṇassa upaṭṭhahantū”ti",
  "tika-s0105t1:16_9": "cittaṁ adhiṭṭhāya samannāharati, tassa sahasamannāhārā eko vā dve vā sambahulā vā",
  "tika-s0105t1:16_10": "tadā vinayūpagā veneyyā ñāṇassa āpāthamāgacchanti, ayamettha buddhānubhāvo. Evamāpāthagatānaṁ",
  "tika-s0105t1:16_11": "pana nesaṁ upanissayaṁ pubbacariyaṁ, pubbahetuṁ, sampati vattamānañca paṭipattiṁ",
  "tika-s0105t1:16_12": "oloketi. Veneyyasattapariggaṇhanatthañhi samannāhāre kate paṭhamaṁ nesaṁ veneyyabhāvena",
  "tika-s0105t1:16_13": "upaṭṭhānaṁ hoti, atha “kiṁ nu kho bhavissatī”ti saraṇagamanādivasena kañci nipphattiṁ",
  "tika-s0105t1:16_14": "vīmaṁsamāno pubbūpanissayādīni oloketi. Tenāha “atha bhagavā”tiādi. Soti ambaṭṭho.",
  "tika-s0105t1:16_15": "Vādapaṭivādaṁ katvāti “evaṁ nu te ambaṭṭhā”tiādinā mayā vuttavacanassa “ye ca kho",
  "tika-s0105t1:16_16": "te bho gotama muṇḍakā samaṇakā”tiādinā paṭivacanaṁ datvā, asabbhivākyanti asappurisavācaṁ,",
  "tika-s0105t1:16_17": "tikkhattuṁ ibbhavādanipātanavasena nānappakāraṁ sādhusabhāvāya vācāya vattumayuttaṁ",
  "tika-s0105t1:16_18": "vākyaṁ vakkhatīti vuttaṁ hoti. Nibbisevananti vigatatudanaṁ, mānadappavasena apagataparinipphandananti attho.",
  "tika-s0105t1:17_0": "Avasaritabbanti upagantabbaṁ. Tassa gāmassa idaṁ nāmamattaṁ, kimettha atthapariyesanāyāti",
  "tika-s0105t1:17_1": "vuttaṁ “ijjhānaṅgalantipi pāṭho”ti. “Yena disābhāgenā”ti karaṇaniddesānurūpaṁ karaṇatthe",
  "tika-s0105t1:17_2": "upayogavacananti dasseti “tena avasarī”ti iminā. “Yasmiṁ padese”ti pana bhummaniddesānurūpaṁ",
  "tika-s0105t1:17_3": "“taṁ vā avasarī”ti vuttaṁ. Tadubhayamevatthaṁ vivarati “tena disābhāgenā”tiādinā.",
  "tika-s0105t1:17_4": "Gatoti upagato, agamāsīti attho. Puna gatoti sampatto, sampāpuṇīti attho. “Icchānaṅgale”ti",
  "tika-s0105t1:17_5": "idaṁ tadā bhagavato gocaragāmanidassanaṁ, samīpatthe cetaṁ bhummaṁ. “Icchānaṅgalavanasaṇḍe”ti",
  "tika-s0105t1:17_6": "idaṁ pana nivāsaṭṭhānadassanaṁ, nippariyāyato adhikaraṇe cetaṁ bhummanti tadubhayampi",
  "tika-s0105t1:17_7": "padaṁ visesatthadassanena vivaranto “icchānaṅgalaṁ upanissāyā”tiādimāha. “Sīlakhandhāvāra”ntiādi",
  "tika-s0105t1:17_8": "vuttanayena veneyyahitasamapekkhanavaseneva bhagavato vihāradassanaṁ. Tattha dhammarājassa",
  "tika-s0105t1:17_9": "bhagavato sabbaso adhammaniggaṇhanaparā eva paṭipatti, sā ca sīlasamādhipaññāvasenāti",
  "tika-s0105t1:17_10": "sīlādittayasseva gahaṇaṁ. Sīlakhandhāvāranti cakkavattirañño dāruiṭṭhakādikataṁ khandhāvārasadisaṁ",
  "tika-s0105t1:17_11": "sīlasaṅkhātaṁ khandhāvāraṁ bandhitvā viharatīti sambandho. Dārukkhandhādīhi āsamantato",
  "tika-s0105t1:17_12": "varanti parikkhipanti etthāti hi khandhāvāro a-kārassa dīghaṁ katvā, rājūnaṁ aciranivāsaṭṭhānaṁ.",
  "tika-s0105t1:17_13": "Tattha pana bhagavato aciranivasanakiriyāsambandhamattena bhayanivāraṇaṭṭhena taṁsadisatāya",
  "tika-s0105t1:17_14": "sīlampi tathā vuccati. Samādhikontanti sammāsamādhisaṅkhātaṁ maṅgalasattiṁ. Sabbaññutaññāṇapadanti",
  "tika-s0105t1:17_15": "sabbaññutaññāṇasaṅkhātaṁ jayamantapadaṁ. Parivattayamānoti parijappamāno. “Sabbaññutaññāṇasara”ntipi",
  "tika-s0105t1:17_16": "pāṭho, sabbaññutaññāṇavajiraggasaraṁ aparāparaṁ samparivattamānoti attho. Yathābhirucitena",
  "tika-s0105t1:17_17": "vihārenāti sabbavihārasādhāraṇadassanaṁ, dibbavihārādīsu yena yena attanā abhirucitena",
  "tika-s0105t1:17_18": "vihārena viharatīti attho.",
  "tika-s0105t1:18": "Pokkharasātivatthuvaṇṇanā",
  "tika-s0105t1:19_0": "255.Manteti iruvedādimantasatthe. Iruvedādayo hi guttabhāsitabbaṭṭhena “mantā”ti",
  "tika-s0105t1:19_1": "vuccanti. Aṇa-saddo saddeti āha “sajjhāyatī”ti. Lokiyā pana vadanti “brahmuno apaccaṁ",
  "tika-s0105t1:19_2": "brāhmaṇo, nāgamo, ṇattaṁ, dīghādī”ti. Kasmā ayameva vacanattho vuttoti āha “idamevā”tiādi.",
  "tika-s0105t1:19_3": "Atha kesaṁ itaro vacanatthoti codanamapaneti “ariyā panā”tiādinā. Atha vā yaṁ lokiyā",
  "tika-s0105t1:19_4": "vadanti “brahmunā jāto brāhmaṇo”tiādiniruttiṁ, taṁ paṭikkhipituṁ evaṁ vuttaṁ. “Idamevā”ti",
  "tika-s0105t1:19_5": "hi avadhāraṇena taṁ paṭikkhipati. “Jātibrāhmaṇāna”nti pana iminā saddantarena dassitesu",
  "tika-s0105t1:19_6": "jātibrāhmaṇavisuddhibrāhmaṇavasena duvidhesu brāhmaṇesu visuddhibrāhmaṇānaṁ niruttiṁ",
  "tika-s0105t1:19_7": "dassento “ariyā panā”tiādimāha. Bahanti pāpe bahi karontīti hi ariyā brāhmaṇā niruttinayena.",
  "tika-s0105t1:19_8": "“Tassa kira kāyo setapokkharasadiso”ti idamevassa nāmalābhahetudassanaṁ, sesaṁ pana",
  "tika-s0105t1:19_9": "tappasaṅgena yathāvijjamānavisesadassanameva. Tenāha “iti naṁ pokkharasadisattā pokkharasātīti",
  "tika-s0105t1:19_10": "sañjānantī”ti. Pokkharena sadiso kāyo yassāti hi pokkharasātī niruttinayena. Sātasaddo",
  "tika-s0105t1:19_11": "vā sadisattho, pokkharena sāto sadiso kāyo tathā, so yassāti pokkharasātī. Setapokkharasadisoti",
  "tika-s0105t1:19_12": "setapadumavaṇṇo. Devanagareti ālakamandādidevapure. Ussāpitarajatatoraṇanti gambhīranemanikhātaṁ",
  "tika-s0105t1:19_13": "accuggataṁ rajatamayaṁ indakhīlaṁ. Kāḷamegharājīti kadāci dissamānā kāḷaabbhalekhā.",
  "tika-s0105t1:19_14": "Rajatapanāḷikāti rajatamayatumbaṁ. Suvaṭṭitāti vaṭṭabhāvassa yuttaṭṭhāne suṭṭhu vaṭṭulā.",
  "tika-s0105t1:19_15": "Kāḷavaṅgatilakādīnamabhāvena suparisuddhā.“Arājake”tiādināpi sobhaggappattabhāvameva nidasseti.",
  "tika-s0105t1:20_0": "Idāni aparampi tassa nāmalābhahetuṁ dassento “ayaṁ panā”tiādimāha. Tattha ca “himavantapadese",
  "tika-s0105t1:20_1": "mahāsare padumagabbhe nibbattī”ti idamevassa nāmalābhahetudassanaṁ. Sesaṁ pana tappasaṅgena",
  "tika-s0105t1:20_2": "tathāpavattākāradassanameva. Tenāha “iti naṁ pokkhare sayitattā pokkharasātīti sañjānantī”ti.",
  "tika-s0105t1:20_3": "Pokkhare kamale sayatīti hi pokkharasātī, sātaṁ vā vuccati samasaṇṭhānaṁ, pokkhare",
  "tika-s0105t1:20_4": "jātaṁ samasaṇṭhānaṁ tathā, tamassatthītipi pokkharasātī. Yaṁ pana ācariyena vuttaṁ",
  "tika-s0105t1:20_5": "“imassa brāhmaṇassa kīdiso pubbayogo, yena naṁ bhagavā anuggaṇhituṁ taṁ ṭhānaṁ upagatoti",
  "tika-s0105t1:20_6": "āhā”ti, tadetaṁ “ayaṁ panā”tiādivacanaṁ ekadesameva sandhāya vuttaṁ. “So tato manussaloka”ntiādivacanato",
  "tika-s0105t1:20_7": "devaloke nibbattīti ettha aparāparaṁ nibbatti eva vuttāti daṭṭhabbaṁ. Tathārūpena",
  "tika-s0105t1:20_8": "kammena nibbattimeva sandhāya “mātukucchivāsaṁ jigucchitvā”tiādi vuttaṁ. “Padumagabbhe",
  "tika-s0105t1:20_9": "nibbattī”ti iminā saṁsedajoyeva hutvā nibbattīti dasseti. Na pupphatīti na vikasati.",
  "tika-s0105t1:20_10": "Tenāti tāpasena. Nāḷatoti pupphadaṇḍato. Suvaṇṇacuṇṇehi piñjaraṁ hemavaṇṇo yassāti",
  "tika-s0105t1:20_11": "suvaṇṇacuṇṇapiñjaro, taṁ, suvaṇṇacuṇṇehi vikiṇṇabhāvena hemavaṇṇanti attho. Piñjarasaddo",
  "tika-s0105t1:20_12": "hi hemavaṇṇapariyāyoti sāratthadīpaniyaṁ vuttaṁ. Esa nayo padumareṇupiñjaranti etthāpi.",
  "tika-s0105t1:20_13": "Rajatabimbakanti rūpiyamayarūpakaṁ. Paṭijaggāmīti posemi. Pāranti pariyosānaṁ, nipphatti",
  "tika-s0105t1:20_14": "vā vuccati nadīsamuddādīnaṁ pariyosānabhūtaṁ pāraṁ viyāti katvā. Paṭisandhipaññāsaṅkhātena",
  "tika-s0105t1:20_15": "sabhāvañāṇena paṇḍito. Iti kattabbesu, vedesu vā visāradapaññāsaṅkhātena veyyattiyena",
  "tika-s0105t1:20_16": "byatto. Aggabrāhmaṇoti disāpāmokkhabrāhmaṇo. Sippanti vedasippaṁ tasseva pakaraṇādhigatattā.",
  "tika-s0105t1:20_17": "Brahmadeyyaṁ adāsīti vakkhamānanayena brahmadeyyaṁ katvā adāsi.",
  "tika-s0105t1:21_0": "“Ajjhāvasatī”ti ettha adhi-saddo, ā-saddo ca upasaggamattaṁ, tato “ukkaṭṭha”nti idaṁ",
  "tika-s0105t1:21_1": "ajjhāpubbavasayoge bhummatthe upayogavacanaṁ. Adhi-saddo vā issariyattho, ā-saddo",
  "tika-s0105t1:21_2": "mariyādattho tato “ukkaṭṭha”nti idaṁ kammappavacanīyayoge bhummatthe upayogavacananti",
  "tika-s0105t1:21_3": "dasseti “ukkaṭṭhanāmake”tiādinā. Tadevatthaṁ vivarituṁ “tassā”tiādi vuttaṁ. “Tassa",
  "tika-s0105t1:21_4": "nagarassa sāmiko hutvā”ti hi “abhibhavitvā”ti etassatthavivaraṇaṁ, tenetaṁ dīpeti",
  "tika-s0105t1:21_5": "“sāmibhāvo abhibhavana”nti. “Yāya mariyādāyā”tiādi pana ā-saddassatthavivaraṇaṁ,",
  "tika-s0105t1:21_6": "tenetaṁ dīpeti “āsaddo mariyādattho, mariyādā ca nāma yāya tattha vasitabbaṁ, sāyeva",
  "tika-s0105t1:21_7": "aparādhīnatā”ti. Yāya mariyādāyāti hi yāya aparādhīnatāsaṅkhātāya anaññasādhāraṇāya",
  "tika-s0105t1:21_8": "avatthāyāti attho. “Upasaggavasenā”tiādi pana “ukkaṭṭhanāmake”ti etassatthavivaraṇaṁ,",
  "tika-s0105t1:21_9": "tenetaṁ dīpeti “satipi bhummavacanappasaṅge dhātvatthānuvattakavisesakabhūtehi duvidhehipi",
  "tika-s0105t1:21_10": "upasaggehi yuttattā upayogavacanamevettha vihita”nti. “Tassa kirā”tiādi pana atthānugatasamaññāparidīpanaṁ.",
  "tika-s0105t1:21_11": "Vatthu nāma nagaramāpanārahabhūmippadeso “ārāmavatthu, vihāravatthū”tiādīsu viya.",
  "tika-s0105t1:22_0": "Ukkāti daṇḍadīpikā. Aggahesunti “ajja maṅgaladivaso, tasmā sunakkhattaṁ, tatthāpi",
  "tika-s0105t1:22_1": "ayaṁ sukhaṇo mā atikkamī”ti rattivibhāyanaṁ anurakkhantā, rattiyaṁ ālokakaraṇatthāya",
  "tika-s0105t1:22_2": "ukkā ṭhapetvā ukkāsu jalamānāsu nagarassa vatthuṁ aggahesuṁ, tenetaṁ dīpeti – ukkāsu",
  "tika-s0105t1:22_3": "ṭhitāti ukkaṭṭhā. Mūlavibhujādi ākatigaṇapakkhepena, niruttinayena vā ukkāsu vijjotayantīsu",
  "tika-s0105t1:22_4": "ṭhitāti ukkaṭṭhā, tathā ukkāsu ṭhitāsu ṭhitā āsītipi ukkaṭṭhāti. Majjhimāgamaṭṭhakathāyaṁ",
  "tika-s0105t1:22_5": "pana evaṁ vuttaṁ “tañca nagaraṁ ‘maṅgaladivaso sukhaṇo, sunakkhattaṁ mā atikkamī’ti",
  "tika-s0105t1:22_6": "rattimpi ukkāsu ṭhitāsu māpitattā ukkaṭṭhātipi vuccati, daṇḍadīpikāsu jāletvā dhāriyamānāsu",
  "tika-s0105t1:22_7": "māpitattāti vuttaṁ hotī”ti, tadapiminā saṁsandati ceva sameti ca nagaravatthupariggahassapi",
  "tika-s0105t1:22_8": "nagaramāpanapariyāpannattāti daṭṭhabbaṁ. Apare pana bhaṇanti “bhūmibhāgasampattiyā,",
  "tika-s0105t1:22_9": "upakaraṇasampattiyā, manussasampattiyā ca taṁ nagaraṁ ukkaṭṭhaguṇayogato ukkaṭṭhāti",
  "tika-s0105t1:22_10": "nāmaṁ labhatī”ti. Lokiyā pana vadanti “ukkā dhārīyati etassa māpitakāleti ukkaṭṭhā,",
  "tika-s0105t1:22_11": "vaṇṇavikāroya”nti, itthiliṅgavasena cāyaṁ samaññā, tenevidha payogo dissati “yathā",
  "tika-s0105t1:22_12": "ca bhavaṁ gotamo ukkaṭṭhāya aññāni upāsakakulāni upasaṅkamatī”ti mūlapariyāyasuttādīsu",
  "tika-s0105t1:22_13": "ca “ekaṁ samayaṁ bhagavā ukkaṭṭhāyaṁ viharati subhagavane sālarājamūle”tiādi. Evamettha",
  "tika-s0105t1:22_14": "hotu upasaggavasena upayogavacanaṁ, kathaṁ panetaṁ sesapadesu siyāti anuyogenāha",
  "tika-s0105t1:22_15": "“tassa anupayogattā sesapadesū”ti. Tattha tassāti upasaggavasena upayogasaññuttassa",
  "tika-s0105t1:22_16": "“ukkaṭṭha”nti padassa. Anupayogattāti visesanabhāvena anupayuttattā. Sesapadesūti",
  "tika-s0105t1:22_17": "“sattussada”ntiādīsu sattasu padesu.",
  "tika-s0105t1:23_0": "Kiṁ nu khvāyaṁ saddapayogo saddalakkhaṇānugatoti codanamapaneti “tattha…pe… pariyesitabba”nti",
  "tika-s0105t1:23_1": "iminā. Tatthāti upasaggavasena, anupayogavasena ca upayogavacananti vutte dubbidhepi",
  "tika-s0105t1:23_2": "vidhāne. Lakkhaṇanti gahaṇūpāyañāyabhūtaṁ saddalakkhaṇaṁ, suttaṁ vā. Pariyesitabbanti",
  "tika-s0105t1:23_3": "saddasatthesu vijjamānattā ñāṇena gavesitabbaṁ, gahetabbanti vuttaṁ hoti. Etena hi",
  "tika-s0105t1:23_4": "saddalakkhaṇānugatovāyaṁ saddapayogoti dasseti, saddavidū ca icchanti “upaanuadhiāiccādipubbavasayoge",
  "tika-s0105t1:23_5": "sattamiyatthe upayogavacanaṁ pāpuṇāti, visesitabbapade ca yathāvidhimanupayogo visesanapadānaṁ",
  "tika-s0105t1:23_6": "samānādhikaraṇabhūtāna”nti. Tatra yadā adhi-saddo, ā-saddo ca upasaggamattaṁ, tadā",
  "tika-s0105t1:23_7": "“tatiyāsattamīnañcā”ti lakkhaṇena ajjhāpubbavasayoge upayogavacanaṁ. Tathā hi vadanti",
  "tika-s0105t1:23_8": "“sattamiyatthe kāladisāsu upānvajjhāvasayoge, adhipubbasiṭhāvasānaṁ payoge, tappānacāresu",
  "tika-s0105t1:23_9": "ca dutiyā. Kāle pubbaṇhasamayaṁ nivāsetvā, ekaṁ samayaṁ bhagavā, kañci kālaṁ purejātapaccayena",
  "tika-s0105t1:23_10": "paccayo, imaṁ rattiṁ cattāro mahārājāno. Disāyaṁ purimaṁ disaṁ dhataraṭṭho. Upādipubbavasayoge",
  "tika-s0105t1:23_11": "gāmaṁ upavasati, gāmaṁ anuvasati, gāmaṁ āvasati, agāraṁ ajjhāvasati, adhipubbasiṭhāvasānaṁ",
  "tika-s0105t1:23_12": "payoge pathaviṁ adhisessati, gāmaṁ adhitiṭṭhati, gāmaṁ ajjhāvasati. Tappānacāresu",
  "tika-s0105t1:23_13": "nadiṁ pivati, gāmaṁ carati iccādīti.",
  "tika-s0105t1:24_0": "Yadā pana adhi-saddo issariyattho, ā-saddo ca mariyādattho, tadā “kammappavacanīyayutte”ti",
  "tika-s0105t1:24_1": "lakkhaṇena kammappavacanīyayoge upayogavacanaṁ. Tathā hi vadanti “anuādayo upasaggā,",
  "tika-s0105t1:24_2": "dhīādayo nipātā ca kammappavacanīyasaññā honti kiriyāsaṅkhātaṁ kammaṁ pavacanīyaṁ",
  "tika-s0105t1:24_3": "yesaṁ te kammappavacanīyā”ti. Sesapadānaṁ pana yathāvidhimanupayoge katarena lakkhaṇena",
  "tika-s0105t1:24_4": "upayogavacananti? Yathāvuttalakkhaṇeneva. Yajjevaṁ tesampi ādhārabhāvato nānādhāratā",
  "tika-s0105t1:24_5": "siyāti? Na, bahūnampi padānaṁ nagaravasena ekatthabhāvato. Sakatthamattañhi tesaṁ",
  "tika-s0105t1:24_6": "nānākaraṇanti. Aññe pana saddavidū evamicchanti “samānādhikaraṇapadānaṁ paccekaṁ",
  "tika-s0105t1:24_7": "kiriyāsambandhanena visesitabbapadena samānavacanatā yathā ‘kaṭaṁ karoti, vipulaṁ,",
  "tika-s0105t1:24_8": "dassanīya’nti ettha ‘kaṭaṁ karoti, vipulaṁ karoti, dassanīyaṁ karotī’ti paccekaṁ",
  "tika-s0105t1:24_9": "kiriyāsambandhanena kammattheyeva dutiyā”ti, tadetaṁ vicāretabbaṁ visesanapadānaṁ",
  "tika-s0105t1:24_10": "samānādhikaraṇānaṁ kiriyāsambajjhanābhāvato. Yadā hi kiriyāsambajjhanaṁ, tadā visesanameva na hotīti.",
  "tika-s0105t1:25_0": "Ussadatā nāmettha bahulatāti vuttaṁ “bahujana”nti. Taṁ pana bahulataṁ dasseti “ākiṇṇamanussa”ntiādinā.",
  "tika-s0105t1:25_1": "Araññādīsu gahetvā posetabbā posāvaniyā, etena tesaṁ dhammabhāvaṁ dasseti. Āvijjhitvāti",
  "tika-s0105t1:25_2": "parikkhipitvā. Khaṇitvā katā pokkharaṇī, ābandhitvā kataṁ taḷākaṁ. Acchinnūdakaṭṭhāneyeva",
  "tika-s0105t1:25_3": "jalajakusumāni jātānīti vuttaṁ “udakassa niccabharitānevā”ti. Udakassāti ca pūraṇakiriyāyoge",
  "tika-s0105t1:25_4": "karaṇatthe sāmivacanaṁ “mahante mahante sāṇipasibbake kārāpetvā hiraññasuvaṇṇassa",
  "tika-s0105t1:25_5": "pūrāpetvā”tiādīsu viya. Saha dhaññenātisadhaññanti nagarasaddāpekkhāya napuṁsakaliṅgena",
  "tika-s0105t1:25_6": "vuttaṁ, yathāvākyaṁ vā upayogavacanena. Evaṁ sabbattha. Pubbaṇṇāparaṇṇādibhedaṁ bahudhaññasannicayanti",
  "tika-s0105t1:25_7": "ettha ādisaddena tadubhayavinimuttaṁ alābukumbhaṇḍādisūpeyyaṁ saṅgaṇhāti. Tenāyamattho",
  "tika-s0105t1:25_8": "viññāyati – nayidha dhaññasaddo sāliādidhaññavisesavācako, posane sādhuttamattena",
  "tika-s0105t1:25_9": "pana niravasesapubbaṇṇāparaṇṇasūpeyyavācako, virūpekasesavasena vā payuttoti. Ettāvatāti",
  "tika-s0105t1:25_10": "yathāvuttapadattayena. Rājalīlāyāti rājūnaṁ vilāsena. Samiddhiyā upabhogaparibhogasampuṇṇabhāvena",
  "tika-s0105t1:25_11": "sampatti samiddhisampatti.",
  "tika-s0105t1:26_0": "“Rājabhogga”nti vutte “kena dinna”nti avassaṁ pucchitabbato evaṁ vuttanti dasseti",
  "tika-s0105t1:26_1": "“kenā”tiādinā. Raññā viya bhuñjitabbanti vā rājabhogganti aṭṭhakathāto aparo nayo.",
  "tika-s0105t1:26_2": "Yāva puttanattapanattaparamparā kulasantakabhāvena rājato laddhattā “rañño dāyabhūta”nti",
  "tika-s0105t1:26_3": "vuttaṁ. “Dhammadāyādā me bhikkhave bhavathā”tiādīsu viya ca dāyasaddo dāyajjapariyāyoti",
  "tika-s0105t1:26_4": "āha “dāyajjanti attho”ti. Kathaṁ dinnattā brahmadeyyaṁ nāmāti codanaṁ pariharati",
  "tika-s0105t1:26_5": "“chattaṁ ussāpetvā”tiādinā. Rājanīhārena paribhuñjitabbato hi uddhaṁ paribhogalābhassa",
  "tika-s0105t1:26_6": "brahmadeyyatā nāma natthi, idañca tathā dinnameva, tasmā brahmadeyyaṁ nāmāti vuttaṁ",
  "tika-s0105t1:26_7": "hoti. Chejjabhejjanti sarīradaṇḍadhanadaṇḍādibhedaṁ daṇḍamāha. Nadītitthapabbatādīsūti",
  "tika-s0105t1:26_8": "nadītitthapabbatapādagāmadvāraaṭavimukhādīsu. Setacchattaggahaṇena sesarājakakudhabhaṇḍampi",
  "tika-s0105t1:26_9": "gahitaṁ tappamukhattāti veditabbaṁ. “Raññā bhuñjitabba”ntveva vutte idhādhippetattho",
  "tika-s0105t1:26_10": "na pākaṭoti hutvā-saddaggahaṇaṁ kataṁ. Tañhi so rājakulato asamudāgatopi rājā hutvā",
  "tika-s0105t1:26_11": "bhuñjituṁ labhatīti ayamidhādhippeto attho. Dātabbanti dāyaṁ, “rājadāya”nti imināva",
  "tika-s0105t1:26_12": "raññā dinnabhāve siddhe “raññā pasenadinā kosalena dinna”nti puna ca vacanaṁ kimatthiyanti",
  "tika-s0105t1:26_13": "āha “dāyakarājadīpanattha”ntiādi. Asukena raññā dinnanti dāyakarājassa adīpitattā",
  "tika-s0105t1:26_14": "evaṁ vuttanti adhippāyo. Ettha ca paṭhamanaye “rājabhogga”nti pade pucchāsambhavato",
  "tika-s0105t1:26_15": "idaṁ vuttaṁ, dutiyanaye pana “rājadāya”nti padeti ayampi viseso daṭṭhabbo. Tattha",
  "tika-s0105t1:26_16": "atibahulatāya purato ṭhapanokāsābhāvato passenapi odanasūpabyañjanādi dīyati etassāti",
  "tika-s0105t1:26_17": "pasenadi, aluttasamāsavasena. So hi rājā taṇḍuladoṇassa odanampi tadupiyena sūpabyañjanena",
  "tika-s0105t1:26_18": "bhuñjati. Tathā hi naṁ bhuttapātarāsakāle satthu santikamāgantvā ito cito ca samparivattantaṁ",
  "tika-s0105t1:26_19": "niddāya abhibhuyyamānaṁ ujukaṁ nisīditumasakkontaṁ bhagavā –",
  "tika-s0105t1:27": "“Middhī yadā hoti mahagghaso ca,",
  "tika-s0105t1:28": "Niddāyitā samparivattasāyī;",
  "tika-s0105t1:29": "Mahāvarāhova nivāpavuṭṭho,",
  "tika-s0105t1:30": "Punappunaṁ gabbhamupeti mando”ti. ;",
  "tika-s0105t1:31": "Imāya gāthāya ovadi. Bhāgineyyañca so sudassanaṁ nāma māṇavaṁ –",
  "tika-s0105t1:32": "“Manujassa sadā satīmato,",
  "tika-s0105t1:33": "Mattaṁ jānato laddhabhojane;",
  "tika-s0105t1:34": "Tanukassa bhavanti vedanā,",
  "tika-s0105t1:35": "Saṇikaṁ jīrati āyupālaya”nti. –",
  "tika-s0105t1:36_0": "Imaṁ gāthaṁ bhagavato santike uggahāpetvā attano bhuñjantassa osānapiṇḍakāle devasikaṁ",
  "tika-s0105t1:36_1": "bhaṇāpeti, so aparena samayena tassā gāthāya atthaṁ sallakkhetvā punappunaṁ osānapiṇḍapariharaṇena",
  "tika-s0105t1:36_2": "nāḷikodanamattāya saṇṭhahitvā tanusarīro balavā sukhappatto ahosīti. Udānaṭṭhakathāyaṁ",
  "tika-s0105t1:36_3": "pana evaṁ vuttaṁ “paccāmittaṁ parasenaṁ jinātīti pasenadī”ti. Saddavidūpi hi ja-kārassa",
  "tika-s0105t1:36_4": "da-kāre idamudāharanti. So hi attano bhāgineyyaṁ ajātasatturājānaṁ, pañcacorasatādīni",
  "tika-s0105t1:36_5": "ca avaruddhakāni jinātīti. Kosalaraṭṭhassādhipatibhāvato kosalo, tasmā kosalādhipatinā",
  "tika-s0105t1:36_6": "pasenadi nāmakena raññā dinnanti attho veditabbo. Nissaṭṭhapariccattatāsaṅkhātena",
  "tika-s0105t1:36_7": "puna aggahetabbabhāveneva dinnattā idha brahmadeyyaṁ nāma, na tu purimanaye viya",
  "tika-s0105t1:36_8": "rājasaṅkhepena paribhuñjitabbabhāvena dinnattāti āha “yathā”tiādi. Nissaṭṭhaṁ hutvā,",
  "tika-s0105t1:36_9": "nissaṭṭhabhāvena vā pariccattaṁ nissaṭṭhapariccattaṁ, muttacāgavasena cajitanti attho.",
  "tika-s0105t1:37_0": "Savanaṁ upalabbhoti dasseti “upalabhī”ti iminā, so cāyamupalabbho savanavaseneva",
  "tika-s0105t1:37_1": "jānananti vuttaṁ “sotadvārasampattavacananigghosānusārena aññāsī”ti. Sotadvārānusāraviññāṇavīthivasena",
  "tika-s0105t1:37_2": "jānanameva hi idha savanaṁ teneva “samaṇo khalu bho gotamo”tiādinā vuttassatthassa",
  "tika-s0105t1:37_3": "adhigatattā, na pana sotadvāravīthivasena sutamattaṁ tena tadatthassa anadhigatattā.",
  "tika-s0105t1:37_4": "Avadhāraṇaphalattā saddapayogassa sabbampi vākyaṁ antogadhāvadhāraṇaṁ. Tasmā tadatthajotakasaddena",
  "tika-s0105t1:37_5": "vināpi aññatthāpohanavasena assosi eva, nāssa koci savanantarāyo ahosīti ayamattho",
  "tika-s0105t1:37_6": "viññāyatīti āha “padapūraṇamatte nipāto”ti, antogadhāvadhāraṇepi ca sabbasmiṁ vākye",
  "tika-s0105t1:37_7": "nītatthato avadhāraṇatthaṁ kho-saddaggahaṇaṁ “evā”ti sāmatthiyā sātisayaṁ etadatthassa",
  "tika-s0105t1:37_8": "viññāyamānattāti paṭhamavikappo vutto, nītatthato avadhāraṇena ko attho ekantiko",
  "tika-s0105t1:37_9": "kato, avadhārito cāti vuttaṁ “tatthā”tiādi. Atha padapūraṇamattena kho-saddena kiṁ",
  "tika-s0105t1:37_10": "payojananti codanamapaneti “padapūraṇenā”tiādinā, akkharasamūhapadassa, padasamūhavākyassa",
  "tika-s0105t1:37_11": "ca siliṭṭhatāpayojanamattamevāti attho. “Assosī”ti hidaṁ padaṁ kho-sadde gahite tena",
  "tika-s0105t1:37_12": "phullitaṁ maṇḍitaṁ vibhūsitaṁ viya hontaṁ pūritaṁ nāma hoti, tena ca purimapacchimapadāni",
  "tika-s0105t1:37_13": "sukhuccāraṇavasena siliṭṭhāni honti, na tasmiṁ aggahite, tasmā padapūraṇamattampi",
  "tika-s0105t1:37_14": "padabyañjanasiliṭṭhatāpayojananti vuttaṁ hoti. Mattasaddo cettha visesanivattiattho,",
  "tika-s0105t1:37_15": "tenassa anatthantaradīpanatā dassitā, eva-saddena pana padabyañjanasiliṭṭhatāya ekantikatā.",
  "tika-s0105t1:38_0": "“Samaṇo khalū”tiādi yathāsutatthanidassananti dasseti “idānī”tiādinā. Samitapāpattāti",
  "tika-s0105t1:38_1": "ettha accantaṁ anavasesato savāsanaṁ samitapāpattāti attho gahetabbo. Evañhi bāhirakavītarāgasekkhāsekkhapāpasamanato",
  "tika-s0105t1:38_2": "bhagavato pāpasamanaṁ yathārahaṁ visesitaṁ hoti. Tena vuttaṁ “bhagavā ca anuttarena",
  "tika-s0105t1:38_3": "ariyamaggena samitapāpo”ti. Tadevatthaṁ niddesapāṭhena sādhetuṁ “vuttañheta”ntiādimāha.",
  "tika-s0105t1:38_4": "Assāti anena bhikkhunā, bhagavatā vā. Samitāti samāpitā, samabhāvaṁ vā āpādayitā,",
  "tika-s0105t1:38_5": "assa vā sampadānabhūtassa santā hontīti attho. Atthānugatā cāyaṁ bhagavati samaññāti",
  "tika-s0105t1:38_6": "vuttaṁ “bhagavā cā”tiādi. Tenāti tathā samitapāpattā. Yathābhūtaṁ pavatto yathābhuccaṁ,",
  "tika-s0105t1:38_7": "tadeva guṇo, tena adhigataṁ tathā. “Khalū”ti idaṁ nepātikaṁ khalupacchābhattikapade",
  "tika-s0105t1:38_8": "viya, na nāmaṁ, anekatthattā ca nipātānaṁ anussavanatthova idhādhippetoti āha “anussavanatthe",
  "tika-s0105t1:38_9": "nipāto”ti, paramparasavanañcettha anussavanaṁ. Brāhmaṇajātisamudāgatanti brāhmaṇajātiyā",
  "tika-s0105t1:38_10": "āgataṁ, jātisiddhanti vuttaṁ hoti. Ālapanamattanti piyālapanavacanamattaṁ, na taduttari",
  "tika-s0105t1:38_11": "atthaparidīpanaṁ. Piyasamudāhārā hete “bho”ti vā “āvuso”ti vā “devānaṁ piyā”ti vā.",
  "tika-s0105t1:38_12": "Dhammapade brāhmaṇavatthupāṭhena, suttanipāte ca vāseṭṭhasuttapadena brāhmaṇajātisamudāgatālapanabhāvaṁ",
  "tika-s0105t1:38_13": "samatthetuṁ “vuttampi ceta”ntiādimāha.",
  "tika-s0105t1:39_0": "Tatrāyamattho – sace rāgādikiñcanehi sakiñcano assa, so āmantanādīsu “bho bho”ti",
  "tika-s0105t1:39_1": "vadanto hutvā vicaraṇato bhovādīyeva nāma hoti, na brāhmaṇo. “Akiñcanaṁ anādānaṁ,",
  "tika-s0105t1:39_2": "tamahaṁ brūmi brāhmaṇa”nti sesagāthāpadaṁ. Tattha rāgādayo satte kiñcanti maddanti",
  "tika-s0105t1:39_3": "palibuddhantīti kiñcanāni. Manussā kira goṇehi khalaṁ maddāpentā “kiñcehi kapila,",
  "tika-s0105t1:39_4": "kiñcehi kāḷakā”ti vadanti, tasmā kiñcanasaddo maddanattho veditabbo. Yathāha niddese",
  "tika-s0105t1:39_5": "“akiñcananti rāgakiñcanaṁ, dosa, moha, māna, diṭṭhi, kilesakiñcanaṁ, duccaritakiñcanaṁ,",
  "tika-s0105t1:39_6": "yassete kiñcanā pahīnā samucchinnā vūpasantā paṭippassaddhā abhabbuppattikā ñāṇagginā",
  "tika-s0105t1:39_7": "daḍḍhā, so vuccati akiñcano”ti. Gotamoti gottavasena parikittanaṁ, yaṁ “ādiccagotta”ntipi",
  "tika-s0105t1:39_8": "loke vadanti, sakyaputtoti pana jātivasena sākiyoti ca tasseva vevacanaṁ. Vuttañhetaṁ pabbajjāsutte –",
  "tika-s0105t1:40": "“Ādiccā nāma gottena, sākiyā nāma jātiyā;",
  "tika-s0105t1:41": "Tamhā kulā pabbajitomhi, na kāme abhipatthaya”nti. ;",
  "tika-s0105t1:42_0": "Tathā cāha “gotamoti bhagavantaṁ gottavasena parikittetī”tiādi. Tattha gaṁ tāyatīti",
  "tika-s0105t1:42_1": "gottaṁ, “gotamo”ti pavattamānaṁ abhidhānaṁ, buddhiñca ekaṁsikavisayatāya rakkhatīti",
  "tika-s0105t1:42_2": "attho. Yathā hi buddhi ārammaṇabhūtena atthena vinā na vattati, evaṁ abhidhānaṁ abhidheyyabhūtena,",
  "tika-s0105t1:42_3": "tasmā so gottasaṅkhāto attho tāni rakkhatīti vuccati, go-saddo cettha abhidhāne,",
  "tika-s0105t1:42_4": "buddhiyañca vattati. Tathā hi vadanti –",
  "tika-s0105t1:43": "“Go goṇe cendriye bhumyaṁ, vacane ceva buddhiyaṁ;",
  "tika-s0105t1:44": "Ādicce rasmiyañceva, pānīyepi ca vattate;",
  "tika-s0105t1:45": "Tesu atthesu goṇe thī, pumā ca itare pumā”ti.",
  "tika-s0105t1:46_0": "Tattha “gosu duyhamānāsu gato, gopañcamo”tiādīsu gosaddo goṇe vattati. “Gocaro”tiādīsu",
  "tika-s0105t1:46_1": "indriye. “Gorakkha”ntiādīsu bhūmiyaṁ. Tathā hi suttanipātaṭṭhakathāya vāseṭṭhasuttasaṁvaṇṇanāyaṁ",
  "tika-s0105t1:46_2": "vuttaṁ “gorakkhanti khettarakkhaṁ, kasikammanti vuttaṁ hoti. Pathavī hi ‘go’ti vuccati,",
  "tika-s0105t1:46_3": "tappabhedo ca “khetta”nti. “Gottaṁ nāma dve gottāni hīnañca gottaṁ, ukkaṭṭhañca gotta”ntiādīsu",
  "tika-s0105t1:46_4": "vacane, buddhiyañca vattati. “Gogottaṁ gotamaṁ name”ti porāṇakaviracanāya ādicce,",
  "tika-s0105t1:46_5": "ādiccabandhuṁ gotamaṁ sammāsambuddhaṁ namāmīti hi attho, “uṇhagū”tiādīsu rasmiyaṁ,",
  "tika-s0105t1:46_6": "uṇhā gāvo rasmiyo etassāti hi uṇhagu, sūriyo. “Gosītacandana”ntiādīsu pānīye, gosaṅkhātaṁ",
  "tika-s0105t1:46_7": "pānīyaṁ viya sītaṁ, tadeva candanaṁ tathā. Tasmiñhi uddhanato uddharitapakkuthitatelasmiṁ",
  "tika-s0105t1:46_8": "pakkhitte taṅkhaṇaññeva taṁ telaṁ sītalaṁ hotīti. Etesu pana atthesu goṇe vattamāno",
  "tika-s0105t1:46_9": "go-saddo yathārahaṁ itthiliṅgo ceva pulliṅgo ca, sesesu pana pulliṅgoyeva.",
  "tika-s0105t1:47_0": "Kiṁ panetaṁ gottaṁ nāmāti? Aññakulaparamparāya asādhāraṇaṁ tassa kulassa ādipurisasamudāgataṁ",
  "tika-s0105t1:47_1": "taṁkulapariyāpannasādhāraṇaṁ sāmaññarūpanti daṭṭhabbaṁ. Sādhāraṇameva hi idaṁ taṁkulapariyāpannānaṁ",
  "tika-s0105t1:47_2": "sādhāraṇato ca sāmaññarūpaṁ. Tathā hi taṁkule jātā suddhodanamahārājādayopi “gotamo”",
  "tika-s0105t1:47_3": "tveva vuccanti, teneva bhagavā attano pitaraṁ suddhodanamahārājānaṁ “atikkantavarā",
  "tika-s0105t1:47_4": "kho gotama tathāgatā”ti avoca, vessavaṇopi mahārājā bhagavantaṁ “vijjācaraṇasampannaṁ,",
  "tika-s0105t1:47_5": "buddhaṁ vandāma gotama”nti, āyasmāpi vaṅgīso āyasmantaṁ ānandaṁ “sādhu nibbāpanaṁ",
  "tika-s0105t1:47_6": "brūhi, anukampāya gotamā”ti. Idha pana bhagavantameva. Tenāha “bhagavantaṁ gottavasena",
  "tika-s0105t1:47_7": "parikittetī”ti. Tasmāti yathāvuttamatthattayaṁ paccāmasati. Ettha ca “samaṇo”ti iminā",
  "tika-s0105t1:47_8": "sarikkhakajanehi bhagavato bahumatabhāvo dassito tabbisayasamitapāpatāparikittanato,",
  "tika-s0105t1:47_9": "“gotamo”ti iminā lokiyajanehi tabbisayauḷāragottasambhūtatāparikittanato.",
  "tika-s0105t1:48_0": "Sakyassa suddhodanamahārājassa putto sakyaputto, iminā pana uccākulaparidīpanaṁ uditoditavipulakhattiyakulasambhūtatāparikittanato.",
  "tika-s0105t1:48_1": "Sabbakhattiyānañhi ādibhūtamahāsammatamahārājato paṭṭhāya asambhinnaṁ uḷāratamaṁ",
  "tika-s0105t1:48_2": "sakyarājakulaṁ. Yathāha –",
  "tika-s0105t1:49": "“Mahāsammatarājassa, vaṁsajo hi mahāmuni;",
  "tika-s0105t1:50": "Kappādismiñhi rājāsi, mahāsammatanāmako”ti. (mahāvaṁse dutiyaparicchede paṭhamagāthā);",
  "tika-s0105t1:51_0": "Kathaṁ saddhāpabbajitabhāvaparidīpananti āha “kenacī”tiādi. Parijiyanaṁ parihāyanaṁ",
  "tika-s0105t1:51_1": "pārijuññaṁ, parijiratīti vā parijiṇṇo, tassa bhāvo pārijuññaṁ, tena. Ñātipārijuññabhogapārijuññādinā",
  "tika-s0105t1:51_2": "kenaci pārijuññena parihāniyā anabhibhūto anajjhotthaṭo hutvā pabbajitoti attho.",
  "tika-s0105t1:51_3": "Tadeva pariyāyantarena vibhāvetuṁ “aparikkhīṇaṁyeva taṁ kulaṁ pahāyā”ti vuttaṁ. Aparikkhīṇanti",
  "tika-s0105t1:51_4": "hi ñātipārijuññabhogapārijuññādinā kenaci pārijuññena aparikkhayaṁ. Saddhāya pabbajitoti",
  "tika-s0105t1:51_5": "saddhāya eva pabbajito. Evañhi “kenacī”tiādinā nivattitavacanaṁ sūpapannaṁ hoti.",
  "tika-s0105t1:51_6": "Nanu ca “sakyakulā pabbajito”ti idaṁ uccākulā pabbajitabhāvaparidīpanameva siyā tadatthasseva",
  "tika-s0105t1:51_7": "viññāyamānattā, na saddhāpabbajitabhāvaparidīpanaṁ tadatthassa aviññāyamānattāti?",
  "tika-s0105t1:51_8": "Na kho panevaṁ daṭṭhabbaṁ mahantaṁ ñātiparivaṭṭaṁ, mahantañca bhogakkhandhaṁ pahāya",
  "tika-s0105t1:51_9": "saddhāpabbajitabhāvassa atthato siddhattā. Tathā hi lokanāthassa abhijātiyaṁ tassa",
  "tika-s0105t1:51_10": "kulassa na kiñci pārijuññaṁ, atha kho vuḍḍhiyeva, tato tassa samiddhatamabhāvo loke",
  "tika-s0105t1:51_11": "pākaṭo paññāto hoti, tasmā “sakyakulā pabbajito”ti ettakeyeva vutte tathā samiddhatamaṁ",
  "tika-s0105t1:51_12": "kulaṁ pahāya saddhāpabbajitabhāvo siddhoyevāti, imaṁ parihāraṁ “kenaci pārijuññenā”tiādinā",
  "tika-s0105t1:51_13": "vibhāvetīti daṭṭhabbaṁ. Tato paranti “kosalesu cārikaṁ caramāno”tiādivacanaṁ.",
  "tika-s0105t1:52": "“Sādhu dhammaruci rājā, sādhu paññāṇavā naro;",
  "tika-s0105t1:53": "Sādhu mittānamadubbho, pāpassākaraṇaṁ sukha”nti. ādīsu –",
  "tika-s0105t1:54_0": "Viya sādhusaddo idha sundaratthoti āha “sundaraṁ kho panā”ti. Khoti avadhāraṇatthe",
  "tika-s0105t1:54_1": "nipāto, panāti pakkhantaratthe. Evaṁ sātthakatāviññāpanatthañhi saṁvaṇṇanāyametesaṁ",
  "tika-s0105t1:54_2": "gahaṇaṁ. Sundaranti ca bhaddakaṁ, bhaddakatā ca passantānaṁ hitasukhāvahabhāvenāti",
  "tika-s0105t1:54_3": "vuttaṁ “atthāvahaṁ sukhāvaha”nti. Attho cettha diṭṭhadhammikasamparāyikaparamatthavasena",
  "tika-s0105t1:54_4": "tividhaṁ hitaṁ sukhampi tatheva tividhaṁ sukhaṁ.",
  "tika-s0105t1:55_0": "Tathārūpānanti tādisānaṁ, ayaṁ saddato attho. Atthamattaṁ pana dassetuṁ “evarūpāna”nti",
  "tika-s0105t1:55_1": "vuttaṁ. Yādisehi ca guṇehi bhagavā samannāgato catuppamāṇikassa lokassa sabbakālampi-accantāya-saddhāya-pasādanīyo",
  "tika-s0105t1:55_2": "tesaṁ yathābhūtasabhāvattā, tādisehi guṇehi samannāgatabhāvaṁ sandhāya “tathārūpānaṁ",
  "tika-s0105t1:55_3": "arahata”nti vuttanti dassento “yathārūpo”tiādimāha. Laddhasaddhānanti laddhasaddahānaṁ,",
  "tika-s0105t1:55_4": "parajanassa saddhaṁ paṭilabhantānanti vuttaṁ hoti. Laddhasaddānanti vā paṭiladdhakittisaddānaṁ,",
  "tika-s0105t1:55_5": "etena “arahata”nti padassa arahantānanti attho, arahantasamaññāya ca pākaṭabhāvo",
  "tika-s0105t1:55_6": "dassito, apica “yathārūpo so bhavaṁ gotamo”ti iminā “tathārūpāna”nti padassa aniyamavasena",
  "tika-s0105t1:55_7": "atthaṁ dassetvā sarūpaniyamavasenapi dassetuṁ “yathābhuccaguṇādhigamena loke arahantoti",
  "tika-s0105t1:55_8": "laddhasaddhāna”nti vuttaṁ, idampi hi “tathārūpāna”nti padasseva atthadassanaṁ, ayameva",
  "tika-s0105t1:55_9": "ca nayo ācariyehi adhippeto idha ṭīkāyaṁ, sāratthadīpaniyañca tatheva vuttattā. “Yathārūpā",
  "tika-s0105t1:55_10": "te bhavanto arahanto”ti avatvā “yathārūpo so bhavaṁ gotamo”ti vacanaṁ bhagavatiyeva",
  "tika-s0105t1:55_11": "garugāravavasena “tathārūpānaṁ arahata”nti puthuvacananiddiṭṭhabhāvaviññāpanatthaṁ.",
  "tika-s0105t1:55_12": "Attani, garūsu ca hi bahuvacanaṁ icchanti saddavidū. “Yathābhucca…pe… arahata”nti",
  "tika-s0105t1:55_13": "iminā ca dhammappamāṇānaṁ, lūkhappamāṇānañca sattānaṁ bhagavato pasādāvahataṁ yathārutato",
  "tika-s0105t1:55_14": "dasseti arahantabhāvassa tesaññeva yathārahaṁ visayattā, taṁdassanena pana itaresampi",
  "tika-s0105t1:55_15": "rūpappamāṇaghosappamāṇānaṁ pasādāvahatā dassitāyeva tadavinābhāvatoti daṭṭhabbaṁ.",
  "tika-s0105t1:56_0": "Pasādasommānīti pasannāni, sītalāni ca, pasādavasena vā sītalāni, anena pasannamanataṁ",
  "tika-s0105t1:56_1": "dasseti. “Dassana”nti vuttepi taduttari kattabbatāsambhavato ayaṁ sambhāvanattho",
  "tika-s0105t1:56_2": "labbhatīti āha “dassanamattampi sādhu hotī”ti. Itarathā hi “dassanaññeva sādhu, na",
  "tika-s0105t1:56_3": "taduttari karaṇa”nti anadhippetattho āpajjati, sambhāvanattho cettha pi-saddo, api-saddo",
  "tika-s0105t1:56_4": "vā luttaniddiṭṭho. “Brahmacariyaṁ pakāsetī”ti ettha iti-saddo “abbhuggato”ti iminā",
  "tika-s0105t1:56_5": "sambandhamupagato, tasmā ayaṁ “sādhu hotī”ti idha iti-saddo “brāhmaṇo pokkharasātī",
  "tika-s0105t1:56_6": "ambaṭṭhaṁ māṇavaṁ āmantesī”ti iminā sambajjhitabbo, “ajjhāsayaṁ katvā”ti ca pāṭhaseso",
  "tika-s0105t1:56_7": "tadatthassa viññāyamānattā. Yassa hi attho viññāyati, saddo na payujjati, so “pāṭhaseso”ti",
  "tika-s0105t1:56_8": "vuccati, imamatthaṁ vibhāvento āha “dassanamattampi sādhu hotīti evaṁ ajjhāsayaṁ",
  "tika-s0105t1:56_9": "katvā”ti. Mūlapaṇṇāsake cūḷasīhanādasuttaṭṭhakathāya āgataṁ kosiyasakuṇavatthu cettha kathetabbaṁ.",
  "tika-s0105t1:57": "Ambaṭṭhamāṇavakathāvaṇṇanā",
  "tika-s0105t1:58_0": "256. “Ajjhāyako”ti idaṁ paṭhamapakatiyā garahāvacanameva, dutiyapakatiyā pasaṁsāvacanaṁ",
  "tika-s0105t1:58_1": "katvā voharanti yathā taṁ “puriso naro”ti dassetuṁ aggaññasuttapada mudāhaṭaṁ. Tattha",
  "tika-s0105t1:58_2": "imeti jhāyakanāmena samaññitā janā. Na jhāyantīti paṇṇakuṭīsu jhānaṁ na appenti na",
  "tika-s0105t1:58_3": "nipphādenti, gāmanigamasāmantaṁ osaritvā vedaganthe karontāva acchantīti attho. Taṁ",
  "tika-s0105t1:58_4": "panetesaṁ brāhmaṇajhāyakasaṅkhātaṁ paṭhamadutiyanāmaṁ upādāya tatiyameva jātanti",
  "tika-s0105t1:58_5": "āha “ajjhāyakātveva tatiyaṁ akkharaṁ upanibbatta”nti, akkharanti ca nirutti samaññā.",
  "tika-s0105t1:58_6": "Sā hi tasmiṁyeva niruḷhabhāvena aññattha asañcaraṇato “akkhara”nti vuccati. Mante",
  "tika-s0105t1:58_7": "parivattetīti vede sajjhāyati, pariyāpuṇātīti attho. Idha hi adhiāpubbai-saddavasena",
  "tika-s0105t1:58_8": "padasandhi, itarattha pana jhe-saddavasena. Mante dhāretīti yathāadhīte mante asammūḷhe",
  "tika-s0105t1:58_9": "katvā hadaye ṭhapeti.",
  "tika-s0105t1:59_0": "Āthabbaṇavedo parūpaghātakarattā sādhūnamaparibhogoti katvā “iruvedayajuvedasāmavedāna”nti",
  "tika-s0105t1:59_1": "vuttaṁ. Tattha iccante thomīyante devā etāyāti iru ica-dhātuvasena ca-kārassa ra-kāraṁ",
  "tika-s0105t1:59_2": "katvā, itthiliṅgoyaṁ. Yajjante pujjante devā anenāti yaju punnapuṁsakaliṅgavasena.",
  "tika-s0105t1:59_3": "Soyanti antaṁ karonti, sāyanti vā tanuṁ karonti pāpamanenāti sāmaṁ so-dhātupakkhe",
  "tika-s0105t1:59_4": "o-kārassa ā-kāraṁ katvā. Vidanti dhammaṁ, kammaṁ vā etehīti vedā, te eva mantā “sugatiyopi",
  "tika-s0105t1:59_5": "munanti, suyyanti ca etehī”ti katvā. Paharaṇaṁ saṅghaṭṭanaṁ pahataṁ, oṭṭhānaṁ pahataṁ",
  "tika-s0105t1:59_6": "tathā, tassa karaṇavasena, oṭṭhāni cāletvā paguṇabhāvakaraṇavasena pāraṁ gato, na",
  "tika-s0105t1:59_7": "atthavibhāvanavasenāti vuttaṁ hoti. Pāragūti ca niccasāpekkhatāya kitantasamāso.",
  "tika-s0105t1:60_0": "“Saha nighaṇṭunā”tiādinā yathāvākyaṁ vibhatyantavasena nibbacanadassanaṁ. Nighaṇṭurukkhādīnanti",
  "tika-s0105t1:60_1": "nighaṇṭu nāma rukkhaviseso, tadādikānamatthānanti attho, etena nighaṇṭurukkhapariyāyaṁ",
  "tika-s0105t1:60_2": "ādiṁ katvā tappamukhena sesapariyāyānaṁ tattha dassitattā so gantho nighaṇṭu nāma",
  "tika-s0105t1:60_3": "yathā taṁ “pārājikakaṇḍo, kusalattiko”ti ayamattho dassito iminā yathārutameva tadatthassa",
  "tika-s0105t1:60_4": "adhigatattā. Ācariyā pana evaṁ vadanti “vacanīyavācakabhāvena atthaṁ, saddañca nikhaḍati",
  "tika-s0105t1:60_5": "bhindati vibhajja dassetīti nikhaṇḍu, so eva kha-kārassa gha-kāraṁ katvā ‘nighaṇḍū’ti",
  "tika-s0105t1:60_6": "vutto”ti, tadetaṁ aṭṭhakathānayato aññanayadassananti gahetabbaṁ. Itarathā hi so",
  "tika-s0105t1:60_7": "aṭṭhakathāya virodho siyā, vicāretabbametaṁ. Akkharacintakā pana evamicchanti “tattha",
  "tika-s0105t1:60_8": "tatthāgatāni nāmāni nissesato ghaṭenti rāsiṁ karonti etthāti nighaṇṭu niggahitāgamenā”ti.",
  "tika-s0105t1:60_9": "Vevacanappakāsakanti pariyāyasaddadīpakaṁ, ekekassa atthassa anekapariyāyavacanavibhāvakanti",
  "tika-s0105t1:60_10": "attho. Nidassanamattañcetaṁ anekesampi atthānaṁ ekasaddavacanīyatāvibhāvanavasenapi",
  "tika-s0105t1:60_11": "tassa ganthassa pavattattā. Ko panesoti? Etarahi nāmaliṅgānusāsanaratanamālābhidhānappadīpikādi.",
  "tika-s0105t1:60_12": "Vacībhedādilakkhaṇā kiriyā kappīyati etenāti kiriyākappo, tatheva vividhaṁ kappīyati",
  "tika-s0105t1:60_13": "etenāti vikappo, kiriyākappo ca so vikappo cāti kiriyākappavikappo. So hi vaṇṇapadasambandhapadatthādivibhāgato",
  "tika-s0105t1:60_14": "bahuvikappoti katvā “kiriyākappavikappo”ti vuccati, so ca ganthavisesoyevāti vuttaṁ",
  "tika-s0105t1:60_15": "“kavīnaṁ upakārāvahaṁ sattha”nti, catunnampi kavīnaṁ kavibhāvasampadābhogasampadādipayojanavasena",
  "tika-s0105t1:60_16": "upakārāvaho ganthoti attho. Ko panesoti? Kabyabandhanavidhividhāyako kabyālaṅkāragītāsubodhālaṅkārādi.",
  "tika-s0105t1:60_17": "Idaṁ pana mūlakiriyākappaganthaṁ sandhāya vuttaṁ. So hi mahāvisayo satasahassagāthāparimāṇo,",
  "tika-s0105t1:60_18": "yaṁ “nayacariyādipakaraṇa”ntipi vadanti. Vacanatthato pana kiṭayati gameti ñāpeti",
  "tika-s0105t1:60_19": "kiriyādivibhāganti keṭubhaṁ kiṭa-dhātuto abhapaccayavasena, a-kārassa ca ukāro. Atha",
  "tika-s0105t1:60_20": "vā kiriyādivibhāgaṁ anavasesapariyādānato kiṭento gamanto obheti pūretīti keṭubhaṁ",
  "tika-s0105t1:60_21": "kiṭa-saddūpapadaubhadhātuvasena. Apica kiṭanti gacchanti kavayo bandhesu kosallametenāti",
  "tika-s0105t1:60_22": "keṭubhaṁ, purimanayenevettha padasiddhi. Ṭhānakaraṇādivibhāgato, nibbacanavibhāgato",
  "tika-s0105t1:60_23": "ca akkharā pabhedīyanti etenāti akkharappabhedo, taṁ pana chasu vedaṅgesu pariyāpannaṁ",
  "tika-s0105t1:60_24": "pakaraṇadvayamevāti vuttaṁ “sikkhā ca nirutti cā”ti. Tattha sikkhanti akkharasamayametāyāti",
  "tika-s0105t1:60_25": "sikkhā, akārādivaṇṇānaṁ ṭhānakaraṇapayatanapaṭipādakasatthaṁ. Nicchayena, nissesato",
  "tika-s0105t1:60_26": "vā utti nirutti, vaṇṇāgamavaṇṇavipariyāyādilakkhaṇaṁ. Vuttañca –",
  "tika-s0105t1:61": "“Vaṇṇāgamo vaṇṇavipariyāyo,",
  "tika-s0105t1:62": "Dve cāpare vaṇṇavikāranāsā;",
  "tika-s0105t1:63": "Dhātussa atthātisayena yogo,",
  "tika-s0105t1:64": "Taduccate pañcavidhā niruttī”ti. ;",
  "tika-s0105t1:65_0": "Idha pana tabbasena anekadhā nibbacanaparidīpakaṁ satthaṁ uttarapadalopena “niruttī”ti",
  "tika-s0105t1:65_1": "adhippetaṁ nibbacanavibhāgatopi akkharapabhedabhāvassa ācariyehi vuttattā, tamantarena",
  "tika-s0105t1:65_2": "nibbacanavibhāgassa ca byākaraṇaṅgena saṅgahitattā. Byākaraṇaṁ, nirutti ca hi paccekameva vedaṅgaṁ yathāhu –",
  "tika-s0105t1:66": "“Kappo byākaraṇaṁ joti-satthaṁ sikkhā nirutti ca;",
  "tika-s0105t1:67": "Chandoviciti cetāni, vedaṅgāni vadanti chā”ti.",
  "tika-s0105t1:68_0": "Tasmā byākaraṇaṅgena asaṅkarabhūtameva niruttinayena nibbacanamidhādhippetaṁ, na",
  "tika-s0105t1:68_1": "chasu byañjanapadesu viya tadubhayasādhāraṇanibbacanaṁ vedaṅgavisayattāti veditabbaṁ.",
  "tika-s0105t1:68_2": "Ayaṁ panettha mahāniddesaṭṭhakathāya āgataniruttinayavinicchayo. Tattha hi “nakkhattarājāriva",
  "tika-s0105t1:68_3": "tārakāna”nti ettha ra-kārāgamo viya avijjamānassa akkharassa āgamo vaṇṇāgamo nāma.",
  "tika-s0105t1:68_4": "Hiṁsanattā “hiṁso”ti vattabbe “sīho”ti parivattanaṁ viya vijjamānānamakkharānaṁ heṭṭhupariyavasena",
  "tika-s0105t1:68_5": "parivattanaṁ vaṇṇavipariyāyo nāma. “Navachannakedāni diyyatī”ti ettha a-kārassa e-kārāpajjanaṁ",
  "tika-s0105t1:68_6": "viya aññakkharassa aññakkharāpajjanaṁ vaṇṇavikāro nāma. “Jīvanassa mūto jīvanamūto”ti",
  "tika-s0105t1:68_7": "vattabbe “jīmūto”ti va-kāra na-kārānaṁ vināso viya vijjamānakkharānaṁ vināso vaṇṇavināso",
  "tika-s0105t1:68_8": "nāma. “Pharusāhi vācāhi pakubbamāno, āsajja maṁ tvaṁ vadase kumārā”ti ettha “pakubbamāno”ti",
  "tika-s0105t1:68_9": "padassa abhibhavamānoti atthapaṭipādanaṁ viya tattha tattha yathāyogaṁ visesatthapaṭipādanaṁ",
  "tika-s0105t1:68_10": "dhātūnamatthātisayena yogo nāmāti.",
  "tika-s0105t1:69_0": "Yathāvuttappabhedānaṁ tiṇṇaṁ vedānaṁ ayaṁ catutthoyeva siyā, atha kena saddhiṁ pañcamoti",
  "tika-s0105t1:69_1": "āha “āthabbaṇavedaṁ catutthaṁ katvā”ti. Āthabbaṇavedo nāma āthabbaṇavedikehi vihito",
  "tika-s0105t1:69_2": "parūpaghātakaro manto, so pana itihāsapañcamabhāvappakāsanatthaṁ gaṇitatāmattena",
  "tika-s0105t1:69_3": "gahito, na sarūpavasena, evañca katvā “etesa”nti padassa tesaṁ tiṇṇaṁ vedānantveva",
  "tika-s0105t1:69_4": "attho gahetabbo. Tañhi “tiṇṇaṁ vedāna”nti etassa visesananti. Itiha asāti evaṁ idha",
  "tika-s0105t1:69_5": "loke ahosi “āsā”tipi katthaci pāṭho, soyevattho. Iha ṭhāne iti evaṁ, idaṁ vā kammaṁ,",
  "tika-s0105t1:69_6": "vatthuṁ vā āsa icchāhītipi attho. Tassa ganthassa mahāvisayatādīpanatthañcettha vicchāvacanaṁ,",
  "tika-s0105t1:69_7": "iminā “itihāsā”ti vacanena paṭisaṁyutto itihāso taddhitavasenāti atthaṁ dasseti.",
  "tika-s0105t1:69_8": "Itiha āsa, itiha āsā”ti īdisavacanapaṭisaṁyutto itihāso niruttinayenāti atthadassanantipi",
  "tika-s0105t1:69_9": "vadanti. Akkharacintakā pana evamicchanti “itiha-saddo pārampariyopadese ekova nipāto,",
  "tika-s0105t1:69_10": "asati vijjatīti aso, itiha aso etasminti itihāso samāsavasenā”ti, tesaṁ mate “itiha",
  "tika-s0105t1:69_11": "asā”ti ettha evaṁ pārampariyopadeso asa vijjamāno ahosīti attho. “Purāṇakathāsaṅkhāto”ti",
  "tika-s0105t1:69_12": "iminā tassa ganthavisesabhāvamāha, bhāratanāmakānaṁ dvebhātikarājūnaṁ yuddhakathā,",
  "tika-s0105t1:69_13": "rāmarañño sītāharaṇakathā, narasīharājuppattikathāti evamādipurāṇakathāsaṅkhāto bhāratapurāṇarāmapurāṇanarasīhapurāṇādigantho",
  "tika-s0105t1:69_14": "itihāso nāmāti vuttaṁ hoti. “Tesaṁ itihāsapañcamānaṁ vedāna”nti iminā yathāvākyaṁ",
  "tika-s0105t1:69_15": "“tiṇṇaṁ vedāna”nti ettha visesanabhāvaṁ dasseti.",
  "tika-s0105t1:70_0": "Pajjati attho etenāti padaṁ, nāmākhyātopasagganipātādivasena anekavibhāgaṁ vibhattiyantapadaṁ.",
  "tika-s0105t1:70_1": "Tadapi byākaraṇe āgatamevāti vuttaṁ “tadavasesa”nti, padato avasesaṁ pakatipaccayādisaddalakkhaṇabhūtanti",
  "tika-s0105t1:70_2": "attho. Taṁ taṁ saddaṁ, tadatthañca byākaroti byācikkhati etenāti byākaraṇaṁ, visesena",
  "tika-s0105t1:70_3": "vā ākarīyante pakatipaccayādayo abhinipphādīyante ettha, anenāti vā byākaraṇaṁ, sādhusaddānamanvākhyāyakaṁ",
  "tika-s0105t1:70_4": "muddhabodhabyākaraṇa sārassatabyākaraṇa pāṇinībyākaraṇacandrabyākaraṇādi adhunāpi",
  "tika-s0105t1:70_5": "vijjamānasatthaṁ. Adhīyatīti ajjhāyati. Vedetīti paresaṁ vāceti. Ca-saddo atthadvayasamuccinanattho,",
  "tika-s0105t1:70_6": "vikappanattho vā atthantarassa vikappitattā. Vicitrā hi taddhitavutti. Padakoti byākaraṇesu",
  "tika-s0105t1:70_7": "āgatapadakosallaṁ sandhāya vuttaṁ, veyyākaraṇoti tadavasiṭṭhapakatipaccayādisaddavidhikosallanti",
  "tika-s0105t1:70_8": "imassatthassa viññāpanatthaṁ padadvayassa ekato atthavacanaṁ. Esā hi ācariyānaṁ pakati,",
  "tika-s0105t1:70_9": "yadidaṁ yena kenaci pakārena atthantaraviññāpanaṁ. Ayaṁ aṭṭhakathāto aparo nayo –",
  "tika-s0105t1:70_10": "te eva vede padaso kāyatīti padakoti. Tattha padasoti gajjabandhapajjabandhapadena.",
  "tika-s0105t1:70_11": "Kāyatīti katheti yathā “jātaka”nti, iminā vedakārakasamatthataṁ dasseti. Evañhi “ajjhāyako”tiādīhi",
  "tika-s0105t1:70_12": "imassa viseso pākaṭo hotīti.",
  "tika-s0105t1:71_0": "Āyatiṁ hitaṁ bālajanasaṅkhāto loko na yatati na īhati anenāti lokāyataṁ. Tañhi ganthaṁ",
  "tika-s0105t1:71_1": "nissāya sattā puññakiriyāya cittampi na uppādenti, lokā vā bālajanā āyatanti ussahanti",
  "tika-s0105t1:71_2": "vādassādena etthāti lokāyataṁ. Aññamaññaviruddhaṁ, saggamokkhaviruddhaṁ vā tanonti",
  "tika-s0105t1:71_3": "etthāti vitaṇḍo ḍa-paccayavasena, na-kārassa ca ṇa-kāraṁ katvā, viruddhena vādadaṇḍena",
  "tika-s0105t1:71_4": "tāḷenti vādino etthāti vitaṇḍo taḍi-dhātuvasena, niggahītāgamañca katvā. Adesampi",
  "tika-s0105t1:71_5": "yaṁ nissāya vādīnaṁ vādo pavatto, taṁ tesaṁ desatopi upacāravasena vuccati yathā",
  "tika-s0105t1:71_6": "“cakkhuṁ loke piyarūpaṁ sātarūpaṁ, etthesā taṇhā pahīyamānā pahīyati, ettha nirujjhamānā",
  "tika-s0105t1:71_7": "nirujjhatī”ti, visesena vā paṇḍitānaṁ manaṁ taḍenti cālenti etenāti vitaṇḍo, taṁ",
  "tika-s0105t1:71_8": "vadanti, so vādo vā etesanti vitaṇḍavādā, tesaṁ satthaṁ tathā. Lakkhaṇadīpakasatthaṁ",
  "tika-s0105t1:71_9": "uttarapadalopena, taddhitavasena vā lakkhaṇanti dasseti “lakkhaṇadīpaka”ntiādinā.",
  "tika-s0105t1:71_10": "Lakkhīyati buddhabhāvādi anenāti lakkhaṇaṁ, nigrodhabimbatādi. Tenāha “yesaṁ vasenā”tiādi.",
  "tika-s0105t1:71_11": "Dvādasasahassaganthapamāṇanti ettha bhāṇavārappamāṇādīsu viya bāttiṁsakkharaganthova",
  "tika-s0105t1:71_12": "adhippeto. Vuttañhi –",
  "tika-s0105t1:72": "“Aṭṭhakkharā ekapadaṁ, ekā gāthā catuppadaṁ;",
  "tika-s0105t1:73": "Gāthā cekā mato gantho, gantho bāttiṁsatakkharo”ti.",
  "tika-s0105t1:74_0": "Dvādasahi guṇitasahassabāttiṁsakkharaganthappamāṇanti attho. Yatthāti yasmiṁ lakkhaṇasatthe,",
  "tika-s0105t1:74_1": "ādhāre cetaṁ bhummaṁ yathā “rukkhe sākhā”ti. Soḷasa ca sahassañca soḷasasahassaṁ,",
  "tika-s0105t1:74_2": "soḷasādhikasahassagāthāparimāṇāti attho. Evañhi ādhārādheyyavacanaṁ sūpapannaṁ hotīti.",
  "tika-s0105t1:74_3": "Padhānavasena buddhānaṁ lakkhaṇadīpanato buddhamantā nāma. Paccekabuddhādīnampi hi",
  "tika-s0105t1:74_4": "lakkhaṇaṁ tattha dīpitameva. Tena vuttaṁ “yesaṁ vasenā”tiādi.",
  "tika-s0105t1:75_0": "“Anūnoparipūrakārī”ti atthamattadassanaṁ, saddato pana adhigatamatthaṁ dassetuṁ “avayo",
  "tika-s0105t1:75_1": "na hotī”ti vuttaṁ. Ko panesa avayoti anuyogamapaneti “avayo nāmā”tiādinā. Ayamettādhippāyo",
  "tika-s0105t1:75_2": "– yo tāni sandhāretuṁ sakkoti, so “vayo”ti vuccati. Yo pana na sakkoti, so avayo",
  "tika-s0105t1:75_3": "nāma. Yo ca avayo na hoti, so “dve paṭisedhā pakatiyatthagamakā”ti ñāyena vayo evāti.",
  "tika-s0105t1:75_4": "Vayatīti hi vayo, ādimajjhapariyosānesu katthacipi aparikilamanto avitthāyanto te",
  "tika-s0105t1:75_5": "ganthe santāne paṇeti byavaharatīti attho. Ayaṁ pana vinayaṭṭhakathānayo – anavayoti",
  "tika-s0105t1:75_6": "anu avayo, sandhivasena u-kāralopo, anu anu avayo anūno, paripuṇṇasippoti attho.",
  "tika-s0105t1:75_7": "Vayoti hi hāni “āyavayo”tiādīsu viya, natthi etassa yathāvuttaganthesu vayo ūnatāti",
  "tika-s0105t1:75_8": "avayo, anu anu avayo anavayoti.",
  "tika-s0105t1:76_0": "“Anuññāto”ti padassa kammasādhanavasena, “paṭiññāto”ti padassa ca kattusādhanavasena",
  "tika-s0105t1:76_1": "atthaṁ dassento “ācariyenā”tiādimāha. Assāti ambaṭṭhassa. Pāḷiyaṁ “yamahaṁ jānāmi,",
  "tika-s0105t1:76_2": "taṁ tvaṁ jānāsī”ti idaṁ anujānanākāradassanaṁ, “yaṁ tvaṁ jānāsi, tamahaṁ jānāmī”ti",
  "tika-s0105t1:76_3": "idaṁ pana paṭijānanākāradassananti dasseti “yaṁ aha”ntiādinā. “Āma ācariyā”ti hi",
  "tika-s0105t1:76_4": "yathāgataṁ paṭijānanavacanameva atthavasena vuttaṁ. Yanti tevijjakaṁ pāvacanaṁ. Tassāti",
  "tika-s0105t1:76_5": "ācariyassa. Paṭivacanadānameva paṭiññā tathā, tāya sayameva paṭiññātoti attho. “Sake”tiādi",
  "tika-s0105t1:76_6": "anujānanapaṭijānanādhikāradassanaṁ. Adesassapi desamiva kappanāmattenāti vuttaṁ “katarasmi”ntiādi.",
  "tika-s0105t1:76_7": "Sassa attano santakaṁ sakaṁ. Ācariyānaṁ paramparato, paramparabhūtehi vā ācariyehi",
  "tika-s0105t1:76_8": "āgataṁ ācariyakaṁ. Tisso vijjā, tāsaṁ samūho tevijjakaṁ, vedattayaṁ. Padhānaṁ vacanaṁ,",
  "tika-s0105t1:76_9": "pakaṭṭhānaṁ vā aṭṭhakādīnaṁ vacanaṁ pāvacanaṁ.",
  "tika-s0105t1:77_0": "257. Idāni yenādhippāyena brāhmaṇo pokkharasātī ambaṭṭhaṁ māṇavaṁ āmantetvā “ayaṁ",
  "tika-s0105t1:77_1": "tātā”tiādivacanamabrvi, tadadhippāyaṁ vibhāvento “esa kirā”tiādimāha. Tattha uggatassāti",
  "tika-s0105t1:77_2": "pubbe pākaṭassa kittimato porāṇajanassa. Bahū janāti pūraṇakassapādayo sandhāya vuttaṁ.",
  "tika-s0105t1:77_3": "Ekaccanti khattiyādijātimantaṁ, lokasammataṁ vā janaṁ. Garūti bhāriyaṁ, attānaṁ tato",
  "tika-s0105t1:77_4": "mocetvā apagamanamattampi dukkaraṁ hoti, pageva taduttari karaṇanti vuttaṁ hoti.",
  "tika-s0105t1:77_5": "Anattho nāma tathāpagamanādinā nindābyārosaupārambhādi.",
  "tika-s0105t1:78_0": "“Abbhuggato”ti ettha abhisaddayogena itthambhūtākhyānatthavaseneva “gotama”nti upayogavacanaṁ.",
  "tika-s0105t1:78_1": "“Taṁ bhavantaṁ, tathā santaṁyevā”ti padesupi tassa anupayogattā tadatthavasenevāti",
  "tika-s0105t1:78_2": "dasseti “tassa bhoto”tiādinā. Tenāha “idhāpī”tiādi. Tathā satoyevāti yenākārena arahatādinā",
  "tika-s0105t1:78_3": "saddo abbhuggato, tenākārena santassa bhūtassa eva tassa bhavato gotamassa saddo",
  "tika-s0105t1:78_4": "yadi vā abbhuggatoti attho. Apica taṁ bhavantaṁ gotamaṁ tathā santaṁyevāti ekassapi",
  "tika-s0105t1:78_5": "atthassa dvikkhattuṁ sambandhabhāvena vacanaṁ sāmaññavisiṭṭhatāparikappanena atthavisesaviññāpanatthaṁ,",
  "tika-s0105t1:78_6": "tasmā “tassa bhoto gotamassā”ti sāmaññasambandhabhāvena vicchinditvā “tathā satoyevā”ti",
  "tika-s0105t1:78_7": "visesasambandhabhāvena yojetabbaṁ. Yadi-saddo cettha saṁsayattho dvinnampi atthānaṁ",
  "tika-s0105t1:78_8": "saṁsayitabbattā. Vā-saddo ca vikappanattho tesu ekassa vikappetabbattā. Saddavidū",
  "tika-s0105t1:78_9": "pana evaṁ vadanti – “imassa vacanaṁ saccaṁ vā yadi vā musā”tiādīsu viya yadi-saddo",
  "tika-s0105t1:78_10": "vā-saddo ca ubhopi vikappatthāyeva. Yadi-saddopi hi “yaṁ yadeva parisaṁ upasaṅkamati",
  "tika-s0105t1:78_11": "yadi khattiyaparisaṁ yadi brāhmaṇaparisa”ntiādīsu vā-saddattho dissati. “Appaṁ vassasataṁ",
  "tika-s0105t1:78_12": "āyu, idānetarahi vijjatī”tiādīsu viya ca idha samānatthasaddapayogoti. Pāḷiyaṁ “yadi",
  "tika-s0105t1:78_13": "vā no tathā”ti idampi “santaṁyeva saddo abbhuggato”ti iminā sambajjhitvā yathāvuttanayeneva",
  "tika-s0105t1:78_14": "yojetabbaṁ. Nanu “gotama”nti padeyeva upayogavacanaṁ siyā, na etthāti codanāya “idhāpī”tiādi",
  "tika-s0105t1:78_15": "vuttaṁ, tassa anupayogattā, vicchinditvā sambandhavisesabhāvena yojetabbattā vā idhāpi",
  "tika-s0105t1:78_16": "itthambhūtākhyānatthavaseneva upayogavacanaṁ nāmāti vuttaṁ hoti. Itthambhūtākhyānaṁ",
  "tika-s0105t1:78_17": "attho yassa tathā, abhisaddo, itthambhūtākhyānameva vā attho tathā, soyevattho. Yadaggena",
  "tika-s0105t1:78_18": "hi saddayogo hoti, tadaggena atthayogopīti.",
  "tika-s0105t1:79_0": "258.Bhoti attano ācariyaṁ ālapati. Yathā-saddaṁ sātthakaṁ katvā saha pāṭhasesena",
  "tika-s0105t1:79_1": "yojetuṁ “yathā sakkā”tiādi vuttaṁ. Soti bhagavā. Purimanaye ākāratthajotanayathā-saddayogyato",
  "tika-s0105t1:79_2": "kathanti pucchāmattaṁ, idha pana tadayogyato “ākārapucchā”ti vuttaṁ. Bāhirakasamaye",
  "tika-s0105t1:79_3": "ācariyamhi upajjhāyasamudācāroti āha “atha naṁ upajjhāyo”ti, upajjhāyasaññito ācariyabrāhmaṇoti attho.",
  "tika-s0105t1:80_0": "Kāmañca manto, brahmaṁ, kappoti tibbidho vedo, tathāpi aṭṭhakādi vuttaṁ padhānabhūtaṁ",
  "tika-s0105t1:80_1": "mūlaṁ manto, tadatthavivaraṇamatthaṁ brahmaṁ, tattha vuttanayena yaññakiriyāvidhānaṁ",
  "tika-s0105t1:80_2": "kappoti mantasseva padhānabhāvato, itaresañca tannissayeneva jātattā mantaggahaṇena",
  "tika-s0105t1:80_3": "brahmakappānampi gahaṇaṁ siddhamevāti dasseti “tīsu vedesū”ti iminā. Mantoti hi aṭṭhakādīhi",
  "tika-s0105t1:80_4": "isīhi vuttamūlavedasseva nāmaṁ, vedoti sabbassa, tasmā “vedesū”ti vutte sabbesampi",
  "tika-s0105t1:80_5": "gahaṇaṁ sijjhatīti veditabbaṁ. Lakkhaṇānīti lakkhaṇadīpakāni mantapadāni. Pajjagajjabandhapavesanavasena",
  "tika-s0105t1:80_6": "pakkhipitvā. Brāhmaṇavesenevāti vedavācakabrāhmaṇaliṅgeneva. Vedeti mahāpurisalakkhaṇamante.",
  "tika-s0105t1:80_7": "Mahesakkhā sattāti mahāpuññavanto paṇḍitasattā. Jānissanti iti manasi katvā vācentīti",
  "tika-s0105t1:80_8": "sambandho. Tenāti tathā vācanato. Pubbeti “tathāgato uppajjissatī”ti vattabbakālato",
  "tika-s0105t1:80_9": "pabhuti tathāgatassa dharamānakāle. Ajjhāyitabbavācetabbabhāvena āgacchanti pākaṭā",
  "tika-s0105t1:80_10": "bhavanti. Ekagāthādvigāthādivasena anukkamena antaradhāyanti. Na kevalaṁ lakkhaṇamantāyeva,",
  "tika-s0105t1:80_11": "atha kho aññepi vedā brāhmaṇānaṁ aññāṇabhāvena anukkamena antaradhāyanti evāti ācariyena vuttaṁ.",
  "tika-s0105t1:81_0": "Buddhabhāvapatthanā paṇidhi, pāramīsambharaṇaṁ samādānaṁ, kammassakatādipaññā ñāṇaṁ.",
  "tika-s0105t1:81_1": "“Paṇidhimahato samādānamahatotiādinā paccekaṁ mahantasaddo yojetabbo”ti ācariyena",
  "tika-s0105t1:81_2": "vuttaṁ. Evañca sati karuṇā ādi yesaṁ saddhāsīlādīnaṁ te karuṇādayo, te eva guṇā karuṇādiguṇā,",
  "tika-s0105t1:81_3": "paṇidhi ca samādānañca ñāṇañca karuṇādiguṇā ca, tehi mahanto paṇidhisamādānañāṇakaruṇādiguṇamahantoti",
  "tika-s0105t1:81_4": "nibbacanaṁ kātabbaṁ. Evañhi dvandatoparattā mahantasaddo paccekaṁ yojīyatīti. Apica",
  "tika-s0105t1:81_5": "paṇidhi ca samādānañca ñāṇañca karuṇā ca, tamādi yesaṁ te tathā, teyeva guṇā, tehi",
  "tika-s0105t1:81_6": "mahantoti nibbacanenapi attho sūpapanno hoti, paṇidhimahantatādi cassa buddhavaṁsa",
  "tika-s0105t1:81_7": "cariyāpiṭakādi vasena veditabbo. Mahāpadānasuttaṭṭhakathāyaṁ pana “mahāpurisassāti",
  "tika-s0105t1:81_8": "jātigottakulapadesādivasena mahantassa purisassā”ti vuttaṁ. Tattha “khattiyo, brāhmaṇo”ti",
  "tika-s0105t1:81_9": "evamādi jāti. “Koṇḍañño, gotamo”ti evamādi gottaṁ. “Poṇikā, cikkhallikā, sākiyā,",
  "tika-s0105t1:81_10": "koliyā”ti evamādi kulapadeso, tadetaṁ sabbampi idha ādisaddena saṅgahitanti daṭṭhabbaṁ.",
  "tika-s0105t1:81_11": "Evañhi sati “dveyeva gatiyo bhavantī”ti ubhinnaṁ sādhāraṇavacanaṁ samatthitaṁ hotīti.",
  "tika-s0105t1:82_0": "Niṭṭhāti nipphattiyo siddhiyo. Nanvāyaṁ gati-saddo anekattho, kasmā niṭṭhāyameva",
  "tika-s0105t1:82_1": "vuttoti āha“kāmañcāya”ntiādi. Bhavabhedeti nirayādibhavavisese. So hi sucaritaduccaritakammena",
  "tika-s0105t1:82_2": "sattehi upapajjanavasena gantabbāti gati. Gacchati pavattati etthāti gati, nivāsaṭṭhānaṁ.",
  "tika-s0105t1:82_3": "Gamati yathāsabhāvaṁ jānātīti gati. Paññā, gamanaṁ byāpanaṁ gati, vissaṭabhāvo, so",
  "tika-s0105t1:82_4": "pana ito ca etto ca byāpetvā ṭhitatāva. Gamanaṁ nipphattanaṁ gati, niṭṭhā, ajjhāsayapaṭisaraṇatthāpi",
  "tika-s0105t1:82_5": "nidassananayena gahitā. Tathā hesa “imesaṁ kho ahaṁ bhikkhūnaṁ sīlavantānaṁ kalyāṇadhammānaṁ",
  "tika-s0105t1:82_6": "neva jānāmi āgatiṁ vā gatiṁ vā”ti ettha ajjhāsaye vattati, “nibbānaṁ arahato gatī”ti",
  "tika-s0105t1:82_7": "ettha paṭisaraṇe, parāyaṇe apassayeti attho. Gacchati yathāruci pavattatīti gati,",
  "tika-s0105t1:82_8": "ajjhāsayo. Gacchati avacarati, avacaraṇavasena vā pavattati etthāti gati, paṭisaraṇaṁ.",
  "tika-s0105t1:82_9": "Sabbasaṅkhatavisaññuttassa hi arahato nibbānameva paṭisaraṇaṁ, idha pana niṭṭhāyaṁ",
  "tika-s0105t1:82_10": "vattatīti veditabbo tadaññesamavisayattā.",
  "tika-s0105t1:83_0": "Nanu dvinnaṁ nipphattīnaṁ nimittabhūtāni lakkhaṇāni visadisāneva, atha kasmā “yehi",
  "tika-s0105t1:83_1": "samannāgatassā”tiādinā tesaṁ sadisabhāvo vuttoti codanālesaṁ dassetvā sodhento “tattha",
  "tika-s0105t1:83_2": "kiñcāpī”tiādimāha. Samānepi nigrodhabimbatādilakkhaṇabhāve attheva koci nesaṁ visesoti",
  "tika-s0105t1:83_3": "dassetuṁ “na teheva buddho hotī”ti vuttaṁ. “Yathā hi buddhānaṁ lakkhaṇāni suvisadāni,",
  "tika-s0105t1:83_4": "suparibyattāni, paripuṇṇāni ca honti, na evaṁ cakkavattīna”nti ayaṁ pana viseso ācariyadhammapālattherena",
  "tika-s0105t1:83_5": "pakāsito. Jāyanti bhinnesupi atthesu abhinnadhīsaddā etāyāti jāti, lakkhaṇabhāvamattaṁ. Vuttañhi –",
  "tika-s0105t1:84": "“Sabalādīsu bhinnesu, yāya vattantubhinnadhī;",
  "tika-s0105t1:85": "Saddā sā jātiresā ca, mālāsuttamivanvitā”ti.",
  "tika-s0105t1:86_0": "Tasmā lakkhaṇatāmattena samānabhāvato visadisānipi tāniyeva cakkavattinipphattinimittabhūtāni",
  "tika-s0105t1:86_1": "lakkhaṇāni sadisāni viya katvā tāni buddhanipphattinimittabhūtāni lakkhaṇāni nāmāti",
  "tika-s0105t1:86_2": "idaṁ vacanaṁ vuccatīti attho. Adhiāpubbavasayoge bhummatthe upayogavacananti āha",
  "tika-s0105t1:86_3": "“agāre vasatī”ti catūhi acchariyadhammehīti abhirūpatā, dīghāyukatā, appābādhatā,",
  "tika-s0105t1:86_4": "brāhmaṇagahapatikānaṁ piyamanāpatāti imehi catūhi acchariyasabhāvabhūtāhi iddhīhi. Yathāha –",
  "tika-s0105t1:87": "“Rājā ānanda, mahāsudassano catūhi iddhīhi samannāgato ahosi. Katamāhi catūhi iddhīhi? Idhānanda, rājā mahāsudassano abhirūpo ahosi dassanīyo pāsādiko”tiādi.",
  "tika-s0105t1:88_0": "Cetiyajātake āgatanayaṁ gahetvāpi evaṁ vadanti “sarīrato candanagandho vāyati, ayaṁ",
  "tika-s0105t1:88_1": "ekā iddhi. Mukhato uppalagandho vāyati, ayaṁ dutiyā. Cattāro devaputtā catūsu disāsu",
  "tika-s0105t1:88_2": "sabbakālaṁ khaggahatthā ārakkhaṁ gaṇhanti, ayaṁ tatiyā. Ākāsena vicarati, ayaṁ catutthī”ti.",
  "tika-s0105t1:88_3": "Anāgatavaṁsasaṁvaṇṇanāyaṁ pana “abhirūpabhāvo ekā iddhi, samavepākiniyā gahaṇiyā",
  "tika-s0105t1:88_4": "samannāgatabhāvo dutiyā, yāvatāyukampi sakalalokassa dassanātittikabhāvo tatiyā,",
  "tika-s0105t1:88_5": "ākāsacāribhāvo catutthī”ti vuttaṁ. Tattha samavepākiniyā gahaṇiyā samannāgatabhāvoti",
  "tika-s0105t1:88_6": "samavipācaniyā kammajatejodhātuyā sampannatā. Yassa hi bhuttamattova āhāro jīrati,",
  "tika-s0105t1:88_7": "yassa vā pana puṭabhattaṁ viya tatheva tiṭṭhati, ubhopete na samavepākiniyā samannāgatā.",
  "tika-s0105t1:88_8": "Yassa pana puna bhattakāle bhattacchando uppajjateva, ayaṁ samavepākiniyā samannāgato",
  "tika-s0105t1:88_9": "nāma, tathārūpatāti attho. Saṅgahavatthūhīti dānaṁ, piyavacanaṁ, atthacariyā, samānattatāti",
  "tika-s0105t1:88_10": "imehi saṅgahopāyehi. Yathāha –",
  "tika-s0105t1:89": "“Dānañca peyyavajjañca, atthacariyā ca yā idha;",
  "tika-s0105t1:90": "Samānattatā ca dhammesu, tattha tattha yathārahaṁ;",
  "tika-s0105t1:91": "Ete kho saṅgahā loke, rathassāṇīva yāyato.",
  "tika-s0105t1:92": "Ete ca saṅgahā nāssu, na mātā puttakāraṇā;",
  "tika-s0105t1:93": "Labhetha mānaṁ pūjaṁ vā, pitā vā puttakāraṇā.",
  "tika-s0105t1:94": "Yasmā ca saṅgahā ete, samapekkhanti paṇḍitā;",
  "tika-s0105t1:95": "Tasmā mahattaṁ papponti, pāsaṁsā ca bhavanti te”ti. ;",
  "tika-s0105t1:96_0": "Rañjanatoti pītisomanassavasena rañjanato, na rāgavasena, pītisomanassānaṁ jananatoti",
  "tika-s0105t1:96_1": "vuttaṁ hoti. Catūhi saṅgahavatthūhi rañjanaṭṭhena rājāti pana sabbesaṁ rājūnaṁ samaññā",
  "tika-s0105t1:96_2": "tathā akarontānampi vilīvabījanādīsu tālavaṇṭavohāro viya ruḷhivasena pavattito,",
  "tika-s0105t1:96_3": "tasmā “acchariyadhammehī”ti asādhāraṇanibbacanaṁ vuttanti daṭṭhabbaṁ.",
  "tika-s0105t1:97_0": "Saddasāmatthiyato anekadhā cakkavattīsaddassa vacanatthaṁ dassento padhānabhūtaṁ",
  "tika-s0105t1:97_1": "vacanatthaṁ paṭhamaṁ dassetuṁ “cakkaratana”ntiādimāha. Idameva hi padhānaṁ cakkaratanassa",
  "tika-s0105t1:97_2": "pavattanamantarena cakkavattibhāvānāpattito. Tathā hi aṭṭhakathāsu vuttaṁ “kittāvatā",
  "tika-s0105t1:97_3": "cakkavattī hotīti? Ekaṅguladvaṅgulamattampi cakkaratane ākāsaṁ abbhuggantvā pavatte”ti.",
  "tika-s0105t1:97_4": "Yasmā pana rājā cakkavattī ekaṁsaṁ uttarāsaṅgaṁ karitvā vāmahatthena hatthisoṇḍasadisapanāḷiṁ",
  "tika-s0105t1:97_5": "suvaṇṇabhiṅkāraṁ ukkhipitvā dakkhiṇahatthena cakkaratanaṁ udakena abbhukkiritvā “pavattatu",
  "tika-s0105t1:97_6": "bhavaṁ cakkaratanaṁ, abhivijinātu bhavaṁ cakkaratana”nti vacanena cakkaratanaṁ vehāsaṁ",
  "tika-s0105t1:97_7": "abbhuggantvā pavattesi, tasmā tādisaṁ pavattāpanaṁ sandhāya “cakkaratanaṁ vattetī”ti",
  "tika-s0105t1:97_8": "vuttaṁ. Yathāha “atha kho ānanda rājā mahāsudassano uṭṭhāyāsanā…pe… cakkaratanaṁ",
  "tika-s0105t1:97_9": "abbhukkiri ‘pavattatu bhavaṁ cakkaratana’nti”ādi. Na kevalañca cakkasaddo cakkarataneyeva",
  "tika-s0105t1:97_10": "vattati atha kho sampatticakkādīsupi, tasmā taṁtadatthavācakasaddasāmatthiyatopi",
  "tika-s0105t1:97_11": "vacanatthaṁ dasseti “sampatticakkehī”tiādinā. Tattha sampatticakkehīti –",
  "tika-s0105t1:98": "“Patirūpe vase dese, ariyamittakaro siyā;",
  "tika-s0105t1:99": "Sammāpaṇidhisampanno, pubbe puññakato naro;",
  "tika-s0105t1:100": "Dhaññaṁ dhanaṁ yaso kitti, sukhañcetaṁdhivattatī”ti. –",
  "tika-s0105t1:101_0": "Vuttehi patirūpadesavāsādisampatticakkehi. Vattatīti pavattati sampajjati, uparūpari",
  "tika-s0105t1:101_1": "kusaladhammaṁ vā paṭipajjati. Tehīti sampatticakkehi. Paranti sattanikāyaṁ, yathā",
  "tika-s0105t1:101_2": "sayaṁsaddo suddhakattutthassa jotako, tathā paraṁsaddopi hetukattutthassāti veditabbaṁ.",
  "tika-s0105t1:101_3": "Vattetīti pavatteti sampādeti, uparūpari kusaladhammaṁ vā paṭipajjāpeti. Yathāha –",
  "tika-s0105t1:102_0": "“Rājā mahāsudassano evamāha ‘pāṇo na hantabbo, adinnaṁ na ādātabbaṁ, kāmesu micchā",
  "tika-s0105t1:102_1": "na caritabbā, musā na bhaṇitabbā, majjaṁ na pātabbaṁ, yathābhuttañca bhuñjathā’ti.",
  "tika-s0105t1:102_2": "Ye kho panānanda puratthimāya disāya paṭirājāno, te rañño mahāsudassanassa anuyantā ahesu”ntiādi.",
  "tika-s0105t1:103": "Iriyāpathacakkānanti iriyāpathabhūtānaṁ cakkānaṁ. Iriyāpathopi hi “cakka”nti vuccati “catucakkaṁ navadvāra”ntiādīsu. Yathāha –",
  "tika-s0105t1:104": "“Rathaṅge lakkhaṇe dhammo-racakkesviriyāpathe;",
  "tika-s0105t1:105": "Cakkaṁ sampattiyaṁ cakka-ratane maṇḍale bale;",
  "tika-s0105t1:106": "Kulālabhaṇḍe āṇāya-māyudhe dānarāsisū”ti.",
  "tika-s0105t1:107": "Vattoti pavattanaṁ uppajjanaṁ, imināva iriyāpathacakkaṁ vatteti parahitāya uppādetīti nibbacanampi dasseti atthato samānattā. Tathā cāha –",
  "tika-s0105t1:108_0": "“Atha kho taṁ ānanda cakkaratanaṁ puratthimaṁ disaṁ pavatti, anvadeva rājā mahāsudassano",
  "tika-s0105t1:108_1": "saddhiṁ caturaṅginiyā senāya. Yasmiṁ kho panānanda, padese cakkaratanaṁ patiṭṭhāsi,",
  "tika-s0105t1:108_2": "tattha rājā mahāsudassano vāsaṁ upagacchi saddhiṁ caturaṅginiyā senāyā”tiādi.",
  "tika-s0105t1:109": "Ayaṁ aṭṭhakathāto aparo nayo – appaṭihataṁ āṇāsaṅkhātaṁ cakkaṁ vattetīti cakkavattī. Tathā hi vuttaṁ –",
  "tika-s0105t1:110_0": "“Pañcahi bhikkhave dhammehi samannāgato rājā cakkavattī dhammeneva cakkaṁ vatteti,",
  "tika-s0105t1:110_1": "taṁ hoti cakkaṁ appaṭivattiyaṁ kenaci manussabhūtena paccatthikena pāṇinā. Katamehi",
  "tika-s0105t1:110_2": "pañcahi? Idha bhikkhave rājā cakkavattī atthaññū ca hoti, dhammaññū ca mattaññū,",
  "tika-s0105t1:110_3": "ca kālaññū ca parisaññū ca. Imehi kho…pe… pāṇinā”tiādi.",
  "tika-s0105t1:111_0": "Khattiyamaṇḍalādisaññitaṁ cakkaṁ samūhaṁ attano vase vatteti anuvattetītipi cakkavattī.",
  "tika-s0105t1:111_1": "Vuttañhi “ye kho panānanda puratthimāya disāya paṭirājāno, te rañño mahāsudassanassa",
  "tika-s0105t1:111_2": "anuyantā ahesu”ntiādi. Cakkalakkhaṇaṁ vattati etassātipi cakkavattī. Tenāha “imassa",
  "tika-s0105t1:111_3": "deva kumārassa heṭṭhā pādatalesu cakkāni jātāni sahassārāni sanemikāni sanābhikāni",
  "tika-s0105t1:111_4": "sabbākāraparipūrānī”tiādi. Cakkaṁ mahantaṁ kāyabalaṁ vattati etassātipi cakkavattī.",
  "tika-s0105t1:111_5": "Vuttañhetaṁ “ayañhi deva kumāro sattussado…pe… ayañhi deva kumāro sīhapubbaddhakāyo”tiādi.",
  "tika-s0105t1:111_6": "Tena hissa lakkhaṇena mahabbalabhāvo viññāyati. Cakkaṁ dasavidhaṁ, dvādasavidhaṁ",
  "tika-s0105t1:111_7": "vā vattadhammaṁ vattati paṭipajjatīti cakkavattī. Tena vuttaṁ “na hi te tāta dibbaṁ",
  "tika-s0105t1:111_8": "cakkaratanaṁ pettikaṁ dāyajjaṁ, iṅgha tvaṁ tāta ariye cakkavattivatte vattāhī”tiādi.",
  "tika-s0105t1:111_9": "Cakkaṁ mahantaṁ dānaṁ vatteti pavattetītipi cakkavattī. Vuttañca –",
  "tika-s0105t1:112_0": "“Paṭṭhapesi kho ānanda rājā mahāsudassano tāsaṁ pokkharaṇīnaṁ tīre evarūpaṁ dānaṁ",
  "tika-s0105t1:112_1": "annaṁ annatthikassa, pānaṁ pānatthikassa, vatthaṁ vatthatthikassa, yānaṁ yānatthikassa,",
  "tika-s0105t1:112_2": "sayanaṁ sayanatthikassa, itthiṁ itthitthikassa, hiraññaṁ hiraññatthikassa, suvaṇṇaṁ",
  "tika-s0105t1:112_3": "suvaṇṇatthikassā”tiādi.",
  "tika-s0105t1:113_0": "Rājāti sāmaññaṁ tadaññasādhāraṇato. Cakkavattīti visesaṁ anaññasādhāraṇato. Dhammasaddo",
  "tika-s0105t1:113_1": "ñāye, samo eva ca ñāyo nāmāti āha “ñāyena samenā”ti. Vattati uppajjati, paṭipajjatīti",
  "tika-s0105t1:113_2": "vā attho. “Idaṁ nāma caratī”ti avuttepi sāmaññajotanāya visese avaṭṭhānato, visesatthinā",
  "tika-s0105t1:113_3": "ca visesassa payujjitabbattā “sadatthaparatthe”ti yojīyati. Padesaggahaṇe hi asati",
  "tika-s0105t1:113_4": "gahetabbassa nippadesatā viññāyati yathā “dikkhito na dadātī”ti. Yasmā cakkavattirājā",
  "tika-s0105t1:113_5": "dhammeneva rajjamadhigacchati, na adhammena parūpaghātādinā. Tasmā vuttaṁ “dhammena",
  "tika-s0105t1:113_6": "rajjaṁ labhitvā”tiādi, dhammenāti ca ñāyena, kusaladhammena vā. Rañño bhāvo rajjaṁ, issariyaṁ.",
  "tika-s0105t1:114_0": "Paresaṁ hitopāyabhūtaṁ dhammaṁ karoti, caratīti vā dhammiko. Attano hitopāyabhūtassa",
  "tika-s0105t1:114_1": "dhammassa kārako, carako vā rājāti dhammarājāti imaṁ savisesaṁ atthaṁ dasseti “parahitadhammakaraṇena",
  "tika-s0105t1:114_2": "vā”tiādinā. Ayaṁ pana mahāpadānaṭṭhakathānayo – dasavidhe kusaladhamme, agatirahite",
  "tika-s0105t1:114_3": "vā rājadhamme niyuttoti dhammiko; teneva dhammena lokaṁ rañjetīti dhammarājā. Pariyāyavacanameva",
  "tika-s0105t1:114_4": "hi idaṁ padadvayanti. Ācariyena pana evaṁ vuttaṁ “cakkavattivattasaṅkhātaṁ dhammaṁ",
  "tika-s0105t1:114_5": "carati, cakkavattivattasaṅkhāto vā dhammo etassa, etasmiṁ vā atthīti dhammiko, dhammato",
  "tika-s0105t1:114_6": "anapetattā dhammo ca so rañjanaṭṭhena rājā cāti dhammarājā”ti. “Rājā hoti cakkavattī”ti",
  "tika-s0105t1:114_7": "vacanato “cāturanto”ti idaṁ catudīpissarataṁ vibhāvetīti āha “cāturantāyā”tiādi.",
  "tika-s0105t1:114_8": "Cattāro samuddā antā pariyosānā etissāti cāturantā, pathavī. Sā hi catūsu disāsu",
  "tika-s0105t1:114_9": "puratthimasamuddādicatusamuddapariyosānattā evaṁ vuccati. Tena vuttaṁ “catusamudda",
  "tika-s0105t1:114_10": "antāyā”ti, sā pana avayavabhūtehi catubbidhehi dīpehi vibhūsitā ekalokadhātupariyāpannā",
  "tika-s0105t1:114_11": "pathavīyevāti dasseti “catubbidhadīpavibhūsitāya pathaviyā”ti iminā. Yathāha –",
  "tika-s0105t1:115": "“Yāvatā candimasūriyā, pariharanti disā bhanti virocanā;",
  "tika-s0105t1:116": "Sabbeva dāsā mandhātu, ye ca pāṇā pathavissitā”ti.",
  "tika-s0105t1:117_0": "Ettha ca “catudīpavibhūsitāyā”ti avatvā catubbidhadīpavibhūsitāyāti vidhasaddaggahaṇaṁ",
  "tika-s0105t1:117_1": "paccekaṁ pañcasataparittadīpānampi mahādīpeyeva saṅgahaṇatthaṁ saddātirittena atthātirittassa",
  "tika-s0105t1:117_2": "viññāyamānattā, koṭṭhāsavācakena vā vidhasaddena samānabhāgānaṁ gahitattāti daṭṭhabbaṁ.",
  "tika-s0105t1:117_3": "Kopādipaccatthiketi ettha ādisaddena kāmamohamānamadādike saṅgaṇhāti. Vijetīti taṁkālāpekkhāya",
  "tika-s0105t1:117_4": "vattamānavacanaṁ, vijitavāti attho. Saddavidū hi atīte tāvīsaddamicchanti. “Sabbarājāno",
  "tika-s0105t1:117_5": "vijetī”ti vadanto kāmaṁ cakkavattino kenaci yuddhaṁ nāma natthi, yuddhena pana sādhetabbassa",
  "tika-s0105t1:117_6": "vijayassa siddhiyā “vijitasaṅgāmo” tveva vuttoti dasseti.",
  "tika-s0105t1:118_0": "Thāvarassa dhuvassa bhāvo thāvariyaṁ, yathā janapade thāvariyaṁ patto, taṁ dassetuṁ",
  "tika-s0105t1:118_1": "“na sakkā kenacī”tiādi vuttaṁ, iminā kenaci akampiyaṭṭhena janapade thāvariyappattoti",
  "tika-s0105t1:118_2": "tappurisasamāsaṁ dasseti, itarena ca daḷhabhattibhāvato janapado thāvariyappatto",
  "tika-s0105t1:118_3": "etasminti aññapadatthasamāsaṁ. Tamhīti asmiṁ rājini. Yathā janapado tasmiṁ thāvariyaṁ",
  "tika-s0105t1:118_4": "patto, tadāvikaronto “anuyutto”tiādimāha. Tattha anuyuttoti niccapayutto. Sakammaniratoti",
  "tika-s0105t1:118_5": "cakkavattino rajjakamme sadā pavatto. Acalo asampavedhīti pariyāyavacanametaṁ, corānaṁ",
  "tika-s0105t1:118_6": "vā vilopanamattena acalo, dāmarikattena asampavedhī. Corehi vā acalo, paṭirājūhi",
  "tika-s0105t1:118_7": "asampavedhī. Anatimudubhāvena vā acalo, anaticaṇḍabhāvena asampavedhī. Tathā hi aticaṇḍassa",
  "tika-s0105t1:118_8": "rañño balikhaṇḍādīhi lokaṁ pīḷayato manussā majjhimajanapadaṁ chaḍḍetvā pabbatasamuddatīrādīni",
  "tika-s0105t1:118_9": "nissāya paccante vāsaṁ kappenti, atimudukassa ca rañño corasāhasikajanavilopapīḷitā",
  "tika-s0105t1:118_10": "manussā paccantaṁ pahāya janapadamajjhe vāsaṁ kappenti, iti evarūpe rājini janapado",
  "tika-s0105t1:118_11": "thāvarabhāvaṁ na pāpuṇāti. Etasmiṁ pana tadubhayavirahite suvaṇṇatulā viya samabhāvappatte",
  "tika-s0105t1:118_12": "rājini rajjaṁ kārayamāne janapado pāsāṇapiṭṭhiyaṁ ṭhapetvā ayopaṭṭena parikkhitto",
  "tika-s0105t1:118_13": "viya acalo asampavedhī thāvariyappattoti.",
  "tika-s0105t1:119_0": "Seyyathidanti ekova nipāto, “so katamo, taṁ katamaṁ, sā katamā”tiādinā yathārahaṁ",
  "tika-s0105t1:119_1": "liṅgavibhattivacanavasena payojiyamānova hoti, idha tāni katamānīti payuttoti āha",
  "tika-s0105t1:119_2": "“tassa cetānī”tiādi. Cacati cakkavattino yathāruci ākāsādigamanāya paribbhamatīti",
  "tika-s0105t1:119_3": "cakkaṁ. Cakkaratanañhi antosamuṭṭhitavāyodhātuvasena rañño cakkavattissa vacanasamanantarameva",
  "tika-s0105t1:119_4": "pavattati, na candasūriyavimānādi viya bahisamuṭṭhitavāyodhātuvasenāti vimānaṭṭhakathāyaṁ",
  "tika-s0105t1:119_5": "vuttaṁ. Ratijananaṭṭhenāti pītisomanassuppādanaṭṭhena. Tañhi passantassa, suṇantassa",
  "tika-s0105t1:119_6": "ca anappakaṁ pītisomanassaṁ uppajjati acchariyadhammattā. Vacanatthato pana rameti",
  "tika-s0105t1:119_7": "ratiṁ karotīti ratanaṁ, ramanaṁ vā rataṁ, taṁ netīti ratanaṁ, rataṁ vā janetīti ratanaṁ",
  "tika-s0105t1:119_8": "ja-kāralopavasenātipi neruttikā. Sabbatthāti hatthiratanādīsu.",
  "tika-s0105t1:120_0": "Cittīkatabhāvādināpi cakkassa ratanaṭṭho veditabbo, so pana ratijananaṭṭheneva ekasaṅgahatāya",
  "tika-s0105t1:120_1": "visuṁ na gahito. Kasmā ekasaṅgahoti ce? Cittīkatādibhāvassapi ratinimittattā. Atha",
  "tika-s0105t1:120_2": "vā ganthabyāsaṁ pariharitukāmena cittīkatādibhāvo na gahitoti veditabbaṁ. Aññāsu",
  "tika-s0105t1:120_3": "pana aṭṭhakathāsu evaṁ vuttaṁ –",
  "tika-s0105t1:121": "“Ratijananaṭṭhena ratanaṁ. Apica –",
  "tika-s0105t1:122": "Cittīkataṁ mahagghañca, atulaṁ dullabhadassanaṁ;",
  "tika-s0105t1:123": "Anomasattaparibhogaṁ, ratanaṁ tena vuccati.",
  "tika-s0105t1:124_0": "“Cakkaratanassa ca nibbattakālato paṭṭhāya aññaṁ devaṭṭhānaṁ nāma na hoti, sabbepi",
  "tika-s0105t1:124_1": "gandhapupphādīhi tasseva pūjañca abhivādanādīni ca karontīti cittīkataṭṭhena ratanaṁ.",
  "tika-s0105t1:124_2": "Cakkaratanassa ca ettakaṁ nāma dhanaṁ agghatīti aggho natthi, iti mahagghaṭṭhenapi",
  "tika-s0105t1:124_3": "ratanaṁ. Cakkaratanañca aññehi loke vijjamānaratanehi asadisanti atulaṭṭhena ratanaṁ.",
  "tika-s0105t1:124_4": "Yasmā pana yasmiṁ kappe buddhā uppajjanti, tasmiṁyeva cakkavattino uppajjanti, buddhā",
  "tika-s0105t1:124_5": "ca kadāci karahaci uppajjanti, tasmā dullabhadassanaṭṭhenapi ratanaṁ. Tadetaṁ jātirūpakulaissariyādīhi",
  "tika-s0105t1:124_6": "anomassa uḷārasattasseva uppajjati, na aññassāti anomasattaparibhogaṭṭhenapi ratanaṁ.",
  "tika-s0105t1:124_7": "Yathā ca cakkaratanaṁ, evaṁ sesānipī”ti.",
  "tika-s0105t1:125_0": "Tatrāyaṁ taṭṭīkāya, aññattha ca vuttanayena atthavibhāvanā – idañhi “cittīkata”ntiādivacanaṁ",
  "tika-s0105t1:125_1": "nibbacanatthavasena vuttaṁ na hoti, atha kinti ce? Loke “ratana”nti sammatassa vatthuno",
  "tika-s0105t1:125_2": "garukātabbabhāvena vuttaṁ. Sarūpato panetaṁ lokiyamahājanena sammataṁ hiraññasuvaṇṇādikaṁ,",
  "tika-s0105t1:125_3": "cakkavattirañño uppannaṁ cakkaratanādikaṁ, kataññukatavedipuggalādikaṁ, sabbukkaṭṭhaparicchedavasena",
  "tika-s0105t1:125_4": "buddhādisaraṇattayañca daṭṭhabbaṁ. “Aho manohara”nti citte kattabbatāya cittīkataṁ,",
  "tika-s0105t1:125_5": "svāyaṁ cittīkāro tassa pūjanīyatāyāti katvā pūjanīyanti atthaṁ vadanti. Keci pana",
  "tika-s0105t1:125_6": "“vicitrakataṭṭhena cittīkata”nti bhaṇanti, taṁ na gahetabbaṁ idha cittasaddassa hadayavācakattā",
  "tika-s0105t1:125_7": "“cittīkatvā suṇātha me”ti āhaccabhāsitapāḷiyaṁ viya. Tathā cāhu “yathārahamivaṇṇāgamo",
  "tika-s0105t1:125_8": "bhūkaresū”ti. “Passa cittīkataṁ rūpaṁ, maṇinā kuṇḍalena cā”tiādīsu pana pubbe avicitraṁ",
  "tika-s0105t1:125_9": "idāni vicitraṁ katanti cittīkatanti attho gahetabbo tattha cittasaddassa vicitravācakattā.",
  "tika-s0105t1:125_10": "Mahantaṁ vipulaṁ aparimitaṁ agghatīti mahagghaṁ. Natthi etassa tulā upamā, tulaṁ",
  "tika-s0105t1:125_11": "vā sadisanti atulaṁ. Kadācideva uppajjanato dukkhena laddhabbadassanattā dullabhadassanaṁ.",
  "tika-s0105t1:125_12": "Anomehi uḷāraguṇeheva sattehi paribhuñjitabbato anomasattaparibhogaṁ.",
  "tika-s0105t1:126_0": "Idāni nesaṁ cittīkatādiatthānaṁ savisesaṁ cakkaratane labbhamānataṁ dassetvā itaresupi",
  "tika-s0105t1:126_1": "te atidisituṁ “yathā ca cakkaratana”ntiādi āraddhaṁ. Tattha aññaṁ devaṭṭhānaṁ nāma",
  "tika-s0105t1:126_2": "na hoti rañño anaññasādhāraṇissariyādisampattipaṭilābhahetuto, aññesaṁ sattānaṁ yathicchitatthapaṭilābhahetuto",
  "tika-s0105t1:126_3": "ca. Aggho natthi ativiya uḷārasamujjalaratanattā, acchariyabbhutadhammatāya ca. Yadaggena",
  "tika-s0105t1:126_4": "ca mahagghaṁ, tadaggena atulaṁ. Sattānaṁ pāpajigucchanena vigatakāḷako puññapasutatāya",
  "tika-s0105t1:126_5": "maṇḍabhūto yādiso kālo buddhuppādāraho, tādise eva cakkavattīnampi sambhavoti āha",
  "tika-s0105t1:126_6": "“yasmā panā”tiādi. Kadāci karahacīti pariyāyavacanaṁ, “kadācī”ti vā yathāvuttakālaṁ",
  "tika-s0105t1:126_7": "sandhāya vuttaṁ, “karahacī”ti jambusiridīpasaṅkhātaṁ desaṁ. Tenāha –",
  "tika-s0105t1:127": "“Kālaṁ dīpañca desañca, kulaṁ mātarameva ca;",
  "tika-s0105t1:128": "Ime pañca viloketvā, uppajjati mahāyaso”ti. ;",
  "tika-s0105t1:129_0": "Upamāvasena cetaṁ vuttaṁ. Upamopameyyānañca na accantameva sadisatā, tasmā yathā",
  "tika-s0105t1:129_1": "buddhā kadāci karahaci uppajjanti, na tathā cakkavattino, cakkavattino pana anekadāpi",
  "tika-s0105t1:129_2": "buddhuppādakappe uppajjantīti attho gahetabbo. Evaṁ santepi cakkavattivattapūraṇassa",
  "tika-s0105t1:129_3": "dukkarabhāvato dullabhuppādoyevāti iminā dullabhuppādatāsāmaññena tesaṁ dullabhadassanatā",
  "tika-s0105t1:129_4": "vuttāti veditabbaṁ. Kāmaṁ cakkaratanānubhāvena samijjhamāno guṇo cakkavattiparivārajanasādhāraṇo,",
  "tika-s0105t1:129_5": "tathāpi cakkavattī eva naṁ sāmibhāvena visavitāya paribhuñjatīti vattabbataṁ arahati",
  "tika-s0105t1:129_6": "tadatthameva uppajjanatoti dassento “tadeta”ntiādimāha. Yathāvuttānaṁ pañcannaṁ,",
  "tika-s0105t1:129_7": "channampi vā atthānaṁ sesaratanesupi labbhanato “evaṁ sesānipī”ti vuttaṁ.",
  "tika-s0105t1:130_0": "Imehi pana ratanehi rājā cakkavattī kimatthaṁ paccanubhoti, nanu vināpi tesu kenaci",
  "tika-s0105t1:130_1": "raññā cakkavattinā bhavitabbanti codanāya tassa tehi hathārahamatthapaccanubhavanadassanena",
  "tika-s0105t1:130_2": "kenacipi avinābhāvitaṁ vibhāvetuṁ “imesu panā”tiādi āraddhaṁ. Ajitaṁ puratthimādidisāya",
  "tika-s0105t1:130_3": "khattiyamaṇḍalaṁ jināti mahesakkhatāsaṁvattaniyakammanissandabhāvato. Yathāsukhaṁ",
  "tika-s0105t1:130_4": "anuvicarati hatthiratanaṁ, assaratanañca abhiruhitvā tesaṁ ānubhāvena antopātarāsaṁyeva",
  "tika-s0105t1:130_5": "samuddapariyantaṁ pathaviṁ anupariyāyitvā rājadhāniyā eva paccāgamanato. Pariṇāyakaratanena",
  "tika-s0105t1:130_6": "vijitamanurakkhati tattha tattha kattabbakiccasaṁvidahanato. Avasesehi maṇiratanaitthiratanagahapatiratanehi",
  "tika-s0105t1:130_7": "upabhuñjanena pavattaṁ upabhogasukhaṁ anubhavati yathārahaṁ tehi tathānubhavanasiddhito.",
  "tika-s0105t1:130_8": "So hi maṇiratanena yojanappamāṇe padese andhakāraṁ vidhametvā ālokadassanādinā sukhamanubhavati,",
  "tika-s0105t1:130_9": "itthiratanena atikkantamānusakarūpadassanādivasena, gahapatiratanena icchiticchitamaṇikanakarajatādidhanapaṭilābhavasena sukhamanubhavati.",
  "tika-s0105t1:131": "Idāni sattiyā, sattiphalena ca yathāvuttamatthaṁ vibhāvetuṁ “paṭhamenā”tiādi vuttaṁ. Tividhā hi sattiyo “sakkonti samatthenti rājāno etāyā”ti katvā. Yathāhu –",
  "tika-s0105t1:132": "“Pabhāvussāhamantānaṁ, vasā tisso hi sattiyo;",
  "tika-s0105t1:133": "Pabhāvo daṇḍajo tejo, patāpo tu ca kosajo.",
  "tika-s0105t1:134": "Manto ca mantanaṁ so tu, catukkaṇṇo dvigocaro;",
  "tika-s0105t1:135": "Tigocaro tu chakkaṇṇo, rahassaṁ guyhamuccate”ti.",
  "tika-s0105t1:136_0": "Tattha vīriyabalaṁ ussāhasatti. Paṭhamena cassa cakkaratanena tadanuyogo paripuṇṇo",
  "tika-s0105t1:136_1": "hoti. Kasmāti ce? Tena ussāhasattiyā pavattetabbassa appaṭihatāṇācakkabhāvassa siddhito.",
  "tika-s0105t1:136_2": "Paññābalaṁ mantasatti. Pacchimena cassa pariṇāyakaratanena tadanuyogo. Kasmāti ce",
  "tika-s0105t1:136_3": "? Tassa sabbarājakiccesu kusalabhāvena mantasattiyā viya avirajjhanapayogattā. Damanena,",
  "tika-s0105t1:136_4": "dhanena ca pabhuttaṁ pabhūsatti. Hatthiassagahapatiratanehi cassa tadanuyogo paripuṇṇo",
  "tika-s0105t1:136_5": "hoti. Kasmāti ce? Hatthiassaratanānaṁ mahānubhāvatāya, gahapatiratanato paṭiladdhakosasampattiyā",
  "tika-s0105t1:136_6": "ca pabhāvasattiyā viya pabhāvasamiddhisiddhito. Itthimaṇiratanehi tividhasattiyogaphalaṁ",
  "tika-s0105t1:136_7": "paripuṇṇaṁ hotīti sambandho, yathāvuttāhi tividhāhi sattīhi payujjanato yaṁ phalaṁ",
  "tika-s0105t1:136_8": "laddhabbaṁ. Taṁ sabbaṁ tehi paripuṇṇaṁ hotīti attho. Kasmāti ce? Teheva upabhogasukhassa sijjhanato.",
  "tika-s0105t1:137_0": "Duvidhasukhavasenapi yathāvuttamatthaṁ vibhāvetuṁ “so itthimaṇiratanehī”tiādi kathitaṁ.",
  "tika-s0105t1:137_1": "Bhogasukhanti samīpe katvā paribhogavasena pavattasukhaṁ. Sesehīti tadavasesehi cakkādipañcaratanehi.",
  "tika-s0105t1:137_2": "Apaccatthikatāvasena pavattasukhaṁ issariyasukhaṁ. Idāni tesaṁ sampannahetuvasenapi",
  "tika-s0105t1:137_3": "kenaci avinābhāvitameva vibhāvetuṁ “visesato”tiādimāha. Adosakusalamūlajanitakammānubhāvenāti",
  "tika-s0105t1:137_4": "adosasaṅkhātena kusalamūlena sahajātādipaccayavasena uppāditakammassa ānubhāvena",
  "tika-s0105t1:137_5": "sampajjanti sommatararatanajātikattā. Kammaphalañhi yebhuyyena kammasarikkhakaṁ.",
  "tika-s0105t1:137_6": "Majjhimāni maṇiitthigahapatiratanāni alobhakusalamūlajanitakammānubhāvena sampajjanti",
  "tika-s0105t1:137_7": "uḷāradhanassa, uḷāradhanapaṭilābhakāraṇassa ca pariccāgasampadāhetukattā. Pacchimaṁ",
  "tika-s0105t1:137_8": "pariṇāyakaratanaṁ amohakusalamūlajanitakammānubhāvena sampajjati mahāpaññeneva cakkavattirājakiccassa",
  "tika-s0105t1:137_9": "parinetabbattā, mahāpaññabhāvassa ca amohakusalamūlajanitakammanissandabhāvato. Bojjhaṅgasaṁyutteti",
  "tika-s0105t1:137_10": "mahāvagge dutiye bojjhaṅgasaṁyutte. Ratanasuttassāti tattha pañcamavagge saṅgītassa",
  "tika-s0105t1:137_11": "dutiyassa ratanasuttassa. Upadeso nāma savisesaṁ sattannaṁ ratanānaṁ vicāraṇavasena pavatto nayo.",
  "tika-s0105t1:138_0": "Saraṇato paṭipakkhavidhamanato sūrā sattivanto, nibbhayāvahāti attho. Tenāha “abhīrukajātikā”ti.",
  "tika-s0105t1:138_1": "Asure vijinitvā ṭhitattā sakko devānamindo dhīro nāma, tassa senaṅgabhāvato devaputto",
  "tika-s0105t1:138_2": "“aṅga”nti vuccati, dhīrassa aṅgaṁ, tassa rūpamiva rūpaṁ yesaṁ te dhīraṅgarūpā, tena",
  "tika-s0105t1:138_3": "vuttaṁ “devaputtasadisakāyā”ti. Eketi sārasamāsanāmakā ācariyā, tadakkhamanto āha",
  "tika-s0105t1:138_4": "“ayaṁ panetthā”tiādi. Sabhāvoti sabhāvabhūto attho. Uttamasūrāti uttamayodhā. Sūrasaddo",
  "tika-s0105t1:138_5": "hi idha yodhattho. Evañhi purimanayato imassa visesatā hoti, “uttamattho sūrasaddo”tipi",
  "tika-s0105t1:138_6": "vadanti, “uttamā sūrā vuccantī”tipi hi pāṭho dissati. Vīrānanti vīriyavantānaṁ. Aṅganti",
  "tika-s0105t1:138_7": "kāraṇaṁ “aṅgīyati ñāyati phalametenā”ti katvā. Yena vīriyena “dhīrā”ti vuccanti,",
  "tika-s0105t1:138_8": "tadeva dhīraṅgaṁ nāmāti āha “vīriyanti vuttaṁ hotī”ti. Rūpanti sarīraṁ. Tena vuttaṁ",
  "tika-s0105t1:138_9": "“vīriyamayasarīrā viyā”ti. Vīriyameva vīriyamayaṁ yathā “dānamaya”nti, tasmā vīriyasaṅkhātasarīrā",
  "tika-s0105t1:138_10": "viyāti attho. Vīriyaṁ pana na ekantarūpanti viya-saddaggahaṇaṁ kataṁ. Apica dhīraṅgena",
  "tika-s0105t1:138_11": "nibbattaṁ dhīraṅganti atthaṁ dassetuṁ “vīriyamayasarīrā viyā”ti vuttaṁ, evampi vīriyato",
  "tika-s0105t1:138_12": "rūpaṁ na ekantaṁ nibbattanti viya-saddena dasseti. Atha vā rūpaṁ sarīrabhūtaṁ dhīraṅgaṁ",
  "tika-s0105t1:138_13": "vīriyametesanti yojetabbaṁ, tathāpi vīriyaṁ nāma kiñci saviggahaṁ na hotīti dīpeti",
  "tika-s0105t1:138_14": "“vīriyamayasarīrā viyā”ti iminā, idhāpi mayasaddo sakattheyeva daṭṭhabbo, tasmā saviggahavīriyasadisāti",
  "tika-s0105t1:138_15": "attho. Idaṁ vuttaṁ hoti – saviggahaṁ ce vīriyaṁ nāma siyā, te cassa puttā taṁsadisāyeva",
  "tika-s0105t1:138_16": "bhaveyyunti ayameva cattho ācariyena anumato. Mahāpadānaṭṭhakathāyaṁ pana evaṁ vuttaṁ",
  "tika-s0105t1:138_17": "“dhīraṅgaṁ rūpametesanti dhīraṅgarūpā, vīriyajātikā vīriyasabhāvā vīriyamayā akilāsuno",
  "tika-s0105t1:138_18": "ahesuṁ, divasampi yujjhantā na kilamantīti vuttaṁ hotī”ti, tadetaṁ rūpasaddassa sabhāvatthataṁ",
  "tika-s0105t1:138_19": "sandhāya vuttanti daṭṭhabbaṁ. Idha ceva aññattha katthaci “dhitaṅgarūpā”ti pāṭho",
  "tika-s0105t1:138_20": "dissati. Vīriyatthopi hi dhitisaddo hoti “saccaṁ dhammo dhiti cāgo, diṭṭhaṁ so ativattatī”tiādīsu",
  "tika-s0105t1:138_21": "dhitisaddo viya. Katthaci pana “vīraṅga”nti pāṭhova diṭṭho. Yathā ruccati, tathā gahetabbaṁ.",
  "tika-s0105t1:139_0": "Nanu ca rañño cakkavattissa paṭisenā nāma natthi, ya’massa puttā pamaddeyyuṁ, atha",
  "tika-s0105t1:139_1": "kasmā “parasenappamaddanā”ti vuttanti codanaṁ sodhento “sace”tiādimāha, parasenā",
  "tika-s0105t1:139_2": "hotu vā, mā vā, “sace pana bhaveyyā”ti parikappanāmattena tesaṁ evamānubhāvataṁ dassetuṁ",
  "tika-s0105t1:139_3": "tathā vuttanti adhippāyo, “parasenappamaddanā”ti vuttepi parasenaṁ pamaddituṁ samatthāti",
  "tika-s0105t1:139_4": "attho gahetabbo pakaraṇatopi atthantarassa viññāyamānattā, yathā “sikkhamānena bhikkhave",
  "tika-s0105t1:139_5": "bhikkhunā aññātabbaṁ paripucchitabbaṁ paripañhitabba”nti etassa padabhājanīye “sikkhitukāmenā”ti",
  "tika-s0105t1:139_6": "atthaggahaṇanti imamatthaṁ dassetuṁ “taṁ parimaddituṁ samatthā”ti vuttaṁ. Na hi te",
  "tika-s0105t1:139_7": "parasenaṁ pamaddantā tiṭṭhanti, atha kho pamaddanasamatthā eva honti. Evamaññatrapi",
  "tika-s0105t1:139_8": "yathārahaṁ. Parasenaṁ pamaddanāya samatthentīti parasenappamaddanāti atthaṁ dassetītipi vadanti.",
  "tika-s0105t1:140_0": "Pubbe katūpacitassa etarahi vipaccamānakassa puññadhammassa cirataraṁ vipaccituṁ",
  "tika-s0105t1:140_1": "paccayabhūtaṁ cakkavattivattasamudāgataṁ payogasampattisaṅkhātaṁ dhammaṁ dassetuṁ",
  "tika-s0105t1:140_2": "“dhammenā”ti padassa “pāṇona hantabbotiādinā pañcasīladhammenā”ti atthamāha. Ayañhi",
  "tika-s0105t1:140_3": "attho “ye kho panānanda puratthimāya disāya paṭirājāno, te rājānaṁ mahāsudassanaṁ",
  "tika-s0105t1:140_4": "upasaṅkamitvā evamāhaṁsu ‘ehi kho mahārāja, svāgataṁ te mahārāja, sakaṁ te mahārāja,",
  "tika-s0105t1:140_5": "anusāsa mahārājā’ti. Rājā mahāsudassano evamāha ‘pāṇo na hantabbo, adinnaṁ na ādātabbaṁ,",
  "tika-s0105t1:140_6": "kāmesu micchā na caritabbā, musā na bhaṇitabbā, majjaṁ na pātabbaṁ, yathābhuttañca",
  "tika-s0105t1:140_7": "bhuñjathā’ti. Ye kho panānanda puratthimāya disāya paṭirājāno, te rañño mahāsudassanassa",
  "tika-s0105t1:140_8": "anuyantā ahesu”ntiādinā āgataṁ rañño ovādadhammaṁ sandhāya vutto. Evañhi “adaṇḍena",
  "tika-s0105t1:140_9": "asatthenā”ti idampi visesanavacanaṁ susamatthitaṁ hoti. Aññāsupi suttanipātaṭṭhakathādīsu ayamevattho vutto.",
  "tika-s0105t1:141_0": "Mahāpadānaṭṭhakathāyaṁ pana “adaṇḍenāti ye katāparādhe satte satampi sahassampi gaṇhanti,",
  "tika-s0105t1:141_1": "te dhanadaṇḍena rajjaṁ kārenti nāma, ye chejjabhejjaṁ anusāsanti, te satthadaṇḍena.",
  "tika-s0105t1:141_2": "Ayaṁ pana duvidhampi daṇḍaṁ pahāya adaṇḍena ajjhāvasati. Asatthenāti ye ekatodhārādinā",
  "tika-s0105t1:141_3": "satthena paraṁ vihesanti, te satthena rajjaṁ kārenti nāma. Ayaṁ pana satthena khuddakamakkhikāyapi",
  "tika-s0105t1:141_4": "pivanamattaṁ lohitaṁ kassaci anuppādetvā dhammeneva, ‘ehi kho mahārājā’ti evaṁ paṭirājūhi",
  "tika-s0105t1:141_5": "sampaṭicchitāgamano vuttappakāraṁ pathaviṁ abhivijinitvā ajjhāvasati abhibhavitvā",
  "tika-s0105t1:141_6": "sāmī hutvā vasatīti attho”ti vuttaṁ, tadetaṁ “dhammenā”ti padassa “pubbe katūpacitena",
  "tika-s0105t1:141_7": "etarahi vipaccamānakena yena kenaci puññadhammenā”ti atthaṁ sandhāya vuttaṁ. Teneva",
  "tika-s0105t1:141_8": "hi “dhammena paṭirājūhi sampaṭicchitāgamano vuttappakāraṁ pathaviṁ abhivijinitvā",
  "tika-s0105t1:141_9": "ajjhāvasatī”ti. Ācariyenapi vuttaṁ dhammenāti katūpacitena attano puññadhammena.",
  "tika-s0105t1:141_10": "Tena hi sañcoditā pathaviyaṁ sabbarājāno paccuggantvā “svāgataṁ te mahārājā”tiādīni",
  "tika-s0105t1:141_11": "vatvā attano rajjaṁ rañño cakkavattissa niyyātenti. Tena vuttaṁ “so imaṁ pathaviṁ",
  "tika-s0105t1:141_12": "sāgarapariyantaṁ adaṇḍena asatthena dhammena abhivijiya ajjhāvasatī”ti, tenapi yathāvuttamevatthaṁ",
  "tika-s0105t1:141_13": "dasseti, tasmā ubhayathāpi ettha attho yutto evāti daṭṭhabbaṁ. Cakkavattivattapūraṇādipayogasampattimantarena",
  "tika-s0105t1:141_14": "hi pubbe katūpacitakammeneva evamajjhāvasanaṁ na sambhavati, tathā pubbe katūpacitakammamantarena",
  "tika-s0105t1:141_15": "cakkavattivattapūraṇādipayogasampattiyā evāti.",
  "tika-s0105t1:142_0": "Evaṁ ekaṁ nipphattiṁ kathetvā dutiyaṁ nipphattiṁ kathetuṁ yadetaṁ “sace kho panā”tiādivacanaṁ",
  "tika-s0105t1:142_1": "vuttaṁ, tattha anuttānamatthaṁ dassento “arahaṁ…pe… vivaṭṭacchadoti etthā”tiādimāha.",
  "tika-s0105t1:142_2": "Yasmā rāgādayo satta pāpadhammā loke uppajjanti, uppajjamānā ca te sattasantānaṁ",
  "tika-s0105t1:142_3": "chādetvā pariyonandhitvā kusalappavattiṁ nivārenti, tasmā te idha chadasaddena vuttāti",
  "tika-s0105t1:142_4": "dasseti “rāgadosā”tiādinā. Duccaritanti micchādiṭṭhito aññena manoduccaritena saha",
  "tika-s0105t1:142_5": "tīṇi duccaritāni, micchādiṭṭhi pana visesena sattānaṁ chadanato, paramasāvajjattā",
  "tika-s0105t1:142_6": "ca visuṁ gahitā. Vuttañca “sabbe te imeheva dvāsaṭṭhiyā vatthūhi antojālīkatā, ettha",
  "tika-s0105t1:142_7": "sitāva ummujjamānā ummujjantī”tiādi. Tathā muyhanaṭṭhena moho, aviditakaraṇaṭṭhena",
  "tika-s0105t1:142_8": "avijjāti pavattiākārabhedena aññāṇameva dvidhā vuttaṁ. Tathā hissa dvidhāpi chadanattho",
  "tika-s0105t1:142_9": "kathito “andhatamaṁ tadā hoti, yaṁ moho sahate nara”nti, “avijjāya nivuto loko, vevicchā",
  "tika-s0105t1:142_10": "pamādā nappakāsatī”ti ca. Evaṁ rāgadosādīnampi chadanattho vattabbo. Mahāpadānaṭṭhakathāyaṁ",
  "tika-s0105t1:142_11": "pana rāgadosamohamānadiṭṭhikilesataṇhāvasena satta pāpadhammā gahitā. Tatra rañjanaṭṭhena",
  "tika-s0105t1:142_12": "rāgo, taṇhāyanaṭṭhena taṇhāti pavattiākārabhedena lobho eva dvidhā vutto. Tathā hissa",
  "tika-s0105t1:142_13": "dvidhāpi chadanattho ekantikova. Yathāha “andhatamaṁ tadā hoti, yaṁ rāgo sahate nara”nti,",
  "tika-s0105t1:142_14": "“kāmandhā jālasañchannā, taṇhāchadanachāditā”ti ca, kilesaggahaṇena ca vuttāvasiṭṭhā",
  "tika-s0105t1:142_15": "vicikicchādayo vuttā.",
  "tika-s0105t1:143_0": "Sattahi paṭicchanneti hetugabbhavacanaṁ, sattahi pāpadhammehi paṭicchannattā kilesavasena",
  "tika-s0105t1:143_1": "andhakāre loketi attho. Taṁ chadananti sattapāpadhammasaṅkhātaṁ chadanaṁ. Vivaṭṭetvāti",
  "tika-s0105t1:143_2": "vivaṭṭaṁ katvā vigametvā. Tadeva pariyāyantarena vuttaṁ “samantato sañjātāloko hutvā”ti.",
  "tika-s0105t1:143_3": "Kilesachadanavigamo eva hi āloko, etena vivaṭṭayitabbo vigametabboti vivaṭṭo, chādeti",
  "tika-s0105t1:143_4": "paṭicchādetīti chado, vivaṭṭo chado anenāti vivaṭṭacchadā,vivaṭṭacchado vāti atthaṁ",
  "tika-s0105t1:143_5": "dasseti. Ayañhi vivaṭṭacchadasaddo daḷhadhammapaccakkhadhammasaddādayo viya pulliṅgavasena",
  "tika-s0105t1:143_6": "ākāranto, okāranto ca hoti. Tathā hi mahāpadānaṭṭhakathāyaṁ vuttaṁ “rāgadosamohamānadiṭṭhikilesataṇhāsaṅkhātaṁ",
  "tika-s0105t1:143_7": "chadanaṁ āvaraṇaṁ vivaṭaṁ viddhaṁsitaṁ vivaṭakaṁ etenāti vivaṭacchado, ‘vivaṭṭacchadā’tipi",
  "tika-s0105t1:143_8": "pāṭho, ayamevattho”ti, tassā līnatthappakāsaniyampi vuttaṁ “vivaṭṭacchadāti okārassa",
  "tika-s0105t1:143_9": "ākāraṁ katvā niddeso”ti. Saddavidū pana “ādhanvāditoti lakkhaṇena samāsantagatehi",
  "tika-s0105t1:143_10": "dhanusaddādīhi kvaci āpaccayo”ti vatvā “kaṇḍivadhanvā, paccakkhadhammā, vivaṭṭacchadā”ti payogamudāharanti.",
  "tika-s0105t1:144_0": "Kasmā padattayametaṁ vuttanti anuyogaṁ hetālaṅkāranayena pariharanto “tatthā”tiādimāha,",
  "tika-s0105t1:144_1": "tatthāti ca tīsu padesūti attho. Pūjāvisesaṁ paṭiggaṇhituṁ arahatīti arahanti atthena",
  "tika-s0105t1:144_2": "pūjārahatā vuttā. Yasmā sammāsambuddho, tasmā pūjārahatāti tassā pūjārahatāya hetu",
  "tika-s0105t1:144_3": "vutto. Savāsanasabbakilesappahānapubbakattā buddhabhāvassa buddhattahetubhūtā vivaṭṭacchadatā",
  "tika-s0105t1:144_4": "vuttā. Kammādivasena tividhaṁ vaṭṭañca rāgādivasena sattavidho chado ca vaṭṭacchadā,",
  "tika-s0105t1:144_5": "vaṭṭacchadehi vigato, vigatā vā vaṭṭacchadā yassāti vivaṭṭacchado,vivaṭṭacchadā vā,",
  "tika-s0105t1:144_6": "dvandapubbago pana vi-saddo ubhayattha yojetabboti imamatthaṁ dassetuṁ “vivaṭṭo ca",
  "tika-s0105t1:144_7": "vicchado cā”ti vuttaṁ. Evampi vadanti “vivaṭṭo ca so vicchado cāti vivaṭṭacchado,",
  "tika-s0105t1:144_8": "uttarapade pubbapadalopoti atthaṁ dassetī”ti. “Arahaṁ vaṭṭābhāvenā”ti idaṁ kilesehi",
  "tika-s0105t1:144_9": "ārakattā, kilesārīnaṁ saṁsāracakkassārānañca hatattā, pāpakaraṇe ca rahābhāvāti atthaṁ",
  "tika-s0105t1:144_10": "sandhāya vuttaṁ. Idañhi phalena hetānumānadassanaṁ – yathā taṁ dhūmena aggissa, udakoghena",
  "tika-s0105t1:144_11": "upari vuṭṭhiyā, etena ca atthena arahabhāvo hetu, vaṭṭābhāvo phalanti ayaṁ ācariyamati.",
  "tika-s0105t1:144_12": "“Paccayādīnaṁ, pūjāvisesassa ca arahattā”ti pana hetunā phalānumānadassanampi siyā",
  "tika-s0105t1:144_13": "yathā taṁ agginā dhūmassa, upari vuṭṭhiyā udakoghassa. “Sammāsambuddho chadanābhāvenā”ti",
  "tika-s0105t1:144_14": "idaṁ pana hetunā phalānumānadassanaṁ savāsanasabbakilesacchadanābhāvapubbakattā sammāsambuddhabhāvassa.",
  "tika-s0105t1:144_15": "Arahattamaggena hi vicchadatā, sabbaññutaññāṇena sammāsambuddhabhāvo. “Vivaṭṭo ca",
  "tika-s0105t1:144_16": "vicchado cā”ti idaṁ hetudvayaṁ. Kāmañca ācariyamatiyā phalena hetuanumānadassane",
  "tika-s0105t1:144_17": "vivaṭṭatā phalameva hoti, hetuanumānadassanassa, pana tathāñāṇassa ca hetubhāvato",
  "tika-s0105t1:144_18": "hetuyeva nāmāti veditabbaṁ.",
  "tika-s0105t1:145_0": "Evaṁ padattayavacane hetālaṅkāranayena payojanaṁ dassetvā idāni catuvesārajjavasenapi",
  "tika-s0105t1:145_1": "dassento “dutiyenā”tiādimāha. Tattha dutiyena vesārajjenāti “cattārimāni bhikkhave",
  "tika-s0105t1:145_2": "tathāgatassa vesārajjāni, yehi vesārajjehi samannāgato tathāgato āsabhaṁ ṭhānaṁ paṭijānāti,",
  "tika-s0105t1:145_3": "parisāsu sīhanādaṁ nadati, brahmacakkaṁ pavattetī”tiādinā bhagavatā vuttakkamena",
  "tika-s0105t1:145_4": "dutiyabhūtena “khīṇāsavassa te paṭijānato ‘ime āsavā aparikkhīṇā’ti, tatra vata maṁ",
  "tika-s0105t1:145_5": "samaṇo vā brāhmaṇo vā devo vā māro vā brahmā vā koci vā lokasmiṁ saha dhammena paṭicodessatīti",
  "tika-s0105t1:145_6": "nimittametaṁ bhikkhave na samanupassāmi, etamahaṁ bhikkhave nimittaṁ asamanupassanto",
  "tika-s0105t1:145_7": "khemappatto abhayappatto vesārajjappatto viharāmī”ti paridīpitena vesārajjena. Purimasiddhīti",
  "tika-s0105t1:145_8": "purimassa “araha”nti padassa atthasiddhi arahattasiddhi, dutiyavesārajjassa tadatthabhāvato",
  "tika-s0105t1:145_9": "tena vesārajjena tadatthasiddhīti vuttaṁ hoti. “Khīṇāsavassa te paṭijānato ‘ime āsavā",
  "tika-s0105t1:145_10": "aparikkhīṇā’ ti”ādinā vuttameva hi dutiyavesārajjaṁ “kilesehi ārakattā”tiādinā vutto",
  "tika-s0105t1:145_11": "“araha”nti padassa atthoti. Tato ca viññāyati “yathā dutiyena vesārajjena purimasiddhi,",
  "tika-s0105t1:145_12": "evaṁ purimenapi atthena dutiyavesārajjasiddhī”ti. Evañca katvā iminā nayena catuvesārajjavasena",
  "tika-s0105t1:145_13": "padattayavacane payojanadassanaṁ upapannaṁ hoti. Itarathā hi kiñcipayojanābhāvato",
  "tika-s0105t1:145_14": "idaṁyeva vacanaṁ idha avattabbaṁ siyāti. Esa nayo sesesupi.",
  "tika-s0105t1:146_0": "Paṭhamenāti vuttanayena paṭhamabhūtena “sammāsambuddhassa te paṭijānato ‘ime dhammā",
  "tika-s0105t1:146_1": "anabhisambuddhā’ti, tatra…pe… viharāmī”ti paridīpitena vesārajjena. Dutiyasiddhīti",
  "tika-s0105t1:146_2": "dutiyassa “sammāsambuddho”ti padassa atthasiddhi buddhattasiddhi tassa tadatthabhāvato.",
  "tika-s0105t1:146_3": "Tatiyacatutthehīti vuttanayeneva tatiyacatutthabhūtehi “ye kho pana te antarāyikā",
  "tika-s0105t1:146_4": "dhammā vuttā, te paṭisevato nālaṁ antarāyāyāti, tatra…pe… viharāmī”ti ca “yassa kho",
  "tika-s0105t1:146_5": "pana te atthāya dhammo desito, so na niyyāti takkarassa sammā dukkhakkhayāyāti, tatra…pe…",
  "tika-s0105t1:146_6": "viharāmī”ti ca paridīpitehi vesārajjehi. Tatiyasiddhīti tatiyassa “vivaṭṭacchadā”ti",
  "tika-s0105t1:146_7": "padassa atthasiddhi vivaṭṭacchadatthasiddhi tehi tassa pākaṭabhāvatoti attho. “Yāthāvato",
  "tika-s0105t1:146_8": "antarāyikaniyyānikadhammāpadesena hi satthu vivaṭṭacchadabhāvo loke pākaṭo ahosī”ti",
  "tika-s0105t1:146_9": "ācariyena vuttaṁ, vivaṭṭacchadabhāveneva antarāyikaniyyānikadhammadesanāsiddhito",
  "tika-s0105t1:146_10": "“tatiyena tatiyacatutthasiddhī”tipi vattuṁ yujjati.",
  "tika-s0105t1:147_0": "Evaṁ padattayavacane catuvesārajjavasena payojanaṁ dassetvā idāni cakkhuttayavasenapi",
  "tika-s0105t1:147_1": "dassento “purimañcā”tiādimāha. Tattha ca-saddo upanyāsattho. Purimaṁ “araha”nti padaṁ",
  "tika-s0105t1:147_2": "bhagavato heṭṭhimamaggaphalattayañāṇasaṅkhātaṁ dhammacakkhuṁ sādheti kilesārīnaṁ,",
  "tika-s0105t1:147_3": "saṁsāracakkassa arānañca hatabhāvadīpanato. Dutiyaṁ “sammāsambuddho”ti padaṁ āsayānusayaindriyaparopariyattañāṇasaṅkhātaṁ",
  "tika-s0105t1:147_4": "buddhacakkhuṁ sādheti sammāsambuddhasseva taṁsambhavato. Tadetañhi ñāṇadvayaṁ sāvakapaccekabuddhānaṁ",
  "tika-s0105t1:147_5": "na sambhavati. Tatiyaṁ “vivaṭṭacchadā”ti padaṁ sabbaññutaññāṇasaṅkhātaṁ samantacakkhuṁ",
  "tika-s0105t1:147_6": "sādheti savāsanasabbakilesappahānadīpanato. “Sammāsambuddho”ti hi vatvā “vivaṭṭacchadā”ti",
  "tika-s0105t1:147_7": "vacanaṁ sammāsambuddhabhāvāya savāsanasabbakilesappahānaṁ vibhāvetīti. “Ahaṁ kho",
  "tika-s0105t1:147_8": "pana tāta ambaṭṭha mantānaṁ dātā”ti idaṁ appadhānaṁ, “tvaṁ mantānaṁ paṭiggahetā”ti",
  "tika-s0105t1:147_9": "idameva padhānaṁ samuttejanāvacananti sandhāya “tvaṁ mantānaṁ paṭiggahetāti iminā’ssa",
  "tika-s0105t1:147_10": "mantesu sūrabhāvaṁ janetī”ti vuttaṁ, lakkhaṇavibhāvane visadañāṇatāsaṅkhātaṁ sūrabhāvaṁ janetīti attho.",
  "tika-s0105t1:148_0": "259.Evaṁbhoti ettha evaṁ-saddo vacanasampaṭicchane nipāto, vacanasampaṭicchanañcettha",
  "tika-s0105t1:148_1": "tathā mayaṁ taṁ bhavantaṁ gotamaṁ vedissāma, tvaṁ mantānaṁ paṭiggahetāti ca evaṁ",
  "tika-s0105t1:148_2": "pavattassa pokkharasātino vacanassa sampaṭiggaho. “Tassattho”tiādināpi hi tadevatthaṁ",
  "tika-s0105t1:148_3": "dasseti. Tathā ca vuttaṁ “brāhmaṇassa pokkharasātissa paṭissutvā”ti, taṁ panesa ācariyassa",
  "tika-s0105t1:148_4": "samuttejanāya lakkhaṇesu vigatasammohabhāvena buddhamante sampassamānattā vadatīti",
  "tika-s0105t1:148_5": "dassento “sopī”tiādimāha. Tattha “tāyāti tāya yathāvuttāya samuttejanāyā”ti ācariyena",
  "tika-s0105t1:148_6": "vuttaṁ, adhunā pana potthakesu “tāya ācariyakathāyā”ti pāṭho dissati. Atthato cesa",
  "tika-s0105t1:148_7": "aviruddhoyeva. Mantesu satisamuppādikā hi kathā samuttejanāti.",
  "tika-s0105t1:149": "Ayānabhūminti yānassa abhūmiṁ, yānena yātumasakkuṇeyyaṭṭhānabhūtaṁ, dvārakoṭṭhakasamīpaṁ gantvāti attho.",
  "tika-s0105t1:150_0": "Avisesena vuttassapi vacanassa attho aṭṭhakathāpamāṇato visesena gahetabboti āha",
  "tika-s0105t1:150_1": "“ṭhitamajjhanhikasamaye”ti. Sabbesamāciṇṇavasena paṭhamanayaṁ vatvā padhānikānameva",
  "tika-s0105t1:150_2": "āveṇikāciṇṇavasena dutiyanayo vutto. Divāpadhānikāti divāpadhānānuyuñjanakā, divasabhāge",
  "tika-s0105t1:150_3": "samaṇadhammakaraṇatthaṁ te evaṁ caṅkamantīti vuttaṁ hoti. Tenāha “tādisānañhī”tiādi.",
  "tika-s0105t1:150_4": "“Pariveṇato pariveṇamāgacchanto papañco hoti, pucchitvāva pavisissāmī”ti ambaṭṭhassa",
  "tika-s0105t1:150_5": "tadupasaṅkamanādhippāyaṁ vibhāvento “so kirā”tiādimāha.",
  "tika-s0105t1:151_0": "260. Abhiññātakule jāto abhiññātakolañño. Kāmañca vakkhamānanayena pubbe ambaṭṭhakulamapaññātaṁ,",
  "tika-s0105t1:151_1": "tadā pana paññātanti āha “tadā kirā”tiādi. Rūpajātimantakulāpadesehīti “ayamīdiso”ti",
  "tika-s0105t1:151_2": "apadisanahetubhūtehi catūhi rūpajātimantakulehi. Yena te bhikkhū cintayiṁsu, tadadhippāyaṁ",
  "tika-s0105t1:151_3": "āvi kātuṁ “yo hī”tiādi vuttaṁ. Avisesato vuttampi visesato viññāyamānatthaṁ sandhāya",
  "tika-s0105t1:151_4": "bhāsitavacananti dasseti “gandhakuṭiṁ sandhāyā”ti iminā. Evamīdisesu.",
  "tika-s0105t1:152_0": "Aturitoti avegāyanto, “aturanto”tipi pāṭho, soyevattho. Kathaṁ pavisanto ataramāno",
  "tika-s0105t1:152_1": "pavisati nāmāti āha “saṇika”ntiādi. Tattha padappamāṇaṭṭhāneti dvinnaṁ padānaṁ antare",
  "tika-s0105t1:152_2": "muṭṭhiratanapamāṇaṭṭhāne. Sinduvāro nāma eko pupphūpagarukkho, yassa setaṁ pupphaṁ",
  "tika-s0105t1:152_3": "hoti, yo “nigguṇḍī” tipi vuccati. Pamukhanti gandhakuṭigabbhapamukhaṁ. “Kuñcikacchiddasamīpe”ti",
  "tika-s0105t1:152_4": "vuttavacanaṁ samatthetuṁ “dvāraṁ kirā”tiādi vuttaṁ.",
  "tika-s0105t1:153": "261.“Dānaṁ dadamānehī”ti iminā pāramitānubhāvena sayameva dvāravivaraṇaṁ dasseti.",
  "tika-s0105t1:154_0": "Bhagavatā saddhiṁ sammodiṁsūti ettha samatthena saṁ-saddena viññāyamānaṁ bhagavato",
  "tika-s0105t1:154_1": "tehi saddhiṁ paṭhamaṁ pavattamodatāsaṅkhātaṁ neyyatthaṁ dassento “yathā”tiādimāha.",
  "tika-s0105t1:154_2": "Bhagavāpi hi “kacci bho māṇavā khamanīyaṁ, kacci yāpanīya”ntiādīni pucchanto tehi",
  "tika-s0105t1:154_3": "māṇavehi saddhiṁ pubbabhāsitāya paṭhamaññeva pavattamodo ahosi. Samappavattamodāti",
  "tika-s0105t1:154_4": "bhagavato tadanukaraṇena samaṁ pavattasaṁsandanā. Tadatthaṁ saha upamāya dassetuṁ",
  "tika-s0105t1:154_5": "“sītodakaṁ viyā”tiādi vuttaṁ. Tattha paramanibbutakilesadarathatāya bhagavato sītodakasadisatā,",
  "tika-s0105t1:154_6": "anibbutakilesadarathatāya ca māṇavānaṁ uṇhodakasadisatā daṭṭhabbā. Sammoditanti saṁsanditaṁ.",
  "tika-s0105t1:154_7": "Mudasaddo hettha saṁsandaneyeva, na pāmojje, evañhi yathāvuttaupamāvacanaṁ samatthitaṁ",
  "tika-s0105t1:154_8": "hoti. Tathā hi vuttaṁ “ekībhāva”nti, sammodanakiriyāya samānataṁ ekarūpatanti attho.",
  "tika-s0105t1:155_0": "Khamanīyanti “catucakkaṁ navadvāraṁ sarīrayantaṁ dukkhabahulatāya sabhāvato dussahaṁ",
  "tika-s0105t1:155_1": "kacci khamituṁ sakkuṇeyya”nti pucchanti, yāpanīyanti āhārādipaccayapaṭibaddhavuttikaṁ",
  "tika-s0105t1:155_2": "cirappabandhasaṅkhātāya yāpanāya kacci yāpetuṁ sakkuṇeyyaṁ, sīsarogādiābādhābhāvena",
  "tika-s0105t1:155_3": "kacci appābādhaṁ, dukkhajīvikābhāvena kacci appātaṅkaṁ, taṁtaṁkiccakaraṇe uṭṭhānasukhatāya",
  "tika-s0105t1:155_4": "kacci lahuṭṭhānaṁ, tadanurūpabalayogato kacci balaṁ, sukhavihāraphalasabbhāvena kacciphāsuvihāro",
  "tika-s0105t1:155_5": "atthīti sabbattha kacci-saddaṁ yojetvā attho veditabbo. Balappattā pīti pītiyeva.",
  "tika-s0105t1:155_6": "Taruṇā pīti pāmojjaṁ. Sammodanaṁ janeti karotīti sammodanikaṁ, tadeva sammodaniyaṁ",
  "tika-s0105t1:155_7": "ka-kārassa ya-kāraṁ katvā. Sammodetabbato sammodanīyanti imamatthaṁ dasseti “sammodituṁ",
  "tika-s0105t1:155_8": "yuttabhāvato”ti iminā. Evaṁ ācariyehi vuttaṁ. Sammodituṁ arahatīti sammodanikaṁ,",
  "tika-s0105t1:155_9": "tadeva sammodaniyaṁ yathāvuttanayenāti imamatthampi dassetīti daṭṭhabbaṁ. “Sāretu”nti",
  "tika-s0105t1:155_10": "etassa “nirantaraṁ pavattetu”nti atthavacanaṁ. Saritabbabhāvatoti anussaritabbabhāvato.",
  "tika-s0105t1:155_11": "“Sāretuṁ arahatī”ti atthe yathāpadaṁ dīghena “sāraṇīya”nti vuttaṁ. “Saritabba”nti",
  "tika-s0105t1:155_12": "atthe pana “saraṇīya”nti vattabbe dīghaṁ katvā “sāraṇīya”nti vuttanti veditabbaṁ.",
  "tika-s0105t1:155_13": "Evaṁ saddato atthaṁ dassetvā idāni atthamattato dassetuṁ “suyyamānasukhato”tiādi",
  "tika-s0105t1:155_14": "vuttaṁ. Tattha suyyamānasukhatoti āpāthamadhurattamāha, anussariyamānasukhatoti vimaddaramaṇīyattaṁ.",
  "tika-s0105t1:155_15": "Byañjanaparisuddhatāyāti sabhāvaniruttibhāvena tassā kathāya vacanacāturiyaṁ, atthaparisuddhatāyāti",
  "tika-s0105t1:155_16": "atthassa nirupakkilesattaṁ. Anekehi pariyāyehīti anekehi kāraṇehi.",
  "tika-s0105t1:156_0": "Apasādessāmīti maṅkuṁ karissāmi. Ubhosu khandhesu sāṭakaṁ āsajjetvā kaṇṭhe olambanaṁ",
  "tika-s0105t1:156_1": "sandhāya “kaṇṭhe olambitvā”ti vuttaṁ. Dussakaṇṇaṁ gahetvāti nivatthasāṭakassa koṭiṁ",
  "tika-s0105t1:156_2": "ekena hatthena gahetvā. Caṅkamitumāruhanaṁ sandhāya “caṅkamaṁ abhiruhitvā”ti āha.",
  "tika-s0105t1:156_3": "Dhātusamatāti rasādidhātūnaṁ samāvatthatā, arogatāti attho. Pāsādikatthanti pasādajananatthaṁ",
  "tika-s0105t1:156_4": "“gatagataṭṭhāne”ti iminā sambandho. “Pāsādikattā”tipi pāṭho, tassattho – aṅgapaccaṅgānaṁ",
  "tika-s0105t1:156_5": "pasādāvahattāti, “uppannabahumānā”ti iminā sambandho. Uppaṇḍanakathanti avahasitabbatāyuttakathaṁ.",
  "tika-s0105t1:156_6": "“Anācārabhāvasāraṇīya”nti tassa visesanaṁ, anācārabhāvena sāraṇīyaṁ “anācāro vatāya”nti",
  "tika-s0105t1:156_7": "saritabbakanti attho.",
  "tika-s0105t1:157_0": "262. Kātuṁ dukkaramasakkuṇeyyaṁ kiccamayaṁ ārabhīti dassetuṁ “bhavaggaṁ gahetukāmo",
  "tika-s0105t1:157_1": "viyā”tiādi vuttaṁ. Asakkuṇeyyañhetaṁ sadevakenapi lokena, yadidaṁ bhagavato apasādanaṁ.",
  "tika-s0105t1:157_2": "Tenāha “aṭṭhāne vāyamatī”ti. Handa tena saddhiṁ mantemīti evaṁ aṭṭhāne vāyamantopi",
  "tika-s0105t1:157_3": "ayaṁ bālo “mayi kiñci akathente mayā saddhiṁ uttari kathetumpi na visahatī”ti mānameva",
  "tika-s0105t1:157_4": "paggaṇhissati, kathente pana kathāpasaṅgenassa jātigotte vibhāvite mānaniggaho bhavissati,",
  "tika-s0105t1:157_5": "“handa tena saddhiṁ mantemī”ti bhagavā ambaṭṭhaṁ māṇavaṁ etadavocāti attho. Ācārasamācārasikkhāpanena",
  "tika-s0105t1:157_6": "ācariyā, tesaṁ pana ācariyānaṁ pakaṭṭhā ācariyāti pācariyā yathā “papitāmaho”ti imamatthaṁ",
  "tika-s0105t1:157_7": "dassetuṁ “ācariyehi ca tesaṁ ācariyehi cā”ti vuttaṁ.",
  "tika-s0105t1:158": "Paṭhamaibbhavādavaṇṇanā",
  "tika-s0105t1:159_0": "263. Kiñcāpi “sayāno vā”tiādivacanaṁ na vattabbaṁ, mānavasena pana yugaggāhaṁ karonto",
  "tika-s0105t1:159_1": "vadatīti dassento “kāmaṁ tīsū”tiādimāha. Tattha tīsu iriyāpathesūti ṭhānagamananisajjāsu.",
  "tika-s0105t1:159_2": "Tesveva hi ācariyena saddhiṁ sallapitumarahati, na tu sayane garukaraṇīyānaṁ sayānānampi",
  "tika-s0105t1:159_3": "sammukhā garukārehi sayanassa akattabbabhāvato. Kathāsallāpanti kathāvasena yugaggāhakaraṇatthaṁ",
  "tika-s0105t1:159_4": "sallapanaṁ. Sayānena hi ācariyena saddhiṁ sayānassa kathā nāma ācāro na hoti, tathāpetaṁ",
  "tika-s0105t1:159_5": "itarehi sadisaṁ katvā kathanaṁ idha kathāsallāpo.",
  "tika-s0105t1:160_0": "Yaṁ panetaṁ “sayāno vā hi bho gotama brāhmaṇo sayānena brāhmaṇena saddhiṁ sallapitumarahatī”ti",
  "tika-s0105t1:160_1": "vuttassa sallāpassa anācārabhāvavibhāvanaṁ satthārā ambaṭṭhena saddhiṁ kathentena",
  "tika-s0105t1:160_2": "kataṁ, taṁ pāḷivasena saṅgītimanāruḷhampi agarahitāya ācariyaparamparāya yāvajjatanā",
  "tika-s0105t1:160_3": "samābhatanti “ye ca kho te bho gotamā”tiādikāya uparipāḷiyā sambandhabhāvena dassento",
  "tika-s0105t1:160_4": "“tato kirā”tiādimāha. Gorūpanti go nūna rūpakavasena vuttattā, rūpasaddassa ca tabbhāvavuttito.",
  "tika-s0105t1:160_5": "Yadi ahīḷento bhaveyya, “muṇḍā samaṇā”ti vadeyya, hīḷento pana garahatthena ka-saddena",
  "tika-s0105t1:160_6": "padaṁ vaḍḍhetvā “muṇḍakā samaṇakā”ti vadatīti dassetuṁ “muṇḍe muṇḍā”tiādi vuttaṁ.",
  "tika-s0105t1:160_7": "Ibbhāti gahapatikāti atthamattavacanaṁ, saddato pana ibhassa payogo ibho uttarapadalopena,",
  "tika-s0105t1:160_8": "taṁ ibhaṁ arahantīti ibbhā dvittaṁ katvā. Kiṁ vuttaṁ hoti – yathā sobhanaṁ gamanato",
  "tika-s0105t1:160_9": "ibhasaṅkhāto hatthivāhanabhūto parassa vasena pavattati, na attano, evametepi brāhmaṇānaṁ",
  "tika-s0105t1:160_10": "sussūsakā suddā parassa vasena pavattanti, na attano, tasmā ibhasadisapayogatāya",
  "tika-s0105t1:160_11": "ibbhāti. Te pana kuṭumbikatāya gharavāsino gharasāmikā hontīti atthamattaṁ dasseti",
  "tika-s0105t1:160_12": "“gahapatikā”ti iminā.",
  "tika-s0105t1:161_0": "Kaṇhāti kaṇhajātikā. Dvijā eva hi suddhajātikā, na itareti tassādhippāyo. Tenāha",
  "tika-s0105t1:161_1": "“kāḷakā”ti. Pitāmahabhāvena ñātibandhavattā bandhu. Tenāha “pitāmahoti voharantī”ti.",
  "tika-s0105t1:161_2": "Apaccāti puttā. Mukhato nikkhantāti brāhmaṇānaṁ pubbapurisā brahmuno mukhato nikkhantā,",
  "tika-s0105t1:161_3": "ayaṁ tesaṁ paṭhamuppattīti adhippāyo. Sesapadesupi eseva nayo. Ayaṁ panettha viseso",
  "tika-s0105t1:161_4": "– “ibbhā kaṇhā”ti vatvā “bandhupādāpaccā”ti vadanto kulavasena samaṇā vessakulapariyāpannā,",
  "tika-s0105t1:161_5": "paṭhamuppattivasena pana brahmuno piṭṭhipādato nikkhantā, na pakativessā viya nābhitoti",
  "tika-s0105t1:161_6": "dassetīti, idaṁ panassa “mukhato nikkhantā”tiādivacanatopi ativiya asamavekkhitapubbavacanaṁ",
  "tika-s0105t1:161_7": "catuvaṇṇapariyāpannasseva samaṇabhāvasambhavato. Aniyametvāti avisesetvā, anuddesikabhāvenāti attho.",
  "tika-s0105t1:162_0": "Mānameva nissāya kathesīti mānamevāpassayaṁ katvā attānaṁ ukkaṁsento, pare ca vambhento",
  "tika-s0105t1:162_1": "“muṇḍakā samaṇakā”tiādivacanaṁ kathesi. Jānāpessāmīti attano gottapamāṇaṁ yāthāvato",
  "tika-s0105t1:162_2": "vibhāvanena viññāpessāmi. Atthoti hitaṁ, icchitavatthu vā, taṁ pana kattabbakiccamevāti",
  "tika-s0105t1:162_3": "vuttaṁ “āgantvā kattabbakiccasaṅkhāto attho”ti, so etassa atthīti atthikaṁ yathā",
  "tika-s0105t1:162_4": "“daṇḍiko”ti. Dutiyassapi puggalavācakassa tadassatthipaccayassa vijjamānattā paṭhamena",
  "tika-s0105t1:162_5": "tadārammaṇikacittameva viññāyatīti āha “tassa māṇavassa citta”nti. Atthikamassa atthīti",
  "tika-s0105t1:162_6": "atthikavā yathā “guṇavā”ti.",
  "tika-s0105t1:163_0": "“Yāyeva kho panatthāyā”ti liṅgavipallāsavasena vuttanti dasseti “yeneva kho panatthenā”ti",
  "tika-s0105t1:163_1": "iminā. Tenevāha “tameva atthanti idaṁ purisaliṅgavaseneva vutta”nti. Tattha hi sābhāvikaliṅgatādassanena",
  "tika-s0105t1:163_2": "idha asābhāvikaliṅgatāsiddhīti. Ayaṁ panettha aṭṭhakathāto aparo nayo – yāya atthāyāti",
  "tika-s0105t1:163_3": "pulliṅgavaseneva tadatthe sampadānavacanaṁ, yassa kattabbakiccasaṅkhātassa atthassa",
  "tika-s0105t1:163_4": "atthāyāti atthoti. Assāti ambaṭṭhassa dassetvāti sambandho. Aññesaṁ santikaṁ āgatānanti",
  "tika-s0105t1:163_5": "garuṭṭhāniyānaṁ santikamupagatānaṁ sādhurūpānaṁ. Vattanti tesaṁ samāciṇṇaṁ. Pakaraṇatoyeva",
  "tika-s0105t1:163_6": "“ācariyakule”ti attho viññāyati, “avusitavā”ti ca asikkhitabhāvoyeva vohāravasena",
  "tika-s0105t1:163_7": "vutto yathā taṁ cīvaradānaṁ ticīvarena acchādesīti. Tenāha “ācariyakule avusitavā",
  "tika-s0105t1:163_8": "asikkhito”ti. Asikkhitattā eva appassuto, “vusitamānī”ti ca padāpekkhāya apariyositavacanattā",
  "tika-s0105t1:163_9": "samānoti pāṭhasesoti dasseti “appassutova samāno”ti iminā. Bāhusaccañhi nāma yāvadeva",
  "tika-s0105t1:163_10": "upasamatthaṁ icchitabbaṁ, tadabhāvato panāyaṁ ambaṭṭho avusitavā asikkhito appassutoti",
  "tika-s0105t1:163_11": "viññāyatīti evampi atthāpattito kāraṇaṁ vibhāvento āha “kimaññatra avusitattā”ti.",
  "tika-s0105t1:163_12": "Imampi sambandhaṁ dīpeti “etassa hī”tiādinā. Yathārutato pana pharusavacanasamudācārena",
  "tika-s0105t1:163_13": "anupasamakāraṇadassanametaṁ. Tatrāyaṁ yojanā – “kimaññatra avusitattā”ti idaṁ kāraṇaṁ",
  "tika-s0105t1:163_14": "etassa ambaṭṭhassa pharusavacanasamudācāre kāraṇanti. “Pharusavacanasamudācārenā”tipi",
  "tika-s0105t1:163_15": "pāṭho, tathā samudācāravasena vuttaṁ kāraṇanti attho. Evampi yojenti – avusitattā",
  "tika-s0105t1:163_16": "avusitabhāvaṁ aññatra ṭhapetvā etassa evaṁ pharusavacanasamudācāre kāraṇaṁ kimaññaṁ",
  "tika-s0105t1:163_17": "atthīti. Purimayojanāvettha yuttatarā yathāpāṭhaṁ yojetabbato. “Aññatrā”ti nipātayogato",
  "tika-s0105t1:163_18": "avusitattāti upayogatthe nissakkavacanaṁ. Tadeva kāraṇaṁ samattheti “ācariyakule”tiādinā.",
  "tika-s0105t1:164_0": "264. Kodhasaṅkhātassa parassa vasānugatacittatāya asakamano. Mānanimmadanatthanti",
  "tika-s0105t1:164_1": "mānassa nimmadanatthaṁ abhimaddanatthaṁ, amadanatthaṁ vā, mānamadavirahatthanti attho.",
  "tika-s0105t1:164_2": "Dosaṁ uggiletvāti sinehapānena kilinnaṁ vātapittasemhadosaṁ ubbamanaṁ katvā. Gottena",
  "tika-s0105t1:164_3": "gottanti ambaṭṭheneva bhagavatā puṭṭhena vuttena sāvajjena purātanagottena adhunā",
  "tika-s0105t1:164_4": "anavajjasaññitaṁ gottaṁ. Kulāpadesena kulāpadesanti etthāpi eseva nayo. Uṭṭhāpetvāti",
  "tika-s0105t1:164_5": "sāvajjato uṭṭhahanaṁ katvā, uddharitvāti vuttaṁ hoti. Gottañcettha ādipurisavasena,",
  "tika-s0105t1:164_6": "kulāpadeso pana tadanvaye uppannābhiññātapurisavasena gahetabbo yathā “ādicco māghavo”ti.",
  "tika-s0105t1:164_7": "Sākiyānañhi ādiccagottaṁ aditiyā nāma devadhītāya puttabhūtaṁ ādipurisaṁ pati hoti,",
  "tika-s0105t1:164_8": "taṁ “gotamagotta”ntipi vadanti. Yathāha pabbajjāsutte –",
  "tika-s0105t1:165": "“Ādiccā nāma gottena, sākiyā nāma jātiyā;",
  "tika-s0105t1:166": "Tamhā kulā pabbajitomhi, na kāme abhipatthaya”nti. ;",
  "tika-s0105t1:167_0": "Māghavakulaṁ pana tadanvaye abhiññātaṁ macalagāmikapurisaṁ pati hotīti. Gottamūlassa",
  "tika-s0105t1:167_1": "gārayhatāya amānavatthubhāvapavedanato “mānaddhajaṁ mūle chetvā nipātessāmī”ti vuttaṁ.",
  "tika-s0105t1:167_2": "Ghaṭṭentoti jātigottavasena omasanto. Hīḷentoti hīḷanaṁ garahaṁ karonto. “Caṇḍā bho",
  "tika-s0105t1:167_3": "gotama sakyajātī”tiādinā sākiyesu caṇḍabhāvādidosaṁ pāpitesu samaṇopi gotamo pāpito",
  "tika-s0105t1:167_4": "bhavissatīti adhippāyo.",
  "tika-s0105t1:168_0": "Yasmiṁ mānussayakodhussayā aññamaññūpatthaddhā, so “caṇḍo”ti vuccatīti dasseti “mānanissitakodhayuttā”ti",
  "tika-s0105t1:168_1": "iminā, pakatūpanissayārammaṇavasena cettha nissitabhāvo, na sahajātādivasena. Kharāti",
  "tika-s0105t1:168_2": "cittena, vācāya ca kakkhaḷā. Lahukāti taruṇā avuddhakammā. Tenāha “appakenevā”tiādi.",
  "tika-s0105t1:168_3": "Alābukaṭāhanti lābuphalassa abhejjakapālaṁ. Aṭṭhakathāmuttakanayaṁ dassetuṁ “bhassāti",
  "tika-s0105t1:168_4": "sāhasikāti keci vadanti, sārambhakāti apare”ti ācariyena vuttaṁ. Samānāti hontā bhavamānāti",
  "tika-s0105t1:168_5": "asasaddavasenatthoti āha “santāti purimapadasseva vevacana”nti. Na sakkarontīti sakkāraṁ",
  "tika-s0105t1:168_6": "na karontīti atthameva viññāpeti “na brāhmaṇāna”ntiādinā. Apacitikammanti paṇipātakammaṁ.",
  "tika-s0105t1:168_7": "“Yadime sakyā”ti pacchimavākye ya-saddassa kiriyāparāmasanassa aniyamassa “tayidaṁ",
  "tika-s0105t1:168_8": "bho gotamā”ti purimavākye ta-saddena niyamanaṁ veditabbanti āha “yaṁ ime sakyā”tiādi.",
  "tika-s0105t1:168_9": "Nānulomanti attano jātiyā na anucchavikaṁ.",
  "tika-s0105t1:169": "Dutiyaibbhavādavaṇṇanā",
  "tika-s0105t1:170_0": "265. Sandhāgārapadanibbacanaṁ heṭṭhā vuttameva. Tadā abhisittasakyarājūnampi bahutaṁ",
  "tika-s0105t1:170_1": "sandhāyāha “abhisittasakyarājāno”ti. Kāmañhi sakyarājakule yo sabbesaṁ vuddhataro,",
  "tika-s0105t1:170_2": "samattho ca, so eva abhisekaṁ labhati. Ekacco pana abhisitto samāno “idaṁ rajjaṁ",
  "tika-s0105t1:170_3": "nāma bahukiccaṁ bahubyāpāra”nti tato nibbijja rajjaṁ vayasā anantarassa niyyāteti,",
  "tika-s0105t1:170_4": "kadāci sopi aññassāti evaṁ paramparāniyyātanavasena tadā bahū abhisittapubbā sakyarājāno",
  "tika-s0105t1:170_5": "hontīti idaṁ ācariyassābhimataṁ. Apica yathārahaṁ ṭhānantaresu abhisittasakyarājūnampi",
  "tika-s0105t1:170_6": "bahutaṁ sandhāya evamāhātipi yujjati. Te hi “rājāno”ti vuccanti. Yathāha –",
  "tika-s0105t1:171": "“Rājāno nāma pathabyārājā, padesarājā, maṇḍalikā, antarabhogikā, akkhadassā, mahāmattā, ye vā pana chejjabhejjaṁ karontā anusāsanti, ete rājāno nāmā”ti.",
  "tika-s0105t1:172_0": "Saṁhārimehi vāḷarūpehi kato pallaṅko, bhaddapīṭhaṁ vettāsanaṁ. Mihitamattaṁ hasitamattaṁ.",
  "tika-s0105t1:172_1": "Anuhasantīti mamuddesikaṁ mahāhasitaṁ karonti, idañhi “anujagghantā”ti etassa saṁvaṇṇanāpadaṁ.",
  "tika-s0105t1:172_2": "Jagghasaddo ca mahāhasane pavattati “na ujjagghikāya antaraghare gamissāmī”tiādīsu viya.",
  "tika-s0105t1:173_0": "Kaṇhāyanato paṭṭhāya paramparāgataṁ kulavaṁsaṁ anussavavasena jānanti. Kulābhimānino",
  "tika-s0105t1:173_1": "hi yebhuyyena paresaṁ uccāvacaṁ kulaṁ tathā tathā udāharanti, attano ca kulavaṁsaṁ",
  "tika-s0105t1:173_2": "jānanti, evaṁ ambaṭṭhopi, tathā hesa parato bhagavatā pucchito vajirapāṇi bhayena",
  "tika-s0105t1:173_3": "attano kulavaṁsaṁ yāthāvato kathesīti. Olambetvāti hatthisoṇḍasaṇṭhānādinā sāṭakaṁ",
  "tika-s0105t1:173_4": "avalambetvā. Tatoti tathājānanato, gamanato ca. Mamaññeva maññeti mamameva anujagghantā maññe.",
  "tika-s0105t1:174": "Tatiyaibbhavādavaṇṇanā",
  "tika-s0105t1:175_0": "266.Khettaleḍḍūnanti khette kasanavasena uṭṭhāpitamattikākhaṇḍānaṁ. Leḍḍukānamantare",
  "tika-s0105t1:175_1": "nivāsitattā “leḍḍukikā” icceva saññātā khuddakasakuṇikā. Majjhimapaṇṇāsake leḍḍukikopamasuttavaṇṇanāyaṁ",
  "tika-s0105t1:175_2": "“cātakasakuṇikā”ti vuttā, nighaṇṭusatthesu pana taṁ “lāpasakuṇikā”ti vadanti. Kodhavasena",
  "tika-s0105t1:175_3": "laggitunti upanayhituṁ, āghātaṁ bandhitunti attho.",
  "tika-s0105t1:176_0": "“Amhe haṁsakoñcamorasame karotī”ti vadanto heṭṭhā gahitaṁ “na taṁ koci haṁso vā koñco",
  "tika-s0105t1:176_1": "vā moro vā āgantvā kiṁ tvaṁ lapasīti nisedhetī”ti idampi vacanaṁ saṅgītimanāruḷhaṁ",
  "tika-s0105t1:176_2": "tadā bhagavatā vuttamevāti dasseti. Tadā vadantoyeva hi evaṁ karotīti vattumarahati.",
  "tika-s0105t1:176_3": "“Evaṁ nu te”tiādivacanaṁ, “avusitavāyevā”tiādivacanañca mānavasena samaṇena gotamena",
  "tika-s0105t1:176_4": "vuttanti ambaṭṭho maññatīti adhippāyenāha “nimmāno dāni jātoti maññamāno”ti.",
  "tika-s0105t1:177": "Dāsiputtavādavaṇṇanā",
  "tika-s0105t1:178_0": "267.Nimmādetīti a-kārassa ā-kāraṁ katvā niddeso ummāde madasaddena nipphannattāti",
  "tika-s0105t1:178_1": "dasseti “nimmadetī”ti iminā. Nimmāneti vigatamāne. Yadi panāhaṁ gottaṁ puccheyyaṁ",
  "tika-s0105t1:178_2": "sādhu vatāti attho. Pākaṭaṁ kātukamyatāya tikkhattuṁ mahāsaddena avoca. Kasmā avocāti",
  "tika-s0105t1:178_3": "pana asuddhabhāvaṁ jānantassāpi tathāvacane kāraṇapucchā. Gottabhūtaṁ nāmameva adhippetaṁ,",
  "tika-s0105t1:178_4": "na visuṁ gottanti āha “mātāpettikanti mātāpitūnaṁ santaka”nti. Gottañhi pitito laddhabbaṁ",
  "tika-s0105t1:178_5": "pettikameva, na mātāpettikaṁ. Na hi brāhmaṇānaṁ sagottāya eva āvāhavivāho icchito,",
  "tika-s0105t1:178_6": "gottanāmaṁ pana jātisiddhaṁ, na kittimaṁ, na guṇanāmaṁ vā, jāti ca ubhayasambandhinīti",
  "tika-s0105t1:178_7": "mātāpettikameva, na pettikamattaṁ. Nāmagottanti gottabhūtaṁ nāmaṁ, na kittimaṁ, na",
  "tika-s0105t1:178_8": "guṇanāmaṁ vā visesanaparanipātavasena vuttattā yathā “agyāhito”ti. Nāmañca tadeva",
  "tika-s0105t1:178_9": "paveṇīvasena pavattattā gottañcāti hi nāmagottaṁ. Tattha yā “kaṇhāyano”ti nāmapaṇṇatti",
  "tika-s0105t1:178_10": "niruḷhā, taṁ sandhāyāha “paṇṇattivasena nāma”nti. Taṁ panetaṁ nāmaṁ kaṇhaisito paṭṭhāya",
  "tika-s0105t1:178_11": "tasmiṁ kulaparamparāvasena āgataṁ, na etasmiṁyeva niruḷhanti vuttaṁ “paveṇīvasena",
  "tika-s0105t1:178_12": "gotta”nti. Gottapadassa vacanattho heṭṭhā vuttoyeva.",
  "tika-s0105t1:179_0": "“Anussarato”ti ettha na kevalaṁ anussaraṇamattaṁ adhippetaṁ, atha kho kulasuddhivīmaṁsanavasenevāti",
  "tika-s0105t1:179_1": "āha “kulakoṭiṁ sodhentassā”ti, kulaggaṁ visodhentassāti attho. “Ayyaputtā”ti ettha",
  "tika-s0105t1:179_2": "ayyasaddo ayyiraketi vuttaṁ “sāmino puttā”ti. Catūsu dāsīsu disā okkākarañño antojātadāsī.",
  "tika-s0105t1:179_3": "Tenāha “gharadāsiyā putto”ti. Ettha ca yasmā ambaṭṭho jātiṁ nissāya mānathaddho,",
  "tika-s0105t1:179_4": "na ca tassa yāthāvato jātiyā avibhāvitāya mānaniggaho karīyati, akate ca mānaniggahe",
  "tika-s0105t1:179_5": "mānavasena ratanattayaṁ aparajjhissati, kate pana mānaniggahe aparabhāge ratanattaye",
  "tika-s0105t1:179_6": "pasīdissati, na cedisī vācā pharusavācā nāma hoti cittassa saṇhabhāvato. Majjhimapaṇṇāsake",
  "tika-s0105t1:179_7": "abhayasuttañca ettha nidassanaṁ. Keci ca janā kakkhaḷāya vācāya vuttā agginā viya",
  "tika-s0105t1:179_8": "lohādayo mudubhāvaṁ gacchanti, tasmā bhagavā ambaṭṭhaṁ nibbisevanaṁ kattukāmo “ayyaputtā",
  "tika-s0105t1:179_9": "sakyā bhavanti, dāsiputto tvamasi sakyāna”nti avoca.",
  "tika-s0105t1:180_0": "“Idhekacco pāpabhikkhu tathāgatappaveditaṁ dhammavinayaṁ pariyāpuṇitvā attano dahatī”tiādīsu",
  "tika-s0105t1:180_1": "viya dahasaddo dhāraṇattho, dhāraṇañcettha pubbapurisavasena saññāpananti āha “okkāko",
  "tika-s0105t1:180_2": "no pubbapuriso”tiādi. Dahasaddañhi bhasmīkaraṇe, dhāraṇe ca icchanti saddavidū. Pabhā",
  "tika-s0105t1:180_3": "niccharatīti pabhassaraṁ hutvā nikkhamati tathārūpena puññakammena dantānaṁ pabhassarabhāvato.",
  "tika-s0105t1:181_0": "Teti jeṭṭhakumāre. Paṭhamakappikānanti paṭhamakappassa ādikāle nibbattānaṁ. Kirasaddena",
  "tika-s0105t1:181_1": "cettha anussavatthena, yo vuccamānāya rājaparamparāya kesañci matibhedo, taṁ ulliṅgeti.",
  "tika-s0105t1:181_2": "Anussavavacaneneva hi ananussuto uttaravihāravāsiādīnaṁ matibhedo nirākarīyatīti.",
  "tika-s0105t1:181_3": "Mahāsammatassāti aggaññasutte vakkhamānanayena “ayaṁ no rājā”ti mahājanena sammannitvā",
  "tika-s0105t1:181_4": "ṭhapitattā “mahāsammato”ti evaṁ sammatassa. Yaṁ sandhāya vadanti –",
  "tika-s0105t1:182": "“Ādiccakulasambhūto, suvisuddhaguṇākaro;",
  "tika-s0105t1:183": "Mahānubhāvo rājāsi, mahāsammatanāmako.",
  "tika-s0105t1:184": "Yo cakkhubhūto lokassa, guṇaraṁsisamujjalo;",
  "tika-s0105t1:185": "Tamonudo virocittha, dutiyo viya bhāṇumā.",
  "tika-s0105t1:186": "Ṭhapitā yena mariyādā, loke lokahitesinā;",
  "tika-s0105t1:187": "Vavatthitā sakkuṇanti, na vilaṅghayitu janā.",
  "tika-s0105t1:188": "Yasassinaṁ tejassinaṁ, lokasīmānurakkhakaṁ;",
  "tika-s0105t1:189": "Ādibhūtaṁ mahāvīraṁ, kathayanti ‘manū’ti ya”nti. ;",
  "tika-s0105t1:190": "Tassa ca puttapaputtaparamparaṁ sandhāya evaṁ vadanti –",
  "tika-s0105t1:191": "“Tassa putto mahātejo, rojo nāma mahīpati;",
  "tika-s0105t1:192": "Tassa putto vararojo, pavaro rājamaṇḍale.",
  "tika-s0105t1:193": "Tassāsi kalyāṇaguṇo, kalyāṇo nāma atrajo;",
  "tika-s0105t1:194": "Rājā tassāsi tanayo, varakalyāṇanāmako.",
  "tika-s0105t1:195": "Tassa putto mahāvīro, mandhātā kāmabhoginaṁ;",
  "tika-s0105t1:196": "Aggabhūto mahindena, aḍḍharajjena pūjito.",
  "tika-s0105t1:197": "Tassa sūnu mahātejo, varamandhātunāmako;",
  "tika-s0105t1:198": "‘Uposatho’ti nāmena, tassa putto mahāyaso.",
  "tika-s0105t1:199": "Varo nāma mahātejo, tassa putto mahāvaro;",
  "tika-s0105t1:200": "Tassāsi upavaroti, putto rājā mahābalo.",
  "tika-s0105t1:201": "Tassa putto maghadevo, devatulyo mahīpati;",
  "tika-s0105t1:202": "Caturāsīti sahassāni, tassa puttaparamparā.",
  "tika-s0105t1:203": "Tesaṁ pacchimako rājā, ‘okkāko’iti vissuto;",
  "tika-s0105t1:204": "Mahāyaso mahātejo, akhuddo rājamaṇḍale”ti. ;",
  "tika-s0105t1:205": "Idaṁ aṭṭhakathānuparodhavacanaṁ. Yaṁ pana dīpavaṁse vuttaṁ –",
  "tika-s0105t1:206": "“Paṭhamābhisitto rājā, bhūmipālo jutindharo;",
  "tika-s0105t1:207": "Mahāsammato nāmena, rajjaṁ kāresi khattiyo.",
  "tika-s0105t1:208": "Tassa putto rojo nāma, vararojo ca khattiyo;",
  "tika-s0105t1:209": "Kalyāṇo varakalyāṇo, uposatho mahissaro.",
  "tika-s0105t1:210": "Mandhātā sattamo tesaṁ, catudīpamhi issaro;",
  "tika-s0105t1:211": "Varo upavaro rājā, cetiyo ca mahissaro”tiādi.",
  "tika-s0105t1:212": "Yañca mahāvaṁsādīsu vuttaṁ –",
  "tika-s0105t1:213": "“Mahāsammatarājassa, vaṁsajo hi mahāmuni;",
  "tika-s0105t1:214": "Kappādismiṁ rājāsi, mahāsammatanāmako.",
  "tika-s0105t1:215": "Rojo ca vararojo ca, tathā kalyāṇakā duve;",
  "tika-s0105t1:216": "Uposatho ca mandhātā, varako pavarā duve”tiādi.",
  "tika-s0105t1:217_0": "Sabbametaṁ yebhuyyato aṭṭhakathāvirodhavacanaṁ. Aṭṭhakathāyañhi mandhāturājā chaṭṭho",
  "tika-s0105t1:217_1": "vutto, maghadevarājā ekādasamo, tassa ca puttaparamparāya caturāsītisahassarājūnaṁ",
  "tika-s0105t1:217_2": "pacchimako okkākarājā, tesu pana mandhāturājā sattamo vutto, maghadevarājā anekesaṁ",
  "tika-s0105t1:217_3": "rājasahassānaṁ pacchimako, tassa ca puttaparamparāya anekarājasahassānaṁ pacchimako",
  "tika-s0105t1:217_4": "okkākarājāti evamādinā anekadhā virodhavacanaṁ aṭṭhakathāyaṁ nirākaroti. Nanu avocumha",
  "tika-s0105t1:217_5": "“kirasaddena cettha anussavatthena, yo vuccamānāya rājaparamparāya kesañci matibhedo,",
  "tika-s0105t1:217_6": "taṁ ulliṅgetī”ti. Tesaṁ pacchatoti maghadevaparamparābhūtānaṁ kaḷārajanakapariyosānānaṁ",
  "tika-s0105t1:217_7": "caturāsītikhattiyasahassānaṁ aparabhāgeti yathānussutaṁ ācariyena vuttaṁ. Dīpavaṁsādīsu",
  "tika-s0105t1:217_8": "pana “kaḷārajanakarañño puttaparamparāya anekakhattiyasahassānaṁ pacchimako rājā",
  "tika-s0105t1:217_9": "sujāto nāma, tassa putto okkāko rājā”ti vuttaṁ. Maghadevaparamparāya anekasahassarājūnaṁ",
  "tika-s0105t1:217_10": "aparabhāge paṭhamo okkāko nāma rājā ahosi, tassa paramparābhūtānaṁ pana anekasahassarājūnaṁ",
  "tika-s0105t1:217_11": "aparabhāge dutiyo okkāko nāma rājā ahosi, tassapi paramparāya anekasahassarājūnaṁ",
  "tika-s0105t1:217_12": "aparabhāge tatiyo okkāko nāma rājā ahosi. Taṁ sandhāyāha “tayo okkākavaṁsā ahesu”ntiādi.",
  "tika-s0105t1:218_0": "Jātiyā pañcamadivase nāmakammādimaṅgalaṁ lokāciṇṇanti vuttaṁ “pañcamadivase alaṅkaritvā”ti.",
  "tika-s0105t1:218_1": "Sahasā varaṁ adāsinti puttadassanena balavasomanassappatto turitaṁ avīmaṁsitvā tuṭṭhidāyavasena",
  "tika-s0105t1:218_2": "varaṁ adāsiṁ “yaṁ icchasi, taṁ gaṇhāhī”ti. Sāti jantukumāramātā. Rajjaṁ pariṇāmetuṁ",
  "tika-s0105t1:218_3": "icchatīti mama varadānaṁ antaraṁ katvā imaṁ rajjaṁ pariṇāmetuṁ icchati.",
  "tika-s0105t1:219": "Rajjaṁkāressantīti rājabhāvaṁ mahājanena mahājanaṁ vā kārāpessanti. Nappasaheyyāti nivāsatthāya pariyatto na bhaveyya.",
  "tika-s0105t1:220_0": "Kaḷāravaṇṇatāya kapilabrāhmaṇo nāma ahosi. Nikkhammāti gharāvāsato kāmehi ca nikkhamitvā.",
  "tika-s0105t1:220_1": "Sāko nāma sabbasāramayo rukkhaviseso, yena pāsādādi karīyate, taṁsamudāyabhūte vanasaṇḍeti",
  "tika-s0105t1:220_2": "attho. Bhūmiyā pavattaṁ bhummaṁ, taṁ guṇadosaṁ jāleti joteti, taṁ vā jalati jotati",
  "tika-s0105t1:220_3": "pākaṭaṁ bhavati etāyāti bhummajālā. Heṭṭhā cāti ettha ca-saddena “asītihatthe”ti",
  "tika-s0105t1:220_4": "idamanukaḍḍhati. Etasmiṁ padeseti sākavanasaṇḍamāha. Khandhapantivasena dakkhiṇāvaṭṭā.",
  "tika-s0105t1:220_5": "Sākhāpantivasena pācīnābhimukhā. Tehīti migasūkarehi, maṇḍūkamūsikehi ca. Teti sīhabyagghādayo sappabiḷārā ca.",
  "tika-s0105t1:221_0": "Etthāti evaṁ māpiyamāne nagare. Tumhākaṁ purisesu pariyāpannaṁ ekekampi purisaṁ paccatthikabhūtaṁ",
  "tika-s0105t1:221_1": "aññaṁ purisasatampi purisasahassampi abhibhavituṁ na sakkhissatīti yojanā. Cakkavattibalenāti",
  "tika-s0105t1:221_2": "cakkavattibalabhāvena. Atiseyyoti ativiya uttamo bhaveyya. Kapilassa isino vasanaṭṭhānattā kapilavatthu.",
  "tika-s0105t1:222": "Nesaṁ santike bhaveyyāti sambandho. Asadisasaṁyogeti jātiyā asadisānaṁ gharāvāsapayoge hetubhūte. Avasesāhi attano attano kaṇiṭṭhāhi.",
  "tika-s0105t1:223_0": "Vaḍḍhamānānanti anādare sāmivacanaṁ, anantarāyikāya puttadhītuvaḍḍhanāya vaḍḍhamānesu",
  "tika-s0105t1:223_1": "eva udapādīti attho. Lohitakatāya koviḷārapupphasadisāni. Kuṭṭharogo nāma sāsamasūrīrogā",
  "tika-s0105t1:223_2": "viya yebhuyyena saṅkamanasabhāvoti vuttaṁ “ayaṁ rogo saṅkamatī”ti. Upari padarena",
  "tika-s0105t1:223_3": "paṭicchādetvā paṁsuṁ rāsikaraṇena datvā. Nāṭakitthiyo nāma naccantiyo. Rājabhariyāyo",
  "tika-s0105t1:223_4": "orodhā nāma. Tassāti susirassa. Migasakuṇādīnanti ettha ādisaddena vanacarakapetādike saṅgaṇhāti.",
  "tika-s0105t1:224": "Tasmiṁ rāmaraññe nisinneti sambandho. Padareti dāruphalake. Khattiyamāyārocanena attano khattiyabhāvaṁ jānāpetvā.",
  "tika-s0105t1:225_0": "Mātikanti mātito āgataṁ. Pābhatanti mūlabhaṇḍaṁ, paṇṇākāro vā. Raññoti rāmarājassa",
  "tika-s0105t1:225_1": "jeṭṭhaputtabhūtassa bārāṇasirañño. Tatthāti bārāṇasiyaṁ. Idhevāti himavantapasseyeva.",
  "tika-s0105t1:225_2": "Nagaranti rājadhānībhūtaṁ mahānagaraṁ. Kolarukkho nāma kuṭṭhabhesajjupago eko rukkhaviseso.",
  "tika-s0105t1:225_3": "Byagghapatheti byagghamagge.",
  "tika-s0105t1:226_0": "Mātulāti mātu bhātaro. Kesaggahaṇanti kesaveṇibandhanaṁ. Dussaggahaṇanti vatthassa",
  "tika-s0105t1:226_1": "nivasanākāro. Nhānatitthanti yathāvuttāya pokkharaṇiyā udakanhānatitthaṁ. Idānipi",
  "tika-s0105t1:226_2": "tesaṁ jātisambhedābhāvaṁ dassento “evaṁ tesa”ntiādimāha. Āvāho dārikāharaṇaṁ. Vivāho",
  "tika-s0105t1:226_3": "dārikādānaṁ. Tatthāti tesu sakyakoliyesu. Dhātusaddānamanekatthattā samusaddo nivāsatthoti",
  "tika-s0105t1:226_4": "vuttaṁ “vasantī”ti. Aggeti upayogatthe bhummavacanaṁ, ādyatthe ca aggasaddo, kiriyāvisesoti",
  "tika-s0105t1:226_5": "ca dasseti “taṁ agga”ntiādinā. Yadettha bhagavatā vuttaṁ “atha kho ambaṭṭha rājā",
  "tika-s0105t1:226_6": "okkāko udānaṁ udānesi ‘sakyā vata bho kumārā, paramasakyā vata bho kumārā’ti, tadagge",
  "tika-s0105t1:226_7": "kho pana ambaṭṭha sakyā paññāyantī”ti, tadetaṁ saddato, atthato ca sābhāvikanibbacananidassanaṁ",
  "tika-s0105t1:226_8": "“sakāhi bhaginīhipi saddhiṁ saṁvāsavasena jātisambhedamakatvā kulavaṁsaṁ anurakkhituṁ",
  "tika-s0105t1:226_9": "sakkuṇanti samatthentīti sakyā”ti teyeva saddaracanāvisesena sākiyā. Yaṁ panetaṁ",
  "tika-s0105t1:226_10": "sakkatanighaṇṭusatthesu vuttaṁ –",
  "tika-s0105t1:227": "“Sākarukkhapaṭicchannaṁ, vāsaṁ yasmā purākaṁsu;",
  "tika-s0105t1:228": "Tasmā diṭṭhā vaṁsajāte, bhuvi ‘sakyā’ti vissutā”ti.",
  "tika-s0105t1:229": "Tadetaṁ saddamattaṁ pati asābhāvikanibbacananidassanaṁ “kapilamunino vasanaṭṭhāne sākavane vasantīti sakyā,sākiyā”ti ca.",
  "tika-s0105t1:230_0": "Kāḷavaṇṇatāya kaṇho nāmāti vuttaṁ “kāḷavaṇṇa”ntiādi. Hanuyaṁ jātā massū, uttaroṭṭhassa",
  "tika-s0105t1:230_1": "ubhosu passesu dāṭhākārena jātā dāṭhikā. Idañca atthamattena vuttaṁ, taddhitavasena",
  "tika-s0105t1:230_2": "pana yathā etarahi yakkhe “pisāco”ti samaññā, evaṁ tadā “kaṇho”ti, tasmā jātamatteyeva",
  "tika-s0105t1:230_3": "sabyāharaṇena pisācasadisatāya kaṇhoti. Tathāhi vuttaṁ “yathā kho pana ambaṭṭha etarahi",
  "tika-s0105t1:230_4": "manussā pisāce disvā ‘pisācā’ti sañjānanti, evameva kho ambaṭṭha tena kho pana samayena",
  "tika-s0105t1:230_5": "manussā pisāce ‘kaṇhā’ti sañjānantī”tiādi. Tattha pisāco jātoti idāni pākaṭanāmena",
  "tika-s0105t1:230_6": "suviññāpanatthaṁ purimapadasseva vevacanaṁ vuttaṁ. “Na sakabaḷena mukhena byāharissāmī”tiādīsu",
  "tika-s0105t1:230_7": "viya upasaggavasena saddakaraṇattho harasaddo, puna dutiyopasaggena yutto uccāsaddakaraṇe",
  "tika-s0105t1:230_8": "vattatīti vuttaṁ “uccāsaddamakāsī”ti.",
  "tika-s0105t1:231_0": "268. Attano upārambhamocanatthāyāti ācariyena, ambaṭṭhena ca attano attano upari",
  "tika-s0105t1:231_1": "pāpetabbopavādassa apanayanatthaṁ. “Attano”ti hetaṁ vicchālopavacanaṁ. Paribhindissatīti",
  "tika-s0105t1:231_2": "anatthakāmatāpavedanena paribhedaṁ karissati, pesuññaṁ upasaṁharissatīti vuttaṁ hoti.",
  "tika-s0105t1:231_3": "Atthaviññāpane sādhanatāya vācā eva karaṇaṁ vākkaraṇaṁ niruttinayena, taṁ kalyāṇamassāti",
  "tika-s0105t1:231_4": "kalyāṇavākkaraṇo. Asmiṁ vacaneti ettha tasaddena kāmaṁ “cattārome bho gotama vaṇṇā”tiādinā",
  "tika-s0105t1:231_5": "ambaṭṭhena heṭṭhā vutto jātivādo parāmasitabbo hoti, tathāpesa jātivādo vede vuttavidhināyeva",
  "tika-s0105t1:231_6": "tena paṭimantetabbo, tasmā paṭimantanahetubhāvena pasiddhaṁ vedattayavacanameva parāmasitabbanti",
  "tika-s0105t1:231_7": "dassetuṁ vuttaṁ “attanā uggahite vedattayavacane”ti. Idāni “porāṇaṁ kho pana te ambaṭṭha",
  "tika-s0105t1:231_8": "mātāpettika”ntiādinā bhagavatā vuttavacanassapi parāmasanaṁ dassento “etasmiṁ vā",
  "tika-s0105t1:231_9": "dāsiputtavacane”ti āha. Apica paṭimantetunti ettha paṭimantanā nāma pañhāvissajjanā,",
  "tika-s0105t1:231_10": "uttarikathanā vā, tasmā atthadvayānurūpaṁ tabbisayassa ta-saddena parāmasanaṁ dassetīti daṭṭhabbaṁ.",
  "tika-s0105t1:232_0": "269.Tāvāti mantanāya paṭhamameva, akatāya eva mantanāyāti vuttaṁ hoti. Dujjānāti",
  "tika-s0105t1:232_1": "dubbiññeyyā, paṭhamameva sīsamukkhipituṁ asamatthanato, jātiyā ca dubbiññeyyattā,",
  "tika-s0105t1:232_2": "aṭṭassa ca dukkaraṇato ambaṭṭho sayameva mocetūti adhippāyo. Attanāva sakyesu ibbhavādanipātanena",
  "tika-s0105t1:232_3": "attano upari pāpuṇanaṁ sandhāya “attanā baddhaṁ puṭaka”nti vuttaṁ, attanāva baddhaṁ puṭoḷinti attho.",
  "tika-s0105t1:233_0": "270.Dhammo nāma kāraṇaṁ “dhammapaṭisambhidā”tiādīsu viya, dhammena saha vattatīti",
  "tika-s0105t1:233_1": "sahadhammo, so eva sahadhammikoti āha “sahetuko”tiādi, pariyāyavacanametaṁ. Janako",
  "tika-s0105t1:233_2": "vā hetu, upatthambhako kāraṇaṁ. Aññena aṭṭhānagatena aññaṁ aṭṭhānagataṁ vacanaṁ.",
  "tika-s0105t1:233_3": "Tenāha “yo hī”tiādi.",
  "tika-s0105t1:234": "Tatoti dvikkhattuṁ codanāto paraṁ, tatiyacodanāya anāgatāya eva pakkamissāmīti vuttaṁ hoti.",
  "tika-s0105t1:235_0": "271. Pūjitabbato sakko devarājā yakkho nāma. Yo aggissa pakativaṇṇo, tena samannāgatanti",
  "tika-s0105t1:235_1": "vuttaṁ “ādittanti aggivaṇṇa”nti. Kandalo nāma pupphūpagarukkhaviseso, yassa setaṁ",
  "tika-s0105t1:235_2": "pupphaṁ pupphati, makuḷampissa setavaṇṇaṁ dāṭhākāraṁ hoti. Virūparūpanti viparītarūpasaṇṭhānaṁ.",
  "tika-s0105t1:236_0": "Aṭṭhamasattāhe ajapālanigrodhamūle nisinnassa sabbabuddhassa āciṇṇasamāciṇṇaṁ appossukkataṁ",
  "tika-s0105t1:236_1": "sandhāya “ahañcevā”tiādi vuttaṁ. Avattamāneti appaṭipajjamāne, ananuvattamāne vā.",
  "tika-s0105t1:236_2": "Tasmāti tadā tathāpaṭiññātattā. Tāsetvā pañhaṁ vissajjāpessāmīti āgato yathā taṁ",
  "tika-s0105t1:236_3": "mūlapaṇṇāsake āgatassa saccakaparibbājakassa samāgame.",
  "tika-s0105t1:237_0": "“Bhagavā ceva passati ambaṭṭho cā”ti ettha itaresamadassane duvidhampi kāraṇaṁ dassento",
  "tika-s0105t1:237_1": "“yadi hī”tiādimāha. Hi-saddo kāraṇatthe nipāto. Yasmā agaru, yasmā ca vadeyyuṁ, tasmāti",
  "tika-s0105t1:237_2": "sambandho. Aññesampi sādhāraṇato agaru abhāriyaṁ. Āvāhetvāti mantabalena avhānaṁ",
  "tika-s0105t1:237_3": "katvā. Tassāti ambaṭṭhassa. Antokucchi antaantaguṇādiko. Vādasaṅghaṭṭeti vācāsaṅghaṭṭane.",
  "tika-s0105t1:237_4": "Maññamānoti maññanato. Sambandhadassanañhetaṁ.",
  "tika-s0105t1:238_0": "272.Tāṇaṁ gavesamānoti “ayameva samaṇo gotamo ito bhayato mama tāyako”ti bhagavantaṁyeva",
  "tika-s0105t1:238_1": "“tāṇa”nti pariyesanto, upagacchantoti vuttaṁ hoti. Sesapadadvayepi eseva nayo. Tāyatīti",
  "tika-s0105t1:238_2": "yathūpaṭṭhitabhayato pāleti. Tenāha “rakkhatī”ti, kattusādhanametaṁ. Nilīyatīti yathūpaṭṭhiteneva",
  "tika-s0105t1:238_3": "bhayena upadduto nilīno hoti, adhikaraṇasādhanametaṁ. Sarasaddo hiṁsane, tañca viddhaṁsanameva",
  "tika-s0105t1:238_4": "adhippetanti vuttaṁ “bhayaṁ hiṁsati viddhaṁsetī”ti, kattusādhanametaṁ.",
  "tika-s0105t1:239": "Ambaṭṭhavaṁsakathāvaṇṇanā",
  "tika-s0105t1:240_0": "274.Gaṅgāya dakkhiṇatoti gaṅgāya nāma nadiyā dakkhiṇadisābhāge. Brāhmaṇatāpasāti",
  "tika-s0105t1:240_1": "brahmakulino tāpasā. Saraṁ vā sattiādayo vā parassa upari khipitukāmassa mantānubhāvena",
  "tika-s0105t1:240_2": "hatthaṁ na parivattati, hatthe pana aparivattante kuto āvudhaṁ parivattissatīti tathā",
  "tika-s0105t1:240_3": "aparivattanaṁ sandhāya “āvudhaṁ na parivattatī”ti vuttaṁ. Bhadraṁ bhoti sampaṭicchanaṁ,",
  "tika-s0105t1:240_4": "sādhūti attho. Dhanunā khittasarena agamanīyaṁ sasambhārakathānayena “dhanu agamanīya”nti",
  "tika-s0105t1:240_5": "vuttaṁ yathā “dhanunā vijjhati, cakkhunā passatī”ti. Ambaṭṭhaṁ nāma vijjanti sattānaṁ",
  "tika-s0105t1:240_6": "sarīre abbhaṅgaṁ ṭhapetīti ambaṭṭhā niruttinayena, evaṁladdhanāmaṁ mantavijjanti",
  "tika-s0105t1:240_7": "attho. Yato ambaṭṭhā vijjā etasmiṁ atthīti katvā kaṇho isi “ambaṭṭho”ti paññāyittha,",
  "tika-s0105t1:240_8": "tabbaṁsajātatāya panāyaṁ māṇavo “ambaṭṭho”ti voharīyati. So kira “kathaṁ nāmāhaṁ",
  "tika-s0105t1:240_9": "disāya dāsiyā kucchimhi nibbatto”ti taṁ hīnaṁ jātiṁ jigucchanto “handāhaṁ yathā tathā",
  "tika-s0105t1:240_10": "imaṁ jātiṁ sodhessāmī”ti niggato. Tena vuttaṁ “idāni me manorathaṁ pūressāmī”ti.",
  "tika-s0105t1:240_11": "Ayañhissa manoratho – vijjābalena rājānaṁ tāsetvā tassa dhītaraṁ laddhakālato paṭṭhāya",
  "tika-s0105t1:240_12": "myāyaṁ dāsajāti sodhitā bhavissatīti.",
  "tika-s0105t1:241_0": "Seṭṭhamanteti seṭṭhabhūte vedamante. Ko nu kiṁ kāraṇā dāsiputto samāno maddarūpiṁ",
  "tika-s0105t1:241_1": "dhītaraṁ yācatīti attho. Khurati chindati, khuraṁ vā pāti pivatīti khurappo, khuramassa",
  "tika-s0105t1:241_2": "agge appīyati ṭhapīyatīti vā khurappo, saro. Mantānubhāvena rañño bāhukkhambhamattaṁ",
  "tika-s0105t1:241_3": "jātaṁ, tena pana bāhukkhambhena “ko jānāti, kiṁ bhavissatī”ti rājā bhīto ussaṅkī",
  "tika-s0105t1:241_4": "utrasto ahosi. Tathā ca vuttaṁ “bhayena vedhamāno aṭṭhāsī”ti.",
  "tika-s0105t1:242_0": "Sarabhaṅgajātake āgatānaṁ daṇḍakīrājādīnaṁ pacchā okkākarājā ahosi, tesaṁ pavatti",
  "tika-s0105t1:242_1": "ca sabbattha cirakālaṁ pākaṭāti āha “daṇḍakīrañño”tiādi. Aparaddhassa daṇḍakīrañño,",
  "tika-s0105t1:242_2": "aparaddho nāḷikero, ajjuno cāti sambandho. Satipi vālukādivasse āvudhavasseneva vināsoti",
  "tika-s0105t1:242_3": "vuttaṁ “āvudhavuṭṭhiyā”ti. “Ayampi īdiso mahānubhāvo”ti maññamānā evaṁ cintayantā",
  "tika-s0105t1:242_4": "bhayena avocunti daṭṭhabbaṁ.",
  "tika-s0105t1:243_0": "Undriyissatīti bhindiyissati. Kammarūpañhetaṁ “pathavī”ti kammakattuvasena vuttattā",
  "tika-s0105t1:243_1": "yathā “kusulo bhijjatī”ti. Tenāha “bhijjissatī”ti. Thusamuṭṭhīti palāsamuṭṭhi, bhusamuṭṭhi",
  "tika-s0105t1:243_2": "vā. Kasmāti āha “sarasanthambhanamatte”tiādi.",
  "tika-s0105t1:244_0": "Bhītatasitā bhayavasena chambhitasarīrā uddhaggalomā honti haṭṭhalomā, abhītatasitā",
  "tika-s0105t1:244_1": "pana bhayupaddavābhāvato acchambhitasarīrā patitalomā honti ahaṭṭhalomā, khemena",
  "tika-s0105t1:244_2": "sotthinā tiṭṭhanti, tāya pana patitalomatāya tassa sotthibhāvo pākaṭo hotīti phalena",
  "tika-s0105t1:244_3": "kāraṇaṁ vibhāvetuṁ pāḷiyaṁ “pallomo’ti vuttanti dasseti “pannalomo”tiādinā. Niruttinayena",
  "tika-s0105t1:244_4": "padasiddhi yathā taṁ bhayabheravasutte “bhiyyo pallomamāpādiṁ araññe vihārāyā”ti.",
  "tika-s0105t1:244_5": "Idanti osānavacanaṁ. “Sace me rājā taṁ dārikaṁ dasseti, kumāro sotthi pallomo bhavissatī”ti",
  "tika-s0105t1:244_6": "paṭiññākaraṇaṁ pakaraṇatoyeva pākaṭaṁ. Tenāti kaṇhena. Manteti bāhukkhambhakamantassa",
  "tika-s0105t1:244_7": "paṭippassambhakavijjāsaṅkhāte mante. Evarūpānañhi bhayupaddavakarānaṁ mantānaṁ ekaṁseneva",
  "tika-s0105t1:244_8": "paṭippassambhakamantāhonti yathā taṁ kusumārakavijjādīnaṁ. Parivattiteti pajappite.",
  "tika-s0105t1:244_9": "Attano dhītuyā apavādamocanatthaṁ taṁ adāsaṁ bhujissaṁ karoti. Tassā anurūpe issariye",
  "tika-s0105t1:244_10": "ṭhapanatthaṁ uḷāre ca naṁ ṭhāne ṭhapesi. Ekena pakkhenāti mātupakkhena. Karuṇāyanto",
  "tika-s0105t1:244_11": "samassāsanatthaṁ āha, na pana uccākulīnabhāvadassanatthaṁ. Tenāha “atha kho bhagavā”tiādi.",
  "tika-s0105t1:245": "Khattiyaseṭṭhabhāvavaṇṇanā",
  "tika-s0105t1:246_0": "275.Brāhmaṇesūti vohāramattaṁ, brāhmaṇānaṁ samīpe brāhmaṇehi laddhabbāni āsanādīni",
  "tika-s0105t1:246_1": "labhethāti vuttaṁ hoti. Tena vuttaṁ “brāhmaṇānaṁantare”ti. Kevalaṁ vedasatthānurūpaṁ",
  "tika-s0105t1:246_2": "paralokagate saddhāya eva kātabbaṁ, na tadaññaṁ kiñci abhipatthentenāti saddhanti",
  "tika-s0105t1:246_3": "nibbacanaṁ dassetuṁ “matake uddissa katabhatte”ti vuttaṁ. Maṅgalādibhatteti ettha",
  "tika-s0105t1:246_4": "ādisaddena ussavadevatārādhanādibhatte saṅgaṇhāti. Yaññabhatteti pāpasaññamādivasena",
  "tika-s0105t1:246_5": "katabhatte. “Pāpasaññamādibhatto bhavissatī”tiādinā hi aggihomo idha yaññaṁ. Pāhunakānanti",
  "tika-s0105t1:246_6": "atithīnaṁ. Anāgantukānampi pāheṇakabhattaṁ “pāhuna”ntveva vuccatīti āha “paṇṇākārabhatte",
  "tika-s0105t1:246_7": "vā”ti. Āvaṭaṁ nivāraṇaṁ. Anāvaṭaṁ anivāraṇaṁ. Khattiyabhāvaṁ appatto ubhatosujātābhāvato.",
  "tika-s0105t1:246_8": "Tenāha “aparisuddho”ti.",
  "tika-s0105t1:247_0": "276.Itthiyā vā itthiṁ karitvāti ettha karaṇaṁ nāma kiriyāsāmaññavisayaṁ karabhūdhātūnaṁ",
  "tika-s0105t1:247_1": "atthavasena sabbadhātvantogadhattāti āha “pariyesitvā”ti. Khattiyakumārassa bhariyābhūtaṁ",
  "tika-s0105t1:247_2": "brāhmaṇakaññaṁ itthiṁ pariyesitvā gahetvā brāhmaṇānaṁ itthiyā vā khattiyāva seṭṭhā,",
  "tika-s0105t1:247_3": "“hīnā brāhmaṇā”ti pāḷimudāharitvā yojetabbaṁ. “Purisena vā purisaṁ karitvāti etthāpi",
  "tika-s0105t1:247_4": "eseva nayo”ti ācariyena vuttaṁ. Tatthāpi hi khattiyakaññāya patibhūtaṁ brāhmaṇakumāraṁ",
  "tika-s0105t1:247_5": "purisaṁ pariyesitvā gahetvā brāhmaṇānaṁ purisena vā khattiyāva seṭṭhā, hīnā brāhmaṇāti",
  "tika-s0105t1:247_6": "yojanā. Kismiñcideva pakaraṇeti ettha pakaraṇaṁ nāma kāraṇaṁ “etasmiṁ nidāne etasmiṁ",
  "tika-s0105t1:247_7": "pakaraṇe”tiādīsu viya, tasmā rāgādivasena pakkhalite ṭhāne hetubhūteti attho, taṁ",
  "tika-s0105t1:247_8": "pana atthato aparādhova, so ca akattabbakaraṇanti āha “kismiñcideva dose”tiādi. Bhassasaddo",
  "tika-s0105t1:247_9": "bhasmapariyāyo. Bhasīyati niratthakabhāvena khipīyatīti hi bhassaṁ, chārikā. “Vadhitvā”ti",
  "tika-s0105t1:247_10": "etassa atthavacanaṁ “okiritvā”ti.",
  "tika-s0105t1:248_0": "277. Kammakilesehi janetabbo, tehi vā jāyatīti janito, sveva janeto, manussova. Tathā",
  "tika-s0105t1:248_1": "hi vuttaṁ “ye gottapaṭisārino”ti. Tadetaṁ pajāvacanaṁ viya jātisaddavasena bahumhi",
  "tika-s0105t1:248_2": "ekavacananti āha “pajāyāti attho”ti. Etasmiṁ janetipi yujjati. Paṭisarantīti gottaṁ",
  "tika-s0105t1:248_3": "paṭicca “ahaṁ gotamo, ahaṁ kassapo”tiādinā saraṇaṁ karonti vicinanti.",
  "tika-s0105t1:249": "Paṭhamabhāṇavāravaṇṇanā niṭṭhitā.",
  "tika-s0105t1:250": "Vijjācaraṇakathāvaṇṇanā",
  "tika-s0105t1:251_0": "278. Imasmiṁ pana siloke āhariyamāne brahmagarukā saddheyyataṁ āpajjissanti, ambaṭṭho",
  "tika-s0105t1:251_1": "ca “vijjācaraṇasampanno”ti padaṁ sutvā vijjācaraṇaṁ pucchissati, evamayaṁ vijjācaraṇaparidīpanī",
  "tika-s0105t1:251_2": "desanā mahājanassa sātthikā bhavissatīti passitvā lokanātho imaṁ silokaṁ sanaṅkumārabhāsitaṁ",
  "tika-s0105t1:251_3": "āharīti imamatthampi vibhāvento “imāya pana gāthāyā”tiādimāha. Itarathā hi bhagavāpi",
  "tika-s0105t1:251_4": "asabbaññū parāvassayo bhaveyya, na ca yujjati bhagavato parāvassayatā sammāsambuddhabhāvato.",
  "tika-s0105t1:251_5": "Tenāha “ahampi hi, ambaṭṭha, evaṁ vadāmī”tiādi. Brāhmaṇasamaye siddhanti brāhmaṇaladdhiyā",
  "tika-s0105t1:251_6": "pākaṭaṁ. Vakkhamānanayena jātivādādipaṭisaṁyuttaṁ.“Saṁsanditvāti ghaṭetvā, aviruddhaṁ",
  "tika-s0105t1:251_7": "katvāti attho”ti ācariyenavuttaṁ. Idāni pana potthakesu “paṭikkhipitvā”ti pāṭho dissati,",
  "tika-s0105t1:251_8": "so ayuttova. Kasmāti ce? Na hi pāḷiyaṁ brāhmaṇasamayasiddhaṁ vijjācaraṇaṁ paṭikkhipati,",
  "tika-s0105t1:251_9": "tadeva ambaṭṭhena cintitaṁ vijjācaraṇaṁ ghaṭetvā aviruddhaṁ katvā anuttaraṁ vijjācaraṇaṁ desetīti.",
  "tika-s0105t1:252_0": "Vādoti laddhi, vacībhedo vā. Tenāha “brāhmaṇa…pe…ādivacana”nti. Laddhipi hi vattabbattā",
  "tika-s0105t1:252_1": "vacanameva. Idanti ajjhenajjhāpanayajanayājanādikammaṁ, na vessassa, na khattiyassa,",
  "tika-s0105t1:252_2": "na tadaññesanti atthaṁ ādisaddena saṅgaṇhāti. Sabbatthāti gottavādamānavādesu. Tatthāpi",
  "tika-s0105t1:252_3": "hi gottavādoti gottaṁ ārabbha vādo, kassapassevidaṁ vaṭṭati, na kosiyassātiādivacananti",
  "tika-s0105t1:252_4": "attho. Mānavādoti mānaṁ ārabbha attukkaṁsanaparavambhanavasena vādo, brāhmaṇassevidaṁ",
  "tika-s0105t1:252_5": "vaṭṭati, na suddassātiādivacananti attho. Jātivāde vinibaddhāti jātisannissitavāde",
  "tika-s0105t1:252_6": "paṭibaddhā. Sabbatthāti gottavādavinibaddhādīsu. Gottavādavinibaddhāti hi gottavāde",
  "tika-s0105t1:252_7": "vinibaddhā. Mānavādavinibaddhāti mānavāde vinibaddhā, ye hi brāhmaṇasseva ajjhenajjhāpanayajanayājanādayoti",
  "tika-s0105t1:252_8": "evaṁ attukkaṁsanaparavambhanavasena pavattā, te mānavādavinibaddhā ca honti. Āvāhavivāhavinibaddhāti",
  "tika-s0105t1:252_9": "āvāhavivāhesu vinibaddhā. Ye hi vinibaddhattayavasena “arahasi vā maṁ tvaṁ, na vā",
  "tika-s0105t1:252_10": "maṁ tvaṁ arahasī”ti evaṁ pavattanakā, te āvāhavivāhavinibaddhā ca hontīti imamatthasesaṁ",
  "tika-s0105t1:252_11": "sandhāya “esa nayo”ti vuttaṁ. Āvāhavivāhavinibaddhabhāvavibhāvanatthañhi “arahasi",
  "tika-s0105t1:252_12": "vā maṁ tvaṁ, na vā maṁ tvaṁ arahasī”ti pāḷiyaṁ vuttaṁ, tadetaṁ jātivādādīhi tīhi",
  "tika-s0105t1:252_13": "padehi yojetabbaṁ. Āvuttiādinayena hi jātivādādayo dvikkhattumatthadīpakā. Tathā",
  "tika-s0105t1:252_14": "hi ācariyena vuttaṁ “ye pana āvāhavivāhavinibaddhā, te eva sambandhattayavasena ‘arahasi",
  "tika-s0105t1:252_15": "vā maṁ tvaṁ, na vā maṁ tvaṁ arahasī’ti evaṁ pavattanakā”ti.",
  "tika-s0105t1:253_0": "Nanu pubbe vijjācaraṇaṁ puṭṭhaṁ, kasmā taṁ puna pucchatīti codanaṁ sodhento “tato",
  "tika-s0105t1:253_1": "ambaṭṭho”tiādimāha. Tattha yatthāti yassaṁ vijjācaraṇasampattiyaṁ. Brāhmaṇasamayasiddhaṁ",
  "tika-s0105t1:253_2": "sandhāya vuttaṁ. Laggissāmāti olaggā antogadhā bhavissāma. Tatoti tāya vijjācaraṇasampadāya.",
  "tika-s0105t1:253_3": "Avakkhipīti avacāsi. Paramatthato avijjācaraṇāniyeva “vijjācaraṇānī”ti gahetvā ṭhito",
  "tika-s0105t1:253_4": "hi paramatthato vijjācaraṇesu vibhajiyamānesu so tato dūrato apanīto nāma hoti. Yatthāti",
  "tika-s0105t1:253_5": "yassaṁ pana vijjācaraṇasampattiyaṁ. Anuttaravijjācaraṇaṁ sandhāya vuttaṁ. Jānanakiriyāyoge",
  "tika-s0105t1:253_6": "kammampi yujjanakiriyāyoge kattāyeva upapanno. Padhānakiriyāpekkhā hi kārakāti vuttaṁ",
  "tika-s0105t1:253_7": "“ayaṁ no vijjācaraṇasampadā ñātuṁ vaṭṭatī”ti. Evamīdisesu. Samudāgamatoti ādisamuṭṭhānato.",
  "tika-s0105t1:254_0": "279. Kāmaṁ caraṇapariyāpannattā caraṇavasena niyyātetuṁ vaṭṭati, ambaṭṭhassa pana",
  "tika-s0105t1:254_1": "asamapathagamanaṁ nivārento sīlavaseneva niyyātetīti imamatthaṁ vibhāvetuṁ “caraṇapariyāpannampī”ti",
  "tika-s0105t1:254_2": "vuttaṁ. Brahmajāle vuttanayena khuddakādibhedaṁ tividhaṁ sīlaṁ. Sīlavasenevāti sīlapariyāyavaseneva.",
  "tika-s0105t1:254_3": "Kiñci kiñci sīlanti brāhmaṇānaṁ jātisiddhaṁ ahiṁsanādiyamaniyamalakkhaṇaṁ appamattakaṁ",
  "tika-s0105t1:254_4": "sīlaṁ. Tasmāti tathā vijjamānattā, attani vijjamānaṁ sīlamattampi nissāya laggeyyāti",
  "tika-s0105t1:254_5": "adhippāyo. “Tattha tattheva laggeyyāti tasmiṁ tasmiṁyeva brāhmaṇasamayasiddhe sīlamatte",
  "tika-s0105t1:254_6": "‘caraṇa’nti laggeyyā”ti ācariyena vuttaṁ, tadetaṁ aṭṭhakathāyameva sākāravacanassa",
  "tika-s0105t1:254_7": "vuttattā vicāretabbaṁ, adhippāyamattadassanaṁ vā etaṁ. Ayaṁ panettha attho – tattha",
  "tika-s0105t1:254_8": "tattheva laggeyyāti tasmiṁ tasmiṁyeva attani vijjamānasīlamattapaṭisaṁyuttaṭṭhāne",
  "tika-s0105t1:254_9": "“mayampi caraṇasampannā”ti laggeyya, tasmā sīlavaseneva niyyātetīti sambandho. Tathāpasaṅgābhāvato",
  "tika-s0105t1:254_10": "pana upari caraṇavaseneva niyyātetīti dassento “yaṁ panā”tiādimāha. Rūpāvacaracatutthajjhānaniddeseneva",
  "tika-s0105t1:254_11": "arūpāvacarajjhānānampi niddiṭṭhabhāvāpattito “aṭṭhapi samāpattiyo ‘caraṇa’nti niyyātitā”ti",
  "tika-s0105t1:254_12": "vuttaṁ. Tānipi hi aṅgasamatāya catutthajjhānānevāti. Niyyātitāti ca asesato nīharitvā",
  "tika-s0105t1:254_13": "gahitā, nidassitāti attho. Vipassanāñāṇato panāti “so evaṁ samāhite citte parisuddhe",
  "tika-s0105t1:254_14": "pariyodāte anaṅgaṇe vigatūpakkilese mudubhūte kammanīye ṭhite āneñjappatte ñāṇadassanāya",
  "tika-s0105t1:254_15": "cittaṁ abhinīharati abhininnāmetī”tiādinā nayena vipassanāñāṇato paṭṭhāya.",
  "tika-s0105t1:255": "Catuapāyamukhakathāvaṇṇanā",
  "tika-s0105t1:256_0": "280.Asampāpuṇantoti ārabhitvāpi sampajjitumasakkonto. Avisahamānoti ārabhitumeva",
  "tika-s0105t1:256_1": "asakkonto. “Khārī”ti tāpasaparikkhārassetaṁ adhivacanaṁ, so ca anekabhedoti vibhajitvā",
  "tika-s0105t1:256_2": "dassetuṁ “araṇī”tiādi vuttaṁ. Tattha araṇīti heṭṭhimuparimavasena aggidhamanakaṁ",
  "tika-s0105t1:256_3": "araṇīdvayaṁ. Kamaṇḍalūti kuṇḍikā. Sujāti homadabbi. Sujāsaddo hi homakammani habyannādīnamuddharaṇatthaṁ",
  "tika-s0105t1:256_4": "katadabbiyaṁ vattati yathā taṁ kūṭadantasutte “paṭhamo vā dutiyo vā sujaṁ paggaṇhantāna”nti.",
  "tika-s0105t1:256_5": "Tathā hi imasmiṁyeva ṭhāne ācariyena vuttaṁ “sujāti dabbī”ti. Habyannādīnaṁ sukhaggahaṇatthaṁ",
  "tika-s0105t1:256_6": "jāyatīti hi sujā. Keci pana imamatthamavicāretvā tunnatthameva gahetvā “sūcī”ti paṭhanti,",
  "tika-s0105t1:256_7": "tadayuttameva ācariyena tathā avaṇṇitattā. Camati adatīti camaro, migaviseso, tassa",
  "tika-s0105t1:256_8": "vālena katā bījanī cāmarā. Ādisaddena tidaṇḍatighaṭikādīni saṅgaṇhāti. Kucchitena",
  "tika-s0105t1:256_9": "vaṅkākārena jāyatīti kājo yathā “kālavaṇa”nti; kacati bhāraṁ bandhati etthāti vā",
  "tika-s0105t1:256_10": "kāco. Duvidhampi hi padamicchanti saddavidū. Khāribharitanti khārīhi paripuṇṇaṁ.",
  "tika-s0105t1:256_11": "Ekena vi-kārena padaṁ vaḍḍhetvā “khārivividha”nti paṭhantānaṁ vāde samuccayasamāsena",
  "tika-s0105t1:256_12": "atthaṁ dassento “ye panā”tiādimāha.",
  "tika-s0105t1:257_0": "Nanu upasampannassa bhikkhuno sāsanikopi yo koci anupasampanno atthato paricārakova",
  "tika-s0105t1:257_1": "hoti api khīṇāsavasāmaṇero, kimaṅgaṁ pana bāhirakapabbajiteti anuyogaṁ pati tattha",
  "tika-s0105t1:257_2": "visesaṁ dassetuṁ “kāmañcā”tiādi vuttaṁ. Vuttanayenāti “kappiya…pe… vattakaraṇavasenā”ti",
  "tika-s0105t1:257_3": "evaṁ vuttanayena. Anekasatasahassasaṁvaravinayasamādānavasena upasampannabhāvassa",
  "tika-s0105t1:257_4": "visiṭṭhabhāvato khīṇāsavasāmaṇeropi puthujjanabhikkhuno paricārakoti vutto.",
  "tika-s0105t1:258": "“Navakoṭisahassāni, asītisatakoṭiyo;",
  "tika-s0105t1:259": "Paññāsasatasahassāni, chattiṁsa ca punāpare;",
  "tika-s0105t1:260": "Ete saṁvaravinayā, sambuddhena pakāsitā;",
  "tika-s0105t1:261": "Peyyālamukhena niddiṭṭhā, sikkhā vinayasaṁvare”ti. ;",
  "tika-s0105t1:262": "Evaṁ vuttappabhedānaṁ anekasatasahassānaṁ saṁvaravinayānaṁ samādāya sikkhanena uparibhūtā aggabhūtā sampadāti hi upasampadā, tāya cesa upasampadāya puthujjanabhikkhu upasampannoti.",
  "tika-s0105t1:263_0": "Ayaṁ panāti yathāvuttalakkhaṇo tāpaso. Tāpasā hi kammavādikiriyavādino, na sāsanassa",
  "tika-s0105t1:263_1": "paṭāṇībhūtā, yato nesaṁ pabbajitumāgatānaṁ vināva titthiyaparivāsena khandhake pabbajjā",
  "tika-s0105t1:263_2": "anuññātā. Tapo etesamatthīti tāpasā ta-kārassa dīghaṁ katvā. “Lomasā”tiādīsu viya",
  "tika-s0105t1:263_3": "hi sa-paccayamicchanti saddavidū. Idaṁ vuttaṁ hoti – kāmaṁ khīṇāsavopi sāmaṇero puthujjanassa",
  "tika-s0105t1:263_4": "bhikkhuno atthato paricārakova hoti, so pana vattakaraṇamatteneva paricārako, na",
  "tika-s0105t1:263_5": "lāmakabhāvena. Tāpaso tu guṇavasena ceva veyyāvaccakaraṇavasena ca lāmakabhāveneva",
  "tika-s0105t1:263_6": "paricārako, na vattakaraṇamattena, evamimesaṁ nānākaraṇaṁ sandhāya tāpasasseva paricārakatā vuttāti.",
  "tika-s0105t1:264_0": "“Kasmā”tiādinā codako kāraṇaṁ codeti. “Yasmā”tiādinā ācariyo kāraṇaṁ dassetvā pariharati.",
  "tika-s0105t1:264_1": "Evaṁ saṅkhepato pariharitamatthaṁ vivarituṁ “imasmiñhī”tiādi vuttaṁ. Asakkontanti",
  "tika-s0105t1:264_2": "asamatthanena vippaṭipajjantaṁ alajjiṁ. Khuradhārūpamanti khuradhārānaṁ matthakeneva",
  "tika-s0105t1:264_3": "akkamitvā gamanūpamaṁ. Bahujanasammatāti mahājanena seṭṭhasammatā. Aññeti apare bhikkhū.",
  "tika-s0105t1:264_4": "Idhāti tāpasapabbajjāya. Chandena saha carantīti sachandacārino, yathākāmaṁ paṭipannakāti",
  "tika-s0105t1:264_5": "vuttaṁ hoti. Anusikkhantoti diṭṭhānugatiyā sikkhanto. Tāpasāva bahukā honti, na bhikkhū.",
  "tika-s0105t1:265_0": "Kudālapiṭakānaṁ nibbacanaṁ heṭṭhā vuttameva. Bahujanakuhāpanatthanti bahuno janassa",
  "tika-s0105t1:265_1": "vimhāpanatthaṁ. Aggisālanti aggihuttasālaṁ. Nānādārūhīti palāsarukkhadaṇḍādīhi nānāvidhasamidhādārūhi.",
  "tika-s0105t1:265_2": "Homakaraṇavasenāti yaññakaraṇavasena.",
  "tika-s0105t1:266_0": "Udakavasenettha pānāgāraṁ. Tenāha “pānīyaṁ upaṭṭhapetvā”tiādi. Yaṁ bhattapuṭaṁ vā",
  "tika-s0105t1:266_1": "yāni taṇḍulādīni vāti sambandho. Ambilayāgu nāma takkādiambilasaṁyuttā yāgu. Taṇhādīhi",
  "tika-s0105t1:266_2": "āmasitabbato cīvarādi āmisaṁ nāma. Vaḍḍhiyāti diguṇatiguṇādivaḍḍhiyā. Kuṭumbaṁ saṇṭhapetīti",
  "tika-s0105t1:266_3": "dhanaṁ patiṭṭhāpeti. Yathāvuttamatthaṁ pāḷiyaṁ nidassanamattena vuttanti āha “idaṁ",
  "tika-s0105t1:266_4": "panassa paṭipattimukha”nti, idaṁ pana pāḷivacanaṁ assa catutthassa puggalassa kohaññapaṭipattiyā",
  "tika-s0105t1:266_5": "mukhamattanti attho. Kasmāti ce? So hi nānāvidhena kohaññena lokaṁ vimhāpayanto tattha",
  "tika-s0105t1:266_6": "acchati. Tenāha “iminā hī”tiādi. Evanti “tattha pānīyaṁ upaṭṭhapetvā”tiādinā vuttanayena.",
  "tika-s0105t1:267_0": "“Sabbāpi tāpasapabbajjā niddiṭṭhā”ti dhammādhiṭṭhānanayena dassitameva puggalādhiṭṭhānanayena",
  "tika-s0105t1:267_1": "vivarituṁ “aṭṭhavidhā hī”tiādi vuttaṁ. Khalādīsu manussānaṁ santike upatiṭṭhitvā",
  "tika-s0105t1:267_2": "vīhimuggamāsatilādīni bhikkhācariyaniyāmena saṅkaḍḍhitvā uñchanaṁ uñchā, sā eva cariyā",
  "tika-s0105t1:267_3": "vutti etesanti uñchācariyā. Aggipakkikāya bhattabhikkhāya jīvantīti aggipakkikā,",
  "tika-s0105t1:267_4": "na aggipakkikā anaggipakkikā, taṇḍulabhikkhāya eva jīvikāti vuttaṁ hoti. Uñchācariyā",
  "tika-s0105t1:267_5": "hi khalādīni gantvā upatiṭṭhitvā manussehi diyyamānaṁ khalaggaṁ nāma dhaññaṁ paṭiggaṇhanti,",
  "tika-s0105t1:267_6": "anaggipakkikā pana tādisamapaṭiggaṇhitvā taṇḍulameva paṭiggaṇhantīti ayametesaṁ viseso.",
  "tika-s0105t1:267_7": "Na sayaṁ pacantīti asāmapākā, pakkabhikkhāya eva jīvikā. Ayo viya kaṭṭhino muṭṭhippamāṇo",
  "tika-s0105t1:267_8": "pāsāṇo ayamuṭṭhi nāma, tena vattantīti ayamuṭṭhikā. Dantena uppāṭitaṁ vakkalaṁ rukkhattaco",
  "tika-s0105t1:267_9": "dantavakkalaṁ, tena vattantīti dantavakkalikā. Pavattaṁ rukkhādito pātāpitaṁ phalaṁ",
  "tika-s0105t1:267_10": "bhuñjanti sīlenāti pavattaphalabhojino. Paṇḍupalāsasaddassa ekasesanayena dvidhā",
  "tika-s0105t1:267_11": "attho, jiṇṇatāya paṇḍubhūtaṁ palāsañceva jiṇṇapakkabhāvena taṁsadisaṁ pupphaphalādi",
  "tika-s0105t1:267_12": "cāti. Tena vakkhati “sayaṁ patitāneva pupphaphalapaṇḍupalāsādīni khādantā yāpentī”ti,",
  "tika-s0105t1:267_13": "tena vattantīti paṇḍupalāsikā, sayaṁpatitapaṇṇapupphaphalabhojino. Idāni te aṭṭhavidhepi",
  "tika-s0105t1:267_14": "sarūpato dassetuṁ “tatthā”tiādi vuttaṁ. Keṇiyajaṭilavatthu khandhakavaṇṇanāya gahetabbaṁ.",
  "tika-s0105t1:268": "Saṅkaḍḍhitvāti bhikkhācariyāvasena ekajjhaṁ katvā.",
  "tika-s0105t1:269": "Taṇḍulabhikkhanti taṇḍulameva bhikkhaṁ. Bhikkhitabbā yācitabbā, bhikkhūnaṁ ayanti vā bhikkhāti hi bhikkhāsaddo taṇḍulādīsupi niruḷho. Tena vuttaṁ “pacitvā paribhuñjantī”ti.",
  "tika-s0105t1:270": "Bhikkhāpariyeṭṭhi nāma dukkhāti paresaṁ gehato gehaṁ gantvā bhikkhāya pariyesanā nāma dīnavuttibhāvena dukkhā.",
  "tika-s0105t1:271": "Ye pana “pāsāṇassa pariggaho nāma dukkho pabbajitassā”ti danteheva uppāṭetvā khādanti, te dantavakkalikā nāmāti ayaṁ aṭṭhakathāmuttakanayo.",
  "tika-s0105t1:272": "Paṇḍupalāsasaddo pupphaphalavisayopi sadisatākappanenāti dasseti “pupphaphalapaṇḍupalāsādīnī”ti iminā.",
  "tika-s0105t1:273": "Teti paṇḍupalāsikā. Nidassanamattametaṁ aññesampi tathā bhedasambhavato. Pāpuṇanaṭṭhāneti gahetuṁ sampāpuṇanaṭṭhāne. Ekarukkhatoti paṭhamaṁ upagatarukkhato.",
  "tika-s0105t1:274_0": "Kathamettāvatā sabbāpi tāpasapabbajjā niddiṭṭhāti codanā na tāva visodhitāti āha",
  "tika-s0105t1:274_1": "“imā panā”tiādi. Catūhiyevāti “khārividhamādāyā”tiādinā vuttāhi pavattaphalabhojanikā,",
  "tika-s0105t1:274_2": "kandamūlaphalabhojanikā, agyāgārikā, āgārikā ceti catūhi eva tāpasapabbajjāhi. Agāraṁ",
  "tika-s0105t1:274_3": "bhajantīti agāraṁ nivāsabhāvena upagacchanti. Iminā hi “catudvāraṁ agāraṁ karitvā",
  "tika-s0105t1:274_4": "acchatī”tiādinā idha vuttāya catutthāya tāpasapabbajjāya tesamavarodhataṁ dasseti.",
  "tika-s0105t1:274_5": "Evamitaresupi paṭilomato yojanā veditabbā. Aggiparicaraṇavasena agyāgāraṁ bhajanti.",
  "tika-s0105t1:274_6": "Evaṁ pana tesamavarodhataṁ vadanto tadanurūpaṁ imesampi paccekaṁ duvidhataṁ dassetīti daṭṭhabbaṁ.",
  "tika-s0105t1:275_0": "281. Ācariyena pokkharasātinā saha pavattatīti sācariyako, tassa. Apāyamukhampīti",
  "tika-s0105t1:275_1": "vināsakāraṇampi. Pageva vijjācaraṇasampadāya sandissaneti pi-saddo garahāyaṁ. Tena",
  "tika-s0105t1:275_2": "vuttaṁ “api nu tvaṁ imāya anuttarāya vijjācaraṇasampadāya sandissasi sācariyako”tiādi.",
  "tika-s0105t1:275_3": "Tatrāyamaṭṭhakathāmuttakanayo – “no hidaṁ bho gotamā”ti sandissanaṁ paṭikkhipitvā",
  "tika-s0105t1:275_4": "asandissanākārameva vibhāvetuṁ “ko cāha”ntiādi vuttaṁ. Sācariyako ahaṁ ko ca kīdiso",
  "tika-s0105t1:275_5": "hutvā anuttarāya vijjācaraṇasampadāya sandissāmi, anuttarā vijjācaraṇasampadā kā",
  "tika-s0105t1:275_6": "ca kīdisā hutvā sācariyake mayi sandissati, ārakā ahaṁ…pe… sācariyakoti saha pāṭhasesena yojanā.",
  "tika-s0105t1:276_0": "282. Apāye vināsanupāye niyutto āpāyiko. Tabbhāvaṁ na paripūreti paripūretuṁ na sakkotīti",
  "tika-s0105t1:276_1": "aparipūramāno, tabbhāvena aparipuṇṇoti attho. Attanā āpāyikena hontenāpi tabbhāvaṁ",
  "tika-s0105t1:276_2": "aparipūramānena pokkharasātinā esā vācā bhāsitāti atthato sambandhattā katvatthe",
  "tika-s0105t1:276_3": "cetaṁ paccattavacananti āha “āpāyikenāpi aparipūramānenā”ti. Apica attanā aparipūramānena",
  "tika-s0105t1:276_4": "āpāyikenāpi sayaṁ aparipūramānāpāyikena hutvāpi pokkharasātinā esā vācā bhāsitāti",
  "tika-s0105t1:276_5": "atthayuttito itthambhūtalakkhaṇe cetaṁ paccattavacanantipi evaṁ vuttaṁ. Añño hi saddakkamo,",
  "tika-s0105t1:276_6": "añño atthakkamoti. Keci pana “karaṇatthameva dassetuṁ evaṁ vutta”nti vadanti, tadayuttameva",
  "tika-s0105t1:276_7": "padadvayassa kattupadena samānatthattā, samānatthānañca padānaṁ aññamaññaṁ karaṇabhāvānupapattito, alamatipapañcena.",
  "tika-s0105t1:277": "Pubbakaisibhāvānuyogavaṇṇanā",
  "tika-s0105t1:278_0": "283. Dīyateti datti, sā eva dattikanti āha “dinnaka”nti. Adātukāmampi dātukāmaṁ katvā",
  "tika-s0105t1:278_1": "sammukhā paramāvaṭṭeti sammūḷhaṁ karoti etāyāti sammukhāvaṭṭanī. Tenāha “na demīti",
  "tika-s0105t1:278_2": "vattuṁ na sakkotī”ti. Puna tassāti brāhmaṇassa. Kāraṇānurūpaṁ rājūnaṁ puṇṇapattanti",
  "tika-s0105t1:278_3": "āha “kasmā medinno”ti. Saṅkhapalitakuṭṭhanti dhotasaṅkhamiva setakuṭṭhaṁ. Setapokkhararajatato",
  "tika-s0105t1:278_4": "guṇasamānakāyattā evamāha. Anugacchatīti paramanubandhati.",
  "tika-s0105t1:279_0": "Yadi duvidhenapi kāraṇena rājā brāhmaṇassa sammukhābhāvaṁ na deti, atha kasmā tadupasaṅkamanaṁ",
  "tika-s0105t1:279_1": "na paṭikkhittanti āha “yasmā panā”tiādi. “Khettavijjāyāti nītisatthe”ti ācariyena",
  "tika-s0105t1:279_2": "vuttaṁ. Heṭṭhāpi brahmajālavaṇṇanāyaṁ evaṁ vuttaṁ “khettavijjāti abbheyyamāsurakkharājasatthādinītisattha”nti.",
  "tika-s0105t1:279_3": "dussamettha tirokaraṇiyaṁ. Tenāha “sāṇipākārassa anto ṭhatvā”ti. Antasaddena pana",
  "tika-s0105t1:279_4": "tabbhāvena pade vaḍḍhiyamāne dussantaṁ yathā “vananto”ti. “Payātanti saddhaṁ, sassatikaṁ",
  "tika-s0105t1:279_5": "vā. Tenāha abhiharitvā dinna”nti ācariyena vuttaṁ, tasmā matakabhattasaṅkhepena vā",
  "tika-s0105t1:279_6": "niccabhattasaṅkhepena vā abhiharitvā dinnaṁ bhikkhanti attho veditabbo. “Ayaṁ panā”tiādi",
  "tika-s0105t1:279_7": "atthāpattivacanaṁ. Niṭṭhanti nicchayaṁ. Kasmā pana bhagavā brāhmaṇassa evarūpaṁ amanāpaṁ",
  "tika-s0105t1:279_8": "mammavacanaṁ avocāti codanaṁ kāraṇaṁ dassetvā sodhetuṁ “idaṁ panā”tiādi vuttaṁ. Rahassampi",
  "tika-s0105t1:279_9": "paṭicchannampi mammavacanaṁ pakāsesīti sambandho.",
  "tika-s0105t1:280_0": "284. Rājāsanaṁ nāma hatthikkhandhapadesaṁ sandhāya “hatthigīvāya vā nisinno”ti pāḷiyaṁ",
  "tika-s0105t1:280_1": "vuttaṁ. Rathūpatthareti rathassa upari attharitapadese. Tenāha “rathamhī”tiādi. Uggatuggatehīti",
  "tika-s0105t1:280_2": "uggatānamatisayena uggatehi. Na hi vicchāsamāso lokikehi abhimatoti. Rañño apaccaṁ",
  "tika-s0105t1:280_3": "rājañño, bahukattaṁ pati, ekasesanayena vā “rājaññehī”ti vuttaṁ. Pākaṭamantananti",
  "tika-s0105t1:280_4": "pakāsabhūtaṁ mantanaṁ. Tadevidhādhippetaṁ, na rahassamantanaṁ suddādīhipi suyyamānassa",
  "tika-s0105t1:280_5": "icchitattā. Tena vuttaṁ “atha āgaccheyya suddo vā suddadāso vā”tiādi. Tādisehiyevāti",
  "tika-s0105t1:280_6": "rañño ākārasadiseheva. Tassatthassa sādhanasamatthaṁ vacanaṁ raññā bhaṇitaṁ yathā,",
  "tika-s0105t1:280_7": "tathā sopi tassatthassa sādhanasamatthameva bhaṇitaṁ vacanaṁ apinu bhaṇatīti yojetabbaṁ.",
  "tika-s0105t1:281_0": "285.“Pavattāro”ti etassa pāvacanabhāvena vattāroti saddato attho. Yasmā pana te tathābhūtā",
  "tika-s0105t1:281_1": "mantānaṁ pavattakā nāma, tasmā adhippāyato atthaṁ dassetuṁ “pavattayitāro”ti vuttaṁ.",
  "tika-s0105t1:281_2": "Vadasaddena, hi tupaccayena ca “vattāro”ti padasiddhi, tathā vatusaddena “pavattayitāro”ti.",
  "tika-s0105t1:281_3": "Idaṁ ācariyassa ca ācariyasāriputtattherassa ca mataṁ. Vatusaddeneva “pavattāro”ti",
  "tika-s0105t1:281_4": "padasiddhiṁ dassetītipi keci vadanti. Padadvayassa tulyādhikaraṇattā “mantamevā”ti",
  "tika-s0105t1:281_5": "vuttaṁ. “Sudde bahi katvā raho bhāsitabbaṭṭhena mantā eva taṁ taṁ atthapaṭipattihetutāya",
  "tika-s0105t1:281_6": "pada”nti hi tulyādhikaraṇaṁ hoti, anupanītāsādhāraṇatāya rahassabhāvena vattabbāya",
  "tika-s0105t1:281_7": "mantanakiriyāya padamadhigamupāyantipi mantapadanti aṭṭhakathāmuttako nayo. Gītanti",
  "tika-s0105t1:281_8": "gāyanavasena sajjhāyitaṁ, gāyanampidha udattānudattādisarasampādanavaseneva adhippetanti",
  "tika-s0105t1:281_9": "vuttaṁ “sarasampattivasenā”ti. Pāvacanabhāvena aññesaṁ vuttaṁ. Tamaññesaṁ vādāpanavasena",
  "tika-s0105t1:281_10": "vācitaṁ. Saṅgahetvā uparūpari saññūḷhāvasena samupabyūḷhaṁ. Iruvedayajuvedasāmavedādivasena,",
  "tika-s0105t1:281_11": "tatthāpi paccekaṁ mantabrahmādivasena, ajjhāyānuvākādivasena ca rāsikataṁ. Yathāvuttanayeneva",
  "tika-s0105t1:281_12": "piṇḍaṁ katvā ṭhapitaṁ. Aññesaṁ vācitaṁ anuvācentīti aññesaṁ kammabhūtānaṁ tehi vācāpitaṁ",
  "tika-s0105t1:281_13": "mantapadaṁ etarahi brāhmaṇā aññesaṁ anuvācāpenti.",
  "tika-s0105t1:282_0": "Tesanti mantakattūnaṁ. Dibbacakkhuparibhaṇḍaṁ yathākammūpagañāṇaṁ, paccakkhato dassanaṭṭhena",
  "tika-s0105t1:282_1": "dibbacakkhusadisañca pubbenivāsānussatiñāṇaṁ sandhāya “dibbena cakkhunā”ti vuttaṁ.",
  "tika-s0105t1:282_2": "Ato dibbacakkhuparibhaṇḍena yathākammūpagañāṇena sattānaṁ kammassakatādīni ceva dibbacakkhusadisena",
  "tika-s0105t1:282_3": "pubbenivāsānussatiñāṇena atītakappe brāhmaṇānaṁ mantajjhenavidhiñca oloketvāti attho",
  "tika-s0105t1:282_4": "gahetabbo. Rūpameva hi paccuppannaṁ dibbacakkhussa ārammaṇanti tamidha aṭṭhānagataṁ",
  "tika-s0105t1:282_5": "hoti. Pāvacanena saha saṁsanditvāti yaṁ kassapasammāsambuddhena vuttaṁ vaṭṭasannissitaṁ",
  "tika-s0105t1:282_6": "vacanaṁ, tena saha saṁsanditvā aviruddhaṁ katvā. Na hi tesaṁ vivaṭṭasannissito attho",
  "tika-s0105t1:282_7": "paccakkhato hoti. Ganthiṁsūti pajjagajjabandhavasena sakkatabhāsāya bandhiṁsu. Aparā",
  "tika-s0105t1:282_8": "pareti aṭṭhakādīhi aparā aññepi pare pacchimā okkākarājakālādīsu uppannā. Pāṇātipātādīni",
  "tika-s0105t1:282_9": "pakkhipitvāti aṭṭhakādīhi ganthitamantapadesveva pāṇātipātādikilesasannissitapadānaṁ",
  "tika-s0105t1:282_10": "tattha tattha pakkhipanaṁ katvā. Viruddhe akaṁsūti suttanipāte brāhmaṇadhammikasuttādīsu",
  "tika-s0105t1:282_11": "āgatanayena saṁkilesikatthadīpanato paccanīkabhūte akaṁsu. Isīti nidassanamattaṁ.",
  "tika-s0105t1:282_12": "“Isi vā isitthāya paṭipanno vā”ti hi vattabbaṁ. Kasmā panettha paṭiññāgahaṇavasena",
  "tika-s0105t1:282_13": "desanāsotapatitaṁ na karotīti āha “idha bhagavā”tiādi. Idhāti “tyāhaṁ mante adhīyāmi,",
  "tika-s0105t1:282_14": "‘sācariyako’ti tvaṁ maññasī”ti vuttaṭṭhāne. Paṭiññaṁ aggahetvāti yathā heṭṭhā paṭiññā",
  "tika-s0105t1:282_15": "gahitā, tathā “taṁ kiṁ maññasi ambaṭṭha, tāvatā tvaṁ bhavissasi isi vā isitthāya",
  "tika-s0105t1:282_16": "vā paṭipanno sācariyakoti, no hidaṁ bho gotamā”ti evaṁ idha paṭiññaṁ aggahetvā.",
  "tika-s0105t1:283_0": "286.Nirāmagandhāti kilesāsucivasena vissagandharahitā. Anitthigandhāti itthīnaṁ gandhamattassapi",
  "tika-s0105t1:283_1": "avisahanena itthigandharahitā. Rajojalladharāti pakatirajasedādijalladharā. Pākārapurisaguttīti",
  "tika-s0105t1:283_2": "pākārāvaraṇaṁ, purisāvaraṇañca. Ettha pana “nirāmagandhā”ti etena tesaṁ dasannaṁ",
  "tika-s0105t1:283_3": "brāhmaṇānaṁ vikkhambhitakilesataṁ dasseti, “anitthigandhā, brahmacārino”ti ca etena",
  "tika-s0105t1:283_4": "ekavihāritaṁ, “rajojalladharā”ti etena maṇḍanavibhūsanābhāvaṁ, “araññāyatane pabbatapādesu",
  "tika-s0105t1:283_5": "vasiṁsū”ti etena manussūpacāraṁ pahāya vivittavāsaṁ, “vanamūlaphalāhārā vasiṁsū”ti",
  "tika-s0105t1:283_6": "etena sālimaṁsodanādipaṇītāhāra paṭikkhepaṁ, “yadā”tiādinā yānavāhanapaṭikkhepaṁ,",
  "tika-s0105t1:283_7": "“sabbadisāsū”tiādinā rakkhāvaraṇapaṭikkhepaṁ. Evañca dassento micchāpaṭipadāpakkhikaṁ",
  "tika-s0105t1:283_8": "sācariyakassa ambaṭṭhassa vuttiṁ upādāya sammāpaṭipadāpakkhikāpi tesaṁ brāhmaṇānaṁ",
  "tika-s0105t1:283_9": "vutti ariyavinaye sammāpaṭipattiṁ upādāya micchāpaṭipadāyeva. Kathañhi nāma te bhavissati",
  "tika-s0105t1:283_10": "sallekhapaṭipattiyuttatāti. “Evaṁ su te”tiādinā bhagavā ambaṭṭhaṁ santajjento niggaṇhātītipi",
  "tika-s0105t1:283_11": "vibhāveti. Idañhi vakkhamānāya pāḷiyā piṇḍatthadassananti.",
  "tika-s0105t1:284_0": "Dussapaṭṭikā dussapaṭṭaṁ. Dussakalāpo dussaveṇī. Veṭhakehīti veṭhakapaṭṭakehi, dussehi",
  "tika-s0105t1:284_1": "saṁveṭhetvā katanamitaphāsukāhīti vuttaṁ hoti. Kappetunti kattarikāya chindituṁ.",
  "tika-s0105t1:284_2": "Kappitavālehīti etthāpi eseva nayo. “Na bhikkhave massu kappāpetabba”ntiādīsu viya",
  "tika-s0105t1:284_3": "hi kapusaddo chedane vattati. Yuttaṭṭhānesūti gīvāsīsavāladhīsu. Vālāti tesu ṭhānesu",
  "tika-s0105t1:284_4": "jāyamānā lomā. Sahacaraṇavasena, ṭhānīnāmena vā “kuttavālā”ti vuttā. Keci pana “vāḷayuttattā”ti",
  "tika-s0105t1:284_5": "pāṭhaṁ kappetvā vāḷarūpayuttattāti atthaṁ vadanti, pāḷiyānapekkhanameva tesaṁ doso.",
  "tika-s0105t1:284_6": "“Kuttavālehi vaḷavārathehī”ti pāḷiyaṁ vuttaṁ. Samantānagaranti nagarassa samantato.",
  "tika-s0105t1:284_7": "Pākārassa adhobhāge katasudhākammaṁ ṭhānaṁ nagarassa samīpe kattabbato, upakārakaraṇato",
  "tika-s0105t1:284_8": "ca “upakārikā”ti vuccati. Nagarassa upakārikā etāsanti nagarūpakārikāyo, rājadhānīapekkhāya",
  "tika-s0105t1:284_9": "itthiliṅganiddeso. Tenāha “idha panā”tiādi. Matīti vicikicchāvasena anekaṁsikajānanā.",
  "tika-s0105t1:284_10": "Upari desanāya avaḍḍhakāraṇaṁ dassento “idaṁ bhagavā”tiādimāha. Pāḷiyaṁ so maṁ pañhenāti",
  "tika-s0105t1:284_11": "so jano maṁ pucchāvasena sodheyya. Ahaṁ veyyākaraṇena sodhessāmīti ahampimaṁ vissajjanāvasena",
  "tika-s0105t1:284_12": "sodhessāmīti yathārahamadhikāravasena attho veditabbo.",
  "tika-s0105t1:285": "Dvelakkhaṇadassanavaṇṇanā",
  "tika-s0105t1:286_0": "287.“Nisinnāna”ntiādi anādare sāmivacanaṁ, visesanaṁ vā. Saṅkucite iriyāpathe anavasesato",
  "tika-s0105t1:286_1": "lakkhaṇānaṁ dubbibhāvanato “na sakkotī”ti vuttaṁ, tathā suvibhāvanato pana “sakkotī”ti.",
  "tika-s0105t1:286_2": "Pariyesanasukhatthameva tadāciṇṇatā daṭṭhabbā. Tenāti duvidhenapi kāraṇena.",
  "tika-s0105t1:287_0": "Gavesīti ñāṇena pariyesanamakāsi. Gaṇayantoti ñāṇeneva saṅkalayanto. Samānayīti sammā",
  "tika-s0105t1:287_1": "ānayi samāhari. “Kaṅkhatī”ti padassa ākaṅkhatīti atthoti āha “aho vatā”tiādi. Anupasaggampi",
  "tika-s0105t1:287_2": "hi padaṁ katthaci saupasaggamiva atthavisesavācakaṁ yathā “gotrabhū”ti. Tato tato",
  "tika-s0105t1:287_3": "sarīrappadesato. Kicchatīti kilamati. Tenāha “na sakkoti daṭṭhu”nti. Tāyāti “vicinanto",
  "tika-s0105t1:287_4": "kicchatī”ti vuttāya vicikicchāya. Tatoti sanniṭṭhānaṁ agamanato. Evaṁ “kaṅkhatī”ti",
  "tika-s0105t1:287_5": "padassa āsisanatthataṁ dassetvā idāni saṁsayatthataṁ dassento “kaṅkhāya vā”tiādimāha.",
  "tika-s0105t1:287_6": "Tattha kaṅkhāyāti “kaṅkhatī”ti padena vuttāya kaṅkhāya. Asatvapadhānañhi ākhyātikaṁ.",
  "tika-s0105t1:287_7": "Esa nayo sesesupi. Avatthāpabhedagatā vimati eva “tīhi dhammehī”ti vuttā, tippakārehi",
  "tika-s0105t1:287_8": "saṁsayadhammehīti attho. Kālusiyabhāvoti appasannatāya hetubhūto āvilabhāvo.",
  "tika-s0105t1:288_0": "Vatthikosenāti nābhiyā adhobhāgasaṅkhāte vatthimhi jātena liṅgapasibbakena. “Aṇḍakoso”tiādīsu",
  "tika-s0105t1:288_1": "viya hi kosasaddo pariveṭhakapasibbake vattati. Vatthena guhitabbattā vatthaguyhaṁ.",
  "tika-s0105t1:288_2": "Yasmā bhagavato kosohitaṁ vatthaguyhaṁ sabbabuddhāveṇikaṁ aññehi asādhāraṇaṁ suvisuddhakañcanamaṇḍalasannibhaṁ,",
  "tika-s0105t1:288_3": "attano saṇṭhānasannivesasundaratāya ājāneyyagandhahatthino varaṅgaparamacārubhāvaṁ,",
  "tika-s0105t1:288_4": "vikasamānatapaniyāravindasamujjalakesarāvattavilāsaṁ, sañjhāpabhānurañjitajalavanantarābhilakkhitasampuṇṇacandamaṇḍalasobhañca",
  "tika-s0105t1:288_5": "attano siriyā abhibhuyya virājati, yaṁ bāhirabbhantaramalehi anupakkiliṭṭhatāya,",
  "tika-s0105t1:288_6": "cirakālaparicitabrahmacariyādhikāratāya, saṇṭhitasaṇṭhānasampattiyā ca kopīnampi",
  "tika-s0105t1:288_7": "samānaṁ akopīnameva jātaṁ. Tena vuttaṁ “bhagavato hī”tiādi. Varavāraṇassevāti varagandhahatthino",
  "tika-s0105t1:288_8": "iva. Pahūtabhāvanti puthulabhāvaṁ. Ettheva hi tassa saṁsayo. Tanumudusukumārādīsu",
  "tika-s0105t1:288_9": "panassa guṇesu vicāraṇā eva nāhosi.",
  "tika-s0105t1:289_0": "288. “Tathārūpa”nti idaṁ samāsapadanti āha “taṁrūpa”nti. Etthāti yathā ambaṭṭho kosohitaṁ",
  "tika-s0105t1:289_1": "vatthaguyhamaddassa, tathā iddhābhisaṅkhāramabhisaṅkharaṇe. Iminā hi “tathārūpaṁ",
  "tika-s0105t1:289_2": "iddhābhisaṅkhāraṁ abhisaṅkharī”tiādipāḷiparāmasanaṁ, ato cettha saha iddhābhisaṅkhāranayena",
  "tika-s0105t1:289_3": "vatthaguyhadassanakāraṇaṁ milindapañhāpāṭhena vibhāvitaṁ hoti. Keci pana “vatthaguyhadassane”ti",
  "tika-s0105t1:289_4": "parāmasanti, tadayuttameva. Na hi taṁ pāḷiyaṁ, aṭṭhakathāyañca atthi, yaṁ evaṁ parāmasitabbaṁ",
  "tika-s0105t1:289_5": "siyā, iddhābhisaṅkhāranayo ca avibhāvito hoti. Kimettha aññena vattabbaṁ catupaṭisambhidāpattena",
  "tika-s0105t1:289_6": "chaḷabhiññena vādīvarena bhadantanāgasenattherena vuttanayeneva sampaṭicchitabbattā.",
  "tika-s0105t1:289_7": "Hirī karīyate etthāti hirikaraṇaṁ, tadeva okāso tathā, hiriyitabbaṭṭhānaṁ. Uttarassāti",
  "tika-s0105t1:289_8": "suttanipāte āgatassa uttaramāṇavassa. Sabbesampi cetesaṁ vatthu suttanipātato gahetabbaṁ.",
  "tika-s0105t1:290_0": "Chāyanti paṭibimbaṁ. Kathaṁ dassesi, kīdisaṁ vāti āha “iddhiyā”tiādi. Chāyārūpakamattanti",
  "tika-s0105t1:290_1": "bhagavato paṭibimbarūpakameva, na pakativatthaguyhaṁ, tañca buddhasantānato vinimuttattā",
  "tika-s0105t1:290_2": "rūpakamattaṁ bhagavatā sadisavaṇṇasaṇṭhānāvayavaṁ iddhimayaṁ bimbakameva hoti, evañca",
  "tika-s0105t1:290_3": "katvā appakatthena ka-kārena visesitavacanaṁ upapannaṁ hoti. Chāyārūpakamattaṁ iddhiyā",
  "tika-s0105t1:290_4": "abhisaṅkharitvā dassesīti sambandho. “Taṁ pana dassento bhagavā yathā attano buddharūpaṁ",
  "tika-s0105t1:290_5": "na dissati, tathā katvā dassetī”ti ācariyā vadanti. Tadetaṁ bhadantanāgasenattherena",
  "tika-s0105t1:290_6": "vuttena iddhābhisaṅkhatachāyārūpakamattadassanavacanena saṁsandati ceva sameti ca",
  "tika-s0105t1:290_7": "yathā taṁ “khīrena khīraṁ, gaṅgodakena yamunodaka”nti daṭṭhabbaṁ. Tathāvacaneneva",
  "tika-s0105t1:290_8": "hi sesabuddharūpassa taṅkhaṇe adassitabhāvo atthato āpanno hoti. Nivāsananivatthatādivacanena",
  "tika-s0105t1:290_9": "panettha buddhasantānato vinimuttassapi chāyārūpakassa nivāsanādiabahigatabhāvo dassito,",
  "tika-s0105t1:290_10": "na ca codetabbaṁ “kathaṁ nivāsanādiantaragataṁ chāyārūpakaṁ bhagavā dasseti, kathañca",
  "tika-s0105t1:290_11": "ambaṭṭho passatī”ti. Acinteyyo hi iddhivisayoti. Chāyaṁ diṭṭheti chāyāya diṭṭhāya.",
  "tika-s0105t1:290_12": "Etanti chāyārūpakaṁ. Bujjhanake sati jīvitanimittampi hadayamaṁsaṁ dasseyyāti adhippāyo.",
  "tika-s0105t1:290_13": "Ninnetvāti nīharitvā. Ayameva vā pāṭho. Kallosīti vissajjane tvaṁ kusalo cheko asi,",
  "tika-s0105t1:290_14": "yathāvutto vā vissajjanāmaggo upapanno yutto asīti attho. “Kusalo”ti keci paṭhanti,",
  "tika-s0105t1:290_15": "ayuttametaṁ. Milindapañhe hi sabbattha vissajjanāvasāne “kallo” icceva diṭṭhoti.",
  "tika-s0105t1:291_0": "Ninnāmetvāti mukhato nīharaṇavasena kaṇṇasotādiabhimukhaṁ paṇāmetvā, adhippāyameva",
  "tika-s0105t1:291_1": "dassetuṁ “nīharitvā”ti vuttaṁ. Kathinasūciṁ viyāti ghanasukhumabhāvāpādanena kakkhaḷasūcimiva",
  "tika-s0105t1:291_2": "katvā. Tathākaraṇenāti kathinasūciṁ viya karaṇena. Etthāti pahūtajivhāya. Mudubhāvo,",
  "tika-s0105t1:291_3": "dīghabhāvo, tanubhāvo ca dassito amuduno ghanasukhumabhāvāpādanatthamasakkuṇeyyattāti",
  "tika-s0105t1:291_4": "ācariyena vuttaṁ. Tatrāyamadhippāyo – yasmā mudumeva ghanasukhumabhāvāpādanatthaṁ",
  "tika-s0105t1:291_5": "sakkoti, tasmā tathākaraṇena mudubhāvo dassito aggi viya dhūmena. Yasmā ca muduyeva",
  "tika-s0105t1:291_6": "ghanasukhumabhāvāpajjanena dīghagāmi, tasmā kaṇṇasotānumasanena dīghabhāvo dassito.",
  "tika-s0105t1:291_7": "Yasmā pana mudu eva ghanasukhumabhāvāpajjanena tanu hoti, tasmā nāsikāsotānumasanena",
  "tika-s0105t1:291_8": "tanubhāvo dassitoti. Aputhulassa tathāpaṭicchādanatthamasakkuṇeyyattā nalāṭacchādanena",
  "tika-s0105t1:291_9": "puthulabhāvo dassito.",
  "tika-s0105t1:292": "289. Patthento hutvā udikkhantoti yojetabbaṁ.",
  "tika-s0105t1:293": "290. Mūlavacanaṁ kathā. Paṭivacanaṁ sallāpo.",
  "tika-s0105t1:294_0": "291. “Uddhumātaka”ntiādīsu viya ka-saddo jigucchanatthoti vuttaṁ “tameva jigucchanto”ti.",
  "tika-s0105t1:294_1": "Tamevāti paṇḍitabhāvameva, ambaṭṭhamevātipi attho. Ambaṭṭhañhi sandhāya evamāha.",
  "tika-s0105t1:294_2": "Tathā hi pāḷiyaṁ vuttaṁ “evaṁ…pe… ambaṭṭhaṁ māṇavaṁ etadavocā”ti. Kāmañca ambaṭṭhaṁ",
  "tika-s0105t1:294_3": "sandhāya evaṁ vuttaṁ, nāmagottavasena pana aniyamaṁ katvā garahanto puthuvacanena",
  "tika-s0105t1:294_4": "vadatīti veditabbaṁ. “Yadeva kho tva”nti etassa aniyamavacanassa “evarūpenā”ti idaṁ",
  "tika-s0105t1:294_5": "niyamavacananti dasseti “yādiso”tiādinā. Bhāvenabhāvalakkhaṇe bhummavacanatthe karaṇavacananti",
  "tika-s0105t1:294_6": "vuttaṁ “edise atthacarake”ti. Na aññatrāti na aññattha sugatiyaṁ. Ettha pana “atthacarakenā”ti",
  "tika-s0105t1:294_7": "iminā byatirekamukhena anatthacarakataṁyeva vibhāvetīti daṭṭhabbaṁ. “Upaneyya upaneyyā”ti",
  "tika-s0105t1:294_8": "idaṁ tvādyantaṁ vicchāvacananti āha “brāhmaṇo kho panā”tiādi. Evaṁ upanetvā upanetvāti",
  "tika-s0105t1:294_9": "taṁ taṁ dosaṁ upanīya upanīya. Tenāha “suṭṭhu dāsādibhāvaṁ āropetvā”ti. Pātesīti",
  "tika-s0105t1:294_10": "pavaṭṭanavasena pātesi. Yañca agamāsi, tampi assa tathāgamanasaṅkhātaṁ ṭhānaṁ acchinditvāti yojanā.",
  "tika-s0105t1:295": "Pokkharasātibuddhūpasaṅkamanavaṇṇanā",
  "tika-s0105t1:296_0": "292-3-6. Kittako pana soti vuttaṁ “sammodanīyakathāyapi kālo natthī”ti. Āgamā nūti",
  "tika-s0105t1:296_1": "āgato nu. Khoti nipātamattaṁ. Idhāti ettha, tumhākaṁ santikanti attho. Adhivāsetūti",
  "tika-s0105t1:296_2": "sādiyatu, taṁ pana sādiyanaṁ idha manasāva sampaṭiggaho, na kāyavācāhīti āha “sampaṭicchatū”ti.",
  "tika-s0105t1:296_3": "Ajja pavattamānaṁ ajjatanaṁ, puññaṁ, pītipāmojjañca, imamatthaṁ dassetuṁ “yaṁ me”tiādi",
  "tika-s0105t1:296_4": "vuttaṁ. Kāranti upakāraṁ, sakkāraṁ vā. Acopetvāti acāletvā.",
  "tika-s0105t1:297_0": "297.“Sahatthā”ti idaṁ karaṇatthe nissakkavacanaṁ. Tenāha “sahatthenā”ti. Suhitanti",
  "tika-s0105t1:297_1": "dhātaṁ, jighacchādukkhābhāvena vā sukhitaṁ. Yāvadatthanti yāva attho, tāva bhojanena",
  "tika-s0105t1:297_2": "tadā kataṁ. Paṭikkhepapavāraṇāvettha adhippetā, na nimantanapavāraṇāti āha “ala”ntiādi.",
  "tika-s0105t1:297_3": "“Hatthasaññāyā”ti nidassanamattaṁ aññattha mukhavikārena, vacībhedena ca paṭikkhepassa",
  "tika-s0105t1:297_4": "vuttattā, ekakkhaṇepi ca tathāpaṭikkhepassa labbhanato. Onītā pattato pāṇi etassāti",
  "tika-s0105t1:297_5": "onītapattapāṇīti bhinnādhikaraṇavisayo tipado bāhiratthasamāso. Muddhajaṇa-kārena,",
  "tika-s0105t1:297_6": "pana saññogata-kārena ca oṇittasaddo vinābhūteti dasseti “oṇittapattapāṇintipi pāṭho”tiādinā.",
  "tika-s0105t1:297_7": "Sucikaraṇatthe vā oṇittasaddo. Oṇittaṁ āmisāpanayanena sucikataṁ pattaṁ pāṇi ca assāti",
  "tika-s0105t1:297_8": "hi oṇittapattapāṇi. Tenāha “hatthe ca pattañca dhovitvā”ti. “Oṇittaṁ nānābhūtaṁ vinābhūtaṁ,",
  "tika-s0105t1:297_9": "āmisāpanayanena vā sucikataṁ pattaṁ pāṇito assāti oṇittapattapāṇī”ti sāratthadīpaniyaṁ",
  "tika-s0105t1:297_10": "vuttaṁ. Tattha pacchimavacanaṁ “hatthe ca pattañca dhovitvā”ti iminā asaṁsandanato",
  "tika-s0105t1:297_11": "vicāretabbaṁ. Evaṁbhūtanti “bhuttāviṁ onītapattapāṇi”nti vuttappakārena bhūtaṁ.",
  "tika-s0105t1:298_0": "298.Anupubbiṁ kathanti anupubbaṁ kathetabbaṁ kathaṁ. Tenāha “anupaṭipāṭikatha”nti.",
  "tika-s0105t1:298_1": "Kā pana sāti āha “dānānantaraṁ sīla”ntiādi, tenāyamattho bodhito hoti – dānakathā",
  "tika-s0105t1:298_2": "tāva pacurajanesupi pavattiyā sabbasādhāraṇattā, sukarattā, sīle patiṭṭhānassa upāyabhāvato",
  "tika-s0105t1:298_3": "ca ādito kathetabbā. Pariccāgasīlo hi puggalo pariggahavatthūsu vinissaṭabhāvato",
  "tika-s0105t1:298_4": "sukheneva sīlāni samādiyati, tattha ca suppatiṭṭhito hoti, sīlena dāyakapaṭiggāhakasuddhito",
  "tika-s0105t1:298_5": "parānuggahaṁ vatvā parapīḷānivattivacanato, kiriyadhammaṁ vatvā akiriyadhammavacanato,",
  "tika-s0105t1:298_6": "bhogasampattihetuṁ vatvā bhavasampattihetuvacanato ca dānakathānantaraṁ sīlakathā",
  "tika-s0105t1:298_7": "kathetabbā. Tañce dānasīlaṁ vaṭṭanissitaṁ, ayaṁ bhavasampatti tassa phalanti dassanatthaṁ",
  "tika-s0105t1:298_8": "sīlakathānantaraṁ saggakathā. Tāya hi evaṁ dassitaṁ hoti “imehi dānasīlamayehi, paṇītapaṇītatarādibhedabhinnehi",
  "tika-s0105t1:298_9": "ca puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā",
  "tika-s0105t1:298_10": "dibbasampattiyo laddhabbā”ti. Svāyaṁ saggo rāgādīhi upakkiliṭṭho, sabbathā pana tehi",
  "tika-s0105t1:298_11": "anupakkiliṭṭho ariyamaggoti dassanatthaṁ saggakathānantaraṁ maggakathā. Maggañca",
  "tika-s0105t1:298_12": "kathentena tadadhigamupāyadassanatthaṁ kāmānaṁ ādīnavo, okāro, saṁkileso, nekkhamme",
  "tika-s0105t1:298_13": "ānisaṁso ca kathetabbo. Saggapariyāpannāpi hi sabbe kāmā nāma bahvādīnavā aniccā",
  "tika-s0105t1:298_14": "addhuvā vipariṇāmadhammā, pageva itareti ādīnavo, sabbepi kāmā hīnā gammā pothujjanikā",
  "tika-s0105t1:298_15": "anariyā anatthasaṁhitāti lāmakabhāvo okāro, sabbepi bhavā kilesānaṁ vatthubhūtāti",
  "tika-s0105t1:298_16": "saṁkileso, sabbasaṁkilesavippayuttaṁ nibbānanti nekkhamme ānisaṁso ca kathetabboti.",
  "tika-s0105t1:298_17": "Ayampi attho bodhitoti veditabbo. Maggoti hi ettha iti-saddena ādyatthena kāmādīnavādīnampi",
  "tika-s0105t1:298_18": "saṅgahoti ayamatthavaṇṇanā katā. Tenāha “seyyathidaṁ – dānakathaṁ sīlakathaṁ saggakathaṁ",
  "tika-s0105t1:298_19": "kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsetī”ti. Vitthāro sāratthadīpaniyaṁ gahetabbo.",
  "tika-s0105t1:299_0": "Kasi-saddo ñāṇena gahaṇeti āha “gahitā”tiādi. Sāmaṁsaddena nivattetabbamatthaṁ dasseti",
  "tika-s0105t1:299_1": "“asādhāraṇā aññesa”nti iminā, lokuttaradhammādhigame parūpadesavigatattā, ekeneva",
  "tika-s0105t1:299_2": "loke paṭhamaṁ anuttarāya sammāsambodhiyā abhisambuddhattā ca aññesamasādhāraṇāti",
  "tika-s0105t1:299_3": "vuttaṁ hoti. Dhammacakkhunti ettha sotāpattimaggova adhippeto, na brahmāyusutte viya",
  "tika-s0105t1:299_4": "heṭṭhimā tayo maggā, na ca cūḷarāhulovādasutte viya āsavakkhayo. “Tassa uppattiākāradassanattha”nti",
  "tika-s0105t1:299_5": "kasmā vuttaṁ, nanu maggañāṇaṁ asaṅkhatadhammārammaṇameva, na saṅkhatadhammārammaṇanti",
  "tika-s0105t1:299_6": "codanaṁ sodhento “tañhī”tiādimāha. Kiccavasenāti asammohapaṭivedhakiccavasena.",
  "tika-s0105t1:300": "Pokkharasātiupāsakattapaṭivedanākathāvaṇṇanā",
  "tika-s0105t1:301_0": "299. Pāḷiyaṁ “diṭṭhadhammo”tiādīsu dassanaṁ nāma ñāṇato aññampi cakkhādidassanaṁ",
  "tika-s0105t1:301_1": "atthīti tannivattanatthaṁ “pattadhammo”ti vuttaṁ. Patti ca ñāṇapattito aññāpi kāyagamanādipatti",
  "tika-s0105t1:301_2": "vijjatīti tato visesadassanatthaṁ “viditadhammo”ti vuttaṁ. Sā panesā viditadhammatā",
  "tika-s0105t1:301_3": "ekadesatopi hotīti nippadesato viditadhammataṁ dassetuṁ “pariyogāḷhadhammo”ti vuttaṁ,",
  "tika-s0105t1:301_4": "tenassa saccābhisambodhameva dīpeti. Maggañāṇañhi ekābhisamayavasena pariññādicatukiccaṁ",
  "tika-s0105t1:301_5": "sādhentaṁ nippadesena catusaccadhammaṁ samantato ogāḷhaṁ nāma hoti. Tenāha “diṭṭho",
  "tika-s0105t1:301_6": "ariyasaccadhammo etenāti diṭṭhadhammo”ti. “Kathaṁ pana ekameva ñāṇaṁ ekasmiṁ khaṇe",
  "tika-s0105t1:301_7": "cattāri kiccāni sādhentaṁ pavattati. Na hi tādisaṁ loke diṭṭhaṁ, na āgamo vā tādiso",
  "tika-s0105t1:301_8": "atthī”ti na vattabbaṁ. Yathā hi padīpo ekasmiṁyeva khaṇe vaṭṭiṁ dahati, snehaṁ pariyādiyati,",
  "tika-s0105t1:301_9": "andhakāraṁ vidhamati, ālokañcāpi dasseti, evametaṁ ñāṇanti daṭṭhabbaṁ. “Maggasamaṅgissa",
  "tika-s0105t1:301_10": "ñāṇaṁ dukkhepetaṁ ñāṇaṁ, dukkhasamudayepetaṁ ñāṇaṁ, dukkhanirodhepetaṁ ñāṇaṁ, dukkhanirodhagāminiyā",
  "tika-s0105t1:301_11": "paṭipadāyapetaṁ ñāṇa”nti suttapadampettha udāharitabbanti.",
  "tika-s0105t1:302_0": "Tiṇṇā vicikicchāti sappaṭibhayakantārasadisā soḷasavatthukā, aṭṭhavatthukā ca vicikicchā",
  "tika-s0105t1:302_1": "anena vitiṇṇā. Vigatā kathaṁkathāti pavattiādīsu “evaṁ nu kho, na nu kho”ti evaṁ",
  "tika-s0105t1:302_2": "pavattikā kathaṁkathā assa vigatā samucchinnā. Visāradabhāvaṁ pattoti sārajjakarānaṁ",
  "tika-s0105t1:302_3": "pāpadhammānaṁ pahīnattā, tappaṭipakkhesu ca sīlādiguṇesu suppatiṭṭhitattā visāradabhāvaṁ",
  "tika-s0105t1:302_4": "veyyattiyaṁ patto adhigato. Sāyaṁ vesārajjappatti suppatiṭṭhitatā katthāti codanāya",
  "tika-s0105t1:302_5": "“satthusāsane”ti vuttanti dassento “kattha? Satthusāsane”ti āha. Attanāva paccakkhato",
  "tika-s0105t1:302_6": "diṭṭhattā, adhigatattā ca na assa paccayo paccetabbo paro atthīti attho. Tatthādhippāyamāha",
  "tika-s0105t1:302_7": "“na parassā”tiādinā. Na vattatīti na pavattati, na paṭipajjati vā, na paraṁ pacceti",
  "tika-s0105t1:302_8": "pattiyāyatīti aparappaccayotipi yujjati. Yaṁ panettha vattabbampi avuttaṁ, tadetaṁ",
  "tika-s0105t1:302_9": "pubbe vuttattā, parato vuccamānattā ca avuttanti veditabbaṁ.",
  "tika-s0105t1:303_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t1:303_1": "suvimalavipulapaññāveyyattiyajananāya ajjavamaddavasoraccasaddhāsatidhitibuddhikhantivīriyādidhammasamaṅginā",
  "tika-s0105t1:303_2": "sāṭṭhakathe piṭakattaye asaṅgāsaṁhīravisāradañāṇacārinā anekappabhedasakasamayasamayantaragahanajjhogāhinā",
  "tika-s0105t1:303_3": "mahāgaṇinā mahāveyyākaraṇena ñāṇābhivaṁsadhammasenāpatināmattherena mahādhammarājādhirājagarunā",
  "tika-s0105t1:303_4": "katāya sādhuvilāsiniyā nāma līnatthapakāsaniyā ambaṭṭhasuttavaṇṇanāya līnatthapakāsanā.",
  "tika-s0105t1:304": "Ambaṭṭhasuttavaṇṇanā niṭṭhitā."
}