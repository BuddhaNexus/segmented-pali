{
  "tika-abh07t12:0": "4. Vīthiparicchedavaṇṇanā",
  "tika-abh07t12:1_0": "1.Iccevaṁ yathāvuttanayena cittuppādānaṁ catunnaṁ khandhānaṁ uttaraṁ vedanāsaṅgahādivibhāgato",
  "tika-abh07t12:1_1": "uttamaṁ pabhedasaṅgahaṁ katvā puna kāmāvacarādīnaṁ tiṇṇaṁ bhūmīnaṁ, dvihetukādipuggalānañca",
  "tika-abh07t12:1_2": "bhedena lakkhitaṁ ‘‘idaṁ ettakehi paraṁ, imassa anantaraṁ ettakāni cittānī’’ti evaṁ",
  "tika-abh07t12:1_3": "pubbāparacittehi niyāmitaṁ paṭisandhipavattīsu cittuppādānaṁ pavattisaṅgahaṁ nāma",
  "tika-abh07t12:1_4": "tannāmakaṁ saṅgahaṁ yathāsambhavato samāsena pavakkhāmīti yojanā.",
  "tika-abh07t12:2": "2. Vatthudvārārammaṇasaṅgahā heṭṭhā kathitāpi paripuṇṇaṁ katvā pavattisaṅgahaṁ dassetuṁ puna nikkhittā.",
  "tika-abh07t12:3": "3. Visayānaṁ dvāresu, visayesu ca cittānaṁ pavatti visayappavatti.",
  "tika-abh07t12:4": "4.Tatthāti tesu chasu chakkesu.",
  "tika-abh07t12:5": "Vīthichakkavaṇṇanā",
  "tika-abh07t12:6_0": "6. ‘‘Cakkhudvāre pavattā vīthi cittaparamparā cakkhudvāravīthī’’tyādinā dvāravasena,",
  "tika-abh07t12:6_1": "‘‘cakkhuviññāṇasambandhinī vīthi tena saha ekārammaṇaekadvārikatāya sahacaraṇabhāvato",
  "tika-abh07t12:6_2": "cakkhuviññāṇavīthī’’tyādinā viññāṇavasena vā vīthīnaṁ nāma yojanā kātabbāti dassetuṁ",
  "tika-abh07t12:6_3": "‘‘cakkhudvāravīthī’’tyādi vuttaṁ.",
  "tika-abh07t12:7": "Vīthichakkavaṇṇanā niṭṭhitā.",
  "tika-abh07t12:8": "Vīthibhedavaṇṇanā",
  "tika-abh07t12:9_0": "7.‘‘Atimahanta’’ntyādīsu ekacittakkhaṇātītaṁ hutvā āpāthāgataṁ soḷasacittakkhaṇāyukaṁ",
  "tika-abh07t12:9_1": "atimahantaṁ nāma. Dviticittakkhaṇātītaṁ hutvā pannarasacuddasacittakkhaṇāyukaṁ mahantaṁ",
  "tika-abh07t12:9_2": "nāma. Catucittakkhaṇato paṭṭhāya yāva navacittakkhaṇātītaṁ hutvā terasacittakkhaṇato",
  "tika-abh07t12:9_3": "paṭṭhāya yāva aṭṭhacittakkhaṇāyutaṁ parittaṁ nāma. Dasacittakkhaṇato paṭṭhāya yāva",
  "tika-abh07t12:9_4": "pannarasacittakkhaṇātītaṁ hutvā sattacittakkhaṇato paṭṭhāya yāva dvicittakkhaṇāyukaṁ",
  "tika-abh07t12:9_5": "atiparittaṁ nāma. Evañca katvā vakkhati ‘‘ekacittakkhaṇātītānī’’tyādi. Vibhūtaṁ pākaṭaṁ. Avibhūtaṁ apākaṭaṁ.",
  "tika-abh07t12:10": "Vīthibhedavaṇṇanā niṭṭhitā.",
  "tika-abh07t12:11": "Pañcadvāravīthivaṇṇanā",
  "tika-abh07t12:12_0": "8.Kathanti kena pakārena atimahantādivasena visayavavatthānanti pucchitvā cittakkhaṇavasena",
  "tika-abh07t12:12_1": "taṁ pakāsetuṁ ‘‘uppādaṭhitī’’tyādi āraddhaṁ. Uppajjanaṁ uppādo, attapaṭilābho. Bhañjanaṁ",
  "tika-abh07t12:12_2": "bhaṅgo, sarūpavināso. Ubhinnaṁ vemajjhe bhaṅgābhimukhappavatti ṭhiti nāma. Keci pana",
  "tika-abh07t12:12_3": "cittassa ṭhitikkhaṇaṁ paṭisedhenti. Ayañhi nesaṁ adhippāyo – cittayamake (vibha.",
  "tika-abh07t12:12_4": "mūlaṭī. 20 pakiṇṇakakathāvaṇṇanā; yama. 2.cittayamaka.81, 102) ‘‘uppannaṁ uppajjamāna’’nti",
  "tika-abh07t12:12_5": "evamādipadānaṁ vibhaṅge ‘‘bhaṅgakkhaṇe uppannaṁ , no ca uppajjamānaṁ, uppādakkhaṇe",
  "tika-abh07t12:12_6": "uppannañceva uppajjamānañcā’’tyādinā (yama. 2.cittayamaka.81, 102) bhaṅguppādāva",
  "tika-abh07t12:12_7": "kathitā, na ṭhitikkhaṇo. Yadi ca cittassa ṭhitikkhaṇopi atthi, ‘‘ṭhitikkhaṇe bhaṅgakkhaṇe",
  "tika-abh07t12:12_8": "cā’’ti vattabbaṁ siyā. Atha mataṁ ‘‘uppādo paññāyati, vayo paññāyati, ṭhitassa aññathattaṁ",
  "tika-abh07t12:12_9": "paññāyatīti (a. ni. 3.47) suttantapāṭhato ṭhitikkhaṇo atthī’’ti, tatthapi ekasmiṁ",
  "tika-abh07t12:12_10": "dhamme aññathattassa anuppajjanato, paññāṇavacanato ca pabandhaṭhitiyeva adhippetā,",
  "tika-abh07t12:12_11": "na ca khaṇaṭhiti, na ca abhidhamme labbhamānassa avacane kāraṇaṁ atthi, tasmā yathādhammasāsane",
  "tika-abh07t12:12_12": "avacanampi abhāvameva dīpetīti. Tattha vuccate yatheva hi ekadhammādhārabhāvepi uppādabhaṅgānaṁ",
  "tika-abh07t12:12_13": "añño uppādakkhaṇo, añño bhaṅgakkhaṇoti uppādāvatthāya bhinnā bhaṅgāvatthā icchitā.",
  "tika-abh07t12:12_14": "Itarathā hi ‘‘aññoyeva dhammo uppajjati, añño nirujjhatī’’ti āpajjeyya, evameva uppādabhaṅgāvatthāhi",
  "tika-abh07t12:12_15": "bhinnā bhaṅgābhimukhāvatthāpi icchitabbā, sā ṭhiti nāma. Pāḷiyaṁ pana veneyyajjhāsayānurodhato",
  "tika-abh07t12:12_16": "nayadassanavasena sā na vuttā. Abhidhammadesanāpi hi kadāci veneyyajjhāsayānurodhena",
  "tika-abh07t12:12_17": "pavattati, yathā rūpassa uppādo upacayo santatīti dvidhā bhinditvā desito, sutte",
  "tika-abh07t12:12_18": "ca ‘‘tīṇimāni, bhikkhave, saṅkhatassa saṅkhatalakkhaṇāni. Katamāni tīṇi? Uppādo paññāyati,",
  "tika-abh07t12:12_19": "vayo paññāyati, ṭhitassa aññathattaṁ paññāyatī’’ti evaṁ saṅkhatadhammasseva lakkhaṇadassanatthaṁ",
  "tika-abh07t12:12_20": "uppādādīnaṁ vuttattā na sakkā pabandhassa paññattisabhāvassa asaṅkhatassa ṭhiti tattha",
  "tika-abh07t12:12_21": "vuttāti viññātuṁ. Upasaggassa ca dhātvattheyeva pavattanato ‘‘paññāyatī’’ti etassa",
  "tika-abh07t12:12_22": "viññāyatīti attho. Tasmā na ettāvatā cittassa ṭhitikkhaṇo paṭibāhituṁ yuttoti suvuttametaṁ",
  "tika-abh07t12:12_23": "‘‘uppādaṭhitibhaṅgavasenā’’ti. Evañca katvā vuttaṁ aṭṭhakathāyampi ‘‘ekekassa uppādaṭhitibhaṅgavasena",
  "tika-abh07t12:12_24": "tayo tayo khaṇā’’ti (vibha. aṭṭha. 26 pakiṇṇakakathā).",
  "tika-abh07t12:13_0": "9. Arūpaṁ lahupariṇāmaṁ, rūpaṁ garupariṇāmaṁ gāhakagāhetabbabhāvassa taṁtaṁkhaṇavasena",
  "tika-abh07t12:13_1": "uppajjanatoti āha ‘‘tānī’’tyādi. Tānīti tādisāni. Sattarasannaṁ cittānaṁ khaṇāni",
  "tika-abh07t12:13_2": "viya khaṇāni sattarasacittakkhaṇāni, tāni cittakkhaṇāni sattarasāti vā sambandho.",
  "tika-abh07t12:13_3": "Visuṁ visuṁ pana ekapaññāsa cittakkhaṇāni honti. Rūpadhammānanti viññattilakkhaṇarūpavajjānaṁ",
  "tika-abh07t12:13_4": "rūpadhammānaṁ. Viññattidvayañhi ekacittakkhaṇāyukaṁ. Tathā hi taṁ cittānuparivattidhammesu",
  "tika-abh07t12:13_5": "vuttaṁ. Lakkhaṇarūpesu ca jāti ceva aniccatā ca cittassa uppādabhaṅgakkhaṇehi samānāyukā,",
  "tika-abh07t12:13_6": "jaratā pana ekūnapaññāsacittakkhaṇāyukā. Evañca katvā vadanti –",
  "tika-abh07t12:14": "‘‘Taṁ sattarasacittāyu, vinā viññattilakkhaṇa’’nti (sa. sa. 60);",
  "tika-abh07t12:15_0": "Keci (vibha. mūlaṭī. 20) pana ‘‘paṭiccasamuppādaṭṭhakathāyaṁ ‘ettāvatā ekādasa cittakkhaṇā",
  "tika-abh07t12:15_1": "atītā honti, athāvasesapañcacittakkhaṇāyuke’ti (visuddhi. 2.623; vibha. aṭṭha. 227)",
  "tika-abh07t12:15_2": "vacanato soḷasacittakkhaṇāni rūpadhammānamāyū. Uppajjamānameva hi rūpaṁ bhavaṅgacalanassa",
  "tika-abh07t12:15_3": "paccayo hotī’’ti vadanti, tayidamasāraṁ ‘‘paṭisandhicittena sahuppannaṁ kammajarūpaṁ",
  "tika-abh07t12:15_4": "tato paṭṭhāya sattarasamena saddhiṁ nirujjhati, paṭisandhicittassa ṭhitikkhaṇe uppannaṁ",
  "tika-abh07t12:15_5": "aṭṭhārasamassa uppādakkhaṇe nirujjhatī’’tyādinā (vibha. aṭṭha. 26 pakiṇṇakakathā)",
  "tika-abh07t12:15_6": "aṭṭhakathāyameva sattarasacittakkhaṇassa āgatattā. Yattha pana soḷasacittakkhaṇāneva",
  "tika-abh07t12:15_7": "paññāyanti, tattha cittappavattiyā paccayabhāvayogyakkhaṇavasena nayo nīto. Heṭṭhimakoṭiyā",
  "tika-abh07t12:15_8": "hi ekacittakkhaṇampi atikkantasseva rūpassa āpāthāgamanasāmatthiyanti alamativitthārena.",
  "tika-abh07t12:16_0": "10. Ekacittassa khaṇaṁ viya khaṇaṁ ekacittakkhaṇaṁ, taṁ atītaṁ etesaṁ, etāni vā taṁ",
  "tika-abh07t12:16_1": "atītānīti ekacittakkhaṇātītāni. Āpāthamāgacchantīti rūpasaddārammaṇāni sakasakaṭṭhāne",
  "tika-abh07t12:16_2": "ṭhatvāva gocarabhāvaṁ gacchantīti ābhogānurūpaṁ anekakalāpagatāni āpāthaṁ āgacchanti,",
  "tika-abh07t12:16_3": "sesāni pana ghānādinissayesu allīnāneva viññāṇuppattikāraṇānīti ekekakalāpagatānipi.",
  "tika-abh07t12:16_4": "Ekekakalāpagatāpi hi pasādā viññāṇassa ādhārabhāvaṁ gacchanti, te pana bhavaṅgacalanassa",
  "tika-abh07t12:16_5": "anantarapaccayabhūtena bhavaṅgena saddhiṁ uppannā. ‘‘Āvajjanena saddhiṁ uppannā’’ti apare.",
  "tika-abh07t12:17_0": "Dvikkhattuṁ bhavaṅge caliteti visadisaviññāṇuppattihetubhāvasaṅkhātabhavaṅgacalanavasena",
  "tika-abh07t12:17_1": "purimaggahitārammaṇasmiṁyeva dvikkhattuṁ bhavaṅge pavatte. Pañcasu hi pasādesu yogyadesāvatthānavasena",
  "tika-abh07t12:17_2": "ārammaṇe ghaṭṭite pasādaghaṭṭanānubhāvena bhavaṅgasantati vocchijjamānā sahasā anocchijjitvā",
  "tika-abh07t12:17_3": "yathā vegena dhāvanto ṭhātukāmopi puriso ekadvipadavāre atikkamitvāva tiṭṭhati, evaṁ",
  "tika-abh07t12:17_4": "dvikkhattuṁ uppajjitvāva occhijjati. Tattha paṭhamacittaṁ bhavaṅgasantatiṁ cālentaṁ",
  "tika-abh07t12:17_5": "viya uppajjatīti bhavaṅgacalanaṁ, dutiyaṁ tassa occhijjanākārena uppajjanato bhavaṅgupacchedoti",
  "tika-abh07t12:17_6": "voharanti. Idha pana avisesena vuttaṁ ‘‘dvikkhattuṁ bhavaṅge calite’’ti.",
  "tika-abh07t12:18_0": "Nanu ca rūpādinā pasāde ghaṭṭite tannissitasseva calanaṁ yuttaṁ, kathaṁ pana hadayavatthunissitassa",
  "tika-abh07t12:18_1": "bhavaṅgassāti? Santativasena ekābaddhattā. Yathā hi bheriyā ekasmiṁ tale ṭhitasakkharāya",
  "tika-abh07t12:18_2": "makkhikāya nisinnāya aparasmiṁ tale daṇḍādinā pahaṭe anukkamena bhericammavarattādīnaṁ",
  "tika-abh07t12:18_3": "calanena sakkharāya calitāya makkhikāya uppatitvā gamanaṁ hoti, evameva rūpādinā",
  "tika-abh07t12:18_4": "pasāde ghaṭṭite tannissayesu mahābhūtesu calitesu anukkamena taṁsambandhānaṁ sesarūpānampi",
  "tika-abh07t12:18_5": "calanena hadayavatthumhi calite tannissitassa bhavaṅgassa calanākārena pavatti hoti. Vuttañca –",
  "tika-abh07t12:19": "‘‘Ghaṭṭite aññavatthumhi, aññanissitakampanaṁ;",
  "tika-abh07t12:20": "Ekābaddhena hotīti, sakkharopamayā vade’’ti. (sa. sa. 176);",
  "tika-abh07t12:21_0": "Bhavaṅgasotanti bhavaṅgappavāhaṁ. Āvajjantanti ‘‘kiṁ nāmeta’’nti vadantaṁ viya ābhogaṁ",
  "tika-abh07t12:21_1": "kurumānaṁ. Passantanti paccakkhato pekkhantaṁ. Nanu ca ‘‘cakkhunā rūpaṁ disvā’’ti",
  "tika-abh07t12:21_2": "(dī. ni. 1.213; a. ni. 3.62; vibha. 517) vacanato cakkhundriyameva dassanakiccaṁ",
  "tika-abh07t12:21_3": "sādeti, na viññāṇanti? Nayidamevaṁ, rūpassa andhabhāvena rūpadassane asamatthabhāvato.",
  "tika-abh07t12:21_4": "Yadi ca taṁ rūpaṁ passati, tathā sati aññaviññāṇasamaṅginopi rūpadassanappasaṅgo",
  "tika-abh07t12:21_5": "siyā. Yadi evaṁ viññāṇassa taṁ kiccaṁ sādheti, viññāṇassa appaṭibandhattā antaritarūpassapi",
  "tika-abh07t12:21_6": "dassanaṁ siyā. Hotu antaritassapi dassanaṁ, yassa phalikāditirohitassa ālokapaṭibandho",
  "tika-abh07t12:21_7": "natthi, yassa pana kuṭṭādiantaritassa alokapaṭibandho atthi. Tattha paccayābhāvato",
  "tika-abh07t12:21_8": "viññāṇaṁ nuppajjatīti na tassa cakkhuviññāṇena gahaṇaṁ hoti. ‘‘Cakkhunā’’ti panettha",
  "tika-abh07t12:21_9": "tena dvārena karaṇabhūtenāti adhippāyo. Atha vā nissitakiriyā nissayappaṭibaddhā",
  "tika-abh07t12:21_10": "vuttā yathā ‘‘mañcā ukkuṭṭhiṁ karontī’’ti.",
  "tika-abh07t12:22_0": "Sampaṭicchantanti tameva rūpaṁ paṭiggaṇhantaṁ viya. Santīrayamānanti tameva rūpaṁ",
  "tika-abh07t12:22_1": "vīmaṁsantaṁ viya. Vavatthapentanti tameva rūpaṁ suṭṭhu sallakkhentaṁ viya. Yonisomanasikārādivasena",
  "tika-abh07t12:22_2": "laddho paccayo etenāti laddhapaccayaṁ. Yaṁ kiñci javananti sambandho. Mucchāmaraṇāsannakālesu",
  "tika-abh07t12:22_3": "ca chappañcapi javanāni pavattantīti āha ‘‘yebhuyyenā’’ti. Javanānubandhānīti paṭisotagāmināvaṁ",
  "tika-abh07t12:22_4": "nadīsoto viya kiñci kālaṁ javanaṁ anugatāni. Tassa javanassa ārammaṇaṁ ārammaṇametesanti",
  "tika-abh07t12:22_5": "tadārammaṇāni ‘‘brahmassaro’’tyādīsu viya majjhepadalopavasena, tadārammaṇāni ca",
  "tika-abh07t12:22_6": "tāni pākāni cāti tadārammaṇapākāni. Yathārahanti ārammaṇajavanasattānurūpaṁ. Tathā",
  "tika-abh07t12:22_7": "pavattiṁ pana sayameva pakāsayissati, bhavaṅgapātoti vīthicittavasena appavattitvā",
  "tika-abh07t12:22_8": "cittassa bhavaṅgapāto viya, bhavaṅgavasena uppattīti vuttaṁ hoti. Ettha ca vīthicittappavattiyā",
  "tika-abh07t12:22_9": "sukhaggahaṇatthaṁ ambopamādikaṁ āharanti, tatridaṁ ambopamāmattaṁ (dha. sa. aṭṭha.",
  "tika-abh07t12:22_10": "498 vipākuddhārakathā) – eko kira puriso phalitambarukkhamūle sasīsaṁ pārupitvā niddāyanto",
  "tika-abh07t12:22_11": "āsanne patitassa ekassa ambaphalassa saddena pabujjhitvā sīsato vatthaṁ apanetvā",
  "tika-abh07t12:22_12": "cakkhuṁ ummīletvā disvā ca taṁ gahetvā madditvā upasiṅghitvā pakkabhāvaṁ ñatvā paribhuñjitvā",
  "tika-abh07t12:22_13": "mukhagataṁ saha semhena ajjhoharitvā puna tattheva niddāyati. Tattha purisassa niddāyanakālo",
  "tika-abh07t12:22_14": "viya bhavaṅgakālo, phalassa patitakālo viya ārammaṇassa pasādaghaṭṭanakālo, tassa",
  "tika-abh07t12:22_15": "saddena pabuddhakālo viya āvajjanakālo, ummīletvā olokitakālo viya cakkhuviññāṇappavattikālo,",
  "tika-abh07t12:22_16": "gahitakālo viya sampaṭicchanakālo, maddanakālo viya santīraṇakālo, upasiṅghanakālo",
  "tika-abh07t12:22_17": "viya voṭṭhabbanakālo, paribhogakālo viya javanakālo, mukhagataṁ saha semhena ajjhoharaṇakālo",
  "tika-abh07t12:22_18": "viya tadārammaṇakālo, puna niddāyanakālo viya puna bhavaṅgakālo.",
  "tika-abh07t12:23_0": "Imāya ca upamāya kiṁ dīpitaṁ hoti? Ārammaṇassa pasādaghaṭṭanameva kiccaṁ, āvajjanassa",
  "tika-abh07t12:23_1": "visayābhujanameva, cakkhuviññāṇassa dassanamattameva, sampaṭicchanādīnañca paṭiggaṇhanādimattameva",
  "tika-abh07t12:23_2": ", javanasseva pana ārammaṇarasānubhavanaṁ, tadārammaṇassa ca tena anubhūtasseva anubhavananti",
  "tika-abh07t12:23_3": "evaṁ kiccavasena dhammānaṁ aññamaññaṁ asaṁkiṇṇatā dīpitā hoti. Evaṁ pavattamānaṁ",
  "tika-abh07t12:23_4": "pana cittaṁ ‘‘āvajjanaṁ nāma hutvā bhavaṅgānantaraṁ hoti, tvaṁ dassanādīsu aññataraṁ",
  "tika-abh07t12:23_5": "hutvā āvajjanānantara’’ntyādinā niyuñjake kārake asatipi utubījaniyāmādi (dha. sa.",
  "tika-abh07t12:23_6": "aṭṭha. 498 vipākuddhārakathā) viya cittaniyāmavaseneva pavattatīti veditabbaṁ.",
  "tika-abh07t12:24": "11. Ettāvatā sattarasa cittakkhaṇāni paripūrentīti sambandho.",
  "tika-abh07t12:25_0": "12.Appahontātītakanti appahontaṁ hutvā atītaṁ. Natthi tadārammaṇuppādoti cuddasacittakkhaṇāyuke",
  "tika-abh07t12:25_1": "tāva ārammaṇassa niruddhattāva tadārammaṇaṁ nuppajjati. Na hi ekavīthiyaṁ kesuci",
  "tika-abh07t12:25_2": "paccuppannārammaṇesu kānici atītārammaṇāni honti. Pannarasacittakkhaṇāyukesupi javanuppattito",
  "tika-abh07t12:25_3": "paraṁ ekameva cittakkhaṇaṁ avasiṭṭhanti dvikkhattuṁ tadārammaṇuppattiyā appahonakabhāvato",
  "tika-abh07t12:25_4": "natthi dutiyatadārammaṇassa uppattīti paṭhamampi nuppajjati. Dvikkhattumeva hi tadārammaṇuppatti",
  "tika-abh07t12:25_5": "pāḷiyaṁ niyamitā cittappavattigaṇanāyaṁ sabbavāresu ‘‘tadārammaṇāni dve’’ti (vibha.",
  "tika-abh07t12:25_6": "aṭṭha. 227) dvinnameva cittavārānaṁ āgatattā. Yaṁ pana paramatthavinicchaye vuttaṁ –",
  "tika-abh07t12:26_0": "‘‘Sakiṁ dve vā tadālambaṁ, sakimāvajjanādayo’’ti (parama. vi. 116), taṁ majjhimabhāṇakamatānusārena",
  "tika-abh07t12:26_1": "vuttanti daṭṭhabbaṁ. Yasmā pana majjhimabhāṇakānaṁ vādo heṭṭhā vuttapāḷiyā asaṁsandanato",
  "tika-abh07t12:26_2": "sammohavinodanīyaṁ (vibha. aṭṭha. 227) paṭikkhittova, tasmā ācariyenapi attanā anadhippetattāyeva",
  "tika-abh07t12:26_3": "idha ceva nāmarūpaparicchede ca sakiṁ tadārammaṇuppatti na vuttā.",
  "tika-abh07t12:27_0": "13. Voṭṭhabbanuppādato paraṁ chacittakkhaṇāvasiṭṭhāyukampi ārammaṇaṁ appāyukabhāvena",
  "tika-abh07t12:27_1": "paridubbalattā javanuppattiyā paccayo na hoti. Javanañhi uppajjamānaṁ niyamena sattacittakkhaṇāyukeyeva",
  "tika-abh07t12:27_2": "uppajjatīti adhippāyenāha ‘‘javanampi anuppajjitvā’’ti. Hetumhi cāyaṁ tvāpaccayo,",
  "tika-abh07t12:27_3": "javanassapi anuppattiyāti attho. Itarathā hi aparakālakiriyāya samānakattukatā na",
  "tika-abh07t12:27_4": "labbhatīti. Dvattikkhattunti dvikkhattuṁ vā tikkhattuṁ vā. Keci pana ‘‘tikkhattu’nti",
  "tika-abh07t12:27_5": "idaṁ vacanasiliṭṭhatāmattappayojana’’nti vadanti, taṁ pana tesaṁ abhinivesamattaṁ.",
  "tika-abh07t12:27_6": "Na hi ‘‘dvikkhattuṁ voṭṭhabbanameva parivattatī’’ti vuttepi vacanassa asiliṭṭhabhāvo",
  "tika-abh07t12:27_7": "atthi, na ca tikkhattuṁ pavattiyā bādhakaṁ kiñci vacanaṁ aṭṭhakathādīsu atthi. Evañca",
  "tika-abh07t12:27_8": "katvā tattha tattha sīhaḷasaṁvaṇṇanākārāpi ‘‘dvikkhattuṁ vā tikkhattuṁ vā’’icceva",
  "tika-abh07t12:27_9": "vaṇṇenti. Voṭṭhabbanameva parivattatīti voṭṭhabbanameva punappunaṁ uppajjati. Taṁ",
  "tika-abh07t12:27_10": "pana appatvā antarā cakkhuviññāṇādīsu ṭhatvā cittappavattiyā nivattanaṁ natthi.",
  "tika-abh07t12:28_0": "Ānandācariyo panettha (dha. sa. mūlaṭī. 498 vipākuddhārakathāvaṇṇanā) ‘‘āvajjanā",
  "tika-abh07t12:28_1": "kusalākusalānaṁ khandhānaṁ anantarapaccayena paccayo’’ti (paṭṭhā. 1.1.417) āvajjanāya",
  "tika-abh07t12:28_2": "kusalākusalānaṁ anantarapaccayabhāvassa vuttattā voṭṭhabbanāvajjanānañca atthantarābhāvato",
  "tika-abh07t12:28_3": "sati uppattiyaṁ voṭṭhabbanaṁ kāmāvacarakusalākusalakiriyajavanānaṁ ekantato anantarapaccayabhāveneva",
  "tika-abh07t12:28_4": "pavatteyya, no aññathāti mucchākālādīsu mandībhūtavegatāya javanapāripūriyā parittārammaṇaṁ",
  "tika-abh07t12:28_5": "niyamitabbaṁ, na voṭṭhabbanassa dvattikkhattuṁ pavattiyāti dīpeti. Kiñcāpi evaṁ dīpeti,",
  "tika-abh07t12:28_6": "tihetukavipākāni pana anantarapaccayabhāvena vuttāneva. Khīṇāsavānaṁ cutivasena pavattāni",
  "tika-abh07t12:28_7": "na kassaci anantarapaccayabhāvaṁ gacchantīti tāni viya voṭṭhabbanampi paccayavekallato",
  "tika-abh07t12:28_8": "kusalākusalādīnaṁ anantarapaccayo na hotīti na na sakkā vattuṁ, tasmā aṭṭhakathāsu",
  "tika-abh07t12:28_9": "āgatanayenevettha parittārammaṇaṁ niyamitanti.",
  "tika-abh07t12:29_0": "14.Natthivīthicittuppādo uparimakoṭiyā sattacittakkhaṇāyukassapi dvattikkhattuṁ voṭṭhabbanuppattiyā",
  "tika-abh07t12:29_1": "appahonakabhāvato vīthicittānaṁ uppādo natthi, bhavaṅgapātova hotīti adhippāyo. Bhavaṅgacalanamevāti",
  "tika-abh07t12:29_2": "avadhāraṇaphalaṁ dassetuṁ ‘‘natthi vīthicittuppādo’’ti vuttaṁ. Apare pana ‘‘natthi",
  "tika-abh07t12:29_3": "bhavaṅgupacchedo’’ti avadhāraṇaphalaṁ dassenti, taṁ pana vīthicittuppādābhāvavacaneneva",
  "tika-abh07t12:29_4": "siddhaṁ. Sati hi vīthicittuppāde bhavaṅgaṁ upacchijjati. Bhavaṅgupacchedanāmena pana",
  "tika-abh07t12:29_5": "heṭṭhāpi visuṁ avuttattā idha avisesena vuttaṁ.",
  "tika-abh07t12:30_0": "15. Sabbaso vīthicittuppattiyā abhāvato pacchimavārovidhamoghavāravasena vutto, aññattha",
  "tika-abh07t12:30_1": "(dha. sa. aṭṭha. 498 vipākuddhārakathā) pana dutiyatatiyavārāpi tadārammaṇajavanehi",
  "tika-abh07t12:30_2": "suññattā ‘‘moghavārā’’ti vuttā. Ārammaṇabhūtāti visayabhūtā, paccayabhūtā ca. Paccayopi",
  "tika-abh07t12:30_3": "hi ‘‘ārammaṇa’’nti vuccati ‘‘na lacchati māro otāraṁ, na lacchati māro ārammaṇa’’ntyādīsu",
  "tika-abh07t12:30_4": "(dī. ni. 3.80) viya. Tenevettha moghavārassapi ārammaṇabhūtā visayappavattīti siddhaṁ.",
  "tika-abh07t12:30_5": "Atiparittārammaṇañhi moghavārapaññāpanassa paccayo hoti. Itarathā hi bhavaṅgacalanassa",
  "tika-abh07t12:30_6": "sakasakagocareyeva pavattanato pacchimavārassa atiparittārammaṇe pavatti natthīti",
  "tika-abh07t12:30_7": "‘‘catunnaṁ vārānaṁ ārammaṇabhūtā’’ti vacanaṁ durupapādanaṁ siyāti.",
  "tika-abh07t12:31_0": "16. Pañcadvāre yathārahaṁ taṁtaṁdvārānurūpaṁ, taṁtaṁpaccayānurūpaṁ, taṁtaṁārammaṇādianurūpañca",
  "tika-abh07t12:31_1": "uppajjamānāni vīthicittāni āvajjanadassanādisampaṭicchanasantīraṇavoṭṭhabbanajavanatadārammaṇavasena",
  "tika-abh07t12:31_2": "avisesato satteva honti. Cittuppādā cittānaṁ visuṁ visuṁ uppattivasena uppajjamānacittāniyeva",
  "tika-abh07t12:31_3": "vā catuddasa āvajjanādipañcakasattajavanatadārammaṇadvayavasena. Vitthārā pana catupaññāsa",
  "tika-abh07t12:31_4": "sabbesameva kāmāvacarānaṁ yathāsambhavaṁ tattha uppajjanato,",
  "tika-abh07t12:32": "Etthāti visayappavattisaṅgahe.",
  "tika-abh07t12:33": "Pañcadvāravīthivaṇṇanā niṭṭhitā.",
  "tika-abh07t12:34": "Manodvāravīthi",
  "tika-abh07t12:35": "Parittajavanavāravaṇṇanā",
  "tika-abh07t12:36_0": "17. Manodvārikacittānaṁ atītānāgatampi ārammaṇaṁ hotīti tesaṁ atimahantādivasena",
  "tika-abh07t12:36_1": "visayavavatthānaṁ kātuṁ na sakkāti vibhūtāvibhūtavasenevetaṁ niyametuṁ ‘‘yadi vibhūtamārammaṇa’’ntyādi vuttaṁ.",
  "tika-abh07t12:37": "19.Etthāti manodvāre. Ekacattālīsa pañcadvārāveṇikānaṁ dvipañcaviññāṇamanodhātuttayavasena terasacittānaṁ tattha appavattanato.",
  "tika-abh07t12:38": "Parittajavanavāravaṇṇanā niṭṭhitā.",
  "tika-abh07t12:39": "Appanājavanavāravaṇṇanā",
  "tika-abh07t12:40": "20.Vibhūtāvibhūtabhedo natthi ārammaṇassa vibhūtakāleyeva appanāsambhavato.",
  "tika-abh07t12:41_0": "21. Tattha hi chabbīsatimahaggatalokuttarajavanesu yaṁ kiñci javanaṁ appanāvīthimotaratīti",
  "tika-abh07t12:41_1": "sambandho. Parikammopacārānulomagotrabhunāmena yathākkamaṁ uppajjitvā niruddeti yojanā.",
  "tika-abh07t12:41_2": "Paṭhamacittañhi appanāya parikammattā paṭisaṅkhārakabhūtattā parikammaṁ. Dutiyaṁ",
  "tika-abh07t12:41_3": "samīpacārittā upacāraṁ. Nāccāsannopi hi nātidūrappavatti samīpacārī nāma hoti, appanaṁ",
  "tika-abh07t12:41_4": "upecca caratīti vā upacāraṁ. Tatiyaṁ pubbabhāge parikammānaṁ, upariappanāya ca anukūlattā",
  "tika-abh07t12:41_5": "anulomaṁ. Catutthaṁ parittagottassa, puthujjanagottassa ca abhibhavanato, mahaggatagottassa,",
  "tika-abh07t12:41_6": "lokuttaragottassa ca bhāvanato vaḍḍhanato gotrabhu, imāni cattāri nāmāni catukkhattuṁ",
  "tika-abh07t12:41_7": "pavattiyaṁ anavasesato labbhanti, tikkhattuṁ pavattiyaṁ pana upacārānulomagotrabhunāmeneva",
  "tika-abh07t12:41_8": "labbhanti. Aṭṭhakathāyaṁ (visuddhi. 2.804) pana purimānaṁ tiṇṇaṁ , dvinnaṁ vā avisesenapi",
  "tika-abh07t12:41_9": "parikammādināmaṁ vuttaṁ, catukkhattuṁ, tikkhattumeva vā pañcamaṁ, catutthaṁ vā uppajjitabbaappanānurūpatoti",
  "tika-abh07t12:41_10": "adhippāyo. Parikammādināmānaṁ anavasesato labbhamānavāradassanatthaṁ ‘‘catukkhattu’’nti",
  "tika-abh07t12:41_11": "ādito vuttaṁ, gaṇanapaṭipāṭivasena pana ‘‘pañcamaṁ vā’’ti osāne vuttaṁ.",
  "tika-abh07t12:42_0": "Yathārahanti khippābhiññadandhābhiññānurūpaṁ. Khippābhiññassa hi tikkhattuṁ pavattakāmāvacarajavanānantaraṁ",
  "tika-abh07t12:42_1": "catutthaṁ appanācittamuppajjati. Dandhābhiññassa catukkhattuṁ pavattajavanānantaraṁ",
  "tika-abh07t12:42_2": "pañcamaṁ appanā uppajjati, yasmā pana aladdhāsevanaṁ anulomaṁ gotrabhuṁ uppādetuṁ",
  "tika-abh07t12:42_3": "na sakkoti, laddhāsevanampi ca chaṭṭhaṁ sattamaṁ bhavaṅgassa āsannabhāvena papātāsannapuriso",
  "tika-abh07t12:42_4": "viya appanāvasena patiṭṭhātuṁ na sakkoti, tasmā catutthato oraṁ, pañcamato paraṁ",
  "tika-abh07t12:42_5": "vā appanā na hotīti daṭṭhabbaṁ. Yathābhinīhāravasenāti rūpārūpalokuttaramaggaphalānurūpasamathavipassanābhāvanācittābhinīharaṇānurūpato,",
  "tika-abh07t12:42_6": "appanāya vīthi appanāvīthi. ‘‘Tato paraṁ bhavaṅgapātova hotī’’ti ettakeyeva vutte",
  "tika-abh07t12:42_7": "catutthaṁ, pañcamaṁ vā otiṇṇaappanāto paraṁ bhavaṅgapātova hoti, na maggānantaraṁ",
  "tika-abh07t12:42_8": "phalacittaṁ, samāpattivīthiyañca jhānaphalacittāni punappunanti gaṇheyyunti puna",
  "tika-abh07t12:42_9": "‘‘appanāvasāne’’ti vuttaṁ. Nikāyantariyā kira lokiyappanāsu paṭhamakappanāto paraṁ",
  "tika-abh07t12:42_10": "sattamajavanapūraṇatthaṁ dvattikkhattuṁ kāmāvacarajavanānampi pavattiṁ vaṇṇentīti",
  "tika-abh07t12:42_11": "tesaṁ matinisedhanatthaṁ ‘‘bhavaṅgapātovā’’ti sāvadhāraṇaṁ vuttaṁ.",
  "tika-abh07t12:43_0": "22.Tatthāti tesu aṭṭhañāṇasampayuttakāmāvacarajavanesu, tesu ca chabbīsatimahaggatalokuttarajavanesu.",
  "tika-abh07t12:43_1": "Tatthāti vā tasmiṁ appanāvāre. Somanassasahagatajavanānantaranti somanassasahagatānaṁ",
  "tika-abh07t12:43_2": "catunnaṁ kusalakiriyajavanānaṁ anantaraṁ. Somanassasahagatāvāti catukkajjhānassa,",
  "tika-abh07t12:43_3": "sukkhavipassakādīnaṁ maggaphalassa ca vasena somanassasahagatāva, na pana upekkhāsahagatā",
  "tika-abh07t12:43_4": "bhinnavedanānaṁ aññamaññaṁ āsevanapaccayabhāvassa anuddhaṭattā. Pāṭikaṅkhitabbāti",
  "tika-abh07t12:43_5": "pasaṁsitabbā, icchitabbāti vuttaṁ hoti. Tatthāpīti tasmiṁ ekavedanajavanavārepi.",
  "tika-abh07t12:43_6": "Kusalajavanānantaranti catubbidhañāṇasampayuttakusalajavanānantaraṁ kusalajavanamappeti,",
  "tika-abh07t12:43_7": "na kiriyajavanaṁ bhinnasantāne nibbattanato. Heṭṭhimañca phalattayamappeti samāpattivīthiyantyadhippāyo.",
  "tika-abh07t12:44_0": "23.Sukhapuññamhā somanassasahagatatihetukakusaladvayato paraṁ aggaphalavipākakiriyavajjitalokiyalokuttaracatukkajjhānajavanavasena",
  "tika-abh07t12:44_1": "dvattiṁsa, upekkhakā tihetukakusaladvayato paraṁ tatheva pañcamajjhānāni dvādasa,",
  "tika-abh07t12:44_2": "sukhitakriyato tihetukadvayato paraṁ kiriyajjhānacatukkassa, aggaphalacatukkassa",
  "tika-abh07t12:44_3": "ca vasena aṭṭha, upekkhakā tihetukadvayato paraṁ upekkhāsahagatarūpārūpakiriyapañcakassa,",
  "tika-abh07t12:44_4": "aggaphalassa ca vasena cha appanā sambhonti.",
  "tika-abh07t12:45": "24.Etthāti vīthisaṅgahādhikāre.",
  "tika-abh07t12:46": "Appanājavanavāravaṇṇanā niṭṭhitā.",
  "tika-abh07t12:47": "Manodvāravīthivaṇṇanā niṭṭhitā.",
  "tika-abh07t12:48": "Appanājavanavāravaṇṇanā niṭṭhitā.",
  "tika-abh07t12:49": "Tadārammaṇaniyamavaṇṇanā",
  "tika-abh07t12:50": "25.Sabbatthāpīti pañcadvāramanodvārepi.",
  "tika-abh07t12:51_0": "26.Iṭṭheti iṭṭhamajjhatte. Atiiṭṭhārammaṇañhi visuṁ vakkhati. Kusalavipākāni pañcaviññāṇasampaṭicchanasantīraṇatadārammaṇānīti",
  "tika-abh07t12:51_1": "sambandho. Iṭṭhamajjhatte santīraṇatadārammaṇāni upekkhāsahagatānevāti āha ‘‘atiiṭṭhe",
  "tika-abh07t12:51_2": "pana somanassasahagatānevā’’ti. Vipākassa hi kammānubhāvato pavattamānassa ādāse",
  "tika-abh07t12:51_3": "mukhanimittaṁ viya nibbikappatāya pakappetvā gahaṇābhāvato yathārammaṇameva vedanāyogo",
  "tika-abh07t12:51_4": "hoti, kusalākusalānaṁ pana appahīnavipallāsesu santānesu pavattiyā atiiṭṭhepi iṭṭhamajjhattaaniṭṭhākārato,",
  "tika-abh07t12:51_5": "aniṭṭhepi iṭṭhaiṭṭhamajjhattākārato gahaṇaṁ hoti. Tathā hi assaddhādīnaṁ buddhādīsu",
  "tika-abh07t12:51_6": "atiiṭṭhārammaṇesupi upekkhājavanaṁ hoti, titthiyādīnañca domanassajavanaṁ, gambhīrapakatikādīnañca",
  "tika-abh07t12:51_7": "paṭikkūlārammaṇe upekkhājavanaṁ, sunakhādīnañca tattha somanassajavanaṁ, purimapacchābhāgappavattāni",
  "tika-abh07t12:51_8": "pana vipākāni yathāvatthukāneva . Apica asucidassane sumanāyamānānaṁ sunakhādīnanti.",
  "tika-abh07t12:51_9": "Cakkhuviññāṇādīnaṁ pana atiiṭṭhāniṭṭhesu pavattamānānampi upekkhāsahagatabhāve kāraṇaṁ heṭṭhā kathitameva.",
  "tika-abh07t12:52_0": "27.Tatthāpīti tadārammaṇesupi. Somanassasahagatakiriyajavanāvasāneti sahetukāhetukasukhasahagatakiriyapañcakāvasāne.",
  "tika-abh07t12:52_1": "Khīṇāsavānaṁ cittavipallāsābhāvena kiriyajavanānipi yathārammaṇameva pavattantīti",
  "tika-abh07t12:52_2": "vuttaṁ ‘‘somanassasahagatakiriyajavanāvasāne’’tyādi. Keci pana ācariyā ‘‘paṭṭhāne",
  "tika-abh07t12:52_3": "(dha. sa. mūlaṭī. 498 vipākuddhārakathāvaṇṇanā) ‘kusalākusale niruddhe vipāko tadārammaṇatā",
  "tika-abh07t12:52_4": "uppajjatī’ti (paṭṭhā. 3.1.98) kusalākusalānamevānantaraṁ tadārammaṇaṁ vuttanti natthi",
  "tika-abh07t12:52_5": "kiriyajavanānantaraṁ tadārammaṇuppādo’’ti vadanti. Tattha vuccate – yadi abyākatānantarampi",
  "tika-abh07t12:52_6": "tadārammaṇaṁ vucceyya. Parittārammaṇe voṭṭhabbanānantarampi tassa pavattiṁ maññeyyunti",
  "tika-abh07t12:52_7": "kiriyajavanānantaraṁ tadārammaṇaṁ na vuttaṁ, na pana alabbhanato. Labbhamānassapi",
  "tika-abh07t12:52_8": "hi kenaci adhippāyena katthaci avacanaṁ dissati, yathā taṁ dhammasaṅgahe labbhamānampi",
  "tika-abh07t12:52_9": "hadayavatthu desanābhedaparihāratthaṁ na vuttanti.",
  "tika-abh07t12:53_0": "28.Domanassa…pe… upekkhāsahagatāneva bhavanti, na somanassasahagatāni aññamaññaṁ",
  "tika-abh07t12:53_1": "viruddhasabhāvattā. Teneva hi paṭṭhāne domanassānantaraṁ somanassaṁ, tadanantarañca",
  "tika-abh07t12:53_2": "domanassaṁ anuddhaṭaṁ. Tathā hi ‘‘sukhāya vedanāya sampayutto dhammo sukhāya vedanāya",
  "tika-abh07t12:53_3": "sampayuttassa dhammassa anantarapaccayena paccayo’’tyādinā (paṭṭhā. 1.2.45) sukhadukkhavedanāya",
  "tika-abh07t12:53_4": "sampayuttā dhammā attano attano samānavedanāsampayuttānaṁ adukkhamasukhavedanāya",
  "tika-abh07t12:53_5": "sampayuttakānañca anantarapaccayabhāvena dvīsu dvīsu vāresu vuttā, adukkhamasukhavedanāya",
  "tika-abh07t12:53_6": "sampayuttakā pana samānavedanāsampayuttānaṁ, itaravedanādvayasampayuttānañca dhammānaṁ",
  "tika-abh07t12:53_7": "anantarapaccayabhāvena tīsu vāresūti evaṁ vedanāttike satteva anantarapaccayavārā",
  "tika-abh07t12:53_8": "vuttā. Yadi ca domanassānantaraṁ somanassaṁ, somanassānantaraṁ vā domanassaṁ uppajjeyya,",
  "tika-abh07t12:53_9": "sukhadukkhavedanāsampayuttānampi aññamaññaṁ anantarapaccayavasena dve vāre vaḍḍhetvā",
  "tika-abh07t12:53_10": "nava vārā vattabbā siyuṁ, na panevaṁ vuttā. Tasmā na tesaṁ tadanantaraṁ uppatti atthi.",
  "tika-abh07t12:53_11": "Ettha ca ‘‘somanassasahagatakiriyajavanāvasāne’’tyādinā ayampi niyamo anuññāto –",
  "tika-abh07t12:54": "‘‘Parittakusalādosa-pāpasātakriyājavā ;",
  "tika-abh07t12:55": "Pañcasvekaṁ tadālambaṁ, sukhitesu yathārahaṁ.",
  "tika-abh07t12:56": "‘‘Pāpākāmasubhā ceva, sopekkhā ca kriyājavā;",
  "tika-abh07t12:57": "Sopekkhesu tadālambaṁ, chasvekamanurūpato’’ti.",
  "tika-abh07t12:58_0": "Ayañhi javanena tadārammaṇaniyamo abyabhicārī. ‘‘Ñāṇasampayuttajavanato ñāṇasampayuttatadārammaṇa’’ntyādinayappavatto",
  "tika-abh07t12:58_1": "pana anekantiko. Yebhuyyena hi akusalajavanesu paricitassa kadāci kusalajavanesu",
  "tika-abh07t12:58_2": "javitesu, kusalajavanesu vā paricitassa kadāci akusalajavanesu javitesu akusalānantaraṁ",
  "tika-abh07t12:58_3": "pavattaparicayena tihetukajavanatopi paraṁ ahetukatadārammaṇaṁ hoti, tathā kusalānantaraṁ",
  "tika-abh07t12:58_4": "pavattaparicayena akusalajavanato paraṁ tihetukatadārammaṇampi, paṭisandhinibbattakakammato",
  "tika-abh07t12:58_5": "pana aññakammena tadārammaṇappavattiyaṁ vattabbameva natthi. Tathā ca vuttaṁ paṭṭhāne",
  "tika-abh07t12:58_6": "‘‘ahetuke khandhe aniccato dukkhato anattato vipassanti, kusalākusale niruddhe ahetuko",
  "tika-abh07t12:58_7": "vipāko tadārammaṇatā uppajjati, kusalākusale niruddhe sahetuko vipāko tadārammaṇatā",
  "tika-abh07t12:58_8": "uppajjatī’’ti (paṭṭhā. 3.1.98).",
  "tika-abh07t12:59_0": "Tasmāti yasmā domanassajavanāvasāne upekkhāsahagatāneva honti. Tasmā domanassasahagatajavanāvasāne",
  "tika-abh07t12:59_1": "upekkhāsahagatasantīraṇaṁ uppajjatīti sambandho. ‘Somanassapaṭisandhikassā’ti imināva",
  "tika-abh07t12:59_2": "bhavaṅgapātābhāvo dīpitova hoti domanassānantaraṁ somanassābhāvatoti taṁ avatvā tadārammaṇābhāvameva",
  "tika-abh07t12:59_3": "parikappento āha ‘‘yadi tadārammaṇasambhavo natthī’’ti. Somanassapaṭisandhikassa",
  "tika-abh07t12:59_4": "titthiyādino buddhādiatiiṭṭhārammaṇe pi paṭihatacittassa domanassajavane javite vuttanayena",
  "tika-abh07t12:59_5": "somanassatadārammaṇassa atiiṭṭhārammaṇe ca upekkhāsahagatatadārammaṇassa anuppajjanato,",
  "tika-abh07t12:59_6": "kenaci vā asappāyena parihīnalokiyajjhānaṁ ārabbha ‘‘paṇītadhammo me naṭṭho’’ti vippaṭisāraṁ",
  "tika-abh07t12:59_7": "janentassa domanassajavane sati akāmāvacarārammaṇe tadārammaṇābhāvato yadi tadārammaṇassa",
  "tika-abh07t12:59_8": "uppattisambhavo natthīti adhippāyo.",
  "tika-abh07t12:60_0": "Paricitapubbanti pubbe paricitaṁ, tasmiṁ bhave yebhuyyena gahitapubbaṁ. Upekkhāsahagatasantīraṇaṁuppajjati",
  "tika-abh07t12:60_1": "nirāvajjanampi. Yathā taṁ nirodhā vuṭṭhahantassa phalacittantyadhippāyo. Yathāhu –",
  "tika-abh07t12:61": "‘‘Nirāvajjaṁ kathaṁ cittaṁ, hoti netañhi sammataṁ;",
  "tika-abh07t12:62": "Niyamo na vināvajjaṁ, nirodhā phaladassanā’’ti.",
  "tika-abh07t12:63_0": "Kena pana kiccena idaṁ cittaṁ pavattatīti? Tadārammaṇakiccena tāva na pavattati javanārammaṇassa",
  "tika-abh07t12:63_1": "aggahaṇato, nāpi santīraṇakiccena yathāsampaṭicchitassa santīraṇavasena appavattanato,",
  "tika-abh07t12:63_2": "paṭisandhicutīsu vattabbameva natthi, pārisesato pana bhavassa aṅgabhāvato bhavaṅgakiccenāti",
  "tika-abh07t12:63_3": "yuttaṁ siyā. Ācariyadhammapālattherenapi (dha. sa. anuṭī. 498 vipākuddhārakathāvaṇṇanā)",
  "tika-abh07t12:63_4": "hi ayamattho dassitova. Yaṁ pana paṭisandhibhavaṅgānaṁ dhammato, ārammaṇato ca samānataṁ",
  "tika-abh07t12:63_5": "vakkhati, taṁ yebhuyyatoti daṭṭhabbaṁ. Na hi idamekaṁ ṭhānaṁ vajjetvā paṭisandhibhavaṅgānaṁ",
  "tika-abh07t12:63_6": "visadisatā atthi. Tamanantaritvāti taṁ attano anantaraṁ abyavahitaṁ katvā, tadanantarantyattho.",
  "tika-abh07t12:64_0": "29.Kāmāvacara…pe… icchantīti ettha kāmāvacarajavanāvasāneyeva tadārammaṇaṁ icchanti",
  "tika-abh07t12:64_1": "kāmataṇhānidānakammanibbattattā. Na hi taṁ kāmataṇhāhetukena kammunā janitaṁ ataṁsabhāvassa",
  "tika-abh07t12:64_2": "rūpārūpāvacaralokuttarajavanassa anantaraṁ uppajjati. Kiṁkāraṇā? Ajanakattā, janakasamānattābhāvato",
  "tika-abh07t12:64_3": "ca. Yathā hi gehato bahi nikkhamitukāmo bālako janakaṁ, taṁsadisaṁ vā aṅguliyaṁ gahetvā",
  "tika-abh07t12:64_4": "nikkhamati, nāññaṁ rājapurisādiṁ, evaṁ bhavaṅgavisayato aññattha pavattamānaṁ tadārammaṇaṁ",
  "tika-abh07t12:64_5": "janakaṁ kāmāvacarakusalākusalaṁ, taṁsadisaṁ vā kāmāvacarakiriyajavanaṁ anubandhati,",
  "tika-abh07t12:64_6": "na pana tassa visadisāni mahaggatalokuttarajavanāni. Tathā kāmāvacarasattānameva",
  "tika-abh07t12:64_7": "tadārammaṇaṁ icchanti, na brahmānaṁ tadārammaṇūpanissayassa kāmāvacarapaṭisandhibījassābhāvato.",
  "tika-abh07t12:64_8": "Tathā kāmāvacaradhammesveva ārammaṇabhūtesu icchanti. Na itaresu aparicitattā. Yathā",
  "tika-abh07t12:64_9": "hi so bālako janakaṁ, taṁsadisaṁ vā anugacchantopi araññādiaparicitaṭṭhānaṁ gacchantaṁ",
  "tika-abh07t12:64_10": "ananubandhitvā pamukhaṅgaṇādimhi paricitaṭṭhāneyeva anubandhati, evamidampi rūpāvacarādiaparicitārammaṇaṁ",
  "tika-abh07t12:64_11": "ārabbha pavattantaṁ nānubandhati. Apica kāmataṇhāyattakammajanitattāpi etaṁ kāmataṇhārammaṇesu",
  "tika-abh07t12:64_12": "parittadhammesveva pavattatīti vuttovāyamattho. Honti cettha –",
  "tika-abh07t12:65": "‘‘Janakaṁ taṁsamānaṁ vā, javanaṁ anubandhati;",
  "tika-abh07t12:66": "Na tu aññaṁ tadālambaṁ, bāladārakalīlayā.",
  "tika-abh07t12:67": "‘‘Bījassābhāvato natthi, brahmānampi imassa hi;",
  "tika-abh07t12:68": "Paṭisandhimano bījaṁ, kāmāvacarasaññitaṁ.",
  "tika-abh07t12:69": "‘‘Ṭhāne pariciteyeva, taṁ idaṁ bālako viya;",
  "tika-abh07t12:70": "Anuyātīti nāññattha, hoti taṇhāvasena vā’’ti.",
  "tika-abh07t12:71": "Nanu ca ‘‘kāmāvacarapaṭisandhibījābhāvato’’ti vuttaṁ, tathā ca cakkhuviññāṇādīnampi abhāvo āpajjatīti? Nāpajjati indriyappavattiānubhāvato, dvāravīthibhede cittaniyamato ca.",
  "tika-abh07t12:72": "Tadārammaṇaniyamavaṇṇanā niṭṭhitā.",
  "tika-abh07t12:73": "Javananiyamavaṇṇanā",
  "tika-abh07t12:74": "32.Mandappavattiyanti maraṇāsannakāle vatthudubbalatāya mandībhūtavegattā mandaṁ hutvā pavattiyaṁ. Maraṇakālādīsūti ādi-saddena mucchākālaṁ saṅgaṇhāti.",
  "tika-abh07t12:75_0": "33.Bhagavato…pe… vadantīti bhagavato yamakapāṭihāriyakālādīsu udakakkhandhaaggikkhandhappavattanādiatthaṁ",
  "tika-abh07t12:75_1": "visuṁ visuṁ pādakajjhānaṁ samāpajjitvā tato vuṭṭhāya jhānadhamme visuṁ visuṁ āvajjentassa",
  "tika-abh07t12:75_2": "āvajjanavasitāya matthakappattiyā āvajjanatapparova cittābhinīhāro hotīti yathāvajjitajhānaṅgārammaṇāni",
  "tika-abh07t12:75_3": "cattāri, pañcavā paccavekkhaṇajavanacittāni pavattantīti vadanti (visuddhi. 1.78)",
  "tika-abh07t12:75_4": "aṭṭhakathācariyā. ‘‘Bhagavato’’ti ca idaṁ nidassanamattaṁ aññesampi dhammasenāpatiādīnaṁ",
  "tika-abh07t12:75_5": "evarūpe accāyikakāle aparipuṇṇajavanānaṁ pavattanato. Tathā ca vuttaṁ aṭṭhakathāyaṁ",
  "tika-abh07t12:75_6": "‘‘ayañca matthakappattā vasitā bhagavato yamakapāṭihāriyakāle aññesaṁ vā evarūpe",
  "tika-abh07t12:75_7": "kāle’’ti (visuddhi. 1.78). ‘‘Cattāri pañca vā’’ti ca panetaṁ tikkhindriyamudindriyavasena",
  "tika-abh07t12:75_8": "gahetabbanti ācariyadhammapālattherena (visuddhi. mahā. 1.78) vuttaṁ, tasmā bhagavato",
  "tika-abh07t12:75_9": "cattāri, aññesaṁ pañcapīti yuttaṁ viya dissati.",
  "tika-abh07t12:76_0": "34.Ādikammikassāti ādito katayogakammassa. Paṭhamaṁ nibbattā appanā paṭhamakappanā.",
  "tika-abh07t12:76_1": "Abhiññājavanānampi ‘‘paṭhamakappanāyā’’ti adhikāro siyāti āha ‘‘sabbadāpī’’ti, paṭhamuppattikāle,",
  "tika-abh07t12:76_2": "ciṇṇavasīkāle ca pañcābhiññājavanāni ekavārameva javantītyattho.",
  "tika-abh07t12:77_0": "35. Maggāyeva uppajjanato magguppādā. Yathārahanti pañcamaṁ vā catutthaṁ vā uppannamaggānurūpaṁ.",
  "tika-abh07t12:77_1": "Sattajavanaparamattā hi ekāvajjanavīthiyā catutthaṁ uppannamaggato paraṁ tīti phalacittāni,",
  "tika-abh07t12:77_2": "pañcamaṁ uppannamaggato paraṁ dve vā honti.",
  "tika-abh07t12:78_0": "36.Nirodhasamāpattikāleti nirodhassa pubbabhāge. Catutthāruppajavananti kusalakiriyānaṁ",
  "tika-abh07t12:78_1": "aññataraṁ nevasaññānāsaññāyatanajavanaṁ. Anāgāmikhīṇāsavāyeva nirodhasamāpattiṁ samāpajjanti,",
  "tika-abh07t12:78_2": "na sotāpannasakadāminoti vuttaṁ ‘‘anāgāmiphalaṁ vā arahattaphalaṁ vā’’ti. Vibhattivipallāso",
  "tika-abh07t12:78_3": "cettha daṭṭhabbo ‘‘anāgāmiphale vā arahattaphale vā’’ti. Tenāha ‘‘niruddhe’’ti. Yathārahanti",
  "tika-abh07t12:78_4": "taṁtaṁpuggalānurūpaṁ.",
  "tika-abh07t12:79": "38.Sabbatthāpi samāpattivīthiyanti sakalāyapi jhānasamāpattivīthiyaṁ, phalasamāpattivīthiyañca.",
  "tika-abh07t12:80_0": "39.Parittāni javanāni sattakkhattuṁ matāni ukkaṁsakoṭiyā. Maggābhiññā pana sakiṁ",
  "tika-abh07t12:80_1": "ekavārameva matā. Avasesāni abhiññāmaggavajjitāni mahaggatalokuttarajavanāni bahūnipi",
  "tika-abh07t12:80_2": "labbhanti samāpattivīthiyaṁ ahorattampi pavattanato. Api-saddena lokiyajjhānāni paṭhamakappanāyaṁ,",
  "tika-abh07t12:80_3": "antimaphaladvayañca nirodhānantaraṁ ekavāraṁ, phalacittāni maggānantaraṁ dvattikkhattumpīti sampiṇḍeti.",
  "tika-abh07t12:81": "Javananiyamavaṇṇanā niṭṭhitā.",
  "tika-abh07t12:82": "Puggalabhedavaṇṇanā",
  "tika-abh07t12:83_0": "40. Idāni duhetukāhetukāpāyikāhetukatihetukavasena catubbidhānaṁ puthujjanānaṁ, maggaṭṭhaphalaṭṭhavasena",
  "tika-abh07t12:83_1": "aṭṭhavidhānaṁ ariyānanti dvādasannaṁ puggalānaṁ uppajjanakavīthicittaparicchedadassanatthaṁ",
  "tika-abh07t12:83_2": "paṭhamaṁ tāva tesaṁ vajjitabbacittāni dassetumāha ‘‘duhetukānamahetukānañcā’’tyādi.",
  "tika-abh07t12:83_3": "Paṭisandhiviññāṇasahagatālobhādosavasena dve hetū imesanti dvihetukā. Tādisānaṁ hetūnaṁ",
  "tika-abh07t12:83_4": "abhāvato ahetukā. Ma-kāro padasandhikaro. Appanājavanāni na labbhanti vipākāvaraṇasabbhāvato.",
  "tika-abh07t12:83_5": "Dvihetukāhetukapaṭisandhi hi ‘‘vipākāvaraṇa’’nti vuccati. Appanājavanābhāvatoyeva",
  "tika-abh07t12:83_6": "arahattaṁ natthīti kiriyajavanāni na labbhanti.",
  "tika-abh07t12:84_0": "41. ‘‘Sahetukaṁ (paṭṭhā. 3.1.102) bhavaṅgaṁ ahetukassa bhavaṅgassa anantarapaccayena",
  "tika-abh07t12:84_1": "paccayo’’ti pāṭhato ahetukānampi nānākammena dvihetukatadārammaṇaṁ sambhavati, dvihetukānaṁ",
  "tika-abh07t12:84_2": "vattabbameva natthi. Mūlasandhiyā pana jaḷabhāvato ubhinnampi natthi tihetukatadārammaṇanti",
  "tika-abh07t12:84_3": "āha ‘‘tathā ñāṇasampayuttavipākāni cā’’ti. Ācariyajotipālattherena pana ‘‘sahetukaṁ",
  "tika-abh07t12:84_4": "bhavaṅga’’nti avisesena vuttattā ahetukānampi tihetukatadārammaṇaṁ vatvā idha ñāṇasampayuttavipākābhāvavacanassa",
  "tika-abh07t12:84_5": "parihāsavasena ‘‘so eva pucchitabbo, yo tassa kattā’’ti vuttaṁ, taṁ pana parihāsavasena",
  "tika-abh07t12:84_6": "vuttampi ācariyaṁ pucchitvāva vijānanatthaṁ vuttavacanaṁ viya ṭhitaṁ. Tathā hi ācariyenevettha",
  "tika-abh07t12:84_7": "kāraṇaṁ paramatthavinicchaye vuttaṁ –",
  "tika-abh07t12:85": "‘‘Ñāṇapākā na vattanti, jaḷattā mūlasandhiyā’’ti; (Parama. vi. 271);",
  "tika-abh07t12:86_0": "Apare pana ‘‘yathā ahetukānaṁ sahetukatadārammaṇaṁ hoti, evaṁ dvihetukānaṁ tihetukatadārammaṇampī’’ti",
  "tika-abh07t12:86_1": "vaṇṇenti, tesaṁ matānurodhena ca idhāpi ñāṇasampayuttavipākapaṭikkhepo ahetukeyeva",
  "tika-abh07t12:86_2": "sandhāyāti vadanti. Tattha pana pamāṇapāṭhābhāvato ācariyena ubhinnampi sādhāraṇavasena",
  "tika-abh07t12:86_3": "ñāṇasampayuttavipākābhāve kāraṇaṁ vatvā samakameva cittaparicchedassa dassitattā",
  "tika-abh07t12:86_4": "tesaṁ vacanaṁ vīmaṁsitvā sampaṭicchitabbaṁ. Ahetukāpekkhāya cettha ‘‘sugatiya’’nti",
  "tika-abh07t12:86_5": "vacanaṁ, taṁ pana atthato anuññātadvihetukavipākānaṁ tattheva sambhavadassanaparaṁ.",
  "tika-abh07t12:86_6": "Tenāha ‘‘duggatiyaṁ panā’’tyādi.",
  "tika-abh07t12:87": "43.Tihetukesūti paṭisandhiviññāṇasahagatālobhādosāmohavasena tihetukesu puthujjādīsū navavidhapuggalesu.",
  "tika-abh07t12:88_0": "45.Diṭṭhī…pe… sekkhānanti sikkhāya aparipūrakāritāya sikkhanasīlatāya ‘‘sekkhā’’ti",
  "tika-abh07t12:88_1": "laddhanāmānaṁ sotāpannasakadāgāmīnaṁ puggalānaṁ paṭhamamaggeneva sakkāyadiṭṭhivicikicchānaṁ",
  "tika-abh07t12:88_2": "pahīnattā taṁsahagatajavanāni ceva ca-saddena ākaḍḍhitāni khīṇāsavāveṇikāni kiriyajavanāni ca na labbhanti.",
  "tika-abh07t12:89": "46.Paṭighajavanāni cāti domanassajavanāni ceva diṭṭhisampayuttavicikicchāsahagatakiriyajavanāni ca.",
  "tika-abh07t12:90_0": "47.Lokuttara…pe… samuppajjantīti catunnaṁ maggānaṁ ekacittakkhaṇikabhāvena puggalantaresu",
  "tika-abh07t12:90_1": "asambhavato, heṭṭhimaheṭṭhimānañca uparūparisamāpattiyā anadhigatattā, uparūparipuggalānañca",
  "tika-abh07t12:90_2": "asamugghāṭitakammakilesanirodhena puthujjanehi viya sotāpannānaṁ sotāpannādīhi puggalantarabhāvūpagamanena",
  "tika-abh07t12:90_3": "paṭippassaddhattā ca aṭṭhapi lokuttarajavanāni yathāsakaṁ maggaphalaṭṭhānaṁ ariyānameva samuppajjanti.",
  "tika-abh07t12:91_0": "48. Idāni tesaṁ tesaṁ puggalānaṁ yathāpaṭikkhittajavanāni vajjetvā pārisesato labbhamānajavanāni",
  "tika-abh07t12:91_1": "sampiṇḍetvā dassetuṁ ‘‘asekkhāna’’ntyādi vuttaṁ. Tividhasikkhāya paripūrakāribhāvato",
  "tika-abh07t12:91_2": "asekkhānaṁ khīṇāsavānaṁ tettiṁsavidhakusalākusalassa, heṭṭhimaphalattayassa, vīthimuttānañca",
  "tika-abh07t12:91_3": "navamahaggatavipākānaṁ vasena pañcacattālīsavajjitāni sesāni tevīsatikaāmāvacaravipākavīsatikiriyaarahattaphalavasena",
  "tika-abh07t12:91_4": "catucattālīsa vīthicittāni sambhavā yathālābhaṁ kāmabhave ṭhitānaṁ vasena uddise.",
  "tika-abh07t12:92_0": "Sekkhānaṁ aṭṭhārasakiriyajavanadiṭṭhivicikicchāsahagatapañcakaaggaphalamahaggatavipākavasena",
  "tika-abh07t12:92_1": "tettiṁsa vajjetvā tevīsatikāmāvacaravipākaāvajjanadvayaekavīsatikusalasattākusalaheṭṭhimaphalattayavasena",
  "tika-abh07t12:92_2": "chappaññāsa vīthicittāni yathāsambhavaṁ uddise avisesato. Visesato pana sotāpannasakadāgāmīnaṁ",
  "tika-abh07t12:92_3": "ekapaññāsa, anāgāmīnaṁ ekūnapaññāsa, avasesānaṁ catunnaṁ puthujjanānaṁ aṭṭhārasakiriyajavanasabbalokuttaramahaggatavipākavasena",
  "tika-abh07t12:92_4": "pañcatiṁsa vajjetvā avasesāni kāmāvacaravipākaāvajjanadvayalokiyakusalākusalavasena",
  "tika-abh07t12:92_5": "catupaññāsa vīthicittāni yathāsambhavato uddise avisesato. Visesato pana tihetukānaṁ",
  "tika-abh07t12:92_6": "catupaññāseva labbhanti, dvihetukāhetukānaṁ ñāṇasampayuttavipākaappanājavanavajjitāni",
  "tika-abh07t12:92_7": "ekacattālīsa, āpāyikānaṁ tāneva dvihetukavipākavajjitāni sattatiṁsa vīthicittānīti daṭṭhabbaṁ.",
  "tika-abh07t12:93": "Puggalānaṁ vasena cittappavattibhedo puggalabhedo.",
  "tika-abh07t12:94": "Puggalabhedavaṇṇanā niṭṭhitā.",
  "tika-abh07t12:95": "Bhūmivibhāgavaṇṇanā",
  "tika-abh07t12:96": "49.Sabbānipi vīthicittāni upalabbhanti channaṁ dvārānaṁ, sabbesañca puggalānaṁ tattha sambhavato. Yathārahanti taṁtaṁbhavānurūpaṁ, taṁtaṁpuggalānurūpañca.",
  "tika-abh07t12:97": "52. Tyādinā ghānaviññāṇādīnampi paṭikkhepo hessatīti rūpāvacarabhūmiyaṁ paṭighajavanatadārammaṇāneva paṭikkhittāni. Sabbatthāpīti kāmabhave, rūpabhave, arūpabhave ca.",
  "tika-abh07t12:98_0": "54.Kāmabhave yathārahaṁ vīthimuttavajjāni asīti vīthicittāni, rūpabhave paṭighadvayaaṭṭhatadārammaṇaghānādiviññāṇachakkavīthimuttakavasena",
  "tika-abh07t12:98_1": "pañcavīsati vajjetvā sesāni āvajjanadvayanavaahetukavipākatepaññāsajavanavasena catusaṭṭhi,",
  "tika-abh07t12:98_2": "arūpe bhave tevīsatikāmāvacaravipākapaṭhamamaggapañcadasarūpāvacarapaṭighadvayaāruppavipākakiriyamanodhātuhasanavasena",
  "tika-abh07t12:98_3": "sattacattālīsa vajjetvā sesāni chabbīsati parittajavanaaṭṭhaāruppajavanasattalokuttarajavanamanodvārāvajjanavasena",
  "tika-abh07t12:98_4": "dvecattālīsa cittāni labbhare upalabbhanti.",
  "tika-abh07t12:99_0": "Keci pana ‘‘rūpabhave aniṭṭhārammaṇābhāvato idhāgatānaṁyeva brahmānaṁ akusalavipākasambhavoti",
  "tika-abh07t12:99_1": "tāni parihāpetvā pañcaparittavipākehi saddhiṁ rūpabhave saṭṭhiyeva vīthicittānī’’ti",
  "tika-abh07t12:99_2": "vadanti. Idha pana tattha ṭhatvāpi imaṁ lokaṁ passantānaṁ aniṭṭhārammaṇassa asambhavo",
  "tika-abh07t12:99_3": "na sakkā vattunti tehi saddhiṁyeva tattha catusaṭṭhi vuttāni. Evañca katvā vuttaṁ",
  "tika-abh07t12:99_4": "dhammānusāraṇiyaṁ ‘‘yadā brahmāno kāmāvacaraṁ aniṭṭhārammaṇaṁ ālambanti, tadā taṁ",
  "tika-abh07t12:99_5": "sugatiyampi akusalavipākacakkhusotaviññāṇamanodhātusantīraṇānaṁ uppatti sambhavatī’’ti.",
  "tika-abh07t12:100": "Bhūmivasena vibhāgo bhūmivibhāgo.",
  "tika-abh07t12:101": "Bhūmivibhāgavaṇṇanā niṭṭhitā.",
  "tika-abh07t12:102_0": "55.Yathāsambhavanti taṁtaṁdvāresu, taṁtaṁbhavesu vā sambhavānurūpato. Yāvatāyukanti",
  "tika-abh07t12:102_1": "paṭisandhito paraṁ bhavanikantivasena pavattamanodvārikacittavīthito paṭṭhāya cuticittāvasānaṁ",
  "tika-abh07t12:102_2": ", tato pubbe pavattabhavaṅgāvasānaṁ vā abbocchinnā asati nirodhasamāpattiyanti adhippāyo.",
  "tika-abh07t12:103": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t12:104": "Vīthiparicchedavaṇṇanā niṭṭhitā."
}