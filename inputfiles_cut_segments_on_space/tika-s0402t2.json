{
  "tika-s0402t2:0": "3. Bālavaggavaṇṇanā",
  "tika-s0402t2:1": "22-24. Tatiyassa paṭhamadutiyatatiyāni uttānatthāneva.",
  "tika-s0402t2:2": "25. Catutthe netabboti aññato āharitvā bodhetabbo, ñāpetabboti attho.",
  "tika-s0402t2:3_0": "27. Chaṭṭhe no cepi paṭicchādetvā karontīti pāṇātipātādīni karonto sacepi appaṭicchādetvā",
  "tika-s0402t2:3_1": "karonti. Paṭicchannamevāti viññūhi garahitabbabhāvato paṭicchādanārahattā paṭicchannamevāti",
  "tika-s0402t2:3_2": "vuccati. Avīciādayo padesavisesā tatthūpapannā sattā ca nirayaggahaṇena gahitāti",
  "tika-s0402t2:3_3": "āha “nirayoti sahokāsakā khandhā”ti. Tiracchānayoni nāma visuṁ padesaviseso natthīti",
  "tika-s0402t2:3_4": "āha “tiracchānayoniyaṁ khandhāva labbhantī”ti.",
  "tika-s0402t2:4_0": "31. Dasame attho phalaṁ tadadhīnavuttitāya vaso etassāti atthavaso, hetūti āha “atthavaseti",
  "tika-s0402t2:4_1": "kāraṇānī”ti. Araññavanapatthānīti araññalakkhaṇappattāni vanapatthāni. Vanapattha-saddo",
  "tika-s0402t2:4_2": "hi saṇḍabhūte rukkhasamūhepi vattatīti araññaggahaṇaṁ. Vanīyati vivekakāmehi bhajīyati,",
  "tika-s0402t2:4_3": "vanute vā te attasampattiyā vasanatthāya yācanto viya hotīti vanaṁ, patiṭṭhahanti",
  "tika-s0402t2:4_4": "ettha vivekakāmā yathādhippetavisesādhigamenāti patthaṁ, vanesu patthaṁ gahanaṭṭhāne",
  "tika-s0402t2:4_5": "senāsanaṁ vanapatthaṁ. Kiñcāpīti anujānanasambhāvanatthe nipāto. Kiṁ anujānāti? Nippariyāyato",
  "tika-s0402t2:4_6": "araññabhāvaṁ gāmato bahi araññanti. Tenāha “nippariyāyenā”tiādi. Kiṁ sambhāveti?",
  "tika-s0402t2:4_7": "Āraññakaṅganipphādakattaṁ. Yañhi āraññakaṅganipphādakaṁ, taṁ visesato araññanti vattabbanti.",
  "tika-s0402t2:4_8": "Tenāha “yaṁ taṁ pañcadhanusatika”ntiādi. Nikkhamitvā bahi indakhīlāti indakhīlato",
  "tika-s0402t2:4_9": "bahi nikkhamitvā, tato bahi paṭṭhāyāti attho. Bahi indakhīlāti vā yattha dve tīṇi",
  "tika-s0402t2:4_10": "indakhīlāni, tattha bahiddhā indakhīlato paṭṭhāya. Yattha taṁ natthi, tadarahaṭṭhānato",
  "tika-s0402t2:4_11": "paṭṭhāyāti vadanti. Gāmantanti gāmasamīpaṁ. Anupacāraṭṭhānanti niccakiccavasena na",
  "tika-s0402t2:4_12": "upacaritabbaṭṭhānaṁ. Tenāha “yattha na kasīyati na vapīyatī”ti.",
  "tika-s0402t2:5_0": "Attano ca diṭṭhadhammasukhavihāranti etena satthā attano vivekābhiratiṁ pakāseti.",
  "tika-s0402t2:5_1": "Tattha diṭṭhadhammo nāma ayaṁ paccakkho attabhāvo, sukhavihāro nāma catunnaṁ iriyāpathavihārānaṁ",
  "tika-s0402t2:5_2": "phāsutā. Ekakassa hi araññe antamaso uccāravassāvakiccaṁ upādāya sabbe iriyāpathā",
  "tika-s0402t2:5_3": "phāsukā honti, tasmā diṭṭhadhamme sukhavihāraṁ diṭṭhadhammasukhavihāranti evaṁ vā",
  "tika-s0402t2:5_4": "ettha attho daṭṭhabbo.",
  "tika-s0402t2:6_0": "Pacchimañca janataṁ anukampamānoti kathaṁ araññavāsena pacchimā janatā anukampitā",
  "tika-s0402t2:6_1": "hoti? Saddhāpabbajitā hi kulaputtā bhagavato araññavāsaṁ disvā “bhagavāpi nāma araññasenāsanāni",
  "tika-s0402t2:6_2": "na muñcati, yassa nevatthi pariññātabbaṁ na pahātabbaṁ na bhāvetabbaṁ na sacchikātabbaṁ,",
  "tika-s0402t2:6_3": "kimaṅgaṁ pana maya”nti cintetvā tattha vasitabbameva maññissanti, evaṁ khippameva",
  "tika-s0402t2:6_4": "dukkhassantakarā bhavissanti. Evaṁ pacchimā janatā anukampitā hoti. Etamatthaṁ dassento",
  "tika-s0402t2:6_5": "āha “pacchime mama sāvake anukampanto”ti.",
  "tika-s0402t2:7_0": "32. Ekādasame vijjaṁ bhajantīti vijjābhāgiyā, vijjābhāge vijjākoṭṭhāse vattantītipi",
  "tika-s0402t2:7_1": "vijjābhāgiyā. Padaṁ pacchindatīti maggacittassa patiṭṭhaṁ upacchindati, maggacittaṁ",
  "tika-s0402t2:7_2": "patiṭṭhāpetuṁ na detīti attho. Ubbaṭṭetvāti samucchedavasena samūlaṁ uddharitvā.",
  "tika-s0402t2:7_3": "Aṭṭhasu ṭhānesūti buddhādīsu aṭṭhasu ṭhānesu. Rāgassa khayavirāgenāti rāgassa khayasaṅkhātena",
  "tika-s0402t2:7_4": "virāgena, rāgassa anuppattidhammatāpādanenāti vuttaṁ hoti.",
  "tika-s0402t2:8": "Bālavaggavaṇṇanā niṭṭhitā."
}