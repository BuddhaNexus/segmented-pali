{
  "tika-abh02t8:0": "9. Iddhipādavibhaṅgo",
  "tika-abh02t8:1": "1. Suttantabhājanīyavaṇṇanā",
  "tika-abh02t8:2_0": "431.Iddhi-saddassa paṭhamo kattuattho, dutiyo karaṇattho vutto, pāda-saddassa eko",
  "tika-abh02t8:2_1": "karaṇamevattho vutto. Pajjitabbāva iddhi vuttā, na ca ijjhantī pajjitabbā ca iddhi",
  "tika-abh02t8:2_2": "pajjanakaraṇena pādena samānādhikaraṇā hotīti ‘‘paṭhamenatthena iddhi eva pādo iddhipādo’’ti",
  "tika-abh02t8:2_3": "na sakkā vattuṁ, tathā iddhikiriyākaraṇena sādhetabbā ca vuddhisaṅkhātā iddhi pajjanakiriyākaraṇena",
  "tika-abh02t8:2_4": "pajjitabbāti dvinnaṁ karaṇānaṁ na asamānādhikaraṇatā sambhavatīti ‘‘dutiyenatthena",
  "tika-abh02t8:2_5": "iddhiyā pādo iddhipādo’’ti ca na sakkā vattuṁ, tasmā paṭhamenatthena iddhiyā pādo",
  "tika-abh02t8:2_6": "iddhipādo, dutiyenatthena iddhi eva pādo iddhipādoti evaṁ yojanā yujjati.",
  "tika-abh02t8:3_0": "‘‘Chandaṁ ce…pe… ayaṁ vuccati chandasamādhī’’ti imāya pāḷiyā chandādhipati samādhi",
  "tika-abh02t8:3_1": "chandasamādhīti adhipati-saddalopaṁ katvā samāso vuttoti viññāyati, adhipati-saddatthadassanavasena",
  "tika-abh02t8:3_2": "pana ‘‘chandahetuko chandādhiko vā samādhi chandasamādhī’’ti aṭṭhakathāyaṁ vuttanti",
  "tika-abh02t8:3_3": "veditabbaṁ. Padhānabhūtāti vīriyabhūtāti keci vadanti. Saṅkhatasaṅkhārādinivattanatthañhi",
  "tika-abh02t8:3_4": "padhānaggahaṇanti. Atha vā taṁ taṁ visesaṁ saṅkharotīti saṅkhāro, sabbaṁ vīriyaṁ.",
  "tika-abh02t8:3_5": "Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti",
  "tika-abh02t8:3_6": "attho. Catubbidhassa pana vīriyassa adhippetattā bahuvacananiddeso kato. Adhiṭṭhānaṭṭhenāti",
  "tika-abh02t8:3_7": "duvidhatthāyapi iddhiyā adhiṭṭhānatthena. Pādabhūtanti iminā visuṁ samāsayojanāvasena",
  "tika-abh02t8:3_8": "pana yo pubbe iddhipādattho pāda-saddassa upāyatthataṁ gahetvā yathāyutto vutto,",
  "tika-abh02t8:3_9": "so vakkhamānānaṁ paṭilābhapubbabhāgānaṁ kattukaraṇiddhibhāvaṁ, uttaracūḷabhājanīye",
  "tika-abh02t8:3_10": "vā vuttehi chandādīhi iddhipādehi sādhetabbāya iddhiyā kattiddhibhāvaṁ, chandādīnañca",
  "tika-abh02t8:3_11": "karaṇiddhibhāvaṁ sandhāya vuttoti veditabbo.",
  "tika-abh02t8:4_0": "Vīriyiddhipādaniddese ‘‘vīriyasamādhipadhānasaṅkhārasamannāgata’’nti dvikkhattuṁ",
  "tika-abh02t8:4_1": "vīriyaṁ āgataṁ. Tattha purimaṁ samādhivisesanaṁ ‘‘vīriyādhipati samādhi vīriyasamādhī’’ti,",
  "tika-abh02t8:4_2": "dutiyaṁ samannāgamaṅgadassanaṁ. Dveyeva hi sabbattha samannāgamaṅgāni samādhi padhānasaṅkhāro",
  "tika-abh02t8:4_3": "ca, chandādayo samādhivisesanāni, padhānasaṅkhāro pana padhānavacaneneva visesito,",
  "tika-abh02t8:4_4": "na chandādīhīti na idha vīriyādhipatitā padhānasaṅkhārassa vuttā hoti. Vīriyañca",
  "tika-abh02t8:4_5": "samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti",
  "tika-abh02t8:4_6": "nāpi dvīhi vīriyehi samannāgamo vutto hotīti. Yasmā pana chandādīhi visiṭṭho samādhi,",
  "tika-abh02t8:4_7": "tathā visiṭṭheneva ca tena sampayutto padhānasaṅkhāro sesadhammā ca, tasmā samādhivisesanānaṁ",
  "tika-abh02t8:4_8": "vasena cattāro iddhipādā vuttā. Visesanabhāvo ca chandādīnaṁ taṁtaṁavassayanavasena",
  "tika-abh02t8:4_9": "hotīti ‘‘chandasamādhi…pe… iddhipāda’’nti ettha nissayatthepi pāda-sadde upāyatthena",
  "tika-abh02t8:4_10": "chandādīnaṁ iddhipādatā vuttā hoti. Teneva uttaracūḷabhājanīye ‘‘cattāro iddhipādā",
  "tika-abh02t8:4_11": "chandiddhipādo’’tiādinā chandādīnameva iddhipādatā vuttā. Pañhapucchake ca ‘‘cattāro",
  "tika-abh02t8:4_12": "iddhipādā idha bhikkhu chandasamādhī’’tiādināva (vibha. 462) uddesaṁ katvāpi puna",
  "tika-abh02t8:4_13": "chandādīnaṁyeva kusalādibhāvo vibhattoti. Upāyiddhipādadassanatthameva hi nissayiddhipādadassanaṁ",
  "tika-abh02t8:4_14": "kataṁ, aññathā catubbidhatā na hotīti ayamettha pāḷivasena atthavinicchayo veditabbo.",
  "tika-abh02t8:5_0": "433.Rathadhureti rathassa purato. Hīnajātiko caṇḍālo upaṭṭhānādiguṇayogepi senāpatiṭṭhānādīni",
  "tika-abh02t8:5_1": "na labhatīti āha ‘‘jātiṁ sodhetvā…pe… jātiṁ avassayatī’’ti. Amantanīyoti hitāhitamantane na araho.",
  "tika-abh02t8:6_0": "Raṭṭhapālatthero chande sati kathaṁ nānujānissantīti sattapi bhattāni abhuñjitvā",
  "tika-abh02t8:6_1": "mātāpitaro anujānāpetvā pabbajitvā chandameva avassāya lokuttaradhammaṁ nibbattesīti",
  "tika-abh02t8:6_2": "āha ‘‘raṭṭhapālatthero viyā’’ti.",
  "tika-abh02t8:7_0": "Mogharājatthero vīmaṁsaṁ avassayīti tassa bhagavā ‘‘suññato lokaṁ avekkhassū’’ti",
  "tika-abh02t8:7_1": "(su. ni. 1125) suññatākathaṁ kathesi, paññānissitamānaniggahatthañca dvikkhattuṁ",
  "tika-abh02t8:7_2": "pucchito pañhaṁ na kathesi. Tattha punappunaṁ chanduppādanaṁ tosanaṁ viya hotīti",
  "tika-abh02t8:7_3": "chandassa upaṭṭhānasadisatā vuttā, thāmabhāvato vīriyassa sūrattasadisatā, ‘‘chadvārādhipati",
  "tika-abh02t8:7_4": "rājā’’ti (dha. pa. aṭṭha. 2.181 erakapattanāgarājavatthu) vacanato pubbaṅgamattā",
  "tika-abh02t8:7_5": "cittassa visiṭṭhajātisadisatā.",
  "tika-abh02t8:8_0": "Abhedatoti chandādike tayo tayo dhamme sampiṇḍetvā, iddhiiddhipāde amissetvā vā kathananti",
  "tika-abh02t8:8_1": "attho. Tattha chandavīriyādayo visesena ijjhanti etāyāti iddhīti vuccanti, ijjhatīti",
  "tika-abh02t8:8_2": "iddhīti avisesena samādhipadhānasaṅkhārāpīti.",
  "tika-abh02t8:9_0": "Chandiddhipādasamādhiddhipādādayo visiṭṭhā, pādo sabbiddhīnaṁ sādhāraṇattā avisiṭṭho,",
  "tika-abh02t8:9_1": "tasmā visiṭṭhesveva pavesaṁ avatvā avisiṭṭhe ca pavesaṁ vattuṁ yuttanti dassetuṁ",
  "tika-abh02t8:9_2": "sabbattha ‘‘pāde patiṭṭhātipi vattuṁ vaṭṭatī’’ti āha. Tatthevāti chandasamādhipadhānasaṅkhāraiddhipādesu,",
  "tika-abh02t8:9_3": "catūsu chandādikesvevāti attho. ‘‘Chandavato ko samādhi na ijjhissatī’’ti samādhibhāvanāmukhena",
  "tika-abh02t8:9_4": "bhāvitā samādhibhāvitā.",
  "tika-abh02t8:10_0": "Ettha panāti bhedakathāyaṁ abhedakathanato abhinavaṁ natthīti attho. Ye hi tayo dhammā",
  "tika-abh02t8:10_1": "abhedakathāyaṁ iddhiiddhipādotveva vuttā, te eva bhedakathāyaṁ iddhīpi honti iddhipādāpi,",
  "tika-abh02t8:10_2": "sesā iddhipādā evāti evaṁ abhinavābhāvaṁ dassento ‘‘chando samādhī’’tiādimāha. Ime",
  "tika-abh02t8:10_3": "hi tayo…pe… na vinā, tasmā sesā sampayuttakā cattāro khandhā tesaṁ tiṇṇaṁ ijjhanena",
  "tika-abh02t8:10_4": "iddhi nāma bhaveyyuṁ, na attano sabhāvenāti te iddhipādā eva honti, na iddhīti evamidaṁ",
  "tika-abh02t8:10_5": "purimassa kāraṇabhāvena vuttanti veditabbaṁ. Atha vā tiṇṇaṁ iddhitā iddhipādatā ca",
  "tika-abh02t8:10_6": "vuttā, sesānañca iddhipādatāva, taṁ sabbaṁ sādhetuṁ ‘‘ime hi tayo…pe… na vinā’’ti",
  "tika-abh02t8:10_7": "āha. Tena yasmā ijjhanti, tasmā iddhi. Ijjhamānā ca yasmā sampayuttakehi saheva ijjhanti,",
  "tika-abh02t8:10_8": "na vinā, tasmā sampayuttakā iddhipādā, tadantogadhattā pana te tayo dhammā iddhipādāpi",
  "tika-abh02t8:10_9": "hontīti dasseti. Sampayuttakānampi pana khandhānaṁ iddhibhāvapariyāyo atthīti dassetuṁ",
  "tika-abh02t8:10_10": "‘‘sampayuttakā panā’’tiādimāha. Catūsu khandhesu ekadesassa iddhitā, catunnampi ‘‘iddhiyā",
  "tika-abh02t8:10_11": "pādo iddhipādo’’ti iminā atthena iddhipādatā, punapi catunnaṁ khandhānaṁ ‘‘iddhi",
  "tika-abh02t8:10_12": "eva pādo iddhipādo’’ti iminā atthena iddhipādatā ca dassitā, na aññassāti katvā āha",
  "tika-abh02t8:10_13": "‘‘na aññassakassaci adhivacana’’nti. Iminā ‘‘iddhi nāma anipphannā’’ti idaṁ vādaṁ paṭisedheti.",
  "tika-abh02t8:11_0": "Paṭilābhapubbabhāgānaṁ paṭilābhasseva ca iddhiiddhipādatāvacanaṁ apubbanti katvā",
  "tika-abh02t8:11_1": "pucchati ‘‘kenaṭṭhena iddhi, kenaṭṭhena pādo’’ti. Paṭilābho pubbabhāgo cāti vacanaseso.",
  "tika-abh02t8:11_2": "Upāyo ca upāyabhāveneva attano phalassa patiṭṭhā hotīti āha ‘‘patiṭṭhānaṭṭheneva",
  "tika-abh02t8:11_3": "pādo’’ti. Chandoyeva…pe… vīmaṁsāva vīmaṁsiddhipādoti kathitaṁ, tasmā na cattāro khandhā",
  "tika-abh02t8:11_4": "iddhiyā samānakālikā nānākkhaṇikā vā iddhipādā, jeṭṭhakabhūtā pana chandādayo eva",
  "tika-abh02t8:11_5": "sabbattha iddhipādāti ayameva tesaṁ aṭṭhakathācariyānaṁ adhippāyo. Suttantabhājanīye",
  "tika-abh02t8:11_6": "hi abhidhammabhājanīye ca samādhivisesanavasena dassitānaṁ upāyabhūtānaṁ iddhipādānaṁ",
  "tika-abh02t8:11_7": "pākaṭakaraṇatthaṁ uttaracūḷabhājanīyaṁ vuttanti. Kecīti uttaravihāravāsitherā kira.",
  "tika-abh02t8:12": "Suttantabhājanīyavaṇṇanā niṭṭhitā.",
  "tika-abh02t8:13": "2. Abhidhammabhājanīyavaṇṇanā",
  "tika-abh02t8:14_0": "444. Abhidhammabhājanīye ‘‘iddhipādoti tathābhūtassa phasso…pe… paggāho avikkhepo’’ti",
  "tika-abh02t8:14_1": "(vibha. 447) iddhiiddhipādatthadassanatthaṁ paggāhāvikkhepā vuttā, cittapaññā ca",
  "tika-abh02t8:14_2": "saṅkhipitvāti. Cattāri nayasahassāni vibhattānīti idaṁ sādhipativārānaṁ paripuṇṇānaṁ",
  "tika-abh02t8:14_3": "abhāvā vicāretabbaṁ. Na hi adhipatīnaṁ adhipatayo vijjanti, ekekasmiṁ pana iddhipādaniddese",
  "tika-abh02t8:14_4": "ekeko adhipativāro labbhatīti soḷasa soḷasa nayasatāni labbhanti.",
  "tika-abh02t8:15": "Abhidhammabhājanīyavaṇṇanā niṭṭhitā.",
  "tika-abh02t8:16": "3. Pañhapucchakavaṇṇanā",
  "tika-abh02t8:17_0": "Nanu ca cattāropi adhipatayo ekakkhaṇe labbhanti, aññamaññassa pana adhipatayo na",
  "tika-abh02t8:17_1": "bhavanti ‘‘cattāro iddhipādā na maggādhipatino’’ti vuttattā. Rājaputtopamāpi hi etamatthaṁ",
  "tika-abh02t8:17_2": "dīpetīti? Na, ekakkhaṇe dutiyassa adhipatino abhāvato eva, ‘‘na maggādhipatino’’ti",
  "tika-abh02t8:17_3": "vuttattā rājaputtopamā adhipatiṁ na karontīti imamevatthaṁ dīpeti, na adhipatīnaṁ",
  "tika-abh02t8:17_4": "sahabhāvaṁ. Taṁ kathaṁ jānitabbanti? Paṭikkhittattā. Adhipatipaccayaniddese hi aṭṭhakathāyaṁ",
  "tika-abh02t8:17_5": "(paṭṭhā. aṭṭha. 1.3) vuttā ‘‘kasmā pana yathā hetupaccayaniddese ‘hetū hetusampayuttakāna’nti",
  "tika-abh02t8:17_6": "vuttaṁ, evamidha ‘adhipatī adhipatisampayuttakāna’nti avatvā ‘chandādhipati chandasampayuttakāna’ntiādinā",
  "tika-abh02t8:17_7": "nayena desanā katāti? Ekakkhaṇe abhāvato’’ti. Sati ca catunnaṁ adhipatīnaṁ sahabhāve",
  "tika-abh02t8:17_8": "‘‘ariyamaggasamaṅgissa vīmaṁsādhipateyyaṁ maggaṁ bhāventassā’’ti visesanaṁ na kattabbaṁ",
  "tika-abh02t8:17_9": "siyā avīmaṁsādhipatikassa maggassa abhāvā. Chandādīnaṁ aññamaññādhipatikaraṇabhāve",
  "tika-abh02t8:17_10": "ca ‘‘vīmaṁsaṁ ṭhapetvā taṁsampayutto’’tiādinā chandādīnaṁ vīmaṁsādhipatikattavacanaṁ",
  "tika-abh02t8:17_11": "na vattabbaṁ siyā. Tathā ‘‘cattāro ariyamaggā siyā maggādhipatino, siyā na vattabbā",
  "tika-abh02t8:17_12": "maggādhipatino’’ti (dha. sa. 1429) evamādīhipi adhipatīnaṁ sahabhāvo paṭikkhitto evāti.",
  "tika-abh02t8:18": "Pañhapucchakavaṇṇanā niṭṭhitā.",
  "tika-abh02t8:19": "Iddhipādavibhaṅgavaṇṇanā niṭṭhitā."
}