{
  "tika-vin07t52:0": "Kathinabhedaṁ",
  "tika-vin07t52:1": "Kathinaatthatādivaṇṇanā",
  "tika-vin07t52:2_0": "404. Kathine anāgatavasenāti udakāharaṇādipayoge uppanne pacchā dhovanādipubbakaraṇassa",
  "tika-vin07t52:2_1": "uppattito tappayogassa anāgatavaseneva anantarapaccayo. Paccayattañcassa kāriyabhūtassa",
  "tika-vin07t52:2_2": "yasmā nipphādetabbataṁ nissāya paccayā pavattā, na vinā tena, tasmā tena pariyāyena",
  "tika-vin07t52:2_3": "vuttaṁ, na sabhāvato sabbattha. Tenāha ‘‘payogassa hī’’tiādi. Tattha payogassa sattavidhampi",
  "tika-vin07t52:2_4": "pubbakaraṇaṁ paccayo hotīti sambandho. Kāraṇamāha ‘‘yasmā’’tiādi. Pubbakaraṇassatthāyāti",
  "tika-vin07t52:2_5": "pubbakaraṇassa nipphādanatthāya. Purejātapaccayeti purejātapaccayassa visaye. Esāti",
  "tika-vin07t52:2_6": "payogo. Dhovanādidhammesu ekampi attano purejātapaccayabhūtaṁ dhammaṁ na labhati,",
  "tika-vin07t52:2_7": "attano uppattito purejātassa pubbakaraṇassa abhāvāti attho. Labhatīti pacchājātapaccayaṁ",
  "tika-vin07t52:2_8": "pubbakaraṇaṁ labhati, pacchājātapaccayo hotīti attho.",
  "tika-vin07t52:3_0": "Pāḷiyaṁ pannarasa dhammā sahajātapaccayena paccayoti ettha pubbakaraṇassāti vā payogassāti",
  "tika-vin07t52:3_1": "vā aññassa kassaci paccayuppannassa aparāmaṭṭhattā pannarasa dhammā sayaṁ aññamaññasahajātapaccayena",
  "tika-vin07t52:3_2": "paccayoti evamattho gahetabbo, tehi saha uppajjanakassa aññassa abhāvā. Evaṁ upari",
  "tika-vin07t52:3_3": "sabbattha. Tenāha ‘‘sahajātapaccayaṁ panā’’tiādi. Mātikā ca palibodhā cāti ettha",
  "tika-vin07t52:3_4": "ca-saddena pañcānisaṁsāni gahitānīti daṭṭhabbaṁ. Evaṁ mātikānañca palibodhānañcāti",
  "tika-vin07t52:3_5": "etthāpi. Tehipi attho anantarameva mātikādīhi saha jāyanti. Teneva ‘‘pannarasa dhammā",
  "tika-vin07t52:3_6": "sahajātapaccayena paccayo’’ti vuttā. Āsāti cīvarāsā. Vatthūti āsāya nimittabhūtaṁ",
  "tika-vin07t52:3_7": "anuppannacīvaraṁ. ‘‘Dassāma karissāmā’’ti hi dāyakehi paṭiññātacīvaraṁ nissāya anantaraṁ",
  "tika-vin07t52:3_8": "uppajjamānā cīvarāsā anantarapaccayādibhāvena vuttā. Āsānañca anāsānañcāti labbhamānakacīvare",
  "tika-vin07t52:3_9": "uppajjanakacīvarāsānañceva alabbhamāne cīvare uppajjanakaanāsānañca, āsānaṁ, tabbigamānañcāti",
  "tika-vin07t52:3_10": "attho. Khaṇe khaṇe uppattibhedaṁ sandhāya ‘‘āsāna’’nti bahuvacanaṁ kataṁ, āsāya ,",
  "tika-vin07t52:3_11": "anāsāya cāti attho. Tenāha ‘‘āsā ca anāsā cā’’ti.",
  "tika-vin07t52:4": "Kathinaatthatādivaṇṇanā niṭṭhitā.",
  "tika-vin07t52:5": "Pubbakaraṇanidānādivibhāgavaṇṇanā",
  "tika-vin07t52:6_0": "406-7.Cha cīvarānīti khomādīsu chasu aññataraṁ sandhāya vuttaṁ. Sabbasaṅgāhikavasena",
  "tika-vin07t52:6_1": "pana ‘‘cīvarānī’’ti bahuvacanaṁ kataṁ. Pāḷiyaṁ panettha vatthu, āsā ca anāsā cātiādīsu",
  "tika-vin07t52:6_2": "atthate kathine ānisaṁsavasena uppajjanakapaccāsācīvaraṁ ‘‘vatthū’’ti vuttaṁ. Kathinacīvaraṁ",
  "tika-vin07t52:6_3": "hetupaccaya-saddehi vuttanti veditabbaṁ.",
  "tika-vin07t52:7_0": "408.Paccuddhāro tīhi dhammehītiādi kathinatthāratthāya ticīvarato aññaṁ vassikasāṭikādiṁ",
  "tika-vin07t52:7_1": "paccuddharituṁ, adhiṭṭhahitvā attharituñca na vaṭṭatīti dassanatthaṁ vuttaṁ. ‘‘Vacībhedenā’’ti",
  "tika-vin07t52:7_2": "etena kevalaṁ kāyena kathinatthāro na ruhatīti dasseti.",
  "tika-vin07t52:8": "Pubbakaraṇanidānādivibhāgavaṇṇanā niṭṭhitā.",
  "tika-vin07t52:9": "Kathinādijānitabbavibhāgavaṇṇanā",
  "tika-vin07t52:10_0": "412.Yesurūpādidhammesūti ‘‘purimavassaṁvutthā bhikkhū, pañcahi anūno saṅgho, cīvaramāso,",
  "tika-vin07t52:10_1": "dhammena samena samuppannaṁ cīvara’’nti evamādīsu yesu rūpārūpadhammesu. Satīti santesu.",
  "tika-vin07t52:10_2": "Missībhāvoti saṁsaggatā samūhapaññattimattaṁ. Tenāha ‘‘na paramatthato eko dhammo atthī’’ti.",
  "tika-vin07t52:11_0": "416.Ekato uppajjantīti kathinuddhārena saha uppajjamānārahā hontīti attho. Kathinatthārato",
  "tika-vin07t52:11_1": "hi pabhuti sabbe kathinuddhārā taṁ taṁ kāraṇantaramāgamma uppajjanti, tasmā sabbe",
  "tika-vin07t52:11_2": "ekuppādā nāma jātā. Tesu antarubbhārasahubbhārā dve eva taṁ vihāraṁ anatthatakathinavihārasadisaṁ",
  "tika-vin07t52:11_3": "karontā sayaṁ sakalena kathinatthārena saha nirujjhanti uddhārabhāvaṁ pāpuṇanti .",
  "tika-vin07t52:11_4": "Avasesā pana taṁ taṁ pāṭipuggalikameva kathinatthāraṁ dvinnaṁ palibodhānaṁ upacchindanavasena",
  "tika-vin07t52:11_5": "nirodhentā sayaṁ uddhārabhāvaṁ pāpuṇanti, na sakalaṁ kathinatthāraṁ. Kathinuddhārānañca",
  "tika-vin07t52:11_6": "nirodho nāma taṁ taṁ kāraṇamāgamma uddhārabhāvappatti, evañca uppatti nāma kathinuddhāro",
  "tika-vin07t52:11_7": "eva. Tenāha ‘‘sabbepi atthārena saddhiṁ ekato uppajjantī’’tiādi. Tattha purimā dveti",
  "tika-vin07t52:11_8": "‘‘ekuppādā ekanirodhā’’ti pāḷiyaṁ paṭhamaṁ vuttā antarubbhārasahubbhārā dve. Tesūti",
  "tika-vin07t52:11_9": "pakkamanantikādīsu. Uddhārabhāvaṁ pattesūti uddhārabhāvappattisaṅkhātanirodhaṁ pattesūti",
  "tika-vin07t52:11_10": "attho. Atthāro tiṭṭhatīti katacīvaraṁ ādāya pakkantādipuggalaṁ ṭhapetvā tadavasesānaṁ",
  "tika-vin07t52:11_11": "palibodhasabbhāvato kathinatthāro tiṭṭhati.",
  "tika-vin07t52:12": "Kathinādijānitabbavibhāgavaṇṇanā niṭṭhitā.",
  "tika-vin07t52:13": "Paññattivaggavaṇṇanānayo niṭṭhito.",
  "tika-vin07t52:14": "Saṅgahavaggo"
}