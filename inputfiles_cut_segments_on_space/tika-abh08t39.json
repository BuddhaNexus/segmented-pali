{
  "tika-abh08t39:0": "15. Pannarasamo paricchedo",
  "tika-abh08t39:1": "Arūpāvacarasamādhibhāvanāniddesavaṇṇanā",
  "tika-abh08t39:2_0": "980. Evaṁ pathavīkasiṇavasena catukkapañcakajjhānāni dassetvā yasmā sesakasiṇavasena",
  "tika-abh08t39:2_1": "niddisiyamāne ganthagāravo hoti, tasmā taṁ sabbaṁ ṭhapetvā arūpāvacaraṁ vibhāvetuṁ",
  "tika-abh08t39:2_2": "“rūpārūpa”ntiādi āraddhaṁ. Rūpārūpamatītenāti rūpārūpabhavaṁ atikkantena, punānūpapattivasena",
  "tika-abh08t39:2_3": "rūpārūpabhavaṁ atikkantena, pageva kāmāvacarabhavaṁ. Rūpārūpādivedināti rūpārūpādibhūmantaravedinā.",
  "tika-abh08t39:3_0": "982-4. Yasmā ayaṁ arūpāvacarasamādhi nāma rūpavirāgabhāvanā rūpavirāgavaseneva abhinipphādetabbāva,",
  "tika-abh08t39:3_1": "tasmā taṁ uppādetukāmassa rūpe virajjanākāraṁ, virattamānasena ca tadatthāya paṭipajjanavidhiṁ",
  "tika-abh08t39:3_2": "dassetuṁ “rūpe kho”tiādi āraddhaṁ. Daṇḍanaṭṭhena daṇḍo, muggarādi, parapīḷanādhippāyena",
  "tika-abh08t39:3_3": "tassa ādānaṁ daṇḍādānaṁ. Ādi-saddena satthādānakalahaviggahavivādatuvaṁtuvaṁpesuññādīnaṁ,",
  "tika-abh08t39:3_4": "adinnādānādīnañca gahaṇaṁ. Cakkhurogādayoti ādi-saddena sotarogādīnaṁ. Rūpe ādīnavaṁ",
  "tika-abh08t39:3_5": "disvāti karajarūpādioḷārikarūpe tannidānaṁ dosaṁ disvā. Nibbindamānasoti virattamānaso.",
  "tika-abh08t39:3_6": "Arūpanti arūpāvacarabhāvanaṁ. Tamhā kasiṇarūpāti tamhā paṭibhāganimittasaṅkhātā kasiṇarūpā.",
  "tika-abh08t39:3_7": "Nanu cāyaṁ rūpe ādīnavaṁ disvā taṁ samatikkamatthāya paṭipajjati, paṭibhāganimittañca",
  "tika-abh08t39:3_8": "arūpaṁ paṇṇattimattattāti kathaṁ tasmā nibbijjatīti anuyogaṁ sandhāya opammavasena",
  "tika-abh08t39:3_9": "tamatthaṁ dassento āha “sūkarābhihatova sā”ti. Yathā hi vane sūkarena pahatamatto",
  "tika-abh08t39:3_10": "sunakho tato bhīto rūpadassanavelāyaṁ bhattapacanaukkhaliṁ dūrato disvā sūkarapaṭibhāgatāya",
  "tika-abh08t39:3_11": "tassaṁ sūkarāsaṅkaṁ uppādetvā utrasto palāyateva, evameva rūpe nibbindamānaso taṁ",
  "tika-abh08t39:3_12": "atikkamitukāmo tappaṭibhāge kasiṇarūpepi nibbijjati, samatikkamitukāmoti adhippāyo.",
  "tika-abh08t39:4_0": "985-6.Catutthe pana jhānasminti ṭhapetvā paricchinnākāsakasiṇaṁ navasu pathavīkasiṇādīsu",
  "tika-abh08t39:4_1": "aññatarasmiṁ paṭiladdhacatutthajjhāne. Keci pana ālokakasiṇampi ṭhapetvā aṭṭhasūti",
  "tika-abh08t39:4_2": "vadanti. Tassa pana ṭhapane kāraṇaṁ na dissati. Suṭṭhu ciṇṇo carito atippaguṇikato",
  "tika-abh08t39:4_3": "āvajjanādilakkhaṇo vasībhāvo etenāti suciṇṇavasī. Karoti…pe… yatoti yasmā idaṁ catutthajjhānacittaṁ",
  "tika-abh08t39:4_4": "mayā nibbindakasiṇarūpaṁ ārammaṇaṁ karoti. Āsannasomanassañcāti yato tatiyajjhānassa",
  "tika-abh08t39:4_5": "āsannatāya āsannasomanassapaccatthikañca. Thūlasantavimokkhatoti santavimokkhasaṅkhātaarūpajjhānato",
  "tika-abh08t39:4_6": "etaṁ yato thūlaṁ oḷārikaṁ. Arūpajjhānañhi ye te santā vimokkhā atikkamma rūpe āruppantiādīsu",
  "tika-abh08t39:4_7": "“santavimokkha”nti vuccati, santatāsiddhi cassa anussatito daṭṭhabbā.",
  "tika-abh08t39:5_0": "987-91.Catuttheti catutthajjhāne. Paṭhamāruppañca santato disvāti sambandho, santavasena",
  "tika-abh08t39:5_1": "manasi karitvāti attho. Santato manasikaraṇeneva cettha paṇītato, sukhumato ca manasikāro",
  "tika-abh08t39:5_2": "siddhova hotīti na te visuṁ gahitā. Pattharitvānāti pageva vaḍḍhitaṁ, tadā vaḍḍhanavasena",
  "tika-abh08t39:5_3": "vā pattharitvā. Pubbakālavasena cetaṁ vuttaṁ. Tena naṁ ugghāṭetvā pacchā na vaḍḍhitabbanti",
  "tika-abh08t39:5_4": "dasseti. Na hi taṁ pacchā vaḍḍhanatthāya vāyamiyamānampi vaḍḍhatīti. Tenāti kasiṇarūpena.",
  "tika-abh08t39:6_0": "Idānissa ugghāṭanākāraṁ dassetuṁ “ākāso iti vā”tiādiṁ vatvā puna taṁ samatthetuṁ",
  "tika-abh08t39:6_1": "“ugghāṭento hī”tiādi vuttaṁ. Udayavasena, paricchedapharaṇavasena ca antābhāvato",
  "tika-abh08t39:6_2": "ananto. Na saṁvelletīti kaṭasārakakilañjādayo viya na paṭisaṁharati. Nāvajjanto na",
  "tika-abh08t39:6_3": "pekkhantoti anāvajjanto anapekkhanto. Aññadatthu tena phuṭṭhokāsaṁ vuttanayena manasikarontoyevāti",
  "tika-abh08t39:6_4": "adhippāyo. Idañhi vuttaṁ hoti – rūpāvacaracatutthajjhānassa ārammaṇabhūtaṁ kasiṇarūpaṁ",
  "tika-abh08t39:6_5": "sabbena sabbaṁ amanasikaroto, tena ca phuṭṭhokāsaṁ “ākāso ākāso”ti manasikaroto yadā",
  "tika-abh08t39:6_6": "taṁ bhāvanānubhāvena ākāsaṁ hutvā upaṭṭhāti, tadā so kasiṇaṁ ugghāṭeti nāmāti.",
  "tika-abh08t39:7_0": "992-5. Evaṁ kasiṇugghāṭanavasena paṭiladdhe ākāsanimitte puna paṭipajjanavidhiṁ,",
  "tika-abh08t39:7_1": "yassatthāya yesaṁ paṭipajjati, tadatthasiddhañca dassetuṁ “kasiṇugghāṭimākāsaṁ nimitta”ntiādi",
  "tika-abh08t39:7_2": "vuttaṁ. Ākāsassa animittabhāvepi nimittena phuṭṭhokāsabhāvato “nimitta”nti vuttaṁ.",
  "tika-abh08t39:7_3": "Pañca…pe… vikkhambhantīti nanu rūpāvacarapaṭhamajjhānassa upacārakkhaṇeyeva nīvaraṇāni",
  "tika-abh08t39:7_4": "vikkhambhitāni, tato paṭṭhāya ca na tesaṁ pariyuṭṭhānaṁ atthi. Yadi siyā, jhānato",
  "tika-abh08t39:7_5": "parihāyeyyāti? Saccametaṁ, imassa pana jhānassa vaṇṇabhaṇanavasenetaṁ vuttaṁ yathā",
  "tika-abh08t39:7_6": "aññatthāpi heṭṭhā pahīnānaṁ upari pahānavacananti. Ye pana “sabbe kusalā dhammā sabbesaṁ",
  "tika-abh08t39:7_7": "akusalānaṁ paṭipakkhāti katvā evaṁ vutta”nti vadanti, tehi dutiyajjhānūpacārādīsu",
  "tika-abh08t39:7_8": "nīvaraṇavikkhambhanāvacanassa kāraṇaṁ vattabbaṁ hoti. Yampi ceke vadanti “santeva",
  "tika-abh08t39:7_9": "sukhumāni rūpāvacaraavikkhambhanīyāni, tāni sandhāyetaṁ vutta”nti, taṁ tesaṁ matimattaṁ.",
  "tika-abh08t39:7_10": "Na hi mahaggatakusalesu lokuttarakusalaṁ viya odhiso pahānaṁ nāma atthi. Yo pana",
  "tika-abh08t39:7_11": "rūpāvacarehi arūpānaṁ uḷāraphalatādiviseso, so bhāvanāvisesena santatarappaṇītatarabhāvena",
  "tika-abh08t39:7_12": "tesuyeva purimapurimehi pacchimapacchimānaṁ viyāti daṭṭhabbaṁ. Idhāpīti na kevalaṁ",
  "tika-abh08t39:7_13": "rūpāvacaracatutthajjhāne, “sesāni kāmāvacarānī”tiādīsu pana idha yaṁ vattabbaṁ avuttaṁ,",
  "tika-abh08t39:7_14": "taṁ rūpāvacarajjhānaniddese vuttanayānusārena veditabbaṁ.",
  "tika-abh08t39:8_0": "997-1001. “Puna bhāvetukāmenā”ti vutte paṭhamameva paṭhamāruppassa bhāvitattā kiṁ",
  "tika-abh08t39:8_1": "bhāvetukāmenāti anuyoge “dutiyāruppamānasa”nti vuttaṁ, na pana “dutiyāruppamānasaṁ",
  "tika-abh08t39:8_2": "bhāvetukāmenā”ti iminā ajjhāsayena. Na hi paṭhamaṁ dutiyāruppaṁ bhāvitanti. Rūpāvacarajjhānaṁ",
  "tika-abh08t39:8_3": "anatikkamitvā anadhigantabbato taṁ manasikārasamudācārassa hānabhāgiyabhāvāvahanato",
  "tika-abh08t39:8_4": "rūpāvacarajjhānametassa paccatthikanti katvā vuttaṁ “āsanna…pe… paccatthikanti cā”ti.",
  "tika-abh08t39:8_5": "Vīthipaṭipannāya bhāvanāya uparūparivisesāvahabhāvato, paṇītabhāvasiddhito ca paṭhamāruppato",
  "tika-abh08t39:8_6": "dutiyāruppaṁ santatarasabhāvanti āha “dutiyāruppa…pe… panā”ti. Vakkhati hi “supaṇītatarā",
  "tika-abh08t39:8_7": "honti, pacchimā pacchimā idhā”ti. Viññāṇamiccevaṁ manasā kātabbanti viññāṇaṁ viññāṇaṁ",
  "tika-abh08t39:8_8": "iccevaṁ manasā kātabbaṁ, kevalaṁ anantaṁ anantanti na manasi kātabbaṁ. Tenāha “anantanti…pe…",
  "tika-abh08t39:8_9": "manasā nidhā”ti. Anantaṁ viññāṇaṁ anantaṁ viññāṇanti pana manasi kātuṁ vaṭṭati.",
  "tika-abh08t39:9_0": "1002-6.Tasmiṁpana nimittasminti tasmiṁ paṭhamāruppaviññāṇasaṅkhāte viññāṇanimitte.",
  "tika-abh08t39:9_1": "Vicārentassa mānasanti bhāvanācittaṁ pavattentassa. Ākāsaphuṭaviññāṇeti kasiṇugghāṭimākāsaṁ",
  "tika-abh08t39:9_2": "pharitvā pavatte paṭhamāruppaviññāṇe ārammaṇabhūte. Appetīti appanāvasena pavattati.",
  "tika-abh08t39:9_3": "Sabhāvadhammepi ārammaṇasamatikkamabhāvanāvisesabhāvato idaṁ appanāpattaṁ hoti catutthāruppaṁ",
  "tika-abh08t39:9_4": "viya. Appanā…pe… nayovāti dutiyāruppajjhāne purimabhāge tīṇi, cattāri vā javanāni",
  "tika-abh08t39:9_5": "kāmāvacarāni upekkhāvedanāsampayuttāneva honti. Catutthaṁ, pañcamaṁ vā āruppamānasantiādinā",
  "tika-abh08t39:9_6": "appanānayo paṭhamāruppajjhāne vuttanayova. Pharitvā pavattaviññāṇanti paṭhamāruppaviññāṇaṁ",
  "tika-abh08t39:9_7": "viññāṇañcanti vuccatīti ruḷhīsaddavasena vuttabhāvameva pakāsetuṁ “viññāṇā…pe… siyā”ti",
  "tika-abh08t39:9_8": "vuttaṁ. Pubbe anantassa ākāsassa ārammaṇakaraṇavasena anantatāya “viññāṇañca”nti",
  "tika-abh08t39:9_9": "vuttanti. Puna manasikāravasena vā anantatāya tathā vuttanti dassetuṁ “manakkāravasenāpī”tiādi",
  "tika-abh08t39:9_10": "vuttaṁ. Dutiyāruppaṁ bhāvento hi paṭhamāruppaṁ anantato anavasesato manasi karonto",
  "tika-abh08t39:9_11": "anantanti manasi karoti.",
  "tika-abh08t39:10_0": "1010.Paṭhamāruppaviññāṇābhāvoti kasiṇaṁ ugghāṭetvā ākāso viya ākāsānañcāyatanaṁ pahāya",
  "tika-abh08t39:10_1": "tassa abhāvo manasi kātabbo. Kasmā panettha dutiyāruppaviññāṇābhāvaṁ amanasikatvā",
  "tika-abh08t39:10_2": "paṭhamāruppaviññāṇābhāvo manasi kātabboti? Vuccate – tayidaṁ ārammaṇātikkamanavasena",
  "tika-abh08t39:10_3": "pattabbaṁ, na pana aṅgātikkamanavasena. Tathā ca sati ārammaṇeyeva sātisayaṁ dosadassanena",
  "tika-abh08t39:10_4": "taṁ samatikkamitabbaṁ, ārammaṇañca dutiyāruppassa paṭhamāruppameva, tasmā kasiṇe",
  "tika-abh08t39:10_5": "ādīnavaṁ disvā taṁ ugghāṭetvā tabbivittākāsassa viya paṭhamāruppaviññāṇe ādīnavaṁ",
  "tika-abh08t39:10_6": "disvā taṁ pahāya tadabhāvasseva manasikaraṇaṁ yuttanti. Abhayagirivāsino pana “viññāṇañcāyatanābhāvoyeva",
  "tika-abh08t39:10_7": "manasi kātabbo”ti vadanti, te pana imesaṁ ārammaṇātikkamanavasena pattabbabhāvaṁ",
  "tika-abh08t39:10_8": "asallakkhetvā kathenti. Yadi sallakkhenti, aññattha dosaṁ disvā aññassa samatikkame",
  "tika-abh08t39:10_9": "atippasaṅgadosato na muccanti.",
  "tika-abh08t39:11_0": "Athāpi vadeyyuṁ – “viññāṇañcāyatanaṁ sato samāpajjati, sato samāpajjitvā sato vuṭṭhāti,",
  "tika-abh08t39:11_1": "sato vuṭṭhahitvā taññeva viññāṇaṁ bhāvetī’ti vacanato viññāṇañcāyatanābhāvoyeva manasi",
  "tika-abh08t39:11_2": "kātabbo”ti, tayidaṁ pāḷiatthaṁ virujjhitvā gahaṇavasena cintitaṁ. Na hettha taññeva",
  "tika-abh08t39:11_3": "viññāṇanti viññāṇañcāyatanaṁ adhippetaṁ. Yadi hi taṁ adhippetaṁ siyā, viññāṇañcāyatananti",
  "tika-abh08t39:11_4": "tassa padhānabhāvena niddiṭṭhattā taññevāti vacaneneva pariyattaṁ, kiṁ viññāṇanti",
  "tika-abh08t39:11_5": "vacanena. Atha sarūpaniddesatthaṁ viññāṇavacanaṁ, evaṁ sati taññeva viññāṇañcāyatananti",
  "tika-abh08t39:11_6": "vuttaṁ siyā, tasmā viññāṇanti vacanena yaṁ ārabbha viññāṇañcāyatanaṁ pavattaṁ, tasseva",
  "tika-abh08t39:11_7": "ākāsānañcāyatanassa gahaṇaṁ, na itarassāti suṭṭhu vuttaṁ.",
  "tika-abh08t39:12_0": "1011-2. Paṭhamāruppaviññāṇābhāvomanasikātabboti vatvā manasikāravidhiṁ dassetuṁ “taṁ",
  "tika-abh08t39:12_1": "panā”tiādi vuttaṁ. Akatvā manasāti manasā ārammaṇaṁ akatvā sabbena sabbaṁ taṁ acintetvā.",
  "tika-abh08t39:12_2": "“Ākāsaṁ ākāsa”nti manasi karontassa kasiṇavivittākāsaṁ viya “natthi natthī”ti, “suññaṁ",
  "tika-abh08t39:12_3": "suñña”nti vā manasi karontassa viññāṇavivittaṁ abhāvamattameva upaṭṭhātīti āha “natthī”tiādi.",
  "tika-abh08t39:12_4": "Vā-saddo aniyamattho, tena dvīsu pakāresu ekenapi atthasiddhi hotīti dasseti. Avuttavikappanattho",
  "tika-abh08t39:12_5": "vā vā-saddo, tena “vivittaṁ vivitta”nti imassapi saṅgaho daṭṭhabbo. Aniyamo panettha",
  "tika-abh08t39:12_6": "tiṇṇampi visuṁ visuṁ pariyāyabhāvatova siddho. Pariyāyasaddā hi visuṁ visuṁyeva atthaṁ",
  "tika-abh08t39:12_7": "sādhentā pariyāyāti loke niruḷhā. Yathāhu –",
  "tika-abh08t39:13": "“Pariyāyeneva te yasmā, vadantatthaṁ na saṁhatā;",
  "tika-abh08t39:14": "Pariyāyatthaṁ tato sabbaṁ, pariyāyesu vavatthita”nti.",
  "tika-abh08t39:15_0": "1013-6.Tasmiṁ nimitteti paṭhamāruppaviññāṇassa abhāvasaṅkhāte jhānuppattikāraṇabhūte",
  "tika-abh08t39:15_1": "nimitte. Sati santiṭṭhatīti abhāvanimittārammaṇā sati sammā suppatiṭṭhitā hutvā tiṭṭhati.",
  "tika-abh08t39:15_2": "Satisīsena cettha upacārajjhānānuguṇānaṁ saddhāpañcamānaṁ indriyānaṁ sakiccayogaṁ",
  "tika-abh08t39:15_3": "dasseti. Upacārajjhānaṁ pana “bhiyyopi samādhiyati mānasa”nti iminā vuttanti daṭṭhabbaṁ.",
  "tika-abh08t39:15_4": "Kasiṇugghāṭimā…pe… abhāvaketi evaṁ pavattaviññāṇassa natthibhāvasaṅkhāte vināsābhāvake",
  "tika-abh08t39:15_5": "na pure abhāvādike. Appanānayo panettha pathavīkasiṇe vuttanayānusārena veditabboti",
  "tika-abh08t39:15_6": "āha “appanāya nayo”tiādi.",
  "tika-abh08t39:16_0": "1017-9. Evaṁ yaṁ tattha avasiṭṭhaṁ, taṁ atidisitvā idāni visesaṁ dassetuṁ “ākāsagataviññāṇa”ntiādi",
  "tika-abh08t39:16_1": "vuttaṁ. Parikammamanakkāre tasmiṁ antarahiteti “natthi natthī”ti pavattaparikammamanasikāre",
  "tika-abh08t39:16_2": "amanasikaraṇena asmiṁ paṭhamāruppaviññāṇe antarahite, na pana khaṇabhaṅgavasena,",
  "tika-abh08t39:16_3": "jhānaparihānivasena vā antarahite. Khaṇabhaṅgavasena hi antaradhānaṁ khaṇe khaṇe",
  "tika-abh08t39:16_4": "upalabbhati. Parihānivasena ca antaradhāne puna taṁ anuppādetvā uttari ñāṇādhigamoyeva",
  "tika-abh08t39:16_5": "natthīti. Tassāpagamamattaṁva passanto vasatīti tassa paṭhamāruppassa abhāvamattaṁ",
  "tika-abh08t39:16_6": "passanto so yogāvacaro viharati. Yathā kathaṁ viyāti āha “sannipāta”ntiādi. Idaṁ",
  "tika-abh08t39:16_7": "vuttaṁ hoti – yathā nāma koci puriso maṇḍalamāḷādīsu katthaci kenacideva karaṇīyena",
  "tika-abh08t39:16_8": "sannipatitaṁ bhikkhusaṅghaṁ disvā katthaci gantvā sannipātakiccāvasāne uṭṭhāya pakkantesu",
  "tika-abh08t39:16_9": "bhikkhūsu puna taṁ ṭhānaṁ gantvā olokento suññameva passati, evaṁsampadamidaṁ daṭṭhabbanti.",
  "tika-abh08t39:16_10": "Tatridaṁ opammasaṁsandanaṁ – yathā so puriso sannipatitaṁ bhikkhusaṅghaṁ disvā gato,",
  "tika-abh08t39:16_11": "tato sabbesu bhikkhūsu apagatesu taṁ ṭhānaṁ tehi suññameva passati, na pana tesaṁ",
  "tika-abh08t39:16_12": "kutoci apagatakāraṇaṁ, evamayaṁ yogāvacaro pubbe viññāṇañcāyatanajjhānacakkhunā paṭhamāruppaviññāṇaṁ",
  "tika-abh08t39:16_13": "disvā natthīti manasikārena tasmiṁ apagate tatiyāruppacakkhunā tassa natthibhāvameva",
  "tika-abh08t39:16_14": "passati, na tassa apagatakāraṇaṁ vīmaṁsati jhānassa tādisābhogābhāvatoti.",
  "tika-abh08t39:17_0": "1020-4.Catutthā…pe… na ca santanti yathā nevasaññānāsaññāyatanacittaṁ saṅkhārāvasesasukhumabhāvappattiyā",
  "tika-abh08t39:17_1": "savisesaṁ santaṁ, evamayaṁ ākiñcaññāyatanasamāpatti na ca santā tadabhāvatoti adhippāyo.",
  "tika-abh08t39:17_2": "Ca-saddo panettha avuttasamuccayattho. Tena “saññā rogo, saññā gaṇḍo, saññā sallaṁ,",
  "tika-abh08t39:17_3": "etaṁ santaṁ, etaṁ paṇītaṁ, yadidaṁ nevasaññānāsaññāyatana”nti imassapi saṅgaho veditabbo.",
  "tika-abh08t39:17_4": "Catutthaṁ santatoti saṅkhārāvasesasukhumabhāveneva savisesaṁ santatāya, asantabhāvakararogādisarikkhakasaññāvirahato",
  "tika-abh08t39:17_5": "ca santato disvā. “Santaṁ santamidaṁ citta”nti iminā bhāvanākāraṁ dasseti. Vibhaṅgepi",
  "tika-abh08t39:17_6": "hi taṁyeva ākiñcaññāyatanaṁ santato manasi karotīti ayameva bhāvanākāro gahito. Apare",
  "tika-abh08t39:17_7": "pana “pāḷiyaṁ imassa bhāvanākāro na gahito”ti vatvā tattha kāraṇaṁ vadanti, tattha",
  "tika-abh08t39:17_8": "vattabbaṁ visuddhimaggasaṁvaṇṇanādito gahetabbaṁ.",
  "tika-abh08t39:18": "1027. Tatiyāruppasaṅkhātakkhandhesu ca catūsupi ārammaṇabhūtesūti adhippāyo.",
  "tika-abh08t39:19_0": "1029-31.Abhāvamattampīti suññatamattampi evaṁ sukhumampīti adhippāyo. Santārammaṇatāyāti",
  "tika-abh08t39:19_1": "santaṁ ārammaṇaṁ etassāti santārammaṇā, tabbhāvo santārammaṇatā, tāya, na jhānasantatāya.",
  "tika-abh08t39:19_2": "Na hi tatiyāruppasamāpatti catutthāruppato santatarā. Codako yaṁ santato manasi karoti,",
  "tika-abh08t39:19_3": "na tattha ādīnavadassanaṁ bhaveyya. Asati ca ādīnavadassane na samatikkamo eva siyāti",
  "tika-abh08t39:19_4": "“santato ce manakkāro kathañca samatikkamo”ti āha. Itaro “anāpajjitukāmattā”tiādinā",
  "tika-abh08t39:19_5": "parihāramāha. Tena ādīnavadassanampi atthevāti dasseti. Yasmiñhi jhāne abhirati,",
  "tika-abh08t39:19_6": "tattha āvajjanasamāpajjanādipaṭipattiyā bhavitabbaṁ. Sā panassa tatiyāruppe sabbasova",
  "tika-abh08t39:19_7": "natthi, kevalaṁ suññabhāvato ārammaṇakaraṇamattameva. Tathā hesa kiñcāpi taṁ santato",
  "tika-abh08t39:19_8": "manasi karoti, atha khvassa “ahametaṁ āvajjissāmi, samāpajjissāmī”ti ābhogo samannāhāro",
  "tika-abh08t39:19_9": "na hoti. Kasmā? Ākiñcaññāyatanato nevasaññānāsaññāyatanasamāpattiyā paṇītataratāya.",
  "tika-abh08t39:19_10": "Yathā hi rājā mahatā rājānubhāvena nagaravīthiyaṁ caranto dantakārādayo kammakāre",
  "tika-abh08t39:19_11": "cheke anekāni dantavikatiādīni sippāni karonte disvā “aho vata re chekā ācariyā,",
  "tika-abh08t39:19_12": "īdisāni sippāni karissantī”ti evaṁ tesaṁ chekatāya tussati, na cassa evaṁ hoti “aho",
  "tika-abh08t39:19_13": "vatāhampi rajjaṁ pahāya evarūpo sippiko bhaveyya”nti. Taṁ kissa hetu? Rajjasiriyā",
  "tika-abh08t39:19_14": "mahānisaṁsatāya, so tesaṁ jīvitaṁ tiṇāyapi amaññamāno te samatikkamitvā gacchati,",
  "tika-abh08t39:19_15": "evaṁsampadamidaṁ daṭṭhabbaṁ.",
  "tika-abh08t39:20_0": "1032.Sukhumaṁ paranti ukkaṁsato sukhumaṁ, paṭhamajjhānūpacārato paṭṭhāya hi tacchentiyā",
  "tika-abh08t39:20_1": "viya pavattamānāya bhāvanāya anukkamena saṅkhārā tattha antimakoṭṭhāsataṁ pāpitāti.",
  "tika-abh08t39:20_2": "Yadi evaṁ kathaṁ bhāvanā attano kiccaṁ sādheti, nanu cesā tadavatthaṁ pāpitā ārammaṇaṁ",
  "tika-abh08t39:20_3": "na sammā upanijjhāyatīti? Nayidameva daṭṭhabbaṁ. Bhāvanābalena sukhumabhāvaṁ pāpitāpi",
  "tika-abh08t39:20_4": "cesā attano kicce dubbalattaṁ na pāpitā, atha kho vipphārikatābhāvaṁ gamitā, tena",
  "tika-abh08t39:20_5": "tathā sukhumāpi attano kicce na dubbalā evāti na tattha tassā asāmatthiyaṁ hoti.",
  "tika-abh08t39:21_0": "1033-4.Yāya saññāyāti yādisāya saññāya saddappavattihetubhūtāya. So nevasaññānāsaññāyatanasamaṅgī",
  "tika-abh08t39:21_1": "puggalo. Nevasaññī ca nāsaññī hoti nevasaññānāsaññāsamaṅgī hoti. Na kevalaṁ tu saññāva",
  "tika-abh08t39:21_2": "edisī sukhumā nevasaññānāsaññā hoti, atha kho pana vedanādayopi sukhumā, vedanāpi",
  "tika-abh08t39:21_3": "nevavedanānāvedanā, cittampi nevacittaṁnācittaṁ, phassopi nevaphassonāphasso. Esa",
  "tika-abh08t39:21_4": "nayo sesasampayuttadhammesu. Saññāsīsena pana “nevasaññānāsaññāyatana”nti vuttaṁ",
  "tika-abh08t39:21_5": "“nānattakāyā nānattasaññino”tiādīsu viya. Nanu cettha yadi saññā atthi, kathaṁ nevasaññāti",
  "tika-abh08t39:21_6": "vattuṁ vaṭṭati. Yadi natthi, kathaṁ nāsaññāti anuyogaṁ sandhāya imamatthaṁ upamāhi",
  "tika-abh08t39:21_7": "sādhetuṁ “pattamakkhanatelenā”tiādi vuttaṁ. Tattha pattamakkhaṇatelenāti antovutthatāya",
  "tika-abh08t39:21_8": "yāguyā saddhiṁ akappiyaṭṭhena telaṁ atthīti, nāḷipūrādīnaṁ vasena natthīti ca vattabbena",
  "tika-abh08t39:21_9": "patte makkhitatelena. Maggasmiṁ udakena cāti upāhanatemanamattaṭṭhena udakaṁ atthīti,",
  "tika-abh08t39:21_10": "nahānavasena natthīti ca vattabbena maggasmiṁ udakena.",
  "tika-abh08t39:22_0": "1035-7.Ayaṁ atthoti kiñci visesaṁ upādāya sabhāvato atthīti vattabbasseva dhammassa",
  "tika-abh08t39:22_1": "kiñci visesaṁ upādāya natthīti vattabbatāsaṅkhāto ayamattho. Paṭusaññākiccaṁ kātuṁ",
  "tika-abh08t39:22_2": "asamatthatāya hi nevasaññatā, saṅkhārāvasesasukhumabhāvena nāsaññatā ca hoti. Tenāha",
  "tika-abh08t39:22_3": "“paṭusaññāya kiccassā”tiādi. Ārammaṇasañjānanañceva vipassanāya visayabhāvaṁ upagantvā",
  "tika-abh08t39:22_4": "nibbidājananañca paṭusaññākiccaṁ kathamayaṁ saññāva samānā saññākiccaṁ kātuṁ na sakkotīti",
  "tika-abh08t39:22_5": "āha “yathā dahanakicca”ntiādi. Nhātukāmassa uṇhasītabhāvaṁ akatvā sukhajananatāya",
  "tika-abh08t39:22_6": "sukhodakaṁ, tasmiṁ. Tejodhātu yathā dahanakiccaṁ kātuṁ na sakkoti, evamesā atisantārammaṇe",
  "tika-abh08t39:22_7": "pavattattā ārammaṇasañjānanaṁ kātuṁ na sakkoti, paramasukhumattaṁ gatāva. Teneva",
  "tika-abh08t39:22_8": "hesā akatābhinivesassa vipassanāñāṇena sukhaggayhā na hotīti sesasamāpattīsu saññā",
  "tika-abh08t39:22_9": "viya vipassanāya visayabhāvaṁ upagantvā nibbidājananampi kātuṁ na sakkoti, aññesu",
  "tika-abh08t39:22_10": "hi khandhesu akatavipassanābhiniveso bhikkhu nevasaññānāsaññāyatanakkhandhe sammasitvā",
  "tika-abh08t39:22_11": "nibbidaṁ pattuṁ samattho nāma natthi, api āyasmā sāriputto. Pakativipassako pana",
  "tika-abh08t39:22_12": "sāriputtasadiso bhikkhu khandhādimukhena vipassanaṁ abhinivisitvā dvārārammaṇehi",
  "tika-abh08t39:22_13": "saddhiṁ dvārappavattadhammānaṁ vipassanaṁ ārabhitvā ṭhito sakkuṇeyya tabbisayaṁ udayabbayañāṇaṁ",
  "tika-abh08t39:22_14": "uppādetuṁ, sopi kalāpasammasanavaseneva, no anupadadhammavipassanāvasena. Na hi sāriputtasadiso",
  "tika-abh08t39:22_15": "bhikkhu catutthāruppapariyāpannesu phassādidhammesu vinibbhujitvā visuṁ visuṁ sarūpato",
  "tika-abh08t39:22_16": "gahetvā aniccādivasena sammasituṁ sakkoti. Kevalaṁ pana avinibbhujja ekato gahetvā",
  "tika-abh08t39:22_17": "kalāpato samūhatoyeva sammasituṁ samattho hoti, evaṁ sukhumattenesā vijjati.",
  "tika-abh08t39:23_0": "1038-40.Rūpanti kasiṇarūpasaṅkhātaṁ paṭibhāganimittaṁ. Ākāsanti kasiṇugghāṭimākāsaṁ.",
  "tika-abh08t39:23_1": "Viññāṇanti ākāse pavattaviññāṇaṁ. Tadabhāvakanti tassa ākāse pavattaviññāṇassa abhāvakaṁ.",
  "tika-abh08t39:23_2": "Kamatoti paṭhamāruppaṁ samatikkamitvā hotītiādinā anukkamato. Attanā vuttamatthaṁ",
  "tika-abh08t39:23_3": "aṭṭhakathāvacanaṁ āharitvā sādhento “āha cā”tiādimāha. Idhāti imāsu catūsu arūpasamāpattīsu.",
  "tika-abh08t39:23_4": "Pacchimā pacchimā samāpattiyo hi purimāpurimāhi samāpattīhi supaṇītatarā suṭṭhu paṇītatarā,",
  "tika-abh08t39:23_5": "sundarapaṇītatarāti vā attho. Pāsādatalasāṭikāti catubhūmakapāsādassa heṭṭhimaheṭṭhimato",
  "tika-abh08t39:23_6": "uparūpari savisesā pañca kāmaguṇā, cattāro pāsādatalā ca thūlasaṇhasaṇhatarasaṇhatamasuttehi",
  "tika-abh08t39:23_7": "vihitā āyāmavitthārato samappamāṇā sāṭikā ca.",
  "tika-abh08t39:24": "1042. Rūpārūpabhavaṁ abhibhuyya nibbānaṁ yāti, atha vā nīvaraṇe abhibhuyya rūpārūpabhavaṁ yātīti attho.",
  "tika-abh08t39:25": "Iti abhidhammatthavikāsiniyā nāma",
  "tika-abh08t39:26": "Abhidhammāvatārasaṁvaṇṇanāya",
  "tika-abh08t39:27": "Arūpāvacarasamādhibhāvanāniddesavaṇṇanā niṭṭhitā."
}