{
  "anya-e0812n4:0": "5. Bhāvāvabodhapariccheda",
  "anya-e0812n4:1": "338.",
  "anya-e0812n4:2": "Paṭibhānavatā loka-vohāra’manusārinā;",
  "anya-e0812n4:3": "Tato’cityasamullāsa-vedinā kavinā paraṁ.",
  "anya-e0812n4:4_0": "338. Tadeva yathāpaṭiññātamalaṅkāravibhāgaṁ bodhetvā sampati rasavantālaṅkārappasaṅgenādhigataṁ",
  "anya-e0812n4:4_1": "rasaṁ sakala saṁsāradukkhanissa raṇekanimittavimuttirasekarasavisuddhasaddhammāgamaviggāhasappīṇanoṇatamatīnaṁ",
  "anya-e0812n4:4_2": "paramasaddhālūnamanadhigatattepi lakkhaṇamattena lokavohārakosallamattapariggahāya",
  "anya-e0812n4:4_3": "kiñcimattamupadisituṁ na sākallena “paṭibhānavatā”tiādimāha. Paṭibhānaṁ taṁtaṁṭhānānurūpappavattā",
  "anya-e0812n4:4_4": "paññā. Sā hi sarasaracanāyaccantopakārikā, tatova kabbaṁ “paṭibhāna”nti vuccati.",
  "anya-e0812n4:4_5": "Tenāha “paṭibhānavatā”ti. Kavinā lokavohārānugantabbo. Yo hi sakalaṁ lokavohāraṁ",
  "anya-e0812n4:4_6": "nānusarati, so kaviyeva na hoti. Tenāha “lokavohāramanusārinā”ti. Yato ocityaṁ nāma",
  "anya-e0812n4:4_7": "kavīnaṁ paramaṁ rahassaṁ lokavohārepi ucitaññūyeva pasaṁsīyate, samucitalokavohārānusāreneva",
  "anya-e0812n4:4_8": "ca vakkhamānānukkamena viracitā racanā sacetanānaṁ rasassādāya sampajjate, tasmā",
  "anya-e0812n4:4_9": "ocitye samullasattaṁ dittaṁ phuṭameva bandhanaṁ kātuṁ vaṭṭati. Tatovaccantamocityasamullāsavedinā",
  "anya-e0812n4:4_10": "kavinā bhavitabbaṁ. Tenāha “paraṁ ocityasamullāsavedinā”ti. Sabbañcetaṁ “kavinā”ti",
  "anya-e0812n4:4_11": "ettha visesanaṁ, “kavinā”ti cetaṁ “nibandhā”ti ettha avutto kattā.",
  "anya-e0812n4:5_0": "338. Evaṁ yathāpaṭiññātānamalaṅkārānaṁ dassanāvasare rasavantālaṅkārappasaṅgenādhigatanavavidhasiṅgārādirase",
  "anya-e0812n4:5_1": "sakalasaṁsāradukkhanissaraṇaasahāyakaraṇabhūtavimuttirasena ekarasabhūte atipaṇīte",
  "anya-e0812n4:5_2": "saddhammāmataraseyeva luddhānaṁ saddhābāhullasuddhasaṁyamānaṁ vimukhepi lakkhaṇamattapariññāṇena",
  "anya-e0812n4:5_3": "lokavohāresu asammohatthaṁ saṅkhepena dassetukāmo idāni “paṭibhānavatā”iccādimāha.",
  "anya-e0812n4:5_4": "Paṭibhānavatā sarasaracanāya accantopakāraṭṭhānocitapaññāvisesavatā lokavohāramanusārinā",
  "anya-e0812n4:5_5": "sakalaloke vohārānurūpamanugatena tato yasmā ocityaṁ nāma hadayato abahi kātabbaṁ,",
  "anya-e0812n4:5_6": "rahassamiva bandhato viyojanīyaṁ na hoti. Tasmā paramatisayena ocityasamullāsavedinā",
  "anya-e0812n4:5_7": "ucitabhāvena vattumicchitatthassa uddīpanasseva anurūpappakārena iṭṭhatthassa samullāsanaṁ",
  "anya-e0812n4:5_8": "dittiṁ jānantena kavinā bandhakārakena nibandhāti sambandho. Paṭibhā paṭibhānanti",
  "anya-e0812n4:5_9": "paññāyetaṁ nāmaṁ, tato jātakabbassapi paṭibhāti vuccamānattā ayaṁ paññāviseso racanāya",
  "anya-e0812n4:5_10": "accantopakāroti ñātabbo. Paṭibhānamassatthīti ca, lokassa vohāroti ca, taṁ anugacchati",
  "anya-e0812n4:5_11": "sīlenāti ca, ocityena samullāsoti ca, taṁ vijānāti sīlenāti ca viggaho.",
  "anya-e0812n4:6": "339.",
  "anya-e0812n4:7": "Ṭhāyīsambandhino bhāva-vibhāvā sānubhāvakā;",
  "anya-e0812n4:8": "Sampajjanti nibandhā te, rasassādāya sādhunaṁ.",
  "anya-e0812n4:9_0": "339.“Ṭhāyi”ccādi. Ṭhāyino vakkhamānaratyādayo tehi saha sambandho vibhāvādīhi yoge",
  "anya-e0812n4:9_1": "ratyādīnamassādiyattamānīyamānattā etesamatthīti ṭhāyīsambandhino. Saha anubhāvehi",
  "anya-e0812n4:9_2": "vakkhamānalakkhaṇehīti sānubhāvakā, bhāvo vibhāvo ca, vakkhamāno bhāvena bhāvābhāsopi",
  "anya-e0812n4:9_3": "imināva saṅgahito, rasassādāya sampajjantīti sambandho.",
  "anya-e0812n4:10_0": "339.“Ṭhāyi”ccādi. Ṭhāyīsambandhino ṭhāyīpadena, tena vāccaratihāsādiatthena vā sambandhupagatā",
  "anya-e0812n4:10_1": "sānubhāvakā vakkhamānānubhāvehi saha pavattā bhāvavibhāvā vakkhamānabhāvavibhāvā",
  "anya-e0812n4:10_2": "nibandhā vuttaguṇopetakavinā bandhitā ekattha āharitvā dassitā sādhunaṁ issādidosarahitānaṁ",
  "anya-e0812n4:10_3": "sajjanānaṁ rasassādāya siṅgārādivakkhamānarasassa assādanatthaṁ sampajjanti pavattantīti.",
  "anya-e0812n4:10_4": "Imāya gāthāya ṭhāyībhāvo byabhicārībhāvo kevalabhāvo vibhāvo anubhāvo raso ceti ime",
  "anya-e0812n4:10_5": "uddiṭṭhā bhavanti, kathanti ce? Bhāvavibhāvānaṁ “ṭhāyīsambandhino”ti visesanaṁ bhavati,",
  "anya-e0812n4:10_6": "tena bhāvassa ṭhāyī ca so bhāvo ceti ca ṭhāyīpadena sambandhattā ṭhāyībhāvo ca, puna",
  "anya-e0812n4:10_7": "byabhicārībhāve sati “ṭhāyībhāvo”ti imassa sādhakattā imasseva ṭhāyībhāvapadassa",
  "anya-e0812n4:10_8": "payogasāmatthiyena gammamāno byabhicārībhāvo ca, puna ṭhāyīpadena samāsamakatvā visuṁ",
  "anya-e0812n4:10_9": "dassitabhāvasaddasutiyā ṭhāyībhāvabyabhicārībhāvehi añño bhāvo ca, tathā eva ṭhāyīpadena",
  "anya-e0812n4:10_10": "vāccaratihāsādiatthassa uppattiuddīpanadvayaṁ vibhūtaṁ katvā sajjetvā ṭhitattā tehi",
  "anya-e0812n4:10_11": "ratihāsādīhi atthehi sambandhino ālambaṇauddīpanasaṅkhatavividhavibhāvā ca, evameva",
  "anya-e0812n4:10_12": "sānubhāvakapadena samāyogena dassitānubhāvo ca, “rasassādāyā”ti iminā niddiṭṭharaso",
  "anya-e0812n4:10_13": "cāti evamime ṭhāyībhāvādayo uddiṭṭhā honti. Ṭhāyinā saha sambandhoti ca, so etesamatthīti",
  "anya-e0812n4:10_14": "ca, bhāvo ca vibhāvo ceti ca, saha anubhāvehi vattantīti ca, rasassa assādoti ca vākyaṁ.",
  "anya-e0812n4:11": "Bhāvaadhippāya",
  "anya-e0812n4:12": "340.",
  "anya-e0812n4:13": "Cittavuttivisesā tu, bhāvayanti rase yato;",
  "anya-e0812n4:14": "Ratyādayo tato bhāva-saddena parikittitā.",
  "anya-e0812n4:15_0": "340. Idāni yathāuddiṭṭhesu ṭhāyādīhi bhāvavibhāvānubhāvarasesu paṭhamaṁ bhāvaṁ vibhāvetuṁ",
  "anya-e0812n4:15_1": "bhāvasaddamanvatthayati “citta”iccādinā. Cittassa vuttiyo ramaṇahasanādiākārena pavattiyo,",
  "anya-e0812n4:15_2": "tāva visesā visiṭṭhasabhāvatthāti cittavuttivisesā. Ratyādayo ṭhāyībyabhicārīsāttikā.",
  "anya-e0812n4:15_3": "Tusaddo visese. Yato rase siṅgārādayo bhāvayanti nipphādenti. Tato bhāvasaddena parikittitā",
  "anya-e0812n4:15_4": "bharatādīhi kathitā. Ettha hi ṇyanto bhūdhātu karaṇe vattate. Yato cāyaṁ na kevalaṁ",
  "anya-e0812n4:15_5": "karaṇeyeva vattate, atha kho byāpane, paṭipādane ca, tasmāssa paṭibhānaṁ cittaṁ bhāvayanti",
  "anya-e0812n4:15_6": "byāpenti. Atha vā kavino lokaṭṭhitiñāṇalakkhaṇaṁ adhippāyaṁ bhāvayanti paṭipādentīti",
  "anya-e0812n4:15_7": "bhāvāti evamettha attho daṭṭhabbo.",
  "anya-e0812n4:16_0": "340. Idāni uddiṭṭhesu ṭhāyībhāvādīsu ṭhāyīādīnaṁ ṭhāyībhāvādīnaṁ (ka.) tiṇṇaṁ sādhāraṇo",
  "anya-e0812n4:16_1": "bhāvo nāma esoti dassento anvatthavasena dasseti “citta”iccādi. Cittavuttivisesā",
  "anya-e0812n4:16_2": "tu cittassa uttari vakkhamānārammaṇahasanasocanādīhi, nibbedādīhi, thambhādīhi ca",
  "anya-e0812n4:16_3": "ākārehi pavattisaṅkhātā aññamaññaṁ asaṅkarākārasaṅkhātā visesā pana ṭhāyībyabhicārīsāttikā",
  "anya-e0812n4:16_4": "yato yasmā rase siṅgārādirase bhāvayanti nipphādenti karonti. No ce, rase siṅgārādirasavisaye",
  "anya-e0812n4:16_5": "paṇḍitānaṁ cittaṁ bhāvayanti byāpanaṁ karonti. No ce, tasmiṁyeva rasavisaye kavino",
  "anya-e0812n4:16_6": "lokasabhāvaṁ visayaṁ katvā pavattañāṇalakkhaṇaṁ adhippāyaṁ bhāvayanti paṭipādanaṁ",
  "anya-e0812n4:16_7": "karonti. Tato bhāvasaddena hetukattari nipphannena ratyādayo ratihāsādayo parikittitā",
  "anya-e0812n4:16_8": "bharatādīhi vuttā hontīti. “Ratyādayo”ti ettha ādisaddena hāsādayo ṭhāyībhāvā ca,",
  "anya-e0812n4:16_9": "nibbedādayo byabhicārībhāvā ca, thambhapalayādayo sāttikabhāvā ca saṅgahitāti daṭṭhabbā.",
  "anya-e0812n4:16_10": "Cittassa vuttiyoti ca, tā eva visesāti ca, bhāvo iti saddoti ca vākyaṁ.",
  "anya-e0812n4:17": "Ṭhāyībhāvaadhippāya",
  "anya-e0812n4:18": "341.",
  "anya-e0812n4:19": "Virodhinā’ññabhāvena,",
  "anya-e0812n4:20": "Yo bhāvo na tirohito;",
  "anya-e0812n4:21": "Sīlena tiṭṭhati’cce’so,",
  "anya-e0812n4:22": "Ṭhāyībhāvoti saddito.",
  "anya-e0812n4:23_0": "341. Ṭhāyādike tividhe bhāve kamenāha “virodhinā”iccādinā. Virodhinā aññena jigucchādinā",
  "anya-e0812n4:23_1": "bhāvena yo bhāvo ratyādiko na tirohito nacchādito, eso bhāvo anucchijjamānattā eva",
  "anya-e0812n4:23_2": "tiṭṭhati sīlenāti, ṭhāyī eva bhāvoti ṭhāyībhāvoti saddito kathito. Yo bhāvādīhi ālokitassādaṁ",
  "anya-e0812n4:23_3": "nīto samānīto, so sāmājikehi assādiyamānattā rasoti vuccati. Vakkhati hi “savibhāva”iccādi.",
  "anya-e0812n4:24_0": "341. Idāni ṭhāyīādike tividhabhāve kamena niddisati “virodhi”iccādinā. Virodhinā",
  "anya-e0812n4:24_1": "aññabhāvena ratihāsādīnaṁ viruddhena jigucchādinā aññabhāvena yo bhāvo ratihāsādiko",
  "anya-e0812n4:24_2": "tirohito na byavahito na hoti, eso viruddhabhāvena abyavahito bhāvo tiṭṭhati sīlenāti",
  "anya-e0812n4:24_3": "iminā atthena ṭhāyī nāma hotīti katvā ṭhāyībhāvoti saddito kathitoti. Yo vibhāvānubhāvādīhi",
  "anya-e0812n4:24_4": "assādanīyattaṁ pāpito sabbhehi assādanīyattā rasoti vuccati, so ṭhāyī nāmāti vuccati.",
  "anya-e0812n4:24_5": "Añño ca so bhāvo ceti ca, tiro kayiritthāti ca, ṭhāyī ca so bhāvo ceti ca viggaho.",
  "anya-e0812n4:25": "Ṭhāyībhāvappabhedauddesa",
  "anya-e0812n4:26": "342.",
  "anya-e0812n4:27": "Ratihāsā ca soko ca,",
  "anya-e0812n4:28": "Kodhussāhabhaya’mpi ca;",
  "anya-e0812n4:29": "Jigucchāvimhayā ceva,",
  "anya-e0812n4:30": "Samo ca nava ṭhāyino.",
  "anya-e0812n4:31_0": "342. Ratyādīnaṁ navannameva ṭhāyitvaṁ sambhavatītyāha “rati”ccādi. Samo ceti evaṁ",
  "anya-e0812n4:31_1": "ṭhāyino navāti yojanā. Navevete sakasakavibhāvānubhāvehi samullāsitā visumpi bandhitabbā",
  "anya-e0812n4:31_2": "kavinā, abhinetabbā ca naṭena, tathā sesabhāvāpi. Tattha yadi panāyaṁ rati asesaitthipurisaguṇayuttānaṁ",
  "anya-e0812n4:31_3": "itthipurisānaṁ aññamaññaṁ janitā, candādīhi uddīpanavibhāvehi uddīpitā, ussukkatādibādhakehi",
  "anya-e0812n4:31_4": "anubhāvehi paripositā, sakasakānubhāvasāmatthiyā patīyamānehi anekarūpehi byabhicārīhi",
  "anya-e0812n4:31_5": "cittatā siyā, tadā tu ṭhāyī rati naṭābhinayena, subandhasavanena vā sabbhehi assādiyamānā",
  "anya-e0812n4:31_6": "siṅgārarasattamāpajjate. Evaṁ yathāyogaṁ hāsādiṭhāyībhāvānaṁ hassarasādibhāvāpajjane yuttiṁ samanneyya.",
  "anya-e0812n4:32_0": "342. Ṭhāyībhāvo nāma ratyādayo naveveti dassetuṁ “ratihāsā”tiādimāha. Ratihāsā ca",
  "anya-e0812n4:32_1": "soko ca kodhussāhabhayampi ca jigucchāvimhayā ceva samo santaguṇo cāti evaṁ ṭhāyino",
  "anya-e0812n4:32_2": "nava honti. Imesaṁ ratyādīnaṁ navannaṁ sarūpakathanaṁ “siṅgārahassakaruṇā”tiādikāya",
  "anya-e0812n4:32_3": "uddesagāthāya anantare niddese pākaṭo hoti. Rati ca hāso cāti ca, kodho ca ussāho",
  "anya-e0812n4:32_4": "ca bhayañceti ca, jigucchā ca vimhayā ceti ca vākyaṁ. Ime nava ca evaṁ byabhicārībhāvasāttikābhāvo",
  "anya-e0812n4:32_5": "ceti ime yathāsakamanurūpavibhāvānubhāvehi dittaṁ katvā paccekaṁ kavinā bandhitabbā,",
  "anya-e0812n4:32_6": "naṭena gahetvā dassitabbā ca. Imesu tividhabhāvesu ayaṁ rati asesapumitthiguṇehi",
  "anya-e0812n4:32_7": "yuttehi naranārīhi aññamaññaṁ uppāditā, candādīhi uddīpanavibhāvehi uddīpitā, ussāhādipakāsakakāyikavācasikapayogasaṅkhātānubhāvena",
  "anya-e0812n4:32_8": "positā, sakasakānubhāvasāmatthiyehi gammamānānekappakārabyabhicārībhāvehi vicittakatā",
  "anya-e0812n4:32_9": "hoti. Īdisā’yaṁ rati naṭassa abhinayena ca pasatthabandhasavanena ca sabbhehi assādiyamānasiṅgārādirasattaṁ",
  "anya-e0812n4:32_10": "pāpuṇātīti viññātabbā. Hāsādīnaṁ sesaṭhāyībhāvānaṁ hassarasādibhāvāpattiyaṁ yutti",
  "anya-e0812n4:32_11": "evaṁ yathārahaṁ veditabbāti.",
  "anya-e0812n4:33": "Byabhicārībhāvaadhippāya",
  "anya-e0812n4:34": "343.",
  "anya-e0812n4:35": "Tirobhāvāvibhāvādi-",
  "anya-e0812n4:36": "Visesenā’bhimukhyato;",
  "anya-e0812n4:37": "Yete caranti sīlena,",
  "anya-e0812n4:38": "Te honti byabhicārino.",
  "anya-e0812n4:39_0": "343. Byabhicārino āha “tirobhāva”iccādinā. Tirobhāvo ṭhāyīnaṁ ekassāpi bhāvassa nibbedādino",
  "anya-e0812n4:39_1": "aciraṭṭhāyitā ca āvibhāvo pākaṭatā ca nānārasanissayattā te ādayo yassa. Ādisaddena",
  "anya-e0812n4:39_2": "ṭhāyīdhammassa sukhadukkhādirūpassa gahaṇaṁ, sova viseso, tena. Ṭhāyīdhammassa sukhadukkharūpassa",
  "anya-e0812n4:39_3": "gahaṇaṁ, attano dhammassa sukhadukkharūpassa ṭhāyini samāropanañcābhimukhyaṁ. Tathā",
  "anya-e0812n4:39_4": "hi ratiyaṁ parisamo sukhānuviddho bhavati, soke dukkhānuviddho. Ratiyaṁ sukhasabhāvāpi",
  "anya-e0812n4:39_5": "gilānippabhutayo byabhicārino sakammaṁ dukkhamimaṁ samāropayanteva. Tato tena abhimukhabhāvena",
  "anya-e0812n4:39_6": "ye ete bhāvā sīlena caranti pavattanti, te byabhicārino hontīti.",
  "anya-e0812n4:40_0": "343. Idāni uddesakkamena byabhicārībhāve lakkhaṇato dasseti “tirobhāvā”iccādinā.",
  "anya-e0812n4:40_1": "Tirobhāvāvibhāvādivisesena byabhicārībhāvānaṁ attano anekarasaṁ nissāya pavattattā,",
  "anya-e0812n4:40_2": "lokassa bhinnarucikattā ca kismiñci ṭhāyībhāve byabhicārībhāvānamattano guṇassa līnattañca",
  "anya-e0812n4:40_3": "kismiñci tasseva guṇassa pākaṭattañcātiādikena visesena abhimukhyato ṭhāyībhāvānaṁ",
  "anya-e0812n4:40_4": "sukhadukkharūpaṁ attani ca attano sukhadukkharūpaṁ ṭhāyībhāvesu ca āropanasaṅkhātena",
  "anya-e0812n4:40_5": "abhimukhabhāvena yete bhāvā sīlena caranti pakatiyā pavattanti, te bhāvā byabhicārino",
  "anya-e0812n4:40_6": "nāma hontīti. Evameva evarūpā (ka.) pīḷā sarūpena eko parisamasaṅkhatabyabhicārībhāvo",
  "anya-e0812n4:40_7": "ratiyaṁ saguṇena līno sukhānuviddho hutvā, soke saguṇena pākaṭo dukkhānuviddho ca",
  "anya-e0812n4:40_8": "hutvā pavattate. Evameva sukhasabhāvaratiyaṁ gilānādayo byabhicārino sakiyaṁ dukkhasarūpaṁ",
  "anya-e0812n4:40_9": "āropentīti katvā tirobhāvavibhāvādivisesena abhimukhaṁ pavattanti. Tirobhavanamiti",
  "anya-e0812n4:40_10": "ca, āvibhavanamiti ca, tirobhāvo ca āvibhāvo ceti ca, te ādayo yassa ṭhāyībhāvesu",
  "anya-e0812n4:40_11": "vijjamānānaṁ sukhadukkhasabhāvānaṁ attani āropanasseti ca, soyeva visesoti ca, abhimukhānaṁ",
  "anya-e0812n4:40_12": "bhāvoti ca viggaho. Byabhicārīpade visaddo visesatthe abhisaddo abhimukhabhāve vattati.",
  "anya-e0812n4:41": "Byabhicārībhāvappabheda",
  "anya-e0812n4:42": "344.",
  "anya-e0812n4:43": "Nibbedo takkasaṅkā sama-",
  "anya-e0812n4:44": "Dhitijaḷatā dīnatuggālasattaṁ,",
  "anya-e0812n4:45": "Suttaṁ tāso gilānu’ssukaharisa-",
  "anya-e0812n4:46": "Satissāvisādābahitthā.",
  "anya-e0812n4:47": "Cintā gabbā’pamāro’marisamada-",
  "anya-e0812n4:48": "Matummādamohā vibodho,",
  "anya-e0812n4:49": "Niddāvegā sabiḷaṁ maraṇa-",
  "anya-e0812n4:50": "Sacapalābyādhi tettiṁsame’te.",
  "anya-e0812n4:51_0": "344. Te dasseti “nibbedo”iccādinā. Dīnatuggālasattanti dīnatā ca uggatañca ālasattañca,",
  "anya-e0812n4:51_1": "gilāni ussukaiti ussukkaṁ. Capalaiti cāpallaṁ, saha capalena sacapalo, so cāyaṁ byādhi",
  "anya-e0812n4:51_2": "ca, maraṇañca sacapalabyādhi ca samāhāre. Tañca saha biḷāya vattatīti sabiḷanti ete",
  "anya-e0812n4:51_3": "yathāvuttabyabhicārībhāvā tettiṁsa hontīti. Ussāhavatā vīraraso taṁvaseneva assādīyati.",
  "anya-e0812n4:51_4": "Bhīrunā tu sova bhayānakarasavaseneti lokasabhāvassa anekattā tadatthamete byabhicārino",
  "anya-e0812n4:51_5": "ekekassarasassa bahavo vaṇṇanīyā, yato taṁvaṇṇanādvārena sabbopi tesu kiñci assādetīti.",
  "anya-e0812n4:51_6": "Tattha yasmā pana māraṇopagataveridassanamekameva taṅkhaṇeyeva bhinnaṁ pakativasena",
  "anya-e0812n4:51_7": "bhīruno bhayassa hetu, saṅgāmalolassa tu ussāhanimittaṁ siyā. Tathā naṭena kataṁ",
  "anya-e0812n4:51_8": "vikatamābharaṇaṁ kriyāvā nīcapakatīnaṁ ṭhāyino hāsassa hetu, gambhīrapakatīnaṁ byabhicārino",
  "anya-e0812n4:51_9": "hāsassa, tasmā bhāve vaṇṇayatā kavinā bhāvā tathā vaṇṇanīyā, yathocityapariposo siyā.",
  "anya-e0812n4:51_10": "Ocityabhaṅgo tu mahatā vāyāmena pariharitabbo.",
  "anya-e0812n4:52": "Tesu nibbedo attāvamānanaṁ. Tassa ca itthīnañca nīcānañca dāliddiyaṁ vibhāvo, yogīnaṁ tu tatvasaṁvedanaṁ vibhāvo, assupatanacintādayo ettha anubhāvā.",
  "anya-e0812n4:53": "Takko vitakkanaṁ. Tassa sandeho vibhāvo, sirokampādi anubhāvo.",
  "anya-e0812n4:54": "Saṅkāya viruddhacaraṇaṁ vibhāvo, kampādayo anubhāvo.",
  "anya-e0812n4:55": "Samo khedo. Tattha gatyādi vibhāvo, sedādi anubhāvo.",
  "anya-e0812n4:56": "Dhiti santoso. Ñāṇādi vibhāvo, anubhāvo bhogālolatādi.",
  "anya-e0812n4:57": "Jaḷatā appaṭipatti. Tassā iṭṭhāniṭṭhadassanādi vibhāvo, animisanayanālocanādi anubhāvo.",
  "anya-e0812n4:58": "Dīnatā cetaso anojatā. Tassā vibhāvo duggatatādi, anubhāvo malinavatthatādi.",
  "anya-e0812n4:59": "Uggatā dāruṇattaṁ. Tassā vibhāvo balavāparādhādi, tassa anubhāvo tajjanādi.",
  "anya-e0812n4:60": "Ālasattassa parisamādi vibhāvo, jimhatādi anubhāvo.",
  "anya-e0812n4:61": "Suttassa niddā vibhāvo, tassādādayo anubhāvo.",
  "anya-e0812n4:62": "Tāso cittakkhobho. Vibhāvo assa gajjitādi, kampanādi anubhāvo.",
  "anya-e0812n4:63": "Āyāsapipāsādi vibhāvo gilāniyā, vivaṇṇatādayo anubhāvo.",
  "anya-e0812n4:64": "Kālakkhamatā ussukaṁ. Vibhāvo tassa ramaṇīyadassanicchādi, anubhāvo turitatādi.",
  "anya-e0812n4:65": "Cetopasādo harito. Tatra ussavādi vibhāvo, assusedādayo anubhāvo.",
  "anya-e0812n4:66": "Sadisadassanādi vibhāvo satiyā, anubhāvo bhamusamunnamanādi.",
  "anya-e0812n4:67": "Paresamukkaṁsāsahanatā issā. Tassā dujjanattagabbādayo vibhāvo, dosakathanāvajānanādayo anubhāvo.",
  "anya-e0812n4:68": "Visādo khedo. Vibhāvo tassa āraddhakāriyāsiddhādi, bādhayatāpādi anubhāvo.",
  "anya-e0812n4:69": "Abahitthā kāyasaṁvaraṇaṁ. Tassā vibhāvo lajjādi, anubhāvo’ññavikriyā.",
  "anya-e0812n4:70": "Cintā iṭṭhālābhādīhi, anubhāvo mukulitanayanādi.",
  "anya-e0812n4:71": "Gabbo abhimāno. Vibhāvossa issariyādi, anubhāvo avajānanādi.",
  "anya-e0812n4:72": "Apamāro gāharukkhādīhi gāharukkhapatanādīhi (?), bhūpātādayo ettha anubhāvo.",
  "anya-e0812n4:73": "Amariso akkhamatā. Vibhāvo assāvamānanādi, sirokampanatajjanādayo anubhāvo.",
  "anya-e0812n4:74": "Mado pamādukkaṁso. Tassa vibhāvo pānaṁ, calamānaṅgavacogatihāsādayo anubhāvo.",
  "anya-e0812n4:75": "Mati kaṅkhacchedo. Upadesādi vibhāvo, mukhavikāsādi ettha anubhāvo.",
  "anya-e0812n4:76": "Asamekkhitakāritā ummādo. Tassa vibhāvo sannipātagahaṇādi, aṭṭhānaruditagītahāsādayo anubhāvo.",
  "anya-e0812n4:77": "Moho bhayādīhi, anubhāvo thambhakampādi.",
  "anya-e0812n4:78": "Durācārādīhi biḷaṁ, adhomukhatādi anubhāvo.",
  "anya-e0812n4:79": "Maraṇaṁ vibhāvaanubhāvehi supasiddhaṁ.",
  "anya-e0812n4:80": "Capalatā rāgadosādīhi, sacchandacaraṇādi anubhāvo. Byādhi pākaṭo.",
  "anya-e0812n4:81_0": "Ye vā panaññe idha niddiṭṭhā cittavuttivisesāpi saṁvijjanti sukhumabhedā, tesu keci",
  "anya-e0812n4:81_1": "vuttesvantogadhā honti. Yathā hi icchāsabhāvā sabbe kāmā ratiyaṁ antogadhā, tathā",
  "anya-e0812n4:81_2": "dosappakārā kodhā marisaissādīsvantogadhā, dukkhasabhāvā sokasamabyādhigilāni visādādīsvantogadhā.",
  "anya-e0812n4:81_3": "Pītyādayo sukhasabhāvā hariseti daṭṭhabbaṁ. Tesu bhayā tāso añño, saṅkā tathā amariso.",
  "anya-e0812n4:81_4": "Tasmā issā, tathā gilānito samo, niddāya suttaṁ, ussukā capalatā, tathā mohā palayo",
  "anya-e0812n4:81_5": "vakkhamāno aññoti mantabbaṁ.",
  "anya-e0812n4:82_0": "344. Idāni te byabhicārībhāve sarūpena dasseti “nibbedo”iccādinā. Nibbedo attanindāsaṅkhato",
  "anya-e0812n4:82_1": "ca, takkasaṅkā ca, samadhitijaḷatā parisamo santosalakkhaṇā dhiti jaḷatā ca, dīnatuggālasattaṁ",
  "anya-e0812n4:82_2": "dīnabhāvadāruṇabhāvaalasabhāvā ca, suttaṁ sayanañca, tāso cittakkhobho ca, gilānaparimadditabhāvo",
  "anya-e0812n4:82_3": "ca, ussukaharisasatissāvisādābahitthā ussāhapitisatiissākhedaākārasaṁvarā ca, cintā",
  "anya-e0812n4:82_4": "ca, gabbo abhimāno ca, apamāro ca, amarisamadamatummādamohā akkhantipamādādhikkā",
  "anya-e0812n4:82_5": "kaṅkhacchedaummādamohā ca, vibodho pabodho ca, niddāvegā niddā ca, āvegasaṅkhāto",
  "anya-e0812n4:82_6": "sambhamo ca, sabiḷaṁ lajjāsahitaṁ maraṇasacapalābyādhi maraṇañca cāpalyasahitā byādhi",
  "anya-e0812n4:82_7": "ceti. Ete tettiṁsa byabhicārībhāvā nāma honti. Takko ca saṅkā ceti ca, samo ca dhiti",
  "anya-e0812n4:82_8": "ca jaḷatā ceti ca, dīnatā ca uggo ca alasattañcāti ca, ussukañcahariso ca sati ca",
  "anya-e0812n4:82_9": "issā ca visādo ca abahitthā ceti ca, amariso ca mado ca mati ca ummādo ca moho ceti",
  "anya-e0812n4:82_10": "ca, niddā ca āvego ceti ca, saha biḷāya vattatīti ca, saha capalena cāpalyena vattatīti",
  "anya-e0812n4:82_11": "ca, sacapalo ca so byādhiceti ca, maraṇañca sacapalabyādhi ceti ca vākyaṁ. Maraṇasacapalābyādhīti",
  "anya-e0812n4:82_12": "samāhāradvando. Tasmā “sabiḷa”nti padaṁ etassa visesanaṁ hoti.",
  "anya-e0812n4:83_0": "Lokasabhāvassa anekavidhattā ekoyeva vīraraso ussāhavatā vīrarasākārena assādanīyo",
  "anya-e0812n4:83_1": "hoti, soyeva bhīrunā bhayākārena assādanīyo hoti. Tasmā ekekassa rasassa ime bahū",
  "anya-e0812n4:83_2": "byabhicārino vaṇṇetabbā honti. Evaṁ sati anekādhippāyako loko tesu kiñci assādeti.",
  "anya-e0812n4:83_3": "Evaṁ sati bandho sabbajanassa kanto hoti. Tassaṁ bhāvavaṇṇanāyaṁ yasmā māretumāgacchantānaṁ",
  "anya-e0812n4:83_4": "sattūnaṁ dassanamekameva taṅkhaṇe janādhippāyato bhijjitvā pakatibhīrūnaṁ purisānaṁ",
  "anya-e0812n4:83_5": "bhayassa ca yuddhalolassa ussāhanassa ca kāraṇaṁ hoti. Evaṁ naṭena hasanatthaṁ katavikatamābharaṇañca",
  "anya-e0812n4:83_6": "tādisakiriyā ca uttānapakatikānaṁ purisānaṁ ṭhāyīhāsassa ca gambhīrapakatikānaṁ byabhicārīhāsassa",
  "anya-e0812n4:83_7": "ca hetu bhaveyya. Tasmā bhāve vaṇṇentena kavinā ocityabhaṅgamakatvā sakkaccamocityaṁ",
  "anya-e0812n4:83_8": "sajjetvā bhāvappakāsakāni savibhāvānubhāvakavivacanāni vaṇṇetabbāni. Ettha bhāvāvabodhakavibhāvādīnaṁ",
  "anya-e0812n4:83_9": "jānitabbattā tehi tehi bhāvehi saddhiṁ evaṁ veditabbā.",
  "anya-e0812n4:84_0": "Tesu bhāvesu attāvamānanalakkhaṇo nibbedo. Itthīnaṁ, hīnānaṁ hīnācārānaṁ (ka.) vā",
  "anya-e0812n4:84_1": "uppajjati ce, dāliddiyaṁ ālambaṇavibhāvo nāma, yogīnaṁ ce, tathāvabodho ālambaṇavibhāvo,",
  "anya-e0812n4:84_2": "ettha assupatanacintādikaṁ anubhāvo nāma.",
  "anya-e0812n4:85": "Vitakkassa sandeho uddīpanavibhāvo nāma, sirokampādikaṁ anubhāvo nāma.",
  "anya-e0812n4:86": "Saṅkāya viruddhappavatti uddīpanavibhāvo, kampādiko anubhāvo. Upari “vibhāvo”ti vutte ālambaṇuddīpanesu dvīsu yaṁ yujjati, taṁ gahetabbaṁ.",
  "anya-e0812n4:87": "Khedalakkhaṇassa samassa gamanādikaṁ vibhāvo, sedādi anubhāvo.",
  "anya-e0812n4:88": "Santosalakkhaṇāya dhitiyā ñāṇādi vibhāvo, bhogesu alolabhāvādi anubhāvo.",
  "anya-e0812n4:89": "Ayoggatālakkhaṇāya jaḷatāya iṭṭhāniṭṭhānaṁ ajānanādi vibhāvo, vivaṭanayanehi abhimukhavilokanatādi anubhāvo.",
  "anya-e0812n4:90": "Cittassanittejalakkhaṇāya dīnatāya duggatatādi vibhāvo, malinavatthatādi anubhāvo.",
  "anya-e0812n4:91": "Dāruṇatālakkhaṇassa uggabhāvassātisayāparādhādi vibhāvo, tajjanādi anubhāvo.",
  "anya-e0812n4:92": "Alasattassa aṭṭhānaparisamādi vibhāvo, vaṅkikabhāvo anubhāvo.",
  "anya-e0812n4:93": "Sayanasaṅkhātassa suttassa niddādi vibhāvo, assādādi anubhāvo. Ettha assādanaṁ nāma seyyasukhapassasukhādikaṁ.",
  "anya-e0812n4:94": "Cittakkhobhasaṅkhātassa tāsassa gajjitādi vibhāvo, gajjitaṁ nāma bhayajanakavacanaṁ. Kopena kampanā anubhāvo.",
  "anya-e0812n4:95": "Pīḷāsaṅkhātassa gilānassa āyāsapipāsādi vibhāvo, dubbaṇṇatādi anubhāvo.",
  "anya-e0812n4:96": "Anurūpakālassa anolokanassa ussukkassa rammavatthudassanicchādi vibhāvo, turitatādi anubhāvo.",
  "anya-e0812n4:97": "Cetopasādalakkhaṇassa harisassa maṅgalakīḷādi vibhāvo, santosavacanādi anubhāvo.",
  "anya-e0812n4:98": "Saraṇalakkhaṇāya satiyā saññāṇadassanādi vibhāvo, bhamukkhepādi anubhāvo.",
  "anya-e0812n4:99": "Parasampattiasahanalakkhaṇāya issāya dujjanabhāvagabbādi vibhāvo, dosakathanāvajānanādi anubhavo.",
  "anya-e0812n4:100": "Khedalakkhaṇassa visādassa āraddhakāriyāsiddhikāriyabyāpattiādi vibhāvo, manosantāpādi anubhāvo.",
  "anya-e0812n4:101": "Ākārasaṁvaraṇalakkhaṇāya, rasasabhāvapaṭicchādanalakkhaṇāya vā abahitthayalajjādi vibhāvo, tadaññakriyākaraṇaṁ, adhomukhakaraṇaṁ, pādehi bhūmikhaṇanantiādi anubhāvo.",
  "anya-e0812n4:102": "Cintāya iṭṭhatthālābhādī vibhāvo, makulitanayanādi adhokhittacakkhādi vā anubhāvo.",
  "anya-e0812n4:103": "Gabbassa issariyādi vibhāvo, avajānanādi anubhāvo.",
  "anya-e0812n4:104": "Apamārassa yakkhapīḷādi vibhāvo, bhūmipatanādayo anubhāvo.",
  "anya-e0812n4:105": "Akkhamalakkhaṇassa amarisassa avamānanādi vibhāvo, sirokampanatajjanādi anubhāvo.",
  "anya-e0812n4:106": "Pamādādhikkalakkhaṇassa madassa santosapānaṁ vibhāvo, kampamānahatthapādavacanagamanahāsādī anubhāvo.",
  "anya-e0812n4:107": "Kaṅkhācchedanalakkhaṇāya matiyā upadesādi vibhāvo, mukhasantosādi anubhāvo.",
  "anya-e0812n4:108": "Anupaparikkhakāritālakkhaṇassa ummādassa sannipātajjarayakkhādi vibhāvo, akāraṇarodanahasanādi anubhāvo.",
  "anya-e0812n4:109": "Muyhanalakkhaṇassa mohassa adhikabhayādi vibhāvo, sabhāvānavabodhanādi anubhāvo.",
  "anya-e0812n4:110": "Niddāpagamasaṅkhātassa vibodhassa kālapariṇāmādi ālokasaraṇādi vā vibhāvo, akkhimaddanādi anubhāvo.",
  "anya-e0812n4:111": "Manosampīḷanalakkhaṇāya niddāya kassaci acintanaakaraṇādi vibhāvo, akkhipidahanādi anubhāvo.",
  "anya-e0812n4:112": "Bhayāgamanalakkhaṇassa āvegassa paccatthikadassanādi vibhāvo, utrāsakampādi anubhāvo.",
  "anya-e0812n4:113": "Lajjālakkhaṇāya biḷāya durācārādi vibhāvo, adhomukhatādi anubhāvo.",
  "anya-e0812n4:114": "Maraṇassa satthapahārarogādi vibhāvo, mukhavikārādi anubhāvo.",
  "anya-e0812n4:115": "Cāpallassa rāgadosādi vibhāvo, attano sacchandacaraṇādi anubhāvo.",
  "anya-e0812n4:116": "Byādhiyā vātapittādīnaṁ ussadabhāvādi vibhāvo, nitthunanādi anubhāvo.",
  "anya-e0812n4:117_0": "Imasmiṁ subodhālaṅkāre adassitasukhumabhedā aññāpi cittavuttivisesā santi, tesu icchāsabhāvā",
  "anya-e0812n4:117_1": "sabbe bhedā kāmaratiyañca, dosapakārā kodhaamarisaissādīsu ca, dukkhasabhāvā sokasamabyādhigilānavisādādīsu",
  "anya-e0812n4:117_2": "ca, pitiādayo harise ca antogadhāti veditabbā. Evaṁ samānānaṁ saṅgahe satipi tāsato",
  "anya-e0812n4:117_3": "bhayassa ca, saṅkāya amarissa ca, amarisato issāya ca, gilānato samassa ca, niddāya",
  "anya-e0812n4:117_4": "suttassa ca, ussukkato capalatāya ca, mohato vakkhamānapalayassa ca pākaṭavisesena",
  "anya-e0812n4:117_5": "aññathā visuṁ visuṁ dassitanti daṭṭhabbaṁ.",
  "anya-e0812n4:118": "Sāttikabhāvaadhippāya",
  "anya-e0812n4:119": "345.",
  "anya-e0812n4:120": "Samāhitattappabhavaṁ, sattaṁ teno’papāditā;",
  "anya-e0812n4:121": "Sāttikā’pya’nubhāvatte, visuṁ bhāvābhavanti te.",
  "anya-e0812n4:122_0": "345. Sāttike vadati “samāhite”ccādinā. Samāhito ekaggatābhāvāpādanena katasamādhāno",
  "anya-e0812n4:122_1": "attā cittaṁ tato pabhavaṁ uppannaṁ yaṁ, taṁ sattaṁ nāma. Tena sattena upapāditā nibbattitā",
  "anya-e0812n4:122_2": "thambhādayo sāttikā vuccante. Te ca puna anubhāvāpi bhavanti thambhādibhāvasaṁsūcanasabhāvavikārarūpattā.",
  "anya-e0812n4:122_3": "Tañca “cittavuttivisesattā”iccādinā vakkhati. Tenāha “anubhāvattepī”ti. Evaṁ satyapi",
  "anya-e0812n4:122_4": "te sāttikā visuṁ puthageva bhāvā bhavanti, vuttanayena cittabhavattavirūpattā tesanti.",
  "anya-e0812n4:123_0": "345. Idāni uddesakkamenādhigatakevalabhāvasaṅkhātaṁ sāttikābhāvaṁ dasseti “samāhita”iccādinā.",
  "anya-e0812n4:123_1": "Samāhitattappabhavaṁ ekaggatābhāvāpādanena katasamādhānacittato sambhūtaṁ sattaṁ",
  "anya-e0812n4:123_2": "nāma hoti. Tena lābhālābhādīsu ekākārassa hetunā thirabhāvena upapāditā nipphāditā",
  "anya-e0812n4:123_3": "thambhādayo sāttikā nāma bhavanti. Te sāttikā anubhāvattepi cittākārasaṅkhātathambhādipakāsanasabhāvavikārasarūpattā",
  "anya-e0812n4:123_4": "attano anubhāvatte satipi visuṁ bhāvā bhavanti yathāvutta “cittavuttivisesā tu, bhāvayanti",
  "anya-e0812n4:123_5": "rase yato”tiādinā bhāvā nāma hontīti. Ime sāttikābhāvānubhāvavasena duvidhā honti.",
  "anya-e0812n4:123_6": "Samāhito ca so attā ceti ca, tato pabhavamiti ca, santo upasanto ca so attā ceti",
  "anya-e0812n4:123_7": "ca, sattato bhavantīti ca, sattena uppāditāti ca, anubhāvānaṁ bhāvoti ca vākyaṁ.",
  "anya-e0812n4:123_8": "Apīti anuggahatthe nipāto.",
  "anya-e0812n4:124": "Sāttikabhāvappabheda",
  "anya-e0812n4:125": "346.",
  "anya-e0812n4:126": "Thambho palayaromañcā,",
  "anya-e0812n4:127": "Tathā sedassuvepathu;",
  "anya-e0812n4:128": "Vevaṇṇiyaṁ vissaratā,",
  "anya-e0812n4:129": "Bhāvā’ṭṭhe’te tu sāttikā.",
  "anya-e0812n4:130": "346. Te dasseti “thambho”iccādinā. Ettha thambho avissarakāyacittatā. Palayo assāsapassāsamattāvaseso suttāvatthāsabhāvo niddāpabhavo. Subyattalakkhaṇā sesā.",
  "anya-e0812n4:131_0": "346. Idāni sāttike dasseti “thambho”iccādinā. Thambho kāyacittānaṁ avisarabhāvasaṅkhāto",
  "anya-e0812n4:131_1": "ca palayaromañcā niddāya uppajjamānaassāsapassāsamattātirittasuttāvatthā ca pasādādisambhavo",
  "anya-e0812n4:131_2": "romuggamo ca tathā evaṁ sedassuvepathu ca bhayādīhi uppajjamānadāho ca santosādīhi",
  "anya-e0812n4:131_3": "uppajjamānaassu ca kampā ca vevaṇṇiyaṁ virūpatā ca vissaratā virūpasaddatā cāti ete",
  "anya-e0812n4:131_4": "aṭṭha sāttikā bhāvā nāma honti. Romānaṁ añco uggamoti ca, palayo ca romañco ceti",
  "anya-e0812n4:131_5": "ca, vepanaṁ kampanamiti ca, sedo ca assu ca vepathu cāti ca, virūpo vaṇṇo asseti",
  "anya-e0812n4:131_6": "ca, tassa bhāvoti ca, virūpo saro asseti ca, tassa bhāvoti ca vākyaṁ.",
  "anya-e0812n4:132": "347.",
  "anya-e0812n4:133": "Yadā ratyādayo bhāvā,",
  "anya-e0812n4:134": "Ṭhitisīlā na honti ce;",
  "anya-e0812n4:135": "Tadā sabbepi te bhāvā,",
  "anya-e0812n4:136": "Bhavanti byabhicārino.",
  "anya-e0812n4:137": "347. Na kevalaṁ vuttāyeva byabhicārino, ratyādayopīti āha “yadā”iccādi. Bhavanti byabhicārinoti yathāyogaṁ yathāsambandhaṁ byabhicārino hontīti attho. Sesaṁ subodhaṁ.",
  "anya-e0812n4:138_0": "347. Idāni nibbedādayo viya ratihāsādayopi kismiñci kāle byabhicārinopi hontīti dasseti",
  "anya-e0812n4:138_1": "“yadā” iccādinā. Ratyādayo ratihāsādayo bhāvā nava ṭhāyībhāvā yadā ṭhitisīlā na honti",
  "anya-e0812n4:138_2": "ce virodhīhi tehi tehi bhāvantarehi byavahitattā sabhāvato ṭhitisabhāvā yadi na honti,",
  "anya-e0812n4:138_3": "tadā te bhāvā ratyādayo sabbepi byabhicārino bhavantīti. Yathāsakaṁ byabhicāritānurūpavibhāvānubhāvānaṁ",
  "anya-e0812n4:138_4": "yogānurūpena byabhicārībhāvā honti. Ratiādi yesaṁ hāsādīnamiti ca, ṭhiti sīlaṁ yesaṁ",
  "anya-e0812n4:138_5": "ratyādīnamiti ca viggaho.",
  "anya-e0812n4:139": "348.",
  "anya-e0812n4:140": "Vibhāvo kāraṇaṁ tesu’-",
  "anya-e0812n4:141": "Ppattiyu’ddīpane tathā;",
  "anya-e0812n4:142": "Yo siyā bodhako tesa-",
  "anya-e0812n4:143": "Manubhāvo’ya’mīrito.",
  "anya-e0812n4:144_0": "348. Idāni vibhāvānubhāve dasseti “vibhāvo”iccādinā. Tesaṁ ratyādīnaṁ bhāvānaṁ uppattiyā,",
  "anya-e0812n4:144_1": "tathā uddīpane ca kāraṇaṁ ālambaṇauddīpanavasena duvidho vibhāvo nāma. Tattha ālambaṇavibhāvo",
  "anya-e0812n4:144_2": "kantādi, uddīpanavibhāvo candādi. Tesaṁ bodhako ñāpako kāyiko ca vācasiko ca byāpāro",
  "anya-e0812n4:144_3": "siyā, ayaṁ anubhāvo īrito.",
  "anya-e0812n4:145_0": "348. Idāni vibhāvānubhāve dasseti “vibhāvo”iccādinā. Tesaṁ ṭhāyībhāvādīnaṁ tiṇṇaṁ",
  "anya-e0812n4:145_1": "uppattiyā ca tathā uddīpane ca uppannānaṁ dīpane ca kāraṇaṁ ālambaṇauddīpanavasena",
  "anya-e0812n4:145_2": "duvidho hetu vibhāvo nāma, tesaṁ ṭhāyībhāvādīnaṁ bodhako kāyikavācasiko yo siyā naṭakavīnaṁ",
  "anya-e0812n4:145_3": "byāpāro atthi, ayaṁ anubhāvoti īritoti. Visesena bhāveti vaḍḍhetīti vibhāvo. Anubhāveti",
  "anya-e0812n4:145_4": "bodhetīti anubhāvo. Ettha vibhāvo nāma rativisaye naranārīnaṁ aññamaññaṁ ālambaṇavibhāvo,",
  "anya-e0812n4:145_5": "candarammadesādi uddīpanavibhāvo ceti duvidho. Hāsādīnampi duvidhavibhāvaṁ yathārahaṁ",
  "anya-e0812n4:145_6": "yojetabbaṁ. Anubhāvo nāma ṭhāyībhāvādīnaṁ tesaṁ tesaṁ bhāvānaṁ pakāsakavācasikabyāpārasaṅkhātakavipayogo",
  "anya-e0812n4:145_7": "ca kāyikapayogabhūto naṭānaṁ abhinayasaṅkhāto taṁtaṁbhāvasarūpanirūpako ceti duvidho byāpāro.",
  "anya-e0812n4:146": "349.",
  "anya-e0812n4:147": "Nekahetuṁ manovutti-visesañca vibhāvituṁ;",
  "anya-e0812n4:148": "Bhāvaṁ vibhāvānubhāvā, vaṇṇiyā bandhane phuṭaṁ.",
  "anya-e0812n4:149_0": "349. Vibhāvādivaṇṇanāyameva bhāvavisesāvabodho siyā, aññathā “devadattassa sāssulocanayugaṁ",
  "anya-e0812n4:149_1": "sañjāta”miti vutte sokā ānandā rogā ceti ko nāma sakkoti kāraṇaṁ nicchituṁ, cittavuttivisesañca",
  "anya-e0812n4:149_2": "bhāvaṁ vinā vibhāvānubhāvaṁ kavi vaṇṇetuṁ naṭobhinetuṁ sāmajjiko vā viññātuṁ ko sakkotīti",
  "anya-e0812n4:149_3": "dassetumāha “neka”iccādi. Nekahetuṁ bahuhetuṁ manovuttivisesañca bhāvaṁ vibhāvituṁ",
  "anya-e0812n4:149_4": "pakāsetuṁ vibhāvānubhāvā vuttalakkhaṇā bandhane sabhāvanirūpakapade phuṭaṁ vaṇṇanīyā,",
  "anya-e0812n4:149_5": "vibhāvādirūpakeneva avuttampi kiñci patīyate.",
  "anya-e0812n4:150_0": "349. “Devadattassa cakkhūni assupuṇṇānī”ti vutte sokena santosena rogena vāti yathā",
  "anya-e0812n4:150_1": "assukāraṇakathanaṁ vinā na jānāti, evaṁ cittassa pavattisaṅkhātā ratihāsādayo te",
  "anya-e0812n4:150_2": "te bhāvā attano patītiyānurūpaṁ vibhāvānubhāvakathanaṁ vinā kavīhi vaṇṇetabbā, naṭehi",
  "anya-e0812n4:150_3": "dassetabbā, sabbhehi assādanīyā natthīti ṭhāyīādīnaṁ vaṇṇanameva kātabbanti idāni",
  "anya-e0812n4:150_4": "anusāsento āha “neka”iccādi. Nekahetuṁ tesaṁ tesaṁ bhāvānaṁ uppatyādo ālambaṇavibhāvādibahukāraṇavantaṁ",
  "anya-e0812n4:150_5": "manovuttivisesaṁ bhāvañca cittassa pavattivisesasaṅkhātabhāvañca vibhāvituṁ pakāsetuṁ",
  "anya-e0812n4:150_6": "vibhāvānubhāvā anantaraniddiṭṭhā bandhane rasabhāvappakāsane phuṭaṁ pakāsaṁ katvā",
  "anya-e0812n4:150_7": "vaṇṇiyā kavinā vaṇṇanīyā hontīti. Na ekoti ca, so hetu asseti ca, manaso vuttīti",
  "anya-e0812n4:150_8": "ca, tāya visesoti ca, vibhāvo ca anubhāvo ceti ca vākyaṁ.",
  "anya-e0812n4:151": "350.",
  "anya-e0812n4:152": "Savibhāvānubhāvehi, bhāvā te te yathārahaṁ;",
  "anya-e0812n4:153": "Vaṇṇanīyā yathocityaṁ, lokarūpānugāminā.",
  "anya-e0812n4:154_0": "350. Idāni te bhāvā lokasabhāvānatikkamena vibhāvādīhi vaṇṇanīyāti āha “savibhāve”ccādi.",
  "anya-e0812n4:154_1": "Saha vibhāvehi savibhāvā, te ca te anubhāvā ca, tehi. Yathārahanti attano sambandhīnaṁ",
  "anya-e0812n4:154_2": "vasena yathārahaṁ vaṇṇanīyā.",
  "anya-e0812n4:155_0": "350. Idāni vibhāvānubhāve nissāya vaṇṇanīyā te bhāvā lokasabhāvamanatikkamma kātabbāti",
  "anya-e0812n4:155_1": "anusāsanto āha “savibhāvā”iccādi. Lokarūpānugāminā lokavohāramanuvattamānena te te",
  "anya-e0812n4:155_2": "bhāvā ṭhāyībhāvādayo tayo yathocityaṁ ocityānurūpaṁ savibhāvānubhāvehi vibhāvasahitehi",
  "anya-e0812n4:155_3": "anubhāvehi karaṇabhūtehi yathārahaṁ tehi tehi bhāvehi sambandhīnaṁ vibhāvādīnaṁ vasena",
  "anya-e0812n4:155_4": "anurūpato vaṇṇanīyā vaṇṇetabbā hontīti. Vibhāvehi saha ye vattantīti ca, te ca te",
  "anya-e0812n4:155_5": "anubhāvā ceti ca, anatikkamma arahanti ca, anatikkamma ocityamiti ca, lokassa rūpaṁ",
  "anya-e0812n4:155_6": "sarūpamiti ca, taṁ anugacchati sīlenāti ca viggaho.",
  "anya-e0812n4:156": "351.",
  "anya-e0812n4:157": "Cittavutti visesattā, mānasā sāttika’ṅgato;",
  "anya-e0812n4:158": "Bahinissaṭasedādi-anubhāvehi vaṇṇiyā.",
  "anya-e0812n4:159_0": "351. Sāttikā kathaṁ vaṇṇanīyāti āha “citte”ccādi. Cittassa vuttiviseso yesaṁ, tesaṁ",
  "anya-e0812n4:159_1": "bhāvo, tasmā mānasā manasi bhavā sāttikā aṅgato sarīrato bahinissaṭehi niggatehi",
  "anya-e0812n4:159_2": "sedādīhi anubhāvehi vaṇṇanīyā, na pana sedasalilameva bhāvoti adhippāyo.",
  "anya-e0812n4:160_0": "351. Evaṁ sāmaññena bhāvavaṇṇanakkamaṁ dassetvā idāni visesena sāttikabhāvavaṇṇanā",
  "anya-e0812n4:160_1": "īdisāti dasseti “citta”iccādinā. Cittavuttivisesattā cittassa pavattivisesattā mānasā",
  "anya-e0812n4:160_2": "citte bhavā sāttikābhāvā aṅgato sarīrato bahinissaṭasedādianubhāvehi bahinikkhantasedādīhi",
  "anya-e0812n4:160_3": "anubhāvehi karaṇabhūtehi vaṇṇiyā vaṇṇanīyā hontīti, aṅgato bahi nissaṭanti visesanena",
  "anya-e0812n4:160_4": "visiṭṭhabhūtasedādīnameva bhāvānubhāvattaṁ vinā kevalaṁ sedādayo vuttā samānā bhāvādayo",
  "anya-e0812n4:160_5": "nāma na hontīti adhippāyo. Cittassa vuttīti ca, sā eva viseso yesaṁ sāttikānamiti",
  "anya-e0812n4:160_6": "ca, tesaṁ bhāvoti ca, manasi bhavāti ca, sedo ādi yesaṁ kheḷādīnamiti ca, nissaṭā",
  "anya-e0812n4:160_7": "niggatā ca te sedādayo ceti ca, te eva anubhāvāti ca vākyaṁ.",
  "anya-e0812n4:161": "Rasaadhippāya",
  "anya-e0812n4:162": "352.",
  "anya-e0812n4:163": "Sāmajjikāna’mānando, yo bandhatthānusārinaṁ;",
  "anya-e0812n4:164": "Rasīyatīti taññūhi, raso nāmā’ya’mīrito.",
  "anya-e0812n4:165_0": "352. Idāni “rasassādāya sādhūna”nti vuttattā rase niddisanto āha “sāmajjikāna”miccādi.",
  "anya-e0812n4:165_1": "Bandhassa attho, tadanussaranti manobhāvanāvasenāti bandhatthānusārino, tesaṁ sāmajjikānaṁ",
  "anya-e0812n4:165_2": "sabbhānaṁ manasi yo ānando, ayaṁ lokamadhurādiraso viya bandhe siṅgārādi raso nāma",
  "anya-e0812n4:165_3": "īrito taññūhi rasaññūhi. Kathamityāha “rasīyatī”ti, assādīyatīti attho. Kiñca? Yathā",
  "anya-e0812n4:165_4": "nānābyañjanasaṅkhatamannaṁ bhuñjamānā rase assādiyanti sumānasā purisā santosañcādhigacchanti,",
  "anya-e0812n4:165_5": "tathā nānābhinayabyañjite vācaṅgasatthopete ṭhāyībhāve assādenti sumānasāpekkhakā,",
  "anya-e0812n4:165_6": "tasmā ete nāṭyātipi vuccanti.",
  "anya-e0812n4:166_0": "352. Idāni “rasassādāya sādhūna”nti vatvā uddiṭṭhakkamena sampattaṁ rasaṁ dasseti",
  "anya-e0812n4:166_1": "“sāma”iccādinā. Bandhatthānusārinaṁ bandhassa atthānurūpasārīnaṁ buddhiyā pavattānaṁ",
  "anya-e0812n4:166_2": "sāmajjikānaṁ sabbhānaṁ citte bhavo yo ānando santoso atthi, ayaṁ loke madhurādiraso",
  "anya-e0812n4:166_3": "viya assādanīyo hotīti atthayuttena “rasīyatī”ti iminā vacanatthena raso nāmāti taññūhirasaññūhi",
  "anya-e0812n4:166_4": "īrito kathitoti. Samajjāyaṁ niyuttāti ca, bandhassa atthoti ca, taṁ anussarantīti",
  "anya-e0812n4:166_5": "ca, taṁ jānantīti ca vākyaṁ. Yathā nānābyañjanehi abhisaṅkhatamāhāraṁ paribhuñjantā",
  "anya-e0812n4:166_6": "sattā lavaṇambilādayo te te rase assādeyyuṁ, santuṭṭhā ca bhaveyyuṁ, evameva nānappakāraabhinayehi",
  "anya-e0812n4:166_7": "pakāsitavaṇṇanāya aṅgabhūtehi anurūpehi satthehi yutte ṭhāyībhāve issādirahitapaññavantā",
  "anya-e0812n4:166_8": "assādenti, tasmā ime ṭhāyībhāvā naṭābhinayehi byañjitattā ca sabbhānaṁ santosasaṅkhatarasassa",
  "anya-e0812n4:166_9": "hetuttā ca naṭarasātipi vuccanti.",
  "anya-e0812n4:167": "Rasappabheda",
  "anya-e0812n4:168": "353.",
  "anya-e0812n4:169": "Savibhāvānubhāvehi,",
  "anya-e0812n4:170": "Sāttikābyabhicārihi;",
  "anya-e0812n4:171": "Assādiyatta’mānīya-",
  "anya-e0812n4:172": "Māno ṭhāyeva so raso.",
  "anya-e0812n4:173": "353. Ṭhāyīnameva rasattāpattimāha “savibhāve”ccādinā. Ṭhāyeva soti so yathāvutto raso ṭhāyībhāvoyeva, nāññoti attho.",
  "anya-e0812n4:174_0": "353. Idāni ṭhāyībhāvānameva rasasarūpassa pāpuṇanatthaṁ vibhāveti “savibhāvā”iccādinā.",
  "anya-e0812n4:174_1": "So raso anantaraniddiṭṭho savibhāvānubhāvehi tesaṁ tesaṁ ṭhāyīnaṁ anurūpehi vibhāvasahitehi",
  "anya-e0812n4:174_2": "anubhāvehi ca, sāttikābyabhicārihi pakāsetabbaṭhāyībhāvasseva anukūlasāttikabhāvabyabhicārībhāvehi",
  "anya-e0812n4:174_3": "karaṇabhūtehi assādiyattaṁ ānīyamāno kavino sāmatthiyā pāpuṇiyamāno ṭhāyeva ṭhāyībhāvo",
  "anya-e0812n4:174_4": "evāti kāriyopacārena raso nāmāti veditabboti. Saha bhāvehi pavattantīti ca, savibhāvā",
  "anya-e0812n4:174_5": "ca te anubhāvā ceti ca, sāttikā ca byabhicārino ceti ca, assādiyassa bhāvoti ca vākyaṁ.",
  "anya-e0812n4:175": "354.",
  "anya-e0812n4:176": "Siṅgārahassakaruṇā, ruddavīrabhayānakā;",
  "anya-e0812n4:177": "Bībhacchabbhutasantā ca, rasā ṭhāyīna’nukkamā.",
  "anya-e0812n4:178": "354. Tesaṁ nāmavasena vibhāgamāha “siṅgāre”ccādinā. Ṭhāyīnanukkamāti “ratihāsā ca soko cā”tiādinā vuttānaṁ ṭhāyībhāvānaṁ anukkamā, paṭipāṭiyāti attho.",
  "anya-e0812n4:179_0": "354. Rasāvatthāsampattaratihāsādīnaṁ ṭhāyībhāvānaṁ idāni kamena nāmantaraṁ dasseti",
  "anya-e0812n4:179_1": "“siṅgāra”iccādinā. Ṭhāyīnaṁ heṭṭhā vuttānaṁ ratihāsādiṭhāyībhāvānaṁ anukkamā paṭipāṭiyā",
  "anya-e0812n4:179_2": "siṅgārahassakaruṇā siṅgāro hasso karuṇā ca ruddavīrabhayānakā ruddo vīro bhayānako",
  "anya-e0812n4:179_3": "ca bībhacchabbhutasantā ca bibhaccho abbhuto santo ceti nava rasā nāma hontīti. Siṅgāraraso",
  "anya-e0812n4:179_4": "hassarasotiādinā rasasaddo paccekaṁ yojetabbo. Siṅgāro ca hasso ca karuṇā ceti ca",
  "anya-e0812n4:179_5": "viggaho. Sesesupi liṅgasamāsā imeyeva. Ime siṅgārādīnaṁ ratyādīhi anaññattā upari",
  "anya-e0812n4:179_6": "ratyādivivaraṇeyeva ñātabbā.",
  "anya-e0812n4:180": "355.",
  "anya-e0812n4:181": "Dukkharūpe’ya’mānando,",
  "anya-e0812n4:182": "Kathaṁ nu karuṇādike;",
  "anya-e0812n4:183": "Siyā sotūna’mānando,",
  "anya-e0812n4:184": "Soko vessantarassa hi.",
  "anya-e0812n4:185_0": "355. Sokādirūpokaruṇādi kathaṁ raso siyāti āha “dukkhe”ccādi. Vessantarassa puttadāraviyogā",
  "anya-e0812n4:185_1": "karuṇā sokarūpo dukkhameva ahosi, sampati pana sotūnaṁ sabbhānaṁ ānandoyevāti etthādhippāyo.",
  "anya-e0812n4:186_0": "355. Heṭṭhā vuttaraso santosova, sokakodhādilakkhaṇo karuṇāruddādiko kathaṁ raso",
  "anya-e0812n4:186_1": "nāma bhaveyyāti āsaṅkāyamāha “dukkharūpe”iccādi. Ayaṁ ānando “sāmajjikānamānando”tiādinā",
  "anya-e0812n4:186_2": "niddiṭṭho dukkharūpe dukkhalakkhaṇe karuṇādike karuṇāruddādike visaye kathaṁ bhaveyyāti",
  "anya-e0812n4:186_3": "ce, nesa doso hi tatheva vessantarassa bodhisattassa soko puttadāravirahato jātasoko",
  "anya-e0812n4:186_4": "sotūnaṁ idāni suṇantānaṁ sabbhānaṁ ānando siyā ānandassa kāraṇattā kāriyopacārena",
  "anya-e0812n4:186_5": "santoso nāma bhaveyyāti. Vattuno sāmatthiyā karuṇārasādikaṁ pāpetvā pakāsiyamānassa",
  "anya-e0812n4:186_6": "sokādikassa dukkharūpena ṭhitattā suṇantānaṁ pīti uppādiyatevāti adhippāyo. Dukkhaṁ",
  "anya-e0812n4:186_7": "rūpaṁ sabhāvo yassa karuṇādinoti ca, karuṇā ādi yassa ruddādinoti ca vākyaṁ."
}