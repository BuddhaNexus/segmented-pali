{
  "atk-s0404a28:0": "(14) 4. Sādhuvaggavaṇṇanā",
  "atk-s0404a28:1": "134. Catutthassa paṭhame sādhunti bhaddakaṁ siliṭṭhakaṁ. Dutiyādīni uttānatthānevāti. Ariyamaggavaggo uttānatthoyevāti.",
  "atk-s0404a28:2": "Sādhuvaggo catuttho.",
  "atk-s0404a28:3": "Tatiyapaṇṇāsakaṁ niṭṭhitaṁ.",
  "atk-s0404a28:4": "4. Catutthapaṇṇāsakaṁ",
  "atk-s0404a28:5": "155. Catutthassa paṭhamādīni uttānatthānevāti.",
  "atk-s0404a28:6": "8. Kammanidānasuttavaṇṇanā",
  "atk-s0404a28:7": "174. Aṭṭhame lobhahetukampīti pāṇātipātassa lobho upanissayakoṭiyā hetu hoti dosamohasampayuttopi. Iminā upāyena sabbattha attho veditabbo.",
  "atk-s0404a28:8": "9. Parikkamanasuttavaṇṇanā",
  "atk-s0404a28:9": "175. Navame parikkamanaṁ hotīti parivajjanaṁ hoti.",
  "atk-s0404a28:10": "10. Cundasuttavaṇṇanā",
  "atk-s0404a28:11_0": "176. Dasame kammāraputtassāti suvaṇṇakāraputtassa. Kassa no tvanti kassa nu tvaṁ.",
  "atk-s0404a28:11_1": "Pacchābhūmakāti pacchābhūmivāsikā. Kamaṇḍalukāti kamaṇḍaludhārino. Sevālamālikāti",
  "atk-s0404a28:11_2": "sevālamālā viya dhārenti. Sevālapaṭanivāsitātipi vuttameva. Udakorohakāti sāyatatiyakaṁ",
  "atk-s0404a28:11_3": "udakorohanānuyogamanuyuttā. Āmaseyyāsīti hatthena parimajjeyyāsi.",
  "atk-s0404a28:12": "11. Jāṇussoṇisuttavaṇṇanā",
  "atk-s0404a28:13_0": "177. Ekādasame upakappatūti pāpuṇātu. Ṭhāneti okāse. No aṭṭhāneti no anokāse. Nerayikānaṁāhāro",
  "atk-s0404a28:13_1": "nāma tattha nibbattanakammameva. Teneva hi te tattha yāpenti. Tiracchānayonikānaṁ",
  "atk-s0404a28:13_2": "pana tiṇapaṇṇādivasena āhāro veditabbo. Manussānaṁ odanakummāsādivasena, devānaṁ",
  "atk-s0404a28:13_3": "sudhābhojanādivasena, pettivesayikānaṁ kheḷasiṅghāṇikādivasena. Yaṁ vā panassa ito",
  "atk-s0404a28:13_4": "anuppavecchantīti yaṁ tassa mittādayo ito dadantā anupavesenti. Pettivesayikā eva",
  "atk-s0404a28:13_5": "hi paradattūpajīvino honti, na aññesaṁ parehi dinnaṁ upakappati. Dāyakopi anipphaloti",
  "atk-s0404a28:13_6": "yaṁ sandhāya taṁ dānaṁ dinnaṁ, tassa upakappatu vā mā vā, dāyakena pana na sakkā",
  "atk-s0404a28:13_7": "nipphalena bhavituṁ, dāyako tassa dānassa vipākaṁ labhatiyeva.",
  "atk-s0404a28:14_0": "Aṭṭhānepi bhavaṁ gotamo parikappaṁ vadatīti anokāse uppannepi tasmiṁ ñātake bhavaṁ",
  "atk-s0404a28:14_1": "gotamo dānassa phalaṁ parikappetiyeva paññāpetiyevāti pucchati. Brāhmaṇassa hi “evaṁ",
  "atk-s0404a28:14_2": "dinnassa dānassa phalaṁ dāyako na labhatī”ti laddhi. Athassa bhagavā pañhaṁ paṭijānitvā",
  "atk-s0404a28:14_3": "“dāyako nāma yattha katthaci puññaphalūpajīviṭṭhāne nibbatto dānassa phalaṁ labhatiyevā”ti",
  "atk-s0404a28:14_4": "dassetuṁ idha brāhmaṇātiādimāha. So tattha lābhī hotīti so tattha hatthiyoniyaṁ nibbattopi",
  "atk-s0404a28:14_5": "maṅgalahatthiṭṭhānaṁ patvā lābhī hoti. Assādīsupi eseva nayo. Sādhuvaggo uttānatthoyevāti.",
  "atk-s0404a28:15": "Jāṇussoṇivaggo dutiyo.",
  "atk-s0404a28:16": "Catutthapaṇṇāsakaṁ niṭṭhitaṁ."
}