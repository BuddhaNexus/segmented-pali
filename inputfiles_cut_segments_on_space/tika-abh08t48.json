{
  "tika-abh08t48:0": "24. Catuvīsatimo paricchedo",
  "tika-abh08t48:1": "Paccayaniddesavaṇṇanā",
  "tika-abh08t48:2": "1395. Idāni nesaṁ paccayavidhiṁ dassetuṁ ‘‘yesa’’ntiādi āraddhaṁ.",
  "tika-abh08t48:3_0": "Paṭicca enaṁ phalameti pavattati, tiṭṭhati, uppajjati vāti paccayo, hinoti patiṭṭhāti",
  "tika-abh08t48:3_1": "etthāti hetu, anekatthattā dhātusaddānaṁ hi-saddo mūla-saddo viya patiṭṭhattho veditabbo,",
  "tika-abh08t48:3_2": "hinoti vā etena kammanidānabhūtena uddhaṁ ojaṁ atiharantena mūlena viya pādapo tappaccayaṁ",
  "tika-abh08t48:3_3": "phalaṁ gacchati viruḷhiṁ āpajjatīti hetu, hetu ca so mūlaṭṭhena, paccayo ca upakārakaṭṭhenāti",
  "tika-abh08t48:3_4": "hetupaccayo, hetu hutvā paccayo hetubhāvena paccayoti attho.",
  "tika-abh08t48:4_0": "Evaṁ ārammaṇapaccayādīsu daṭṭhabbaṁ. Svāyaṁ paṭisandhiyaṁ kammasamuṭṭhānānaṁ, pavattiyaṁ",
  "tika-abh08t48:4_1": "cittasamuṭṭhānānaṁ rūpānaṁ, ubhayattha sahajātanāmadhammānañca paccayo. Sabbalokiyalokuttaranti",
  "tika-abh08t48:4_2": "iminā paññattiyāpi loke viditabhāvena lokiyapadena saṅgahitattā rūpādibhedesu chabbidhesu",
  "tika-abh08t48:4_3": "saṅkhatāsaṅkhatapaññattidhammesu na koci dhammo ārammaṇapaccayo na hotīti dasseti.",
  "tika-abh08t48:4_4": "Teneva ‘‘yaṁ yaṁ dhammaṁ ārabbhā’’ti aniyato katoti. Nanu ca ‘‘yaṁ yaṁ dhamma’’nti",
  "tika-abh08t48:4_5": "(paṭṭhā. 1.1.2-3) vuttattā paññattiyā gahaṇaṁ na hotīti? Nāyaṁ doso dhammasaddassa",
  "tika-abh08t48:4_6": "ñeyyavacanattā. Ārabbhāti ālambitvā, gahetvāti attho. Uppajjantīti idaṁ nidassanamattaṁ.",
  "tika-abh08t48:4_7": "Te pana taṁ ārabbha uppajjanti ceva tiṭṭhanti ca. Yathā hi dubbalo puriso daṇḍaṁ",
  "tika-abh08t48:4_8": "vā rajjuṁ vā ālambitvā uṭṭhahati ceva tiṭṭhati ca, evaṁ cittacetasikā dhammā rūpādiārammaṇaṁ",
  "tika-abh08t48:4_9": "ālambitvā uppajjanti ceva tiṭṭhanti cāti.",
  "tika-abh08t48:5_0": "Jeṭṭhakaṭṭhena upakārako dhammo adhipatipaccayo. Jeṭṭhakaṭṭhenāti ca pamukhabhāvena.",
  "tika-abh08t48:5_1": "Attādhīnānañhi patibhūto dhammo adhipatīti so tesaṁ pamukhabhāvena pavattati. ‘‘Chandādhipati",
  "tika-abh08t48:5_2": "chandasampayuttakānaṁ dhammānaṁ taṁsamuṭṭhānānañca rūpānaṁ adhipatipaccayena paccayo’’tiādivacanato",
  "tika-abh08t48:5_3": "chandādayo cattāro dhammā sahajātanāmarūpānaṁ sahajātādhipatīti dassento āha ‘‘tattha",
  "tika-abh08t48:5_4": "sahajātādhipatī’’tiādi. ‘‘Chandavato kiṁ nāma kammaṁ na sijjhatī’’tiādikaṁ purimābhisaṅkhārūpanissayaṁ",
  "tika-abh08t48:5_5": "labhitvā uppajjamāne cittuppāde chandādayo dhurabhūtā jeṭṭhakabhūtā sampayuttadhamme,",
  "tika-abh08t48:5_6": "taṁsamuṭṭhānarūpe ca sādhayamānā vase vattayamānā hutvā pavattanti, te ca tesaṁ vasena",
  "tika-abh08t48:5_7": "vattanti hīnādibhāvena tadanuvattanato. Tena te adhipatipaccayā honti, no ca kho",
  "tika-abh08t48:5_8": "ekato. Yadā hi chandaṁ dhuraṁ chandaṁ jeṭṭhakaṁ katvā cittaṁ pavattati, tadā chandova",
  "tika-abh08t48:5_9": "adhipati, na itare. Esa nayo sesesupi. Adhipatibhāvopi hi nesaṁ attano pavattinivārake",
  "tika-abh08t48:5_10": "abhibhuyya pavattanato hoti. Avasesanti yathāvuttānaṁ tesaṁ garukātabbatābhāvato,",
  "tika-abh08t48:5_11": "garukatasseva ca ārammaṇādhipatibhāvavacanato. Vuttañhetaṁ ‘‘yaṁ yaṁ dhammaṁ garuṁ",
  "tika-abh08t48:5_12": "katvā ye ye dhammā uppajjanti cittacetasikā dhammā, te te dhammā tesaṁ tesaṁ dhammānaṁ",
  "tika-abh08t48:5_13": "adhipatipaccayena paccayo’’ti (paṭṭhā. 1.1.3). Tattha garuṁ katvāti garukāracittīkāravasena",
  "tika-abh08t48:5_14": "vā assādanavasena vā garuṁ bhārikaṁ laddhabbaṁ anavaññātaṁ katvā. Garukātabbañhi",
  "tika-abh08t48:5_15": "ārammaṇaṁ tanninnapoṇapabbhārānaṁ assādanapaccavekkhaṇamaggaphalānaṁ attano vase",
  "tika-abh08t48:5_16": "vattayamānaṁ viya paccayo hoti, tasmā ayaṁ attādhīnānaṁ patibhāvena upakārakattā",
  "tika-abh08t48:5_17": "adhipatipaccayo daṭṭhabbo.",
  "tika-abh08t48:6_0": "Antarayatīti antaraṁ, byavadhāyakanti attho, nāssa antaraṁ vijjatīti anantaro, soyeva",
  "tika-abh08t48:6_1": "paccayoti anantarapaccayo, anantarabhāvena upakārako dhammoti adhippāyo. Anantaraniruddhāti",
  "tika-abh08t48:6_2": "attano nirodhānantaraṁ anurūpacittuppādassa uppattipaccayabhāvena tassa uppattiyā",
  "tika-abh08t48:6_3": "purimabhāge anantaraṁ hutvā niruddhā, rūpadhammā pana anantarapaccayā natthi.",
  "tika-abh08t48:7_0": "Samanantarabhāvena upakārako dhammo samanantarapaccayo, tathā samanantarapaccayopīti",
  "tika-abh08t48:7_1": "ṭhapetvā upasaggamattaṁ na ettha koci viseso. Yo hi anantarapaccayo, sova samanantarapaccayoti.",
  "tika-abh08t48:7_2": "Purimapacchimānañhi anantaruppādabhāvato nirantaruppādanasamatthatā anantarapaccayatā,",
  "tika-abh08t48:7_3": "rūpakalāpānaṁ viya saṇṭhānābhāvato paccayapaccayuppannānaṁ sahaṭṭhānābhāvato ca ‘‘idamito",
  "tika-abh08t48:7_4": "uddhaṁ heṭṭhā tiriya’’nti vibhāgābhāvā attano ekattamiva upanetvā suṭṭhu anantarabhāvena",
  "tika-abh08t48:7_5": "uppādetuṁ samatthatā samanantarapaccayatā, tasmā dhammato avisesepi vineyyavasena",
  "tika-abh08t48:7_6": "byañjanatthamattato visesaṁ gahetvā tesaṁ visuṁ desanā katā. Yampi ‘‘atthānantaratāya",
  "tika-abh08t48:7_7": "anantarapaccayo, kālānantaratāya samanantarapaccayo’’ti ācariyānaṁ mataṁ, taṁ ‘‘nirodhā",
  "tika-abh08t48:7_8": "vuṭṭhahantassa nevasaññānāsaññāyatanaṁ kusalaṁ phalasamāpattiyā samanantarapaccayena",
  "tika-abh08t48:7_9": "paccayo’’tiādīhi (paṭṭhā. 1.1.418) virujjhatītiādinā paṭikkhittaṁ.",
  "tika-abh08t48:8_0": "Uppajjamānova sahuppādanavasena upakārako dhammo sahajātapaccayo pakāsassa padīpo",
  "tika-abh08t48:8_1": "viya, so panāyaṁ ‘‘cittacetasikā dhammā aññamaññaṁ, sahajātarūpānañca, mahābhūtā",
  "tika-abh08t48:8_2": "aññamaññaṁ, upādārūpānañca, paṭisandhikkhaṇe vatthuvipākā aññamañña’’nti ca tividho",
  "tika-abh08t48:8_3": "hoti, tasmā vuttaṁ ‘‘cittacetasikā’’tiādi. Yampi hi pāḷiyaṁ arūpakkhandhādivasenassa",
  "tika-abh08t48:8_4": "chabbidhataṁ vuttaṁ, tampi ettheva saṅgahitaṁ. Yo panettha sesarūpadhammānaṁ, ubhayattha",
  "tika-abh08t48:8_5": "vatthuno ca pavattiyā arūpadhammānaṁ, upādārūpānañca aññamaññaṁ mahābhūtānaṁ sahajātapaccayattābhāvo,",
  "tika-abh08t48:8_6": "so paccayabhāvasāmatthiyavisesāyogatoti daṭṭhabbaṁ.",
  "tika-abh08t48:9_0": "Aññamaññaṁ uppādanupatthambhanabhāvena attano upakārakassa upakārako dhammo aññamaññapaccayo.",
  "tika-abh08t48:9_1": "Aññamaññupatthambhakatidaṇḍakaṁ viya upakārakatā ca aññamaññatāvaseneva daṭṭhabbā,",
  "tika-abh08t48:9_2": "na sahajātādivasena. Sahajātādipaccayo hontoyeva hi koci kassaci aññamaññapaccayo",
  "tika-abh08t48:9_3": "na hoti cittacetasikānaṁ cittajarūpe sati, mahābhūtānaṁ upādārūpe sati aññamaññapaccayattābhāvato.",
  "tika-abh08t48:9_4": "Yathāha ‘‘cattāro khandhā arūpino aññamaññapaccayena paccayo, cattāro mahābhūtā…pe…",
  "tika-abh08t48:9_5": "okkantikkhaṇe nāmarūpaṁ aññamaññapaccayena paccayo’’ti (paṭṭhā. 1.1.7). Ācariyena",
  "tika-abh08t48:9_6": "pana paccayuppannadhamme aparāmasitvā vuccamānattā avisesena vuttaṁ ‘‘tathā aññamaññapaccayo’’ti.",
  "tika-abh08t48:10_0": "Taruādīnaṁ pathavī viya adhiṭṭhānākārena, cittakammādīnaṁ paṭādayo viya ca nissayākārena",
  "tika-abh08t48:10_1": "upakārako dhammo nissayapaccayo. Vatthurūpānīti sattannaṁ viññāṇadhātūnaṁ adhiṭṭhānākārena",
  "tika-abh08t48:10_2": "nissayapaccayabhūtāni vatthurūpāni. Mahābhūtā cittacetasikā cāti aññamaññaṁ, upādārūpānañca",
  "tika-abh08t48:10_3": "tatheva nissayabhūtāni mahābhūtāni aññamaññaṁ, sahajātarūpānañca nissayākārena paccayāni",
  "tika-abh08t48:10_4": "cittacetasikāni, tadadhīnavuttitāya attano phalena nissito na paṭikkhittoti nissayo.",
  "tika-abh08t48:11_0": "Yathā pana bhuso āyāso upāyāso, evaṁ bhuso nissayo upanissayo, balavakāraṇanti attho,",
  "tika-abh08t48:11_1": "tasmā balavakāraṇabhāvena upakārako dhammo upanissayapaccayoti veditabbo. So ārammaṇūpanissayo",
  "tika-abh08t48:11_2": "anantarūpanissayo pakatūpanissayoti tividhoti āha ‘‘ārammaṇā’’tiādi. Tattha –",
  "tika-abh08t48:12_0": "‘‘Dānaṁ datvā sīlaṁ samādiyitvā uposathakammaṁ katvā taṁ garuṁ katvā paccavekkhati,",
  "tika-abh08t48:12_1": "pubbe suciṇṇāni garuṁ katvā paccavekkhati, jhānā vuṭṭhahitvā jhānaṁ garuṁ katvā paccavekkhati,",
  "tika-abh08t48:12_2": "sekhā gotrabhuṁ garuṁ katvā paccavekkhanti, vodānaṁ garuṁ katvā paccavekkhanti, sekhā",
  "tika-abh08t48:12_3": "maggā vuṭṭhahitvā maggaṁ garuṁ katvā paccavekkhantī’’ti (paṭṭhā. 1.1.423) –",
  "tika-abh08t48:13_0": "Evamādinā nayena ārammaṇūpanissayo tāva ārammaṇādhipatinā saddhiṁ nānattaṁ akatvāva",
  "tika-abh08t48:13_1": "vibhatto. Tenāha ‘‘ārammaṇūpanissayo ārammaṇādhipatiyevā’’ti. Kiñcāpi nānattaṁ akatvā",
  "tika-abh08t48:13_2": "vibhatto, tathāpi ayaṁ tesaṁ viseso – yaṁ ārammaṇaṁ garuṁ katvā cittacetasikā uppajjanti,",
  "tika-abh08t48:13_3": "taṁ niyamato tesaṁ ārammaṇesu balavārammaṇaṁ hoti. Iti garukātabbamattaṭṭhena ārammaṇādhipati,",
  "tika-abh08t48:13_4": "balavakāraṇaṭṭhena ārammaṇūpanissayoti ca evametesaṁ nānattaṁ veditabbaṁ.",
  "tika-abh08t48:14_0": "Anantarūpanissayopi ‘‘purimā purimā kusalā khandhā pacchimānaṁ pacchimānaṁ kusalānaṁ",
  "tika-abh08t48:14_1": "khandhānaṁ upanissayapaccayena paccayo’’tiādinā (paṭṭhā. 1.1.423) nayena anantarapaccayena",
  "tika-abh08t48:14_2": "saddhiṁ nānattaṁ akatvāva vibhattoti āha ‘‘anantarūpanissayo pana anantarapaccayovā’’ti.",
  "tika-abh08t48:14_3": "Evaṁ santepi attano anantarā anurūpacittuppādavasena anantarapaccayo, balavakāraṇavasena",
  "tika-abh08t48:14_4": "anantarūpanissayapaccayoti evametesaṁ nānattaṁ veditabbaṁ.",
  "tika-abh08t48:15_0": "Pakatiyā eva paccayantararahitena attano sabhāveneva upanissayo pakatūpanissayo,",
  "tika-abh08t48:15_1": "ārammaṇaanantarehi amissova puthageva koci upanissayoti vuttaṁ hoti. Atha vā pakato",
  "tika-abh08t48:15_2": "upanissayo pakatūpanissayo. Pakatoti cettha pa-kāro upasaggo, so attano phalassa",
  "tika-abh08t48:15_3": "uppādanasamatthabhāvena santāne nipphāditabhāvaṁ, upasevitabhāvañca dīpeti, tasmā",
  "tika-abh08t48:15_4": "attano santāne nipphanno vā kāyikasukhadukkhasaddhāsīlādi upasevito vā utubhojanādi",
  "tika-abh08t48:15_5": "pakatūpanissayoti attho. Upasevanañcettha duvidhaṁ upayogopasevanaṁ ārammaṇūpasevanañca.",
  "tika-abh08t48:15_6": "Evañca katvā anāgatassāpi upanissayapaccayatā laddhā hoti. Kāyikasukha…pe… yo cāti",
  "tika-abh08t48:15_7": "ettha kāyikasukhadukkhāni rāgasaddhādīnaṁ, utubhojanādayo cittasamādhānādīnaṁ, saddhāsīlādayo",
  "tika-abh08t48:15_8": "saddhāsīlādīnañca upanissayā honti. Ādi-saddena yaṁ yaṁ upanissāya yassa yassa sambhavo,",
  "tika-abh08t48:15_9": "taṁ taṁ tassa tassa upanissayapaccayabhūtaṁ saṅgaṇhāti. Paccayamahāpadeso hesa, yadidaṁ",
  "tika-abh08t48:15_10": "upanissayapaccayoti.",
  "tika-abh08t48:16_0": "Paccayuppannato paṭhamataraṁ uppajjitvā vattamānabhāvena upakārako dhammo purejātapaccayo.",
  "tika-abh08t48:16_1": "So ca rūpadhammova samāno arūpadhammasseva hoti. Tenāha ‘‘vatthupurejātonāmā’’tiādi.",
  "tika-abh08t48:16_2": "Yathā cettha ‘‘vatthurūpānī’’ti hadayavatthunopi gahaṇaṁ, evaṁ ‘‘rūpādīnī’’tiādi-ggahaṇena",
  "tika-abh08t48:16_3": "dhammārammaṇassāpi gahaṇaṁ daṭṭhabbaṁ. Nanu ca pañcārammaṇāneva ārammaṇapurejātabhāvena",
  "tika-abh08t48:16_4": "āgatānīti? Saccaṁ āgatāni, pañhāvāre pana ‘‘sekhā vā puthujjanā vā cakkhuṁ aniccato",
  "tika-abh08t48:16_5": "dukkhato anattato vipassantī’’tiādinā (paṭṭhā. 1.1.424) avisesena paccuppannacakkhādīnampi",
  "tika-abh08t48:16_6": "gahitattā dhammārammaṇassa ārammaṇapurejātabhāvo na sakkā paṭibāhituṁ. Atthatopi",
  "tika-abh08t48:16_7": "hetaṁ siddhaṁ ‘‘yaṁ yaṁ paccuppannaṁ ārammaṇaṁ gahetvā manodvāre cittaṁ pavattati,",
  "tika-abh08t48:16_8": "taṁ tassa ārammaṇapurejātaṁ hotī’’ti. Ettha ca nissayārammaṇākārādīhi visiṭṭhā purejātabhāvena",
  "tika-abh08t48:16_9": "vinā upakārabhāvaṁ agacchantānaṁ vatthārammaṇānaṁ purejātākārena upakārakatā purejātapaccayatāti",
  "tika-abh08t48:16_10": "ayamassa nissayārammaṇapaccayatāhi viseso.",
  "tika-abh08t48:17_0": "Gijjhapotakasarīrānaṁ āhārāsā cetanā viya purejātānaṁ rūpānaṁ upatthambhakabhāvena",
  "tika-abh08t48:17_1": "upakārako dhammo pacchājātapaccayo. Manosañcetanāhāravasena hi pacchājātacittacetasikehi",
  "tika-abh08t48:17_2": "vinā santānaṭṭhitihetubhāvaṁ agacchantānaṁ pacchājātākārena cittacetasikānaṁ upakārakatā",
  "tika-abh08t48:17_3": "vippayuttākārādīhi visiṭṭhā pacchājātapaccayatāti evaṁ sabbapaccayānaṁ paccayantarākāravisiṭṭhā",
  "tika-abh08t48:17_4": "upakārakatā daṭṭhabbā. So pana ‘‘pacchājātā cittacetasikā dhammā purejātassa imassa",
  "tika-abh08t48:17_5": "kāyassa pacchājātapaccayena paccayo’’ti (paṭṭhā. 1.1.11) āgatattā ekavidhoti āha",
  "tika-abh08t48:17_6": "‘‘cittacetasikāvā’’ti.",
  "tika-abh08t48:18_0": "Purimapurimaparicitagantho viya uttaruttarassa ganthassa kusalādibhāvena attasadisapaguṇabalavabhāvavisiṭṭhaṁ",
  "tika-abh08t48:18_1": "attasajātiyatāgāhakaṁ āsevanaṁ, tena paccayā sajātiyadhammāva āsevanapaccayo. Bhinnajātikā",
  "tika-abh08t48:18_2": "hi bhinnajātikānaṁ āsevanaguṇena paguṇabalavabhāvavisiṭṭhaṁ kusalādibhāvasaṅkhātaṁ",
  "tika-abh08t48:18_3": "attano gatiṁ gāhāpetuṁ na sakkonti, na ca sayaṁ tato gaṇhanti. Te pana anantarātītāni",
  "tika-abh08t48:18_4": "lokiyakusalākusalāni ceva anāvajjanakiriyājavanāni cāti āha ‘‘ṭhapetvā āvajjanadvaya’’ntiādi.",
  "tika-abh08t48:18_5": "‘‘Na maggapaccayā āsevane eka’’nti (paṭṭhā. 1.1.221) vacanato ahetukakiriyāsu hasituppādasseva",
  "tika-abh08t48:18_6": "āsevanabhāvena, āvajjanadvayaṁ āsevanapaccayo na hoti, lokuttarampi kusalaṁ bhinnajātikasseva",
  "tika-abh08t48:18_7": "phalassa purecarattā na tena, āsevanaguṇaṁ gaṇhāpeti, vipākābyākatampi kammavasena",
  "tika-abh08t48:18_8": ". Vipākabhāvappattaṁ kammapariṇāmitaṁ kammavegakkhittaṁ patitaṁ viya hutvā pavattamānaṁ",
  "tika-abh08t48:18_9": "attano sabhāvaṁ gāhetvā paribhāvetvā neva aññavipākaṁ pavatteti, na ca purimavipākānubhāvaṁ",
  "tika-abh08t48:18_10": "gahetvā uppajjati. Lokuttaravipākampi hi kiñcāpi javanavasena uppajjati, āsevanaguṇaṁ",
  "tika-abh08t48:18_11": "pana gaṇhāti, na ca aññaṁ gāhāpeti. Yampi ‘‘āsevanavinimuttaṁ javanaṁ natthī’’ti",
  "tika-abh08t48:18_12": "ācariyadhammapālattherena vuttaṁ, tampi ‘‘yebhuyyavasena vutta’’nti viññāyati, itarathā",
  "tika-abh08t48:18_13": "pana ācariyassa asamapekkhitāvidhāyakattappasaṅgato. Tathā hi vuttaṁ paṭṭhānaṭṭhakathāyaṁ",
  "tika-abh08t48:18_14": "‘‘lokuttaro pana āsevanapaccayo nāma natthī’’ti (paṭṭhā. aṭṭha. 1.12). Maggo pana",
  "tika-abh08t48:18_15": "gotrabhuto āsevanaṁ na gaṇhātīti natthi bhūmiādivasena nānājātikatāya anadhippetattā.",
  "tika-abh08t48:18_16": "Tathā hi vuttaṁ paṭṭhāne ‘‘gotrabhu maggassa āsevanapaccayena paccayo, vodānaṁ maggassa",
  "tika-abh08t48:18_17": "āsevanapaccayena paccayo’’ti (paṭṭhā. 1.1.426).",
  "tika-abh08t48:19_0": "Cittappayogasaṅkhātaāyūhanakiriyābhāvena sahajātānaṁ, nānakkhaṇikānañca upakārako",
  "tika-abh08t48:19_1": "dhammo kammapaccayo. Kammanti hi cetanā vuccati, sā ca āyūhanabyāpārā. Paccayuppannena",
  "tika-abh08t48:19_2": "saha uppannā sahajātā, paccayuppannato nānakkhaṇe bhavā nānakkhaṇikā. Sahajātā lokiyalokuttarā",
  "tika-abh08t48:19_3": "cetanāti sambandho. Sā sahajātanāmānaṁ, taṁsamuṭṭhānānañca rūpānaṁ paccayo, itarā",
  "tika-abh08t48:19_4": "pana vipākakaṭattārūpānanti daṭṭhabbaṁ. Sāsavakusalākusalacetanāti attano uppādavisiṭṭhe",
  "tika-abh08t48:19_5": "santāne sesapaccayasamāgame pavattamānānaṁ vipākakaṭattārūpānaṁ santānavisesanakiriyābhāvena",
  "tika-abh08t48:19_6": "upakārikā kāmarūpārūpakusalacetanā, akusalacetanā ca. Tassā hi tathā kiriyābhāvena",
  "tika-abh08t48:19_7": "pavattattā tesaṁ pavatti, na aññathā. Itarā pana sahajātānaṁ āyūhanakiriyābhāvena",
  "tika-abh08t48:19_8": "pavattamānā upakārikāti vattabbaṁ. Avadhāraṇena panettha cetanāsampayuttaṁ abhijjhādikammaṁ",
  "tika-abh08t48:19_9": "paṭikkhipati satipi vipākadhammasabhāve cetanāvajjānaṁ ataṁsabhāvattā. Anāsava…pe…",
  "tika-abh08t48:19_10": "paccayoti iminā lokiyakusalacetanāya visesamattaṁ dasseti, na nānakkhaṇikakammapaccayatābhāvaṁ.",
  "tika-abh08t48:19_11": "Evañca katvā vuttaṁ aṭṭhakathāyaṁ ‘‘arūpāvacaracetanā, pana lokuttaracetanā ca uppajjitvā",
  "tika-abh08t48:19_12": "niruddhā attano attano vipākakkhandhānaṁ nānakkhaṇikakammapaccayena paccayo’’ti.",
  "tika-abh08t48:20_0": "Attano nirussāhasantabhāvena sahajātanāmarūpānaṁ nirussāhasantabhāvāya upakārakā",
  "tika-abh08t48:20_1": "arūpadhammāva vipākapaccayo. Tenāha ‘‘vipākacittacetasikā’’ti. Te hi payogena asādhetabbatāya",
  "tika-abh08t48:20_2": "kammassa katattā nipphajjanamattato nirussāhasantabhāvā honti, na kilesavūpasamasantabhāvā",
  "tika-abh08t48:20_3": ". Nirussāhasantabhāvato eva hi bhavaṅgādayo duviññeyyā. Pañcadvārepi hi javanappavattiyāva",
  "tika-abh08t48:20_4": "rūpādīnaṁ gahitatā viññāyati. Abhinipātasampaṭicchanasantīraṇamattā pana vipākā duviññeyyā eva.",
  "tika-abh08t48:21_0": "Rūpārūpānaṁ upatthambhakaṭṭhena upakāro āhārapaccayo. Satipi hi janakabhāve upatthambhakattameva",
  "tika-abh08t48:21_1": "āhārassa padhānakiccaṁ, janayantopi ca āhāro avicchedavasena upatthambhentova janetīti",
  "tika-abh08t48:21_2": "upatthambhanabhāvova āhārabhāvoti. Tattha kabaḷīkāro āhāro rūpakāyasseva upatthambhako,",
  "tika-abh08t48:21_3": "sesā tayo rūpārūpakāyassa. Na kevalañhi te nāmadhammānameva avicchedahetukā, atha",
  "tika-abh08t48:21_4": "kho paṭisandhiyaṁ kaṭattārūpānaṁ, pavatte cittajarūpānampi.",
  "tika-abh08t48:22_0": "Tesu tesu kiccesu paccayuppannadhammehi attānaṁ anuvattāpanakasaṅkhātaādhipaccaṭṭhena",
  "tika-abh08t48:22_1": "paccayo indriyapaccayo. Adhipatipaccayadhammānañhi pavattivinivārake abhibhavitvā",
  "tika-abh08t48:22_2": "pavattanena garubhāvo adhipatiyaṭṭho, indriyānaṁ pana dassanādikiccesu cakkhuviññāṇādīhi,",
  "tika-abh08t48:22_3": "jīvane kammajarūpehi, arūpadhammehi ca jīvantehi sukhitādibhāvesu sukhitādīhi adhimokkhapaggahaupaṭṭhānāvikkhepappajānanesu",
  "tika-abh08t48:22_4": "‘‘anaññātaṁ ñassāmī’’ti pavattiyaṁ ājānane, aññātāvibhāve ca saddhādisahajātehīti",
  "tika-abh08t48:22_5": "evaṁ taṁtaṁkiccesu cakkhādipaccayehi dhammehi cakkhādīnaṁ anuvattaniyatāmattaṁ indriyānaṁ",
  "tika-abh08t48:22_6": "ādhipaccaṭṭhoti ayameva tesaṁ viseso. Rūpasattaka-ggahaṇena cakkhādīni pañca, itthipurisindriyadvayañca",
  "tika-abh08t48:22_7": "dasseti. Jīvitindriyaṁ pana arūpajīvitindriyena saddhiṁ ekato katvā jīvita-ggahaṇena",
  "tika-abh08t48:22_8": "gahitaṁ. Evañhi dvāvīsati indriyāni honti. ‘‘Anādimati saṁsāre anaññātaṁ asacchikataṁ",
  "tika-abh08t48:22_9": "catusaccadhammaṁ, nibbānameva vā ñassāmī’’ti pavattassa indriyaṁ anaññātaññassāmītindriyaṁ,",
  "tika-abh08t48:22_10": "paṭhamamaggañāṇaṁ. Ājānato paṭhamamaggena diṭṭhamariyādaṁ anatikkamitvā jānato indriyaṁ",
  "tika-abh08t48:22_11": "aññindriyaṁ, sotāpattiphalato yāva arahattamaggā chasu ñāṇaṁ, aññātāvino catūsu saccesu",
  "tika-abh08t48:22_12": "pariniṭṭhitakiccassa indriyaṁ aññātāvindriyaṁ, arahattaphalañāṇaṁ . Paṭhamaṁ pariyāyato",
  "tika-abh08t48:22_13": "indriyattaṁ sandhāya rūpasattaka-ggahaṇena gahetvāpi puna kathañci upakārakattābhāvato",
  "tika-abh08t48:22_14": "itthipurisindriyānaṁ ettha aggahaṇaṁ dassetuṁ ‘‘tesū’’tiādi vuttaṁ. Tāni hi yebhuyyena",
  "tika-abh08t48:22_15": "liṅgādīhi anuvattiyamānānipi paccayabhāvato nānuvattīyantīti vuttovāyamattho.",
  "tika-abh08t48:23_0": "Ārammaṇūpanijjhānalakkhaṇūpanijjhānavasena upagantvā ārammaṇanijjhānaṁ jhānapaccayatā,",
  "tika-abh08t48:23_1": "so ca vitakkādīnameva āveṇiko sabhāvoti āha ‘‘jhānapaccayo’’tiādi. Te pana paṭisandhiyaṁ",
  "tika-abh08t48:23_2": "kaṭattārūpānaṁ, pavatte cittajarūpānaṁ, ubhayattha nāmadhammānañca paccayāti daṭṭhabbaṁ.",
  "tika-abh08t48:24_0": "Sugatito, duggatito, kusalato, akusalato vā niyyānaṭṭhena sahajātānaṁ upakārakatā",
  "tika-abh08t48:24_1": "maggapaccayatā, sā ca sammādiṭṭhādīnanti āha ‘‘maggapaccayo’’tiādi. Saṅkappa-ggahaṇena",
  "tika-abh08t48:24_2": "sammāsaṅkappaṁ, micchāsaṅkappañca dasseti. Evaṁ sesesupi. Micchāsaṅkappādayo hi apāyamaggaṅgā,",
  "tika-abh08t48:24_3": "micchāsatimicchāvācādayo cettha tathāpavattacittuppādā, cetanā ca, ayampi jhānapaccaye",
  "tika-abh08t48:24_4": "vuttānameva paccayuppannānaṁ paccayoti daṭṭhabbaṁ.",
  "tika-abh08t48:25_0": "Paramatthena bhinnānampi ekībhāvagatānaṁ viya ekuppādādibhāvasaṅkhātasampayogalakkhaṇena",
  "tika-abh08t48:25_1": "upakārakatā sampayuttapaccayatā, sā ca nāmadhammānameva, na rūpadhammānanti āha ‘‘sampayuttapaccayo’’tiādi.",
  "tika-abh08t48:26_0": "Aññamaññasambandhatāya yuttānampi samānānaṁ vippayuttabhāvena visaṁsaṭṭhatāya nānattūpagamanena",
  "tika-abh08t48:26_1": "upakārakatā vippayuttapaccayatā, sā ca vatthūnaṁ, cittacetasikānameva vāti āha ‘‘vippayuttapaccayo’’tiādi.",
  "tika-abh08t48:26_2": "Cha vatthūni hi sattannaṁ viññāṇānaṁ yathārahaṁ paṭisandhiyaṁ, pavatte, cittacetasikā",
  "tika-abh08t48:26_3": "paṭisandhiyaṁ kaṭattārūpānaṁ, pavattiyaṁ cittasamuṭṭhānānañca vippayuttapaccayo.",
  "tika-abh08t48:26_4": "Vatthupurejātānīti idaṁ cakkhādivatthuvaseneva vuttaṁ, hadayavatthu pana paṭisandhiyampi",
  "tika-abh08t48:26_5": "paccayabhāvato sahajātampi labbhati. Vuttampi hetaṁ abyākatapadassa sahajātavibhaṅge",
  "tika-abh08t48:26_6": "‘‘paṭisandhikkhaṇe vipākābyākatā khandhā kaṭattārūpānaṁ, khandhā vatthussa, vatthu",
  "tika-abh08t48:26_7": "khandhānaṁ vippayuttapaccayena paccayo’’ti. Tathā pacchājātā cittacetasikāti ca cakkhuviññāṇādivaseneva",
  "tika-abh08t48:26_8": "vuttaṁ, ‘‘sahajātā kusalā khandhā cittasamuṭṭhānānaṁ rūpānaṁ vippayuttapaccayena",
  "tika-abh08t48:26_9": "paccayo’’tiādivacanato (paṭṭhā. 1.1.434) pana sahajātāpi labbhanti. Evañca katvā",
  "tika-abh08t48:26_10": "vuttaṁ aṭṭhakathāyaṁ ‘‘vippayuttapaccayo sahajātapurejātapacchājātavasena tividho’’ti.",
  "tika-abh08t48:26_11": "Ayaṁ pana rūpadhammo samāno rūpadhammassa paccayo na hoti sampayogāsaṅkāya abhāvato.",
  "tika-abh08t48:27_0": "Yesañhi nāmānaṁ cakkhādīnaṁ abbhantarato nikkhamantānaṁ viya pavatti, rūpānañca nāmasannissayeneva",
  "tika-abh08t48:27_1": "uppajjamānānaṁ sampayogāsaṅkā hoti, tesameva vippayuttapaccayatā vuttā. Rūpānaṁ pana",
  "tika-abh08t48:27_2": "rūpehi sāsaṅkā natthi, vatthusannissayeneva ca jāyantānaṁ nāmānaṁ visayamattaṁ ārammaṇanti",
  "tika-abh08t48:27_3": "tenāpi tesaṁ sampayogāsaṅkā natthi. Paccuppannasabhāvena atthibhāvena tādisasseva",
  "tika-abh08t48:27_4": "dhammassa upatthambhakattena upakārakatā atthipaccayatā. Satipi hi janakatte ṭhitiyaṁyeva",
  "tika-abh08t48:27_5": "sātisayo atthipaccayānaṁ byāpāroti upatthambhakatā tesaṁ gahitā, te ca rūpajīvitindriyādīnevāti",
  "tika-abh08t48:27_6": "āha ‘‘atthipaccayo’’tiādi. Rūpajīvitindriyañhi kaṭattārūpānaṁ, kabaḷīkārāhāro imassa",
  "tika-abh08t48:27_7": "kāyassa , ārammaṇapurejātāni cittacetasikānaṁ nissayapaccaye vuttadhammā, tattheva",
  "tika-abh08t48:27_8": "vuttapaccayuppannañca atthipaccayo. Nissayapaccaye vuttadhammāti ca vatthurūpamahābhūtacittacetasikānaṁ",
  "tika-abh08t48:27_9": "dhammasāmaññeneva gahaṇaṁ, na nissayapaccayabhāvīnaṁyeva. Pacchājātānampi cittacetasikānaṁ",
  "tika-abh08t48:27_10": "purejātassa kāyassa pañhāvāre paccayabhāvena niddiṭṭhattā. Ettha ca atthibhāvābhāvena",
  "tika-abh08t48:27_11": "anupakārakānameva atthibhāvena upakārakatāya atthipaccayatābhāvato natthi nibbānassa",
  "tika-abh08t48:27_12": "sabbadā bhāvino atthipaccayatā, uppādādiyuttānaṁ vā natthibhāvopakāratāviruddho upakārakabhāvo",
  "tika-abh08t48:27_13": "atthipaccayatāti na tassa tappaccayattappasaṅgo.",
  "tika-abh08t48:28_0": "Natthipaccayotiādīsu anantaratāmattena, cittaniyāmakabhāvena vā upakārakatā anantarapaccayatā.",
  "tika-abh08t48:28_1": "Ekasmiṁ phassādidhammasamudāye pavattamāne dutiyassa abhāvato attano ṭhitiyā okāsamalabhantānaṁ",
  "tika-abh08t48:28_2": "anantaraṁ uppajjamānakacittacetasikānaṁ okāsadānavasena upakārakatā natthipaccayatā.",
  "tika-abh08t48:28_3": "Attano sabhāvāvigamena appavattamānānaṁ vigatabhāvena upakārakatā vigatapaccayatā.",
  "tika-abh08t48:28_4": "Atthato pana dvinnampi anantarapaccayabhāvīdhammattā aviseso vutto. Sabhāvatāmattena",
  "tika-abh08t48:28_5": "upakārakatā atthipaccayatā, nirodhānupagamanavasena upakārakatā avigatapaccayatāti",
  "tika-abh08t48:28_6": "paccayaviseso tesaṁ dhammāvisesepi veditabbo. Dhammānañhi samatthatāvisesaṁ sabbākārena",
  "tika-abh08t48:28_7": "ñatvā bhagavatā catuvīsatipaccayā desitāti bhagavati saddhāya ‘‘evaṁ visesā ete dhammā’’ti",
  "tika-abh08t48:28_8": "sutamayañāṇaṁ uppādetvā cintābhāvanāmayañāṇehi tadabhisamayāya yogo karaṇīyo. Avisesepi",
  "tika-abh08t48:28_9": "dhammasāmatthiyassa tathā tathā vinetabbapuggalānaṁ vasena heṭṭhā vuttopi paccayo",
  "tika-abh08t48:28_10": "puna pakārantarena vuccati yathā ahetukadukaṁ vatvāpi hetuvippayuttadukaṁ viyāti daṭṭhabbaṁ.",
  "tika-abh08t48:29_0": "Yasmā mahābhūtā aññamaññaṁ, upādārūpānañca sahajātapaccayā, mahābhūtā aññamaññaṁ",
  "tika-abh08t48:29_1": "aññamaññanissayapaccayā, upādārūpānaṁ nissayapaccayāva, kabaḷīkāro āhāro imassa kāyassa",
  "tika-abh08t48:29_2": "āhārapaccayo, mahābhūtā aññamaññaṁ, upādārūpānañca jīvitindriyaṁ kaṭattārūpānañca",
  "tika-abh08t48:29_3": "atthiavigataindriyapaccayā, tasmā vuttaṁ ‘‘rūpaṁ rūpassa…pe… sattadhā paccayo hotī’’ti.",
  "tika-abh08t48:30_0": "Rūpaṁ arūpassātiādīsupi heṭṭhā vuttapaccayuppannadhamme suṭṭhu upalakkhetvā paccayo",
  "tika-abh08t48:30_1": "yojetabbo. Rūpaṁ rūpārūpassāti natthīti idaṁ sahajātapaccayabhūtampi rūpaṁ rūpārūpadvayassa",
  "tika-abh08t48:30_2": "paccayabhāvena anāgatanti katvā vuttaṁ.",
  "tika-abh08t48:31_0": "Sabbesaṁ paccayānaṁ ārammaṇapaccaye upanissayapaccaye, sahajātanānakkhaṇikacetanāya",
  "tika-abh08t48:31_1": "kammapaccaye, sahajātapurejātapacchājātādibhedassa atthipaccaye ca samodhānato sabbepi",
  "tika-abh08t48:31_2": "paccayā saṅkhepato catubbidhāyevāti dassento āha ‘‘sabbe panime’’tiādi.",
  "tika-abh08t48:32": "Iti abhidhammatthavikāsiniyā nāma",
  "tika-abh08t48:33": "Abhidhammāvatārasaṁvaṇṇanāya",
  "tika-abh08t48:34": "Paccayaniddesavaṇṇanā niṭṭhitā.",
  "tika-abh08t48:35": "Nigamanakathāvaṇṇanā",
  "tika-abh08t48:36_0": "1400-2. Sabbadhammesu appaṭihatagatitāya sundarā mati imassāti sumati, tassa sumatissa",
  "tika-abh08t48:36_1": "bhagavato mativicāraṁ ñāṇacāraṁ bodhetīti sumatimativicārabodhano. Viruddhā mati",
  "tika-abh08t48:36_2": "yesaṁ te vimatino, viruddhā matīti ca viruddhadassananti attho. Tesaṁ vimohaṁ vināsetīti",
  "tika-abh08t48:36_3": "vimativimohavināsano. Yato yasmā nāmato sumatinā bhikkhunā mānato bahumānena āyācitasammānato",
  "tika-abh08t48:36_4": "āyācito hutvā sammā avanato sadāyeva mato ayaṁ, tato tasmā mayā racito abhidhammāvatāro.",
  "tika-abh08t48:36_5": "Tathā hi bhāvanā sādhūnaṁ sambhāvanā hitavibhāvanā hitappakāsanato sadā tosadāti yojanā.",
  "tika-abh08t48:37_0": "1403-14.Ayuttaṁvā viruddhaṁ vāti ettha ‘‘aṭṭhakathāya vimukhabhūtaṁ ayuttaṁ nāma,",
  "tika-abh08t48:37_1": "pāḷiyā vimukhabhūtaṁ viruddha’’nti vadanti. Byappathānanti ca vācanāmaggānanti attho.",
  "tika-abh08t48:37_2": "Tividhāti eko byappatho saddasampanno, na atthasampanno, eko atthasampanno, na saddasampanno,",
  "tika-abh08t48:37_3": "eko ubhayasampannoti tippakārāti attho. Hitameva atthoti hitattho, taṁ attano kāmetīti",
  "tika-abh08t48:37_4": "hitatthakāmo. Asaṁkiṇṇakulākulehi asambhinnakulehi saṁkiṇṇe. Kelāsoyeva sikharoti",
  "tika-abh08t48:37_5": "kelāsasikharo, so hi himavato caturāsītiyā kūṭasahassānaṁ pāmokkho rajatamayo mahāsikharo.",
  "tika-abh08t48:37_6": "Tadākārehi sabbasetehi pāsādehi paṭimaṇḍitattā kelāsa…pe… maṇḍito. Kaṇhadāsenāti",
  "tika-abh08t48:37_7": "evaṁnāmakena upāsakena. Pācīnapāsādeti pācīnadisābhāgasannissite pāsāde. Ayanti ayamabhidhammāvatāro.",
  "tika-abh08t48:38": "Niṭṭhitāyaṁ abhidhammatthavikāsinī nāma",
  "tika-abh08t48:39": "Abhidhammāvatārasaṁvaṇṇanā.",
  "tika-abh08t48:40": "Nigamanakathā",
  "tika-abh08t48:41": "1.",
  "tika-abh08t48:42": " Ramme pulatthinagare nagarādhirāje,",
  "tika-abh08t48:43": "Raññā parakkamabhujena mahābhujena;",
  "tika-abh08t48:44": "Kārāpite vasati jetavane vihāre,",
  "tika-abh08t48:45": "Yo rammahammiyavarūpavanābhirāme.",
  "tika-abh08t48:46": "2.",
  "tika-abh08t48:47": " Sampannasīladamasaṁyamatositehi,",
  "tika-abh08t48:48": "Sammānito vasigaṇehi guṇākarehi;",
  "tika-abh08t48:49": "Patto munindavacanādisu nekagantha-",
  "tika-abh08t48:50": "Jātesu cācariyataṁ mahitaṁ vidūhi.",
  "tika-abh08t48:51": "3..",
  "tika-abh08t48:52": " Ñāṇānubhāvamiha yassa ca sūcayantī,",
  "tika-abh08t48:53": "Saṁvaṇṇanā ca vinayaṭṭhakathādikānaṁ;",
  "tika-abh08t48:54": "Sāratthadīpanimukhā madhuratthasāra-",
  "tika-abh08t48:55": "Sandīpanena sujanaṁ paritosayantī.",
  "tika-abh08t48:56": "4.",
  "tika-abh08t48:57": " Tassānukampamavalambiya sāriputta-",
  "tika-abh08t48:58": "Ttherassa thāmagatasāraguṇākarassa;",
  "tika-abh08t48:59": "Yo sāsane jinavarassa ratiṁ uḷāraṁ,",
  "tika-abh08t48:60": "Pappoti nandipariveṇanivāsavāsī.",
  "tika-abh08t48:61": "5.",
  "tika-abh08t48:62": " Sa sādhayaṁ sotuhitaṁ anappakaṁ,",
  "tika-abh08t48:63": "Sumaṅgalodīritanāmavissuto;",
  "tika-abh08t48:64": "Akābhidhammatthavikāsiniṁ imaṁ,",
  "tika-abh08t48:65": "Pakāsayantiṁ madhuratthasampadanti.",
  "tika-abh08t48:66": "Abhidhammāvatāraṭīkā samattā."
}