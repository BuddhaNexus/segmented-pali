{
  "tika-s0402t1:0": "2. Adhikaraṇavaggavaṇṇanā",
  "tika-s0402t1:1_0": "11. Dutiyavaggassa paṭhame appaṭisaṅkhāne na kampatīti paṭisaṅkhānabalaṁ, upaparikkhanapaññāyetaṁ",
  "tika-s0402t1:1_1": "nāmaṁ. Vīriyasīsena satta bojjhaṅge bhāventassa uppannaṁ balaṁ bhāvanābalaṁ. Vīriyupatthambhena",
  "tika-s0402t1:1_2": "hi kusalabhāvanā balavatī thirā uppajjati, tathā uppannā balavatī kusalabhāvanā balavanto",
  "tika-s0402t1:1_3": "satta bojjhaṅgātipi vuccanti. Atthato vīriyasambojjhaṅgasīsena satta bojjhaṅgā honti.",
  "tika-s0402t1:1_4": "Vuttampi cetaṁ – “tattha katamaṁ bhāvanābalaṁ? Yā kusalānaṁ dhammānaṁ āsevanā bhāvanā",
  "tika-s0402t1:1_5": "bahulīkammaṁ, idaṁ vuccati bhāvanābalaṁ. Sattapi bojjhaṅgā bhāvanābala”nti.",
  "tika-s0402t1:2_0": "Akampiyaṭṭhenāti paṭipakkhehi akampanīyaṭṭhena. Durabhibhavanaṭṭhenāti durabhibhavanīyaṭṭhena.",
  "tika-s0402t1:2_1": "Anajjhomaddanaṭṭhenāti adhibhavitvā anavamaddanaṭṭhena. Etānīti etāni yathāvuttāni",
  "tika-s0402t1:2_2": "dvepi balāni. Etadaggaṁ nāgatanti “etadaggaṁ, bhikkhave, dvinnaṁ balānaṁ yadidaṁ",
  "tika-s0402t1:2_3": "bhāvanābala”nti evamettha etadaggaṁ nāgatanti attho.",
  "tika-s0402t1:3_0": "12. Dutiye vivekaṁ nissitanti vivekanissitaṁ, yathā vā vivekavasena pavattaṁ jhānaṁ",
  "tika-s0402t1:3_1": "“vivekaja”nti vuttaṁ, evaṁ vivekavasena pavatto satisambojjhaṅgo “vivekanissito”ti",
  "tika-s0402t1:3_2": "daṭṭhabbo. Nissayaṭṭho ca vipassanāmaggānaṁ vasena maggaphalānaṁ veditabbo, asatipi",
  "tika-s0402t1:3_3": "vā pubbāparabhāve “paṭiccasamuppādo”ti ettha paccayena samuppādanaṁ viya avinābhāvidhammabyāpārā",
  "tika-s0402t1:3_4": "nissayanabhāvanā sambhavantīti. “Tadaṅgasamucchedanissaraṇavivekanissita”nti vatvā",
  "tika-s0402t1:3_5": "paṭippassaddhivivekanissitassa avacanaṁ “satisambojjhaṅgaṁ bhāvetī”tiādinā idha bhāvetabbānaṁ",
  "tika-s0402t1:3_6": "sambojjhaṅgānaṁ vuttattā. Bhāvitabojjhaṅgassa hi sacchikātabbā balabojjhaṅgā, tesaṁ",
  "tika-s0402t1:3_7": "kiccaṁ paṭippassaddhiviveko. Ajjhāsayatoti “nibbānaṁ sacchikarissāmī”ti pavattaajjhāsayato.",
  "tika-s0402t1:3_8": "Yadipi hi vipassanākkhaṇe saṅkhārārammaṇaṁ cittaṁ, saṅkhāresu pana ādīnavaṁ disvā",
  "tika-s0402t1:3_9": "tappaṭipakkhe nibbāne ninnatāya ajjhāsayato nissaraṇavivekanissito hoti uṇhābhibhūtassa",
  "tika-s0402t1:3_10": "puggalassa sītaninnacittatā viya.",
  "tika-s0402t1:4_0": "“Pañcavidhavivekanissitampīti eke”ti vatvā tattha yathāvuttavivekattayato aññaṁ vivekadvayaṁ",
  "tika-s0402t1:4_1": "uddharitvā dassetuṁ “te hī”tiādi vuttaṁ. Tattha jhānakkhaṇe tāva kiccato vikkhambhanavivekanissitaṁ,",
  "tika-s0402t1:4_2": "vipassanākkhaṇe ajjhāsayato paṭippassaddhivivekanissitaṁ bhāvetīti vattabbaṁ “evāhaṁ",
  "tika-s0402t1:4_3": "anuttaraṁ vimokkhaṁ upasampajja viharissāmī”ti tattha ninnajjhāsayatāya. Tenāha “tasmā",
  "tika-s0402t1:4_4": "tesaṁ matenā”tiādi. Heṭṭhā kasiṇajjhānaggahaṇena āruppānampi gahaṇaṁ daṭṭhabbaṁ,",
  "tika-s0402t1:4_5": "tasmā “etesaṁ jhānāna”nti imināpi tesaṁ saṅgaho veditabbo. Yasmā pahānavinayo viya",
  "tika-s0402t1:4_6": "virāganirodhāpi idhādhippetavivekena atthato nibbisiṭṭhā, tasmā vuttaṁ “esa nayo",
  "tika-s0402t1:4_7": "virāganissitantiādīsū”ti. Tenāha “vivekatthā eva hi virāgādayo”ti.",
  "tika-s0402t1:5_0": "Vossagga-saddo pariccāgattho pakkhandanattho cāti vossaggassa duvidhatā vuttā. Vossajjanañhi",
  "tika-s0402t1:5_1": "pahānaṁ vissaṭṭhabhāvena nirodhanapakkhandanampi ca. Tasmā vipassanākkhaṇe tadaṅgavasena",
  "tika-s0402t1:5_2": "maggakkhaṇe samucchedavasena paṭipakkhassa pahānaṁ vossaggo, tathā vipassanākkhaṇe",
  "tika-s0402t1:5_3": "tanninnabhāvena, maggakkhaṇe ārammaṇakaraṇena vissaṭṭhasabhāvatā vossaggoti veditabbaṁ.",
  "tika-s0402t1:5_4": "Tenevāha “tattha pariccāgavossaggo”tiādi. Ayaṁ satisambojjhaṅgoti ayaṁ missakavasena",
  "tika-s0402t1:5_5": "vutto satisambojjhaṅgo. Yathāvuttena pakārenāti tadaṅgappahānasamucchedappahānappakārena",
  "tika-s0402t1:5_6": "tanninnatadārammaṇappakārena ca. Pubbe vossaggavacanasseva atthassa vuttattā āha",
  "tika-s0402t1:5_7": "“sakalena vacanenā”ti. Pariṇamantanti vipassanākkhaṇe tadaṅgatanninnappakārena pariṇamantaṁ.",
  "tika-s0402t1:5_8": "Pariṇatanti maggakkhaṇe samucchedatadārammaṇappakārena pariṇataṁ. Pariṇāmo nāma idha",
  "tika-s0402t1:5_9": "paripākoti āha “paripaccantaṁ paripakkañcā”ti. Paripāko ca āsevanalābhena laddhasāmatthiyassa",
  "tika-s0402t1:5_10": "kilese pariccajituṁ nibbānaṁ pakkhandituṁ tikkhavisadabhāvo. Tenāha “ayañhī”tiādi.",
  "tika-s0402t1:5_11": "Esa nayoti yvāyaṁ nayo “vivekanissita”ntiādinā satisambojjhaṅge vutto, sesesu dhammavicayasambojjhaṅgādīsupi",
  "tika-s0402t1:5_12": "eseva nayo, evaṁ tattha netabbanti attho.",
  "tika-s0402t1:6_0": "“Vivekanissita”ntiādīsu labbhamānamatthaṁ sāmaññato dassetvā idāni idhādhippetamatthaṁ",
  "tika-s0402t1:6_1": "dassento “idha panā”tiādimāha. Tattha sabbasaṅkhatehīti sabbehi paccayasamuppannadhammehi.",
  "tika-s0402t1:6_2": "Sabbesanti saṅkhatadhammānaṁ. Vivekaṁ ārammaṇaṁ katvāti nibbānasaṅkhātaṁ vivekaṁ",
  "tika-s0402t1:6_3": "ārammaṇaṁ katvā. Tañca khoti tadeva satisambojjhaṅgaṁ.",
  "tika-s0402t1:7_0": "13. Tatiye cittekaggatthāyāti cittasamādhānatthāya, diṭṭhadhamme sukhavihārāyāti",
  "tika-s0402t1:7_1": "attho. Cittekaggatāsīsena hi diṭṭhadhammasukhavihāro vutto. Sukkhavipassakakhīṇāsavānaṁ",
  "tika-s0402t1:7_2": "vasena hetaṁ vuttaṁ. Te hi samāpajjitvā “ekaggacittā sukhaṁ divasaṁ viharissāmā”ti",
  "tika-s0402t1:7_3": "icceva kasiṇaparikammaṁ katvā aṭṭha samāpattiyo nibbattenti. Vipassanāpādakatthāyātiādīsu",
  "tika-s0402t1:7_4": "pana sekkhaputhujjanā “samāpattito vuṭṭhāya samāhitena cittena vipassāmā”ti nibbattentā",
  "tika-s0402t1:7_5": "vipassanāpādakatthāya bhāventi.",
  "tika-s0402t1:8_0": "Ye pana aṭṭha samāpattiyo nibbattetvā abhiññāpādakajjhānaṁ samāpajjitvā samāpattito",
  "tika-s0402t1:8_1": "vuṭṭhāya “ekopi hutvā bahudhā hotī”ti vuttanayā abhiññāyo patthentā nibbattenti,",
  "tika-s0402t1:8_2": "te abhiññāpādakatthāya bhāventi. Ye aṭṭha samāpattiyo nibbattetvā nirodhasamāpattiṁ",
  "tika-s0402t1:8_3": "samāpajjitvā “sattāhaṁ acittā hutvā diṭṭheva dhamme nirodhaṁ nibbānaṁ patvā sukhaṁ",
  "tika-s0402t1:8_4": "viharissāmā”ti nibbattenti, te nirodhapādakatthāya bhāventi. Ye pana aṭṭha samāpattiyo",
  "tika-s0402t1:8_5": "nibbattetvā “aparihīnajjhānā brahmaloke uppajjissāmā”ti nibbattenti, te bhavavisesatthāya bhāventi.",
  "tika-s0402t1:9_0": "Yuttaṁ tāva cittekaggatāya bhavavisesatthatā viya vipassanāpādakatthatāpi catukkajjhānasādhāraṇāti",
  "tika-s0402t1:9_1": "tesaṁ vasena “cattāri jhānānī”ti vacanaṁ, abhiññāpādakatthatā pana nirodhapādakatthatā",
  "tika-s0402t1:9_2": "ca catutthasseva jhānassa āveṇikā, sā kathaṁ catukkajjhānasādhāraṇā vuttāti? Paramparādhiṭṭhānabhāvato.",
  "tika-s0402t1:9_3": "Padaṭṭhānapadaṭṭhānampi hi padaṭṭhānanti vuccati kāraṇakāraṇanti yathā “tiṇehi bhattaṁ siddha”nti.",
  "tika-s0402t1:10_0": "14. Catutthe sasakassa uppatanaṁ viya hotīti pathavijigucchanasasakassa uppatanaṁ",
  "tika-s0402t1:10_1": "viya hoti. Tatthāyaṁ atthasallāpikā upamā – pathavī kira sasakaṁ āha – “he sasakā”ti.",
  "tika-s0402t1:10_2": "Sasako āha – “ko eso”ti. Kasmā mameva upari sabbairiyāpathe kappento uccārapassāvaṁ",
  "tika-s0402t1:10_3": "karonto maṁ na jānāsīti? Suṭṭhu tayā ahaṁ diṭṭho, mayā akkantaṭṭhānañhi aṅgulaggehi",
  "tika-s0402t1:10_4": "phuṭṭhaṭṭhānaṁ viya hoti, vissaṭṭhaudakaṁ appamattakaṁ, karīsaṁ kaṭakaphalamattaṁ,",
  "tika-s0402t1:10_5": "hatthiassādīhi pana akkantaṭṭhānampi mahantaṁ, passāvopi nesaṁ ghaṭamatto, uccāropi",
  "tika-s0402t1:10_6": "pacchimatto hoti, alaṁ mayhaṁ tayāti uppatitvā aññasmiṁ ṭhāne patito. Tato naṁ pathavī",
  "tika-s0402t1:10_7": "āha – “aho dūraṁ gatopi nanu mayhaṁyeva upari patitosī”ti? So puna taṁ jigucchanto",
  "tika-s0402t1:10_8": "uppatitvā aññattha patito. Evaṁ vassasahassampi uppatitvā uppatitvā patamāno sasako",
  "tika-s0402t1:10_9": "neva pathaviyā antaṁ pāpuṇituṁ sakkoti. Na koṭinti na pubbakoṭiṁ. Itaresanti vipañcitaññuneyyapadaparamānaṁ.",
  "tika-s0402t1:11_0": "15. Pañcame samathehi adhikarīyati vūpasammatīti adhikaraṇaṁ, aṭṭhārasa bhedakaravatthūni",
  "tika-s0402t1:11_1": "nissāya uppanno vivādoyeva vivādādhikaraṇaṁ. “Idha bhikkhū bhikkhuṁ anuvadanti sīlavipattiyā",
  "tika-s0402t1:11_2": "vā”tiādinā catasso vipattiyo nissāya uppanno anuvādoyeva anuvādādhikaraṇaṁ. Pañcapi",
  "tika-s0402t1:11_3": "āpattikkhandhā āpattādhikaraṇaṁ. “Sattapi āpattikkhandhā āpattādhikaraṇa”nti vacanato",
  "tika-s0402t1:11_4": "āpattiyeva āpattādhikaraṇaṁ. “Yā saṅghassa kiccayatā karaṇīyatā apalokanakammaṁ ñattikammaṁ",
  "tika-s0402t1:11_5": "ñattidutiyakammaṁ ñatticatutthakamma”nti evamāgataṁ catubbidhaṁ saṅghakiccaṁ kiccādhikaraṇanti",
  "tika-s0402t1:11_6": "veditabbaṁ. Sesamettha uttānameva.",
  "tika-s0402t1:12_0": "16. Chaṭṭhe apākaṭanāmoti “selo, kūṭadanto”tiādinā anabhiññāto. Yena vā kāraṇenāti",
  "tika-s0402t1:12_1": "hetumhi idaṁ karaṇavacanaṁ. Hetuattho hi kiriyākāraṇaṁ, na karaṇaṁ viya kiriyattho,",
  "tika-s0402t1:12_2": "tasmā nānappakāraguṇavisesādhigamatthā idha upasaṅkamanakiriyāti “annena vasati,",
  "tika-s0402t1:12_3": "ajjhenena vasatī”tiādīsu viya hetuatthamevetaṁ karaṇavacanaṁ yuttaṁ, na karaṇatthaṁ",
  "tika-s0402t1:12_4": "tassa ayujjamānattāti vuttaṁ “yena vā kāraṇenā”ti. Avibhāgato satataṁ pavattitaniratisayasāduvipulāmatarasasaddhammaphalatāya",
  "tika-s0402t1:12_5": "sāduphalaniccaphalitamahārukkhena bhagavā upamito. Sāduphalūpabhogādhippāyaggahaṇeneva",
  "tika-s0402t1:12_6": "hi rukkhassa sāduphalatā gahitāti. Upasaṅkamīti upasaṅkanto. Sampattakāmatāya hi",
  "tika-s0402t1:12_7": "kiñci ṭhānaṁ gacchanto taṁtaṁpadesātikkamanena upasaṅkami, upasaṅkantoti ca vattabbataṁ",
  "tika-s0402t1:12_8": "labhati. Tenāha “gatoti vuttaṁ hotī”ti, upagatoti attho. Upasaṅkamitvāti pubbakālakiriyāniddesoti",
  "tika-s0402t1:12_9": "āha “upasaṅkamanapariyosānadīpana”nti. Tatoti yaṁ ṭhānaṁ patto “upasaṅkamī”ti vutto,",
  "tika-s0402t1:12_10": "tato upagataṭṭhānato.",
  "tika-s0402t1:13_0": "Yathā khamanīyādīni pucchantoti yathā bhagavā “kacci te, brāhmaṇa, khamanīyaṁ, kacci",
  "tika-s0402t1:13_1": "yāpanīya”ntiādinā khamanīyādīni pucchanto tena brāhmaṇena saddhiṁ samappavattamodo",
  "tika-s0402t1:13_2": "ahosi pubbabhāsitāya, evaṁ sopi brāhmaṇo tadanukaraṇena bhagavatā saddhiṁ samappavattamodo",
  "tika-s0402t1:13_3": "ahosīti yojanā. Taṁ pana samappavattamodataṁ upamāya dassetuṁ “sītodakaṁ viyā”tiādi",
  "tika-s0402t1:13_4": "vuttaṁ. Tattha sammoditanti saṁsanditaṁ. Ekībhāvanti sammodanakiriyāya samānataṁ.",
  "tika-s0402t1:13_5": "Khamanīyanti “idaṁ catucakkaṁ navadvāraṁ sarīrayantaṁ dukkhabahulatāya sabhāvato",
  "tika-s0402t1:13_6": "dussahaṁ, kacci khamituṁ sakkuṇeyya”nti pucchati. Yāpanīyanti āhārādippaṭibaddhavuttikaṁ",
  "tika-s0402t1:13_7": "cirappabandhasaṅkhātāya yāpanāya kacci yāpetuṁ sakkuṇeyyaṁ. Sīsarogādiābādhābhāvena",
  "tika-s0402t1:13_8": "kacci appābādhaṁ. Dukkhajīvikābhāvena kacci appātaṅkaṁ. Taṁtaṁkiccakaraṇe uṭṭhānasukhatāya",
  "tika-s0402t1:13_9": "kacci lahuṭṭhānaṁ. Tadanurūpabalayogato kacci balaṁ. Sukhavihārasambhavena kacci",
  "tika-s0402t1:13_10": "phāsuvihāro atthīti sabbattha kacci-saddaṁ yojetvā attho veditabbo.",
  "tika-s0402t1:14_0": "Balappattā pīti pītiyeva. Taruṇapīti pāmojjaṁ. Sammodaṁ janeti karotīti sammodanīkaṁ,",
  "tika-s0402t1:14_1": "tadeva sammodanīyaṁ. Sammoditabbato sammodanīyanti imaṁ pana atthaṁ dassetuṁ “sammodituṁ",
  "tika-s0402t1:14_2": "yuttabhāvato”ti āha. Saritabbabhāvatoti anussaritabbabhāvato. “Saraṇīya”nti vattabbe",
  "tika-s0402t1:14_3": "dīghaṁ katvā “sāraṇīya”nti vuttaṁ. Suyyamānasukhatoti āpāthagatamadhurataṁ āha, anussariyamānasukhatoti",
  "tika-s0402t1:14_4": "vimaddaramaṇīyataṁ. Byañjanaparisuddhatāyāti sabhāvaniruttibhāvena tassā kathāya",
  "tika-s0402t1:14_5": "vacanacāturiyamāha. Atthaparisuddhatāyāti atthassa nirupakkilesataṁ. Anekehi pariyāyehīti anekehi kāraṇehi.",
  "tika-s0402t1:15_0": "Atidūraaccāsannappaṭikkhepena nātidūraṁ naccāsannaṁ nāma gahitaṁ, taṁ pana avakaṁsato",
  "tika-s0402t1:15_1": "ubhinnaṁ pasāritahatthāsaṅghaṭṭanena daṭṭhabbaṁ. Gīvaṁ pasāretvāti gīvaṁ parivaṭṭanavasena pasāretvā.",
  "tika-s0402t1:16_0": "Etadavocāti etaṁ “ko nu kho, bhante, hetū”tiādipucchāvacanaṁ avoca. Teneva “etadavocā”ti",
  "tika-s0402t1:16_1": "padaṁ uddharitvā duvidhā hi pucchātiādinā pucchāvibhāgaṁ dasseti. Tattha agāre niyutto",
  "tika-s0402t1:16_2": "agāriko, tassa pucchā agārikapucchā. Agārikato añño anagāriko pabbajjūpagato, tassa",
  "tika-s0402t1:16_3": "pucchā anagārikapucchā. Kiñcāpi aññattha “janako hetu, paggāhako paccayo. Asādhāraṇo",
  "tika-s0402t1:16_4": "hetu, sādhāraṇo paccayo. Sabhāgo hetu, asabhāgo paccayo. Pubbakāliko hetu, sahapavatto",
  "tika-s0402t1:16_5": "paccayo”tiādinā hetupaccayā vibhajja vuccanti. Idha pana “cattāro kho, bhikkhave,",
  "tika-s0402t1:16_6": "mahābhūtā hetu cattāro mahābhūtā paccayo rūpakkhandhassa paññāpanāyā”tiādīsu viya",
  "tika-s0402t1:16_7": "hetupaccayasaddā samānatthāti dassento “ubhayampetaṁ kāraṇavevacanamevā”ti āha. Visamacariyāti",
  "tika-s0402t1:16_8": "bhāvanapuṁsakaniddeso.",
  "tika-s0402t1:17_0": "Abhikkantāti atikkantā, vigatāti atthoti āha “khaye dissatī”ti. Tathā hi “nikkhanto",
  "tika-s0402t1:17_1": "paṭhamo yāmo”ti upari vuttaṁ. Abhikkantataroti ativiya kantataro manoramo, tādiso",
  "tika-s0402t1:17_2": "ca sundaro bhaddako nāma hotīti āha “sundare dissatī”ti. Koti devanāgayakkhagandhabbādīsu",
  "tika-s0402t1:17_3": "ko katamo? Meti mama. Pādānīti pāde. Iddhiyāti imāya evarūpāya deviddhiyā. Yasasāti",
  "tika-s0402t1:17_4": "iminā edisena parivārena paricchedena ca. Jalanti vijjotamāno. Abhikkantenāti ativiya",
  "tika-s0402t1:17_5": "kantena kamanīyena abhirūpena. Vaṇṇenāti chavivaṇṇena sarīravaṇṇanibhāya. Sabbā obhāsayaṁ",
  "tika-s0402t1:17_6": "disāti dasa disā pabhāsento, cando viya sūriyo viya ca ekobhāsaṁ ekālokaṁ karontoti",
  "tika-s0402t1:17_7": "gāthāya attho. Abhirūpeti uḷārarūpe sampannarūpe.",
  "tika-s0402t1:18_0": "“Coro, coro; sappo, sappo”tiādīsu bhaye āmeḍitaṁ. “Vijjha, vijjha; pahara, paharā”tiādīsu",
  "tika-s0402t1:18_1": "kodhe. “Sādhu, sādhū”tiādīsu pasaṁsāyaṁ. “Gaccha, gaccha; lunāhi, lunāhī”tiādīsu",
  "tika-s0402t1:18_2": "turite. “Āgaccha, āgacchā”tiādīsu kotūhale. “Buddho, buddhoti cintento”tiādīsu acchare.",
  "tika-s0402t1:18_3": "“Abhikkamathāyasmanto, abhikkamathāyasmanto”tiādīsu hāse. “Kahaṁ ekaputtaka, kahaṁ",
  "tika-s0402t1:18_4": "ekaputtakā”tiādīsu soke. “Aho sukhaṁ, aho sukha”ntiādīsu pasāde. Ca-saddo avuttasamuccayatto.",
  "tika-s0402t1:18_5": "Tena garahāasammānādīnaṁ saṅgaho daṭṭhabbo. Tattha “pāpo, pāpo”tiādīsu garahāyaṁ.",
  "tika-s0402t1:18_6": "“Abhirūpaka, abhirūpakā”tiādīsu asammāne daṭṭhabbaṁ.",
  "tika-s0402t1:19_0": "Nayidaṁ āmeḍitavasena dvikkhattuṁ vuttaṁ, atha kho atthadvayavasenāti dassento “atha",
  "tika-s0402t1:19_1": "vā”tiādimāha. “Abhikkanta”nti vacanaṁ apekkhitvā napuṁsakavasena vuttaṁ, taṁ pana",
  "tika-s0402t1:19_2": "bhagavato vacanaṁ dhammassa desanāti katvā tathā vuttaṁ “bhoto gotamassa dhammadesanā”ti.",
  "tika-s0402t1:19_3": "Dutiyapadepi eseva nayo. Dosanāsanatoti rāgādikilesavidhamanato. Guṇādhigamanatoti",
  "tika-s0402t1:19_4": "sīlādiguṇānaṁ sampāpanato. Ye guṇe desanā adhigameti, tesu padhānabhūte tāva dassetuṁ",
  "tika-s0402t1:19_5": "“saddhājananato paññājananato”ti vuttaṁ. Saddhāpamukhā hi lokiyā guṇā, paññāpamukhā lokuttarā.",
  "tika-s0402t1:20_0": "Sīlādiatthasampattiyā sātthato, sabhāvaniruttisampattiyā sabyañjanato. Suviññeyyasaddappayogatāya",
  "tika-s0402t1:20_1": "uttānapadato, saṇhasukhumabhāvena duviññeyyatthatāya gambhīratthato. Siniddhamudumadhurasaddappayogatāya",
  "tika-s0402t1:20_2": "kaṇṇasukhato, vipulavisuddhapemanīyatthatāya hadayaṅgamato. Mānātimānavidhamanena",
  "tika-s0402t1:20_3": "anattukkaṁsanato, thambhasārambhanimmaddanena aparavambhanato. Hitādhippāyappavattiyā",
  "tika-s0402t1:20_4": "paresaṁ rāgapariḷāhādivūpasamanena karuṇāsītalato, kilesandhakāravidhamanena paññāvadātato.",
  "tika-s0402t1:20_5": "Karavīkarutamañjutāya āpātharamaṇīyato, pubbāparāviruddhasuvisuddhatthatāya vimaddakkhamato.",
  "tika-s0402t1:20_6": "Āpātharamaṇīyatāya evaṁ suyyamānasukhato, vimaddakkhamatāya hitajjhāsayappavattitatāya",
  "tika-s0402t1:20_7": "ca vīmaṁsiyamānahitato. Evamādīhīti ādi-saddena saṁsāracakkanivattanato, saddhammacakkappavattanato,",
  "tika-s0402t1:20_8": "micchāvādavigamanato, sammāvādapatiṭṭhāpanato, akusalamūlasamuddharaṇato, kusalamūlasaṁropanato,",
  "tika-s0402t1:20_9": "apāyadvārapidhānato, saggamokkhadvāravivaraṇato, pariyuṭṭhānavūpasamanato, anusayasamugghātanatoti",
  "tika-s0402t1:20_10": "evamādīnaṁ saṅgaho daṭṭhabbo.",
  "tika-s0402t1:21_0": "Adhomukhaṭṭhapitanti kenaci adhomukhaṁ ṭhapitaṁ. Heṭṭhāmukhajātanti sabhāveneva heṭṭhāmukhajātaṁ.",
  "tika-s0402t1:21_1": "Uparimukhanti uddhaṁmukhaṁ. Ugghāṭeyyāti vivaṭaṁ kareyya. Hatthe gahetvāti “puratthābhimukho",
  "tika-s0402t1:21_2": "uttarābhimukho vā gacchā”tiādīni avatvā hatthe gahetvā “nissandehaṁ esa maggo, evaṁ",
  "tika-s0402t1:21_3": "gaccheyyā”ti vadeyya. Kāḷapakkhacātuddasīti kāḷapakkhe cātuddasī.",
  "tika-s0402t1:22_0": "Nikkujjitaṁ ādheyyassa anādhārabhūtaṁ bhājanaṁ ādhārabhāvāpādanavasena ukkujjeyya.",
  "tika-s0402t1:22_1": "Heṭṭhāmukhajātatāya saddhammavimukhaṁ, adhomukhaṭhapitatāya asaddhamme patitanti",
  "tika-s0402t1:22_2": "evaṁ padadvayaṁ yathārahaṁ yojetabbaṁ, na yathāsaṅkhyaṁ. Kāmaṁ kāmacchandādayopi",
  "tika-s0402t1:22_3": "paṭicchādakā nīvaraṇabhāvato, micchādiṭṭhi pana savisesaṁ paṭicchādikā satte micchābhinivesanavasenāti",
  "tika-s0402t1:22_4": "āha “micchādiṭṭhigahanapaṭicchanna”nti. Tenāha bhagavā “micchādiṭṭhiparamāhaṁ, bhikkhave,",
  "tika-s0402t1:22_5": "vajjaṁ vadāmī”ti. Sabbo apāyagāmimaggo kummaggo “kucchito maggo”ti katvā. Sammādiṭṭhiādīnaṁ",
  "tika-s0402t1:22_6": "ujupaṭipakkhatāya micchādiṭṭhiādayo aṭṭha micchattadhammā micchāmaggo. Teneva hi",
  "tika-s0402t1:22_7": "tadubhayappaṭipakkhataṁ sandhāya “saggamokkhamaggaṁ āvikarontenā”ti vuttaṁ. Sappiādisannissayo",
  "tika-s0402t1:22_8": "padīpo na tathā ujjalo, yathā telasannissayoti telapajjotaggahaṇaṁ.Etehi pariyāyehīti",
  "tika-s0402t1:22_9": "etehi nikkujjitukkujjanappaṭicchannavivaraṇādiupamopamitabbākārehi.",
  "tika-s0402t1:23_0": "Pasannakāranti pasannehi kātabbaṁ sakkāraṁ. Saraṇanti paṭisaraṇaṁ. Tenāha “parāyaṇa”nti.",
  "tika-s0402t1:23_1": "Parāyaṇabhāvo ca anatthanisedhanena atthasampaṭipādanena ca hotīti āha “aghassa,",
  "tika-s0402t1:23_2": "tātā, hitassa ca vidhātā”ti. Aghassāti dukkhatoti vadanti, pāpatoti pana attho yutto.",
  "tika-s0402t1:23_3": "Nissakke cetaṁ sāmivacanaṁ. Ettha ca nāyaṁ gami-saddo nī-saddādayo viya dvikammako,",
  "tika-s0402t1:23_4": "tasmā yathā “ajaṁ gāmaṁ netī”ti vuccati, evaṁ “bhagavantaṁ saraṇaṁ gacchāmī”ti vattuṁ",
  "tika-s0402t1:23_5": "na sakkā. “Saraṇanti gacchāmī”ti pana vattabbaṁ. Iti-saddo cettha luttaniddiṭṭho.",
  "tika-s0402t1:23_6": "Tassa cāyamattho – gamanañca tadadhippāyena bhajanaṁ jānanaṁ vāti dassento “iti iminā",
  "tika-s0402t1:23_7": "adhippāyenā”tiādimāha. Tattha bhajāmītiādīsu purimassa purimassa pacchimaṁ pacchimaṁ",
  "tika-s0402t1:23_8": "atthavacanaṁ. Bhajanaṁ vā saraṇādhippāyena upasaṅkamanaṁ. Sevanaṁ santikāvacaratā.",
  "tika-s0402t1:23_9": "Payirupāsanaṁ vattappaṭivattakaraṇena upaṭṭhānanti evaṁ sabbathāpi anaññasaraṇataṁyeva",
  "tika-s0402t1:23_10": "dīpeti. “Gacchāmī”ti padassa bujjhāmīti ayamattho kathaṁ labbhatīti āha “yesaṁ hī”tiādi.",
  "tika-s0402t1:24_0": "Adhigatamagge sacchikatanirodheti padadvayenapi phalaṭṭhā eva dassitā, na maggaṭṭhāti",
  "tika-s0402t1:24_1": "te dassento “yathānusiṭṭhaṁ paṭipajjamāne cā”ti āha. Nanu ca kalyāṇaputhujjanopi",
  "tika-s0402t1:24_2": "yathānusiṭṭhaṁ paṭipajjatīti vuccatīti? Kiñcāpi vuccati, nippariyāyena pana maggaṭṭhā",
  "tika-s0402t1:24_3": "eva tathā vattabbā, na itare sammattaniyāmokkamanābhāvato. Tathā hi te eva vuttā",
  "tika-s0402t1:24_4": "“apāyesu apatamāne dhāretī”ti. Sammattaniyāmokkamanena hi apāyavinimuttisambhavo.",
  "tika-s0402t1:24_5": "Akkhāyatīti ettha iti-saddo ādyattho, pakārattho vā. Tena “yāvatā, bhikkhave, dhammā",
  "tika-s0402t1:24_6": "saṅkhatā vā asaṅkhatā vā, virāgo tesaṁ aggamakkhāyatī”ti suttapadaṁ saṅgaṇhāti, “vitthāro”ti",
  "tika-s0402t1:24_7": "vā iminā. Ettha ca ariyamaggo niyyānikatāya, nibbānaṁ tassa tadatthasiddhihetutāyāti",
  "tika-s0402t1:24_8": "ubhayameva nippariyāyena dhammoti vutto. Nibbānañhi ārammaṇapaccayabhūtaṁ labhitvā",
  "tika-s0402t1:24_9": "ariyamaggo tadatthasiddhiyā saṁvattati, tathāpi yasmā ariyaphalānaṁ “tāya saddhāya",
  "tika-s0402t1:24_10": "avūpasantāyā”tiādivacanato maggena samucchinnānaṁ kilesānaṁ paṭippassaddhippahānakiccatāya",
  "tika-s0402t1:24_11": "niyyānānuguṇatāya niyyānapariyosānatāya ca. Pariyattidhammassa pana niyyānikadhammasamadhigamahetutāyāti",
  "tika-s0402t1:24_12": "iminā pariyāyena vuttanayena dhammabhāvo labbhati eva. Svāyamattho pāṭhāruḷho evāti",
  "tika-s0402t1:24_13": "dassento “na kevala”ntiādimāha.",
  "tika-s0402t1:25_0": "Kāmarāgo bhavarāgoti evamādibhedo sabbopi rāgo virajjati pahīyati etenāti rāgavirāgoti",
  "tika-s0402t1:25_1": "maggo kathito. Ejāsaṅkhātāya taṇhāya antonijjhānalakkhaṇassa sokassa ca taduppattiyaṁ",
  "tika-s0402t1:25_2": "sabbaso parikkhīṇattā anejamasokanti phalaṁ kathitaṁ. Appaṭikūlanti avirodhadīpanato",
  "tika-s0402t1:25_3": "kenaci aviruddhaṁ, iṭṭhaṁ paṇītanti vā attho. Paguṇarūpena pavattitattā, pakaṭṭhaguṇavibhāvanato",
  "tika-s0402t1:25_4": "vā paguṇaṁ. Sabbadhammakkhandhā kathitāti yojanā.",
  "tika-s0402t1:26_0": "Diṭṭhisīlasaṅghātenāti “yāyaṁ diṭṭhi ariyā niyyānikā niyyāti takkarassa sammā dukkhakkhayāya,",
  "tika-s0402t1:26_1": "tathārūpāya diṭṭhiyā diṭṭhisāmaññagato viharatī”ti evaṁ vuttāya diṭṭhiyā, “yāni tāni",
  "tika-s0402t1:26_2": "sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni",
  "tika-s0402t1:26_3": "samādhisaṁvattanikāni, tathārūpehi sīlehi sīlasāmaññagato viharatī”ti ca evaṁ vuttānaṁ",
  "tika-s0402t1:26_4": "sīlānañca saṁhatabhāvena, diṭṭhisīlasāmaññenāti attho. Saṁhatoti ghaṭito, sametoti",
  "tika-s0402t1:26_5": "attho. Ariyapuggalā hi yattha katthaci dūre ṭhitāpi attano guṇasāmaggiyā saṁhatā",
  "tika-s0402t1:26_6": "eva. Aṭṭha ca puggala dhammadasā teti te purisayugavasena cattāropi puggalavasena",
  "tika-s0402t1:26_7": "aṭṭheva ariyadhammassa paccakkhadassāvitāya dhammadasā. Tīṇi vatthūni saraṇanti gamanena",
  "tika-s0402t1:26_8": "tikkhattuṁ gamanena ca tīṇi saraṇagamanāni. Paṭivedesīti attano hadayagataṁ vācāya pavedesi.",
  "tika-s0402t1:27_0": "Saraṇagamanassa visayappabhedaphalasaṁkilesabhedānaṁ viya kattuvibhāvanā tattha kosallāya",
  "tika-s0402t1:27_1": "hotīti saraṇagamanesu atthakosallatthaṁ “saraṇaṁ, saraṇagamanaṁ, yo ca saraṇaṁ gacchati,",
  "tika-s0402t1:27_2": "saraṇagamanappabhedo, saraṇagamanaphalaṁ, saṁkileso, bhedoti ayaṁ vidhi veditabbo”ti",
  "tika-s0402t1:27_3": "vuttaṁ tena vinā saraṇagamanasseva asambhavato. Kasmā panettha vodānaṁ na gahitaṁ,",
  "tika-s0402t1:27_4": "nanu vodānavibhāvanāpi tattha kosallāya hotīti? Saccametaṁ, taṁ pana saṁkilesaggahaṇena",
  "tika-s0402t1:27_5": "atthato dīpitaṁ hotīti na gahitaṁ. Yāni hi nesaṁ saṁkilesakāraṇāni aññāṇādīni, tesaṁ",
  "tika-s0402t1:27_6": "sabbena sabbaṁ anuppannānaṁ anuppādanena, uppannānañca pahānena vodānaṁ hotīti.",
  "tika-s0402t1:28_0": "Hiṁsatthassa dhātusaddassa vasenetaṁ padaṁ daṭṭhabbanti “hiṁsatīti saraṇa”nti vatvā",
  "tika-s0402t1:28_1": "taṁ pana hiṁsanaṁ kesaṁ, kathaṁ, kassa vāti codanaṁ sodhento “saraṇagatāna”ntiādimāha.",
  "tika-s0402t1:28_2": "Tattha bhayanti vaṭṭabhayaṁ. Santāsanti cittutrāsaṁ. Teneva cetasikadukkhassa gahitattā",
  "tika-s0402t1:28_3": "dukkhanti kāyikaṁ dukkhaṁ. Duggatiparikilesanti duggatipariyāpannaṁ sabbampi dukkhaṁ.",
  "tika-s0402t1:28_4": "Tayidaṁ sabbaṁ parato phalakathāya āvi bhavissati. Etanti saraṇanti padaṁ. Evaṁ avisesato",
  "tika-s0402t1:28_5": "saraṇasaddassa padatthaṁ dassetvā idāni visesato dassetuṁ “atha vā”tiādi vuttaṁ.",
  "tika-s0402t1:28_6": "Hite pavattanenāti “sampannasīlā, bhikkhave, viharathā”tiādinā atthe niyojanena.",
  "tika-s0402t1:28_7": "Ahitā nivattanenāti “pāṇātipātassa kho pāpako vipāko abhisamparāya”ntiādinā ādīnavadassanādimukhena",
  "tika-s0402t1:28_8": "anatthato nivattanena. Bhayaṁ hiṁsatīti hitāhitesu appavattippavattihetukaṁ byasanaṁ",
  "tika-s0402t1:28_9": "appavattikaraṇena vināseti buddho. Bhavakantārā uttāraṇena maggasaṅkhāto dhammo.",
  "tika-s0402t1:28_10": "Itaro assāsadānena sattānaṁ bhayaṁ hiṁsatīti yojanā. Kārānanti dānavasena pūjāvasena",
  "tika-s0402t1:28_11": "ca upanītānaṁ sakkārānaṁ. Vipulaphalappaṭilābhakaraṇena sattānaṁ bhayaṁ hiṁsati saṅgho",
  "tika-s0402t1:28_12": "anuttaradakkhiṇeyyabhāvatoti adhippāyo. Imināpi pariyāyenāti imināpi vibhajitvā vuttena kāraṇena.",
  "tika-s0402t1:29_0": "“Sammāsambuddho bhagavā, svākkhāto dhammo, suppaṭipanno saṅgho”ti evaṁ pavatto tattha",
  "tika-s0402t1:29_1": "ratanattaye pasādo tappasādo, tadeva rattanattayaṁ garu etassāti taggaru, tabbhāvo",
  "tika-s0402t1:29_2": "taggarutā, tappasādo ca taggarutā ca tappasādataggarutā. Tāhi tappasādataggarutāhi.",
  "tika-s0402t1:29_3": "Vidhutadiṭṭhivicikicchāsammohaassaddhiyāditāya vihatakileso. Tadeva ratanattayaṁ",
  "tika-s0402t1:29_4": "parāyaṇaṁ gati tāṇaṁ leṇanti evaṁ pavattiyā tapparāyaṇatākārappavatto cittuppādosaraṇagamanaṁ",
  "tika-s0402t1:29_5": "saraṇanti gacchati etenāti. Taṁsamaṅgīti tena yathāvuttacittuppādena samannāgato.",
  "tika-s0402t1:29_6": "Evaṁ upetīti evaṁ bhajati sevati payirupāsati, evaṁ vā jānāti bujjhatīti evamattho veditabbo.",
  "tika-s0402t1:30_0": "Ettha ca pasādaggahaṇena lokiyasaraṇagamanamāha. Tañhi pasādappadhānaṁ. Garutāgahaṇena",
  "tika-s0402t1:30_1": "lokuttaraṁ. Ariyā hi ratanattayaguṇābhiññatāya pāsāṇacchattaṁ piya garuṁ katvā passanti,",
  "tika-s0402t1:30_2": "tasmā tappasādena vikkhambhanavasena vihatakileso, taggarutāya samucchedavasenāti",
  "tika-s0402t1:30_3": "yojetabbaṁ agāravakaraṇahetūnaṁ samucchindanato. Tapparāyaṇatā panettha taggatikatāti",
  "tika-s0402t1:30_4": "tāya catubbidhampi vakkhamānaṁ saraṇagamanaṁ gahitanti daṭṭhabbaṁ. Avisesena vā pasādagarutā",
  "tika-s0402t1:30_5": "jotitāti pasādaggahaṇena aveccappasādassa itarassa ca gahaṇaṁ, tathā garutāgahaṇenāti",
  "tika-s0402t1:30_6": "ubhayenapi ubhayaṁ saraṇagamanaṁ yojetabbaṁ.",
  "tika-s0402t1:31_0": "Maggakkhaṇe ijjhatīti yojanā. Nibbānārammaṇaṁ hutvāti etena atthato catusaccādhigamo",
  "tika-s0402t1:31_1": "eva lokuttarasaraṇagamananti dasseti. Tattha hi nibbānadhammo sacchikiriyābhisamayavasena,",
  "tika-s0402t1:31_2": "maggadhammo bhāvanābhisamayavasena paṭivijjhiyamānoyeva saraṇagamanattaṁ sādheti,",
  "tika-s0402t1:31_3": "buddhaguṇā pana sāvakagocarabhūtā pariññābhisamayavasena, tathā ariyasaṅghaguṇā.",
  "tika-s0402t1:31_4": "Tenāha “kiccato sakalepi ratanattaye ijjhatī”ti. Ijjhantañca saheva ijjhati, na lokiyaṁ",
  "tika-s0402t1:31_5": "viya paṭipāṭiyā asammohappaṭivedhena paṭividdhattāti adhippāyo. Ye pana vadanti “na",
  "tika-s0402t1:31_6": "saraṇagamanaṁ nibbānārammaṇaṁ hutvā pavattati, maggassa adhigatattā pana adhigatameva",
  "tika-s0402t1:31_7": "hoti ekaccānaṁ tevijjādīnaṁ lokiyavijjādayo viyā”ti, tesaṁ lokiyameva saraṇagamanaṁ",
  "tika-s0402t1:31_8": "siyā, na lokuttaraṁ, tañca ayuttaṁ duvidhassapi icchitabbattā.",
  "tika-s0402t1:32_0": "Tanti lokiyasaraṇagamanaṁ. Saddhāpaṭilābho “sammāsambuddho bhagavā”tiādinā. Saddhāmūlikāti",
  "tika-s0402t1:32_1": "yathāvuttasaddhāpubbaṅgamā. Sammādiṭṭhi buddhasubuddhataṁ, dhammasudhammataṁ, saṅghasuppaṭipattiñca",
  "tika-s0402t1:32_2": "lokiyāvabodhavaseneva sammā ñāyena dassanato. Saddhāmūlikā ca sammādiṭṭhīti etena",
  "tika-s0402t1:32_3": "saddhūpanissayā yathāvuttalakkhaṇā paññā lokiyasaraṇagamananti dasseti. Tenāha “diṭṭhijukammanti",
  "tika-s0402t1:32_4": "vuccatī”ti. Diṭṭhiyeva attano paccayehi uju karīyatīti katvā, diṭṭhi vā uju karīyati",
  "tika-s0402t1:32_5": "etenāti diṭṭhijukammaṁ, tathāpavatto cittuppādo. Evañca katvā “tapparāyaṇatākārappavatto",
  "tika-s0402t1:32_6": "cittuppādo”ti idañca vacanaṁ samatthitaṁ hoti, saddhāpubbaṅgamasammādiṭṭhiggahaṇaṁ",
  "tika-s0402t1:32_7": "pana cittuppādassa tappadhānatāyāti daṭṭhabbaṁ. Saddhāpaṭilābhoti iminā mātādīhi",
  "tika-s0402t1:32_8": "ussāhitadārakādīnaṁ viya ñāṇavippayuttaṁ saraṇagamanaṁ dasseti, sammādiṭṭhīti iminā",
  "tika-s0402t1:32_9": "ñāṇasampayuttaṁ saraṇagamanaṁ.",
  "tika-s0402t1:33_0": "Tayidaṁ lokiyaṁ saraṇagamanaṁ. Attā sanniyyātīyati appīyati pariccajīyati etenāti",
  "tika-s0402t1:33_1": "attasanniyyātanaṁ, yathāvuttaṁ diṭṭhijukammaṁ. Taṁ ratanattayaṁ parāyaṇaṁ paṭisaraṇaṁ",
  "tika-s0402t1:33_2": "etassāti tapparāyaṇo, puggalo cittuppādo vā, tassa bhāvo tapparāyaṇatā, yathāvuttaṁ",
  "tika-s0402t1:33_3": "diṭṭhijukammameva. Saraṇanti adhippāyena sissabhāvaṁ antevāsikabhāvaṁ upagacchati",
  "tika-s0402t1:33_4": "etenāti sissabhāvūpagamanaṁ. Saraṇagamanādhippāyeneva paṇipatati etenāti paṇipāto.",
  "tika-s0402t1:33_5": "Sabbattha yathāvuttadiṭṭhijukammavaseneva attho veditabbo. Attapariccajananti saṁsāradukkhanissaraṇatthaṁ",
  "tika-s0402t1:33_6": "attano atthabhāvassa pariccajanaṁ. Esa nayo sesesupi. Buddhādīnaṁyevāti avadhāraṇaṁ",
  "tika-s0402t1:33_7": "attasanniyyātanādīsupi tattha tattha vattabbaṁ. Evañhi tadaññanivattanaṁ kataṁ hoti.",
  "tika-s0402t1:34_0": "Evaṁ attasanniyyātanādīni ekena pakārena dassetvā idāni aparehipi pakārehi dassetuṁ",
  "tika-s0402t1:34_1": "“apicā”tiādi āraddhaṁ. Tena pariyāyantarehipi attasanniyyātanaṁ katameva hoti atthassa",
  "tika-s0402t1:34_2": "abhinnattāti dasseti. Āḷavakādīnanti ādi-saddena sātāgirihemavatādīnaṁ saṅgaho daṭṭhabbo.",
  "tika-s0402t1:34_3": "Nanu cete āḷavakādayo maggeneva āgatasaraṇagamanā, kathaṁ tesaṁ tapparāyaṇatāsaraṇagamanaṁ",
  "tika-s0402t1:34_4": "vuttanti? Maggenāgatasaraṇagamanehipi “so ahaṁ vicarissāmi…pe… sudhammataṁ. Te mayaṁ",
  "tika-s0402t1:34_5": "vicarissāma, gāmā gāmaṁ nagā nagaṁ…pe… sudhammata”nti ca tehi tapparāyaṇatākārassa",
  "tika-s0402t1:34_6": "paveditattā tathā vuttaṁ.",
  "tika-s0402t1:35_0": "So panesa ñāti…pe… vasenāti ettha ñātivasena, bhayavasena, ācariyavasena, dakkhiṇeyyavasenāti",
  "tika-s0402t1:35_1": "paccekaṁ “vasenā”ti padaṁ yojetabbaṁ. Tattha ñātivasenāti ñātibhāvavasena. Evaṁ sesesupi.",
  "tika-s0402t1:35_2": "Dakkhiṇeyyapaṇipātenāti dakkhiṇeyyatāhetukena paṇipatanenāti attho. Itarehīti ñātibhāvādivasappavattehi",
  "tika-s0402t1:35_3": "tīhi paṇipātehi. Itarehītiādinā saṅkhepato vuttamatthaṁ vitthārato dassetuṁ “tasmā”tiādi",
  "tika-s0402t1:35_4": "vuttaṁ. Vandatīti paṇipātassa lakkhaṇavacanaṁ. Evarūpanti diṭṭhadhammikaṁ sandhāya",
  "tika-s0402t1:35_5": "vadati. Samparāyikañhi niyyānikaṁ vā aniyyānikaṁ vā anusāsaniṁ paccāsīsanto dakkhiṇeyyapaṇipātameva",
  "tika-s0402t1:35_6": "karotīti adhippāyo. Saraṇagamanappabhedoti saraṇagamanavibhāgo.",
  "tika-s0402t1:36_0": "Ariyamaggo eva lokuttaraṁ saraṇagamananti āha “cattāri sāmaññaphalāni vipākaphala”nti.",
  "tika-s0402t1:36_1": "Sabbadukkhakkhayoti sakalassa vaṭṭadukkhassa anuppādanirodho. Etanti “cattāri ariyasaccāni,",
  "tika-s0402t1:36_2": "sammappaññāya passatī”ti evaṁ vuttaṁ ariyasaccānaṁ dassanaṁ.",
  "tika-s0402t1:37_0": "Niccato anupagamanādivasenāti niccanti aggahaṇādivasena. Aṭṭhānanti hetuppaṭikkhepo.",
  "tika-s0402t1:37_1": "Anavakāsoti paccayappaṭikkhepo. Ubhayenapi kāraṇameva paṭikkhipati. Yanti yena kāraṇena.",
  "tika-s0402t1:37_2": "Diṭṭhisampannoti maggadiṭṭhiyā samannāgato sotāpanno. Kañci saṅkhāranti catubhūmakesu",
  "tika-s0402t1:37_3": "saṅkhatasaṅkhāresu ekasaṅkhārampi. Niccato upagaccheyyāti niccoti gaṇheyya. Sukhato",
  "tika-s0402t1:37_4": "upagaccheyyāti “ekantasukhī attā hoti arogo paraṁ maraṇā”ti evaṁ attadiṭṭhivasena",
  "tika-s0402t1:37_5": "sukhato gāhaṁ sandhāyetaṁ vuttaṁ. Diṭṭhivippayuttacittena pana ariyasāvako pariḷāhavūpasamanatthaṁ",
  "tika-s0402t1:37_6": "mattahatthiparitāsito viya cokkhabrāhmaṇo ukkārabhūmiṁ kañci saṅkhāraṁ sukhato upagacchati.",
  "tika-s0402t1:37_7": "Attavāre kasiṇādipaññattisaṅgahatthaṁ “saṅkhāra”nti avatvā “kañci dhamma”nti vuttaṁ.",
  "tika-s0402t1:37_8": "Imesupi ṭhānesu catubhūmakavaseneva paricchedo veditabbo tebhūmakavaseneva vā. Yaṁ",
  "tika-s0402t1:37_9": "yañhi puthujjano gāhavasena gaṇhāti, tato tato ariyasāvako gāhaṁ viniveṭheti.",
  "tika-s0402t1:38_0": "Mātarantiādīsu janikā mātā, janako pitā, manussabhūto khīṇāsavo arahāti adhippeto.",
  "tika-s0402t1:38_1": "Kiṁ pana ariyasāvako aññaṁ jīvitā voropeyyāti? Etampi aṭṭhānaṁ, puthujjanabhāvassa",
  "tika-s0402t1:38_2": "pana mahāsāvajjabhāvadassanatthaṁ ariyabhāvassa ca phaladassanatthaṁ evaṁ vuttaṁ.",
  "tika-s0402t1:38_3": "Paduṭṭhacittoti vadhakacittena paduṭṭhacitto. Lohitaṁ uppādeyyāti jīvamānakasarīre",
  "tika-s0402t1:38_4": "khuddakamakkhikāya pivanamattampi lohitaṁ uppādeyya. Saṅghaṁ bhindeyyāti samānasaṁvāsakaṁ",
  "tika-s0402t1:38_5": "samānasīmāyaṁ ṭhitaṁ saṅghaṁ “kammena uddesena voharanto anussāvanena salākaggāhenā”ti",
  "tika-s0402t1:38_6": "evaṁ vuttehi pañcahi kāraṇehi bhindeyya. Aññaṁ satthāranti aññaṁ titthakaraṁ “ayaṁ",
  "tika-s0402t1:38_7": "me satthā”ti evaṁ gaṇheyyāti netaṁ ṭhānaṁ vijjatīti attho.",
  "tika-s0402t1:39_0": "Na tegamissanti apāyanti te buddhaṁ saraṇaṁ gatā tannimittaṁ apāyaṁ na gamissanti,",
  "tika-s0402t1:39_1": "devakāyaṁ pana paripūressantīti attho. Dasahi ṭhānehīti dasahi kāraṇehi. Adhigaṇhantīti adhibhavanti.",
  "tika-s0402t1:40_0": "Velāmasuttādivasenāti ettha “karīsassa catutthabhāgappamāṇānaṁ caturāsītisahassasaṅkhānaṁ",
  "tika-s0402t1:40_1": "suvaṇṇapātirūpiyapātikaṁsapātīnaṁ yathākkamaṁ rūpiyasuvaṇṇahiraññapūrānaṁ sabbālaṅkārappaṭimaṇḍitānaṁ",
  "tika-s0402t1:40_2": "caturāsītiyā hatthisahassānaṁ, caturāsītiyā assasahassānaṁ, caturāsītiyā rathasahassānaṁ,",
  "tika-s0402t1:40_3": "caturāsītiyā dhenusahassānaṁ, caturāsītiyā kaññāsahassānaṁ, caturāsītiyā pallaṅkasahassānaṁ,",
  "tika-s0402t1:40_4": "caturāsītiyā vatthakoṭisahassānaṁ, aparimāṇassa ca khajjabhojjādibhedassa āhārassa",
  "tika-s0402t1:40_5": "pariccajanavasena sattamāsādhikāni satta saṁvaccharāni nirantaraṁ pavattavelāmamahādānato",
  "tika-s0402t1:40_6": "ekassa sotāpannassa dinnadānaṁ mahapphalataraṁ. Tato sataṁ sotāpannānaṁ dinnadānato",
  "tika-s0402t1:40_7": "ekassa sakadāgāmino, tato ekassa anāgāmino, tato ekassa arahato, tato ekassa paccekabuddhassa,",
  "tika-s0402t1:40_8": "tato sammāsambuddhassa, tato buddhappamukhassa saṅghassa dinnadānaṁ mahapphalataraṁ,",
  "tika-s0402t1:40_9": "tato cātuddisaṁ saṅghaṁ uddissa vihārakaraṇaṁ, tato saraṇagamanaṁ mahapphalatara”nti",
  "tika-s0402t1:40_10": "imamatthaṁ pakāsentassa velāmasuttassa vasena. Vuttañhetaṁ “yaṁ, gahapati, velāmo",
  "tika-s0402t1:40_11": "brāhmaṇo dānaṁ adāsi mahādānaṁ, yo ekaṁ diṭṭhisampannaṁ bhojeyya, idaṁ tato mahapphalatara”ntiādi.",
  "tika-s0402t1:40_12": "Velāmasuttādīti ādi-saddena aggappasādasuttādīnaṁ saṅgaho daṭṭhabbo.",
  "tika-s0402t1:41_0": "Aññāṇaṁ vatthuttayassa guṇānaṁ ajānanaṁ tattha sammoho, “buddho nu kho, na nu kho”tiādinā",
  "tika-s0402t1:41_1": "vicikicchā saṁsayo. Micchāñāṇaṁ tassa guṇānaṁ aguṇabhāvaparikappanena viparītaggāho.",
  "tika-s0402t1:41_2": "Ādi-saddena anādarāgāravādīnaṁ saṅgaho. Na mahājutikanti na ujjalaṁ, aparisuddhaṁ",
  "tika-s0402t1:41_3": "apariyodātanti attho. Na mahāvipphāranti anuḷāraṁ. Sāvajjoti diṭṭhitaṇhādivasena",
  "tika-s0402t1:41_4": "sadoso. Lokiyaṁ saraṇagamanaṁ sikkhāsamādānaṁ viya aggahitakālaparicchedaṁ jīvitapariyantameva",
  "tika-s0402t1:41_5": "hoti, tasmā tassa khandhabhedena bhedoti āha “anavajjo kālakiriyāyā”ti. Soti anavajjo",
  "tika-s0402t1:41_6": "saraṇagamanabhedo. Satipi anavajjatte iṭṭhaphalopi na hotīti āha “aphalo”ti. Kasmā?",
  "tika-s0402t1:41_7": "Avipākattā. Na hi taṁ akusalanti.",
  "tika-s0402t1:42_0": "Ko upāsakoti sarūpapucchā, tasmā “kiṁlakkhaṇo upāsako”ti vuttaṁ hoti. Kasmāti hetupucchā.",
  "tika-s0402t1:42_1": "Tena kena pavattinimittena upāsakasaddo tasmiṁ puggale niruḷhoti dasseti. Tenāha",
  "tika-s0402t1:42_2": "“kasmā upāsakoti vuccatī”ti. Saddassa abhidheyyo pavattinimittaṁ tadatthassa tabbhāvakāraṇaṁ.",
  "tika-s0402t1:42_3": "Kimassa sīlanti kīdisaṁ assa upāsakassa sīlaṁ, kittakena sīlenāyaṁ sīlasampanno nāma",
  "tika-s0402t1:42_4": "hotīti attho. Ko ājīvoti ko assa sammāājīvo? So pana micchājīvassa parivajjanena",
  "tika-s0402t1:42_5": "hotīti sopi vibhajīyatīti. Kā vipattīti kā sīlassa, ājīvassa vā vipatti. Anantarassa",
  "tika-s0402t1:42_6": "hi vidhi vā paṭisedho vāti. Kā sampatīti etthāpi eseva nayo.",
  "tika-s0402t1:43_0": "Yo kocīti khattiyādīsu yo koci. Tena saraṇagamanamevettha kāraṇaṁ, na jātiādivisesoti",
  "tika-s0402t1:43_1": "dasseti. Upāsanatoti teneva saraṇagamanena tattha ca sakkaccakiriyāya ādaragāravabahumānādiyogena",
  "tika-s0402t1:43_2": "payirupāsanato. Veramaṇiyoti veraṁ vuccati pāṇātipātādidussīlyaṁ, tassa maṇanato",
  "tika-s0402t1:43_3": "hananato vināsanato veramaṇiyo, pañca viratiyo viratippadhānattā tassa sīlassa. Tenevāha",
  "tika-s0402t1:43_4": "“paṭivirato hotī”ti.",
  "tika-s0402t1:44_0": "Micchāvaṇijjāti na sammāvaṇijjā ayuttavaṇijjā asāruppavaṇijjā. Pahāyāti akaraṇeneva",
  "tika-s0402t1:44_1": "pajahitvā. Dhammenāti dhammato anapetena. Tena aññampi adhammikaṁ jīvikaṁ paṭikkhipati.",
  "tika-s0402t1:44_2": "Samenāti avisamena. Tena kāyavisamādiduccaritaṁ vajjetvā kāyasamādinā sucaritena",
  "tika-s0402t1:44_3": "ājīvaṁ dasseti. Satthavaṇijjāti āyudhabhaṇḍaṁ katvā vā kāretvā vā yathākataṁ vā paṭilabhitvā",
  "tika-s0402t1:44_4": "tassa vikkayo. Sattavaṇijjāti manussavikkayo. Maṁsavaṇijjāti sūnakārādayo viya migasūkarādike",
  "tika-s0402t1:44_5": "posetvā maṁsaṁ sampādetvā vikkayo. Majjavaṇijjāti yaṁ kiñci majjaṁ yojetvā tassa",
  "tika-s0402t1:44_6": "vikkayo. Visavaṇijjāti visaṁ yojetvā visaṁ gahetvā vā tassa vikkayo. Tattha satthavaṇijjā",
  "tika-s0402t1:44_7": "paroparodhanimittatāya akaraṇīyā vuttā. Sattavaṇijjā abhujissabhāvakaraṇato, maṁsavisavaṇijjā",
  "tika-s0402t1:44_8": "vadhahetuto, majjavaṇijjā pamādaṭṭhānato.",
  "tika-s0402t1:45_0": "Tassevāti pañcaveramaṇilakkhaṇassa sīlassa ceva pañcamicchāvaṇijjālakkhaṇassa ājīvassa",
  "tika-s0402t1:45_1": "ca. Vipattīti bhedo pakopo ca. Yāyāti yāya paṭipattiyā. Caṇḍāloti upāsakacaṇḍālo.",
  "tika-s0402t1:45_2": "Malanti upāsakamalaṁ. Paṭikuṭṭhoti upāsakanihīno. Buddhādīsu kammakammaphalesu ca",
  "tika-s0402t1:45_3": "saddhāvipariyāyo assaddhiyaṁ micchādhimokkho, yathāvuttena assaddhiyena samannāgato",
  "tika-s0402t1:45_4": "assaddho. Yathāvuttasīlavipattiājīvavipattivasena dussīlo. “Iminā diṭṭhādinā idaṁ",
  "tika-s0402t1:45_5": "nāma maṅgalaṁ hotī”ti – evaṁ bālajanaparikappitakotūhalasaṅkhātena diṭṭhasutamutamaṅgalena",
  "tika-s0402t1:45_6": "samannāgato kotūhalamaṅgaliko. Maṅgalaṁ paccetīti diṭṭhamaṅgalādibhedaṁ maṅgalameva",
  "tika-s0402t1:45_7": "pattiyāyati. No kammanti kammassakataṁ no pattiyāyati. Ito bahiddhāti ito sabbaññubuddhasāsanato",
  "tika-s0402t1:45_8": "bahiddhā bāhirakasamaye. Dakkhiṇeyyaṁ pariyesatīti duppaṭipannaṁ dakkhiṇārahasaññī",
  "tika-s0402t1:45_9": "gavesati. Pubbakāraṁ karotīti dānamānanādikaṁ kusalakiriyaṁ paṭhamataraṁ karoti.",
  "tika-s0402t1:45_10": "Ettha ca dakkhiṇeyyapariyesanapubbakāre ekaṁ katvā pañca dhammā veditabbā.",
  "tika-s0402t1:46_0": "Vipattiyaṁ vuttavipariyāyena sampatti veditabbā. Ayaṁ pana viseso – catunnampi parisānaṁ",
  "tika-s0402t1:46_1": "ratijananaṭṭhena upāsakova ratanaṁ upāsakaratanaṁ. Guṇasobhākittisaddasugandhatāhi",
  "tika-s0402t1:46_2": "upāsakova padumaṁ upāsakapadumaṁ. Tathā upāsakapuṇḍarīko.",
  "tika-s0402t1:47_0": "Ādimhīti ādiatthe. Koṭiyanti pariyantakoṭiyaṁ. Vihāraggenāti ovarakakoṭṭhāsena, “imasmiṁ",
  "tika-s0402t1:47_1": "gabbhe vasantānaṁ idaṁ nāma phalaṁ pāpuṇātī”tiādīnā taṁ taṁ vasanaṭṭhānakoṭṭhāsenāti",
  "tika-s0402t1:47_2": "attho. Ajjatanti ajja icceva attho.",
  "tika-s0402t1:48_0": "Pāṇehiupetanti iminā tassa saraṇagamanassa āpāṇakoṭikataṁ dassento “yāva me jīvitaṁ",
  "tika-s0402t1:48_1": "pavattatī”tiādīni vatvā puna jīvitenapi taṁ vatthuttayaṁ paṭipūjento saraṇagamanaṁ",
  "tika-s0402t1:48_2": "rakkhāmīti uppannaṁ tassa brāhmaṇassa adhippāyaṁ vibhāvento “ahañhī”tiādimāha. Pāṇehi",
  "tika-s0402t1:48_3": "upetanti hi yāva me pāṇā dharanti, tāva saraṇaṁ upetaṁ. Upento ca na vācāmattena",
  "tika-s0402t1:48_4": "na ekavāraṁ cittuppādamattena, atha kho pāṇānaṁ pariccajanavasenapi yāvajīvaṁ upetanti",
  "tika-s0402t1:48_5": "evamettha attho veditabbo.",
  "tika-s0402t1:49_0": "17-19. Sattame jāṇussoṇīti netaṁ tassa mātāpitūhi kataṁ nāmaṁ, apica kho ṭhānantarappaṭilābhaladdhanti",
  "tika-s0402t1:49_1": "dassento āha “jāṇussoṇīti ṭhānantaraṁ kirā”tiādi. Ekaṁ ṭhānantaranti ekaṁ purohitaṭṭhānaṁ.",
  "tika-s0402t1:49_2": "Uṇhīsaādikakudhabhaṇḍehi saddhiṁ laddhaṁ tathā cassa raññā dinnanti vadanti. Tenāha",
  "tika-s0402t1:49_3": "“rañño santike ca laddhajāṇussoṇisakkārattā”ti. Sesamettha uttānameva. Aṭṭhamanavamesu natthi vattabbaṁ.",
  "tika-s0402t1:50_0": "20-21. Dasame dunnikkhittanti duṭṭhu nikkhittaṁ padapaccābhaṭṭhaṁ katvā manasi ṭhapitaṁ.",
  "tika-s0402t1:50_1": "Pajjati ñāyati attho etenāti padaṁ, atthaṁ byañjayati pakāsetīti byañjanaṁ, padameva.",
  "tika-s0402t1:50_2": "Tenevāha “uppaṭipāṭiyā…pe… byañjananti vuccatī”ti. Padasamudāyabyatirekena visuṁ",
  "tika-s0402t1:50_3": "pāḷi nāma natthīti āha “ubhayametaṁ pāḷiyāva nāma”nti. Pakaṭṭhānañhi vacanappabandhānaṁ",
  "tika-s0402t1:50_4": "āḷiyeva pāḷīti vuccati. Sesamettha ekādasamañca uttānatthameva.",
  "tika-s0402t1:51": "Adhikaraṇavaggavaṇṇanā niṭṭhitā."
}