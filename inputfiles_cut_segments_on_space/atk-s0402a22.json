{
  "atk-s0402a22:0": "4. Devadūtavaggo",
  "atk-s0402a22:1": "1. Sabrahmakasuttavaṇṇanā",
  "atk-s0402a22:2_0": "31. Catutthassa paṭhame ajjhāgāreti sake ghare. Pūjitā hontīti yaṁ ghare atthi, tena",
  "atk-s0402a22:2_1": "paṭijaggitā gopitā honti. Iti mātāpitupūjakāni kulāni mātāpitūhi sabrahmakānīti pakāsetvā",
  "atk-s0402a22:2_2": "idāni nesaṁ sapubbācariyakādibhāvaṁ pakāsento sapubbācariyakānītiādimāha. Tattha",
  "atk-s0402a22:2_3": "brahmātiādīni tesaṁ brahmādibhāvasādhanatthaṁ vuttāni. Bahukārāti puttānaṁ bahūpakārā.",
  "atk-s0402a22:2_4": "Āpādakāti jīvitassa āpādakā. Puttakānaṁ hi mātāpitūhi jīvitaṁ āpāditaṁ pālitaṁ ghaṭitaṁ",
  "atk-s0402a22:2_5": "anuppabandhena pavattitaṁ. Posakāti hatthapāde vaḍḍhetvā hadayalohitaṁ pāyetvā posetāro.",
  "atk-s0402a22:2_6": "Imassa lokassa dassetāroti puttānaṁ hi imasmiṁ loke iṭṭhāniṭṭhārammaṇassa dassanaṁ",
  "atk-s0402a22:2_7": "nāma mātāpitaro nissāya jātanti imassa lokassa dassetāro nāma.",
  "atk-s0402a22:3_0": "Brahmāti mātāpitaroti seṭṭhādhivacanaṁ. Yathā brahmuno catasso bhāvanā avijahitā",
  "atk-s0402a22:3_1": "honti mettā karuṇā muditā upekkhāti, evameva mātāpitūnaṁ puttakesu catasso bhāvanā",
  "atk-s0402a22:3_2": "avijahitā honti. Tā tasmiṁ tasmiṁ kāle veditabbā – kucchigatasmiṁ hi dārake “kadā",
  "atk-s0402a22:3_3": "nu kho puttakaṁ arogaṁ paripuṇṇaṅgapaccaṅgaṁ passissāmā”ti mātāpitūnaṁ mettacittaṁ",
  "atk-s0402a22:3_4": "uppajjati. Yadā panesa mando uttānaseyyako ūkāhi vā maṅkulādīhi pāṇakehi daṭṭho dukkhaseyyāya",
  "atk-s0402a22:3_5": "vā pana pīḷito parodati viravati, tadāssa saddaṁ sutvā mātāpitūnaṁ kāruññaṁ uppajjati,",
  "atk-s0402a22:3_6": "ādhāvitvā vidhāvitvā kīḷanakāle pana lobhanīyavayasmiṁ vā ṭhitakāle dārakaṁ oloketvā",
  "atk-s0402a22:3_7": "mātāpitūnaṁ cittaṁ sappimaṇḍe pakkhittasatavihatakappāsapicupaṭalaṁ viya mudukaṁ",
  "atk-s0402a22:3_8": "hoti āmoditaṁ pamoditaṁ, tadā tesaṁ muditā labbhati. Yadā panesa putto dārābharaṇaṁ",
  "atk-s0402a22:3_9": "paccupaṭṭhāpetvā pāṭiyekkaṁ agāraṁ ajjhāvasati, tadā mātāpitūnaṁ “sakkoti dāni no",
  "atk-s0402a22:3_10": "puttako attano dhammatāya yāpetu”nti majjhattabhāvo uppajjati, tasmiṁ kāle upekkhā",
  "atk-s0402a22:3_11": "labbhatīti iminā kāraṇena “brahmāti mātāpitaro”ti vuttaṁ.",
  "atk-s0402a22:4_0": "Pubbācariyātivuccareti mātāpitaro hi jātakālato paṭṭhāya “evaṁ nisīda, evaṁ tiṭṭha,",
  "atk-s0402a22:4_1": "evaṁ gaccha, evaṁ saya, evaṁ khāda, evaṁ bhuñja, ayaṁ te, tātāti vattabbo, ayaṁ bhātikāti,",
  "atk-s0402a22:4_2": "ayaṁ bhaginīti, idaṁ nāma kātuṁ vaṭṭati, idaṁ na vaṭṭati, asukaṁ nāma upasaṅkamituṁ",
  "atk-s0402a22:4_3": "vaṭṭati, asukaṁ na vaṭṭatī”ti gāhāpenti sikkhāpenti. Athāparabhāge aññe ācariyā hatthisippaassasipparathasippadhanusippatharusippamuddāgaṇanādīni",
  "atk-s0402a22:4_4": "sikkhāpenti. Añño saraṇāni deti, añño sīlesu patiṭṭhāpeti, añño pabbājeti, añño buddhavacanaṁ",
  "atk-s0402a22:4_5": "uggaṇhāpeti, añño upasampādeti, añño sotāpattimaggādīni pāpeti. Iti sabbepi te pacchācariyā",
  "atk-s0402a22:4_6": "nāma honti, mātāpitaro pana sabbapaṭhamā, tenāha – “pubbācariyāti vuccare”ti. Tattha",
  "atk-s0402a22:4_7": "vuccareti vuccanti kathiyanti. Āhuneyyā ca puttānanti puttānaṁ āhutaṁ pāhutaṁ abhisaṅkhataṁ",
  "atk-s0402a22:4_8": "annapānādiṁ arahanti, anucchavikā taṁ paṭiggahetuṁ. Tasmā “āhuneyyā ca puttāna”nti",
  "atk-s0402a22:4_9": "vuttaṁ. Pajāya anukampakāti paresaṁ pāṇe acchinditvāpi attano pajaṁ paṭijagganti",
  "atk-s0402a22:4_10": "gopāyanti. Tasmā “pajāya anukampakā”ti vuttaṁ.",
  "atk-s0402a22:5_0": "Namasseyyāti namo kareyya. Sakkareyyāti sakkārena paṭimāneyya. Idāni taṁ sakkāraṁ",
  "atk-s0402a22:5_1": "dassento “annenā”tiādimāha. Tattha annenāti yāgubhattakhādanīyena. Pānenāti aṭṭhavidhapānena.",
  "atk-s0402a22:5_2": "Vatthenāti nivāsanapārupanakena vatthena. Sayanenāti mañcapīṭhānuppadānena. Ucchādanenāti",
  "atk-s0402a22:5_3": "duggandhaṁ paṭivinodetvā sugandhakaraṇucchādanena. Nhāpanenāti sīte uṇhodakena, uṇhe",
  "atk-s0402a22:5_4": "sītodakena gattāni parisiñcitvā nhāpanena. Pādānaṁ dhovanenāti uṇhodakasītodakehi",
  "atk-s0402a22:5_5": "pādadhovanena ceva telamakkhanena ca. Peccāti paralokaṁ gantvā. Sagge pamodatīti",
  "atk-s0402a22:5_6": "idha tāva mātāpitūsu pāricariyaṁ disvā pāricariyakāraṇā taṁ paṇḍitamanussā idheva",
  "atk-s0402a22:5_7": "pasaṁsanti, paralokaṁ pana gantvā sagge ṭhito so mātāpituupaṭṭhāko dibbasampattīhi āmodati pamodatīti.",
  "atk-s0402a22:6": "2. Ānandasuttavaṇṇanā",
  "atk-s0402a22:7_0": "32. Dutiye tathārūpoti tathājātiko. Samādhipaṭilābhoti cittekaggatālābho. Imasmiṁ",
  "atk-s0402a22:7_1": "ca saviññāṇaketi ettha attano ca parassa cāti ubhayesampi kāyo saviññāṇakaṭṭhena",
  "atk-s0402a22:7_2": "ekato katvā imasminti vutto. Ahaṅkāramamaṅkāramānānusayāti ahaṅkāradiṭṭhi ca mamaṅkārataṇhā",
  "atk-s0402a22:7_3": "ca mānānusayo cāti attano ca parassa ca kilesā. Nāssūti na bhaveyyuṁ. Bahiddhā ca",
  "atk-s0402a22:7_4": "sabbanimittesūti rūpanimittaṁ, saddanimittaṁ, gandhanimittaṁ, rasanimittaṁ, phoṭṭhabbanimittaṁ,",
  "atk-s0402a22:7_5": "sassatādinimittaṁ, puggalanimittaṁ dhammanimittanti evarūpesu ca bahiddhā sabbanimittesu.",
  "atk-s0402a22:7_6": "Cetovimuttiṁ paññāvimuttinti phalasamādhiñceva phalañāṇañca. Siyāti bhaveyya.",
  "atk-s0402a22:8_0": "Idhānanda, bhikkhunoti, ānanda, imasmiṁ sāsane bhikkhuno. Etaṁ santaṁ etaṁ paṇītanti",
  "atk-s0402a22:8_1": "nibbānaṁ dassento āha. Nibbānaṁ hi kilesānaṁ santatāya santaṁ nāma, nibbānaṁ santanti",
  "atk-s0402a22:8_2": "samāpattiṁ appetvāva divasampi nisinnassa cittuppādo santanteva pavattatītipi santaṁ.",
  "atk-s0402a22:8_3": "Paṇītanti samāpattiṁ appetvā nisinnassāpi cittuppādo paṇītanteva pavattatīti nibbānaṁ",
  "atk-s0402a22:8_4": "paṇītaṁ nāma. Sabbasaṅkhārasamathotiādīnipi tasseva vevacanāni. “Sabbasaṅkhārasamatho”ti",
  "atk-s0402a22:8_5": "samāpattiṁ appetvā nisinnassa hi divasabhāgampi cittuppādo sabbasaṅkhārasamathoteva",
  "atk-s0402a22:8_6": "pavattati…pe… tathā tīsu bhavesu vānasaṅkhātāya taṇhāya abhāvena nibbānanti laddhanāme",
  "atk-s0402a22:8_7": "tasmiṁ samāpattiṁ appetvā nisinnassa cittuppādo nibbānaṁ nibbānanteva pavattatīti",
  "atk-s0402a22:8_8": "sabbasaṅkhārasamathotiādīni nāmāni labhati. Imasmiṁ pana aṭṭhavidhe ābhogasamannāhāre",
  "atk-s0402a22:8_9": "imasmiṁ ṭhāne ekopi labbhati, dvepi sabbepi labbhanteva.",
  "atk-s0402a22:9_0": "Saṅkhāyāti ñāṇena jānitvā. Paroparānīti parāni ca oparāni ca. Paraattabhāvasakaattabhāvāni",
  "atk-s0402a22:9_1": "hi parāni ca oparāni cāti vuttaṁ hoti. Yassāti yassa arahato. Iñjitanti rāgiñjitaṁ",
  "atk-s0402a22:9_2": "dosamohamānadiṭṭhikilesaduccaritiñjitanti imāni satta iñjitāni calitāni phanditāni.",
  "atk-s0402a22:9_3": "Natthi kuhiñcīti katthaci ekārammaṇepi natthi. Santoti paccanīkakilesānaṁ santatāya",
  "atk-s0402a22:9_4": "santo. Vidhūmoti kāyaduccaritādidhūmavirahito. Anīghoti rāgādiīghavirahito. Nirāsoti",
  "atk-s0402a22:9_5": "nittaṇho. Atārīti tiṇṇo uttiṇṇo samatikkanto. Soti so arahaṁ khīṇāsavo. Jātijaranti",
  "atk-s0402a22:9_6": "ettha jātijarāgahaṇeneva byādhimaraṇampi gahitamevāti veditabbaṁ. Iti suttantepi",
  "atk-s0402a22:9_7": "gāthāyapi arahattaphalasamāpattiyeva kathitāti.",
  "atk-s0402a22:10": "3. Sāriputtasuttavaṇṇanā",
  "atk-s0402a22:11_0": "33. Tatiye saṁkhittenāti mātikāṭhapanena. Vitthārenāti ṭhapitamātikāvibhajanena.",
  "atk-s0402a22:11_1": "Saṁkhittavitthārenāti kāle saṁkhittena kāle vitthārena. Aññātāro ca dullabhāti paṭivijjhanakapuggalā",
  "atk-s0402a22:11_2": "pana dullabhā. Idaṁ bhagavā “sāriputtattherassa ñāṇaṁ ghaṭṭemī”ti adhippāyena kathesi.",
  "atk-s0402a22:11_3": "Taṁ sutvā thero kiñcāpi “ahaṁ, bhante, ājānissāmī”ti na vadati, adhippāyena pana",
  "atk-s0402a22:11_4": "“vissatthā tumhe, bhante, desetha, ahaṁ tumhehi desitaṁ dhammaṁ nayasatena nayasahassena",
  "atk-s0402a22:11_5": "paṭivijjhissāmi, mamesa bhāro hotū”ti satthāraṁ desanāya ussāhento etassa bhagavā kālotiādimāha.",
  "atk-s0402a22:12_0": "Athassa satthā tasmātihāti desanaṁ ārabhi. Tattha imasmiñca saviññāṇaketiādi vuttanayameva.",
  "atk-s0402a22:12_1": "Acchecchitaṇhanti maggañāṇasatthena taṇhaṁ chindi. Vivattayi saṁyojananti dasavidhampi",
  "atk-s0402a22:12_2": "saṁyojanaṁ samūlakaṁ ubbattetvā chaḍḍesi. Sammā mānābhisamayā antamakāsi dukkhassāti",
  "atk-s0402a22:12_3": "sammā upāyena sammā paṭipattiyā navavidhassa mānassa pahānābhisamayena vaṭṭadukkhassa",
  "atk-s0402a22:12_4": "antamakāsi. Idañca pana metaṁ, sāriputta, sandhāya bhāsitanti, sāriputta, mayā pārāyane",
  "atk-s0402a22:12_5": "udayapañhe idaṁ phalasamāpattimeva sandhāya etaṁ bhāsitaṁ.",
  "atk-s0402a22:13_0": "Idāni yaṁ taṁ bhagavatā bhāsitaṁ, taṁ dassento pahānaṁ kāmasaññānantiādi āraddhaṁ.",
  "atk-s0402a22:13_1": "Udayapañhe ca etaṁ padaṁ “pahānaṁ kāmacchandāna”nti āgataṁ, idha pana aṅguttarabhāṇakehi",
  "atk-s0402a22:13_2": "“kāmasaññāna”nti āropitaṁ. Tattha byañjanameva nānaṁ, attho pana ekoyeva. Kāmasaññānanti",
  "atk-s0402a22:13_3": "kāme ārabbha uppannasaññānaṁ, aṭṭhahi vā lobhasahagatacittehi sahajātasaññānaṁ. Domanassāna",
  "atk-s0402a22:13_4": "cūbhayanti etāsañca kāmasaññānaṁ cetasikadomanassānañcāti ubhinnampi pahānaṁ paṭippassaddhipahānasaṅkhātaṁ",
  "atk-s0402a22:13_5": "arahattaphalaṁ aññāvimokkhaṁ pabrūmīti attho. Niddese pana “kāmacchandassa ca domanassassa",
  "atk-s0402a22:13_6": "ca ubhinnaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbāna”nti vuttaṁ,",
  "atk-s0402a22:13_7": "taṁ atthuddhāravasena vuttaṁ. Pahānanti hi khīṇākārasaṅkhāto vūpasamopi vuccati,",
  "atk-s0402a22:13_8": "kilese paṭinissajjanto maggopi, kilesapaṭippassaddhisaṅkhātaṁ phalampi, yaṁ āgamma",
  "atk-s0402a22:13_9": "kilesā pahīyanti, taṁ amataṁ nibbānampi. Tasmā tattha tāni padāni āgatāni. “Aññāvimokkhaṁ",
  "atk-s0402a22:13_10": "pabrūmī”ti vacanato pana arahattaphalameva adhippetaṁ. Thinassaca panūdanantipi thinassa",
  "atk-s0402a22:13_11": "ca panūdanante uppannattā arahattaphalameva adhippetaṁ. Kukkuccānaṁ nivāraṇanti kukkuccanivāraṇassa",
  "atk-s0402a22:13_12": "maggassa anantaraṁ uppannattā phalameva adhippetaṁ.",
  "atk-s0402a22:14_0": "Upekkhāsatisaṁsuddhanti catutthajjhānike phale uppannāya upekkhāya ca satiyā ca saṁsuddhaṁ.",
  "atk-s0402a22:14_1": "Dhammatakkapurejavanti dhammatakko vuccati sammāsaṅkappo, so ādito hoti, purato hoti,",
  "atk-s0402a22:14_2": "pubbaṅgamo hoti aññāvimokkhassāti dhammatakkapurejavo. Taṁ dhammatakkapurejavaṁ.",
  "atk-s0402a22:14_3": "Aññāvimokkhanti aññindriyapariyosāne uppannaṁ vimokkhaṁ, aññāya vā vimokkhaṁ aññāvimokkhaṁ,",
  "atk-s0402a22:14_4": "paññāvimuttanti attho. Avijjāya pabhedananti avijjāya pabhedanante uppannattā, avijjāya",
  "atk-s0402a22:14_5": "pabhedanasaṅkhātaṁ vā nibbānaṁ ārabbha uppannattā evaṁladdhanāmaṁ arahattaphalameva.",
  "atk-s0402a22:14_6": "Iti sabbehipi imehi pahānantiādīhi padehi arahattaphalameva pakāsitanti veditabbaṁ.",
  "atk-s0402a22:15": "4. Nidānasuttavaṇṇanā",
  "atk-s0402a22:16_0": "34. Catutthe nidānānīti kāraṇāni. Kammānanti vaṭṭagāmikammānaṁ. Lobho nidānaṁ kammānaṁ",
  "atk-s0402a22:16_1": "samudayāyāti lubbhanapalubbhanasabhāvo lobho vaṭṭagāmikammānaṁ samudayāya piṇḍakaraṇatthāya",
  "atk-s0402a22:16_2": "nidānaṁ kāraṇaṁ paccayoti attho. Dosoti dussanapadussanasabhāvo doso. Mohoti muyhanapamuyhanasabhāvo moho.",
  "atk-s0402a22:17_0": "Lobhapakatanti lobhena pakataṁ, lobhābhibhūtena luddhena hutvā katakammanti attho.",
  "atk-s0402a22:17_1": "Lobhato jātanti lobhajaṁ. Lobho nidānamassāti lobhanidānaṁ. Lobho samudayo assāti",
  "atk-s0402a22:17_2": "lobhasamudayaṁ. Samudayoti paccayo, lobhapaccayanti attho. Yatthassa attabhāvo nibbattatīti",
  "atk-s0402a22:17_3": "yasmiṁ ṭhāne assa lobhajakammavato puggalassa attabhāvo nibbattati, khandhā pātubhavanti.",
  "atk-s0402a22:17_4": "Tattha taṁ kammaṁ vipaccatīti tesu khandhesu taṁ kammaṁ vipaccati. Diṭṭhe vā dhammetiādi",
  "atk-s0402a22:17_5": "yasmā taṁ kammaṁ diṭṭhadhammavedanīyaṁ vā hoti upapajjavedanīyaṁ vā aparapariyāyavedanīyaṁ",
  "atk-s0402a22:17_6": "vā, tasmā taṁ pabhedaṁ dassetuṁ vuttaṁ. Sesadvayepi eseva nayo.",
  "atk-s0402a22:18_0": "Akhaṇḍānīti abhinnāni. Apūtīnīti pūtibhāvena abījattaṁ appattāni. Avātātapahatānīti",
  "atk-s0402a22:18_1": "na vātena na ca ātapena hatāni. Sārādānīti gahitasārāni sāravantāni na nissārāni.",
  "atk-s0402a22:18_2": "Sukhasayitānīti sannicayabhāvena sukhaṁ sayitāni. Sukhetteti maṇḍakhette. Suparikammakatāya",
  "atk-s0402a22:18_3": "bhūmiyāti naṅgalakasanena ceva aṭṭhadantakena ca suṭṭhu parikammakatāya khettabhūmiyā.",
  "atk-s0402a22:18_4": "Nikkhittānīti ṭhapitāni ropitāni. Anuppaveccheyyāti anuppaveseyya. Vuddhintiādīsu",
  "atk-s0402a22:18_5": "uddhaggamanena vuddhiṁ, heṭṭhā mūlappatiṭṭhānena virūḷhiṁ, samantā vitthārikabhāvena vepullaṁ.",
  "atk-s0402a22:19_0": "Yaṁ panettha diṭṭhe vā dhammetiādi vuttaṁ, tattha asammohatthaṁ imasmiṁ ṭhāne kammavibhatti",
  "atk-s0402a22:19_1": "nāma kathetabbā. Suttantikapariyāyena hi ekādasa kammāni vibhattāni. Seyyathidaṁ",
  "atk-s0402a22:19_2": "– diṭṭhadhammavedanīyaṁ upapajjavedanīyaṁ aparapariyāyavedanīyaṁ, yaggarukaṁ yabbahulaṁ",
  "atk-s0402a22:19_3": "yadāsannaṁ kaṭattā vā pana kammaṁ, janakaṁ upatthambhakaṁ upapīḷakaṁ upaghātakanti.",
  "atk-s0402a22:19_4": "Tattha ekajavanavīthiyaṁ sattasu cittesu kusalā vā akusalā vā paṭhamajavanacetanā",
  "atk-s0402a22:19_5": "diṭṭhadhammavedanīyakammaṁ nāma. Taṁ imasmiṁyeva attabhāve vipākaṁ deti kākavaḷiyapuṇṇaseṭṭhīnaṁ",
  "atk-s0402a22:19_6": "viya kusalaṁ, nandayakkhanandamāṇavakanandagoghātakakokāliyasuppabuddhadevadattaciñcamāṇavikānaṁ",
  "atk-s0402a22:19_7": "viya ca akusalaṁ. Tathā asakkontaṁ pana ahosikammaṁ nāma hoti, avipākaṁ sampajjati.",
  "atk-s0402a22:19_8": "Taṁ migaluddakopamāya sādhetabbaṁ. Yathā hi migaluddakena migaṁ disvā dhanuṁ ākaḍḍhitvā",
  "atk-s0402a22:19_9": "khitto saro sace na virajjhati, taṁ migaṁ tattheva pāteti, atha naṁ migaluddako niccammaṁ",
  "atk-s0402a22:19_10": "katvā khaṇḍākhaṇḍikaṁ chetvā maṁsaṁ ādāya puttadāraṁ tosento gacchati. Sace pana",
  "atk-s0402a22:19_11": "virajjhati, migo palāyitvā puna taṁ disaṁ na oloketi. Evaṁ sampadamidaṁ daṭṭhabbaṁ.",
  "atk-s0402a22:19_12": "Sarassa avirajjhitvā migavijjhanaṁ viya hi diṭṭhadhammavedanīyassa kammassa vipākavārapaṭilābho,",
  "atk-s0402a22:19_13": "avijjhanaṁ viya avipākabhāvāya sampajjananti.",
  "atk-s0402a22:20_0": "Atthasādhikā pana sattamajavanacetanā upapajjavedanīyakammaṁ nāma. Taṁ anantare attabhāve",
  "atk-s0402a22:20_1": "vipākaṁ deti. Taṁ panetaṁ kusalapakkhe aṭṭhasamāpattivasena, akusalapakkhe pañcānantariyakammavasena",
  "atk-s0402a22:20_2": "veditabbaṁ. Tattha aṭṭhasamāpattilābhī ekāya samāpattiyā brahmaloke nibbattati. Pañcannampi",
  "atk-s0402a22:20_3": "ānantariyānaṁ kattā ekena kammena niraye nibbattati, sesasamāpattiyo ca kammāni ca",
  "atk-s0402a22:20_4": "ahosikammabhāvaṁyeva āpajjanti, avipākāni honti. Ayampi attho purimaupamāyayeva dīpetabbo.",
  "atk-s0402a22:21_0": "Ubhinnaṁ antare pana pañcajavanacetanā aparapariyāyavedanīyakammaṁ nāma. Taṁ anāgate",
  "atk-s0402a22:21_1": "yadā okāsaṁ labhati, tadā vipākaṁ deti. Sati saṁsārappavattiyā ahosikammaṁ nāma na",
  "atk-s0402a22:21_2": "hoti. Taṁ sabbaṁ sunakhaluddakena dīpetabbaṁ. Yathā hi sunakhaluddakena migaṁ disvā",
  "atk-s0402a22:21_3": "sunakho vissajjito migaṁ anubandhitvā yasmiṁ ṭhāne pāpuṇāti, tasmiṁ yeva ḍaṁsati;",
  "atk-s0402a22:21_4": "evamevaṁ idaṁ kammaṁ yasmiṁ ṭhāne okāsaṁ labhati, tasmiṁyeva vipākaṁ deti, tena mutto satto nāma natthi.",
  "atk-s0402a22:22_0": "Kusalākusalesu pana garukāgarukesu yaṁ garukaṁ hoti, taṁ yaggarukaṁ nāma. Tadetaṁ",
  "atk-s0402a22:22_1": "kusalapakkhe mahaggatakammaṁ, akusalapakkhe pañcānantariyakammaṁ veditabbaṁ. Tasmiṁ",
  "atk-s0402a22:22_2": "sati sesāni kusalāni vā akusalāni vā vipaccituṁ na sakkonti, tadeva duvidhampi paṭisandhiṁ",
  "atk-s0402a22:22_3": "deti. Yathā hi sāsapappamāṇāpi sakkharā vā ayaguḷikā vā udakarahade pakkhittā udakapiṭṭhe",
  "atk-s0402a22:22_4": "uplavituṁ na sakkoti, heṭṭhāva pavisati; evameva kusalepi akusalepi yaṁ garukaṁ,",
  "atk-s0402a22:22_5": "tadeva gaṇhitvā gacchati.",
  "atk-s0402a22:23_0": "Kusalākusalesu pana yaṁ bahulaṁ hoti, taṁ yabbahulaṁ nāma. Taṁ dīgharattaṁ laddhāsevanavasena",
  "atk-s0402a22:23_1": "veditabbaṁ. Yaṁ vā balavakusalakammesu somanassakaraṁ, akusalakammesu santāpakaraṁ,",
  "atk-s0402a22:23_2": "etaṁ yabbahulaṁ nāma. Tadetaṁ yathā nāma dvīsu mallesu yuddhabhūmiṁ otiṇṇesu yo balavā,",
  "atk-s0402a22:23_3": "so itaraṁ pātetvā gacchati; evameva itaraṁ dubbalakammaṁ avattharitvā yaṁ āsevanavasena",
  "atk-s0402a22:23_4": "vā bahulaṁ, āsannavasena vā balavaṁ, taṁ vipākaṁ deti, duṭṭhagāmaṇiabhayarañño kammaṁ viya.",
  "atk-s0402a22:24_0": "So kira cūḷaṅgaṇiyayuddhe parājito vaḷavaṁ āruyha palāyi. Tassa cūḷupaṭṭhāko tissāmacco",
  "atk-s0402a22:24_1": "nāma ekakova pacchato ahosi. So ekaṁ aṭaviṁ pavisitvā nisinno jighacchāya bādhayamānāya",
  "atk-s0402a22:24_2": "– “bhātika tissa, ativiya no jighacchā bādhati, kiṁ karissāmā”ti āha. Atthi, deva,",
  "atk-s0402a22:24_3": "mayā sāṭakantare ṭhapetvā ekaṁ suvaṇṇasarakabhattaṁ ābhatanti. Tena hi āharāti. So",
  "atk-s0402a22:24_4": "nīharitvā rañño purato ṭhapesi. Rājā disvā, “tāta, cattāro koṭṭhāse karohī”ti āha.",
  "atk-s0402a22:24_5": "Mayaṁ tayo janā, kasmā devo cattāro koṭṭhāse kārayatīti? Bhātika tissa, yato paṭṭhāya",
  "atk-s0402a22:24_6": "ahaṁ attānaṁ sarāmi, na me ayyānaṁ adatvā āhāro paribhuttapubbo atthi, svāhaṁ ajjapi",
  "atk-s0402a22:24_7": "adatvā na paribhuñjissāmīti. So cattāro koṭṭhāse akāsi. Rājā “kālaṁ ghosehī”ti āha.",
  "atk-s0402a22:24_8": "Chaḍḍitāraññe kuto, ayye, labhissāma devāti. “Nāyaṁ tava bhāro. Sace mama saddhā",
  "atk-s0402a22:24_9": "atthi, ayye, labhissāma, vissattho kālaṁ ghosehī”ti āha. So “kālo, bhante, kālo,",
  "atk-s0402a22:24_10": "bhante”ti tikkhattuṁ ghosesi.",
  "atk-s0402a22:25_0": "Athassa bodhimātumahātissatthero taṁ saddaṁ dibbāya sotadhātuyā sutvā ‘katthāyaṁ",
  "atk-s0402a22:25_1": "saddo’ti taṁ āvajjento “ajja duṭṭhagāmaṇiabhayamahārājā yuddhaparājito aṭaviṁ pavisitvā",
  "atk-s0402a22:25_2": "nisinno ekaṁ sarakabhattaṁ cattāro koṭṭhāse kāretvā ‘ekakova na paribhuñjissāmī’ti",
  "atk-s0402a22:25_3": "kālaṁ ghosāpesī”ti ñatvā “ajja mayā rañño saṅgahaṁ kātuṁ vaṭṭatī”ti manogatiyā āgantvā",
  "atk-s0402a22:25_4": "rañño purato aṭṭhāsi. Rājā disvā pasannacitto “passa, bhātika, tissā”ti vatvā theraṁ",
  "atk-s0402a22:25_5": "vanditvā “pattaṁ, bhante, dethā”ti āha. Thero pattaṁ nīhari. Rājā attano koṭṭhāsena",
  "atk-s0402a22:25_6": "saddhiṁ therassa koṭṭhāsaṁ patte pakkhipitvā, “bhante, āhāraparissayo nāma mā kadāci",
  "atk-s0402a22:25_7": "hotū”ti vanditvā aṭṭhāsi. Tissāmaccopi “mama ayyaputte passante bhuñjituṁ na sakkhissāmī”ti",
  "atk-s0402a22:25_8": "attano koṭṭhāsaṁ therasseva patte ākiri. Vaḷavāpi cintesi – “mayhampi koṭṭhāsaṁ therasseva",
  "atk-s0402a22:25_9": "dātuṁ vaṭṭatī”ti. Rājā vaḷavaṁ oloketvā “ayampi attano koṭṭhāsaṁ therasseva patte",
  "atk-s0402a22:25_10": "pakkhipanaṁ paccāsīsatī”ti ñatvā tampi tattheva pakkhipitvā theraṁ vanditvā uyyojesi.",
  "atk-s0402a22:25_11": "Thero taṁ bhattaṁ ādāya gantvā ādito paṭṭhāya bhikkhusaṅghassa ālopasaṅkhepena adāsi.",
  "atk-s0402a22:26_0": "Rājāpi cintesi – “ativiyamhā jighacchitā, sādhu vatassa sace atirekabhattasitthāni",
  "atk-s0402a22:26_1": "pahiṇeyyā”ti. Thero rañño cittaṁ ñatvā atirekabhattaṁ etesaṁ yāpanamattaṁ katvā pattaṁ",
  "atk-s0402a22:26_2": "ākāse khipi, patto āgantvā rañño hatthe patiṭṭhāsi. Bhattaṁ tiṇṇampi janānaṁ yāvadatthaṁ",
  "atk-s0402a22:26_3": "ahosi. Atha rājā pattaṁ dhovitvā “tucchapattaṁ na pesissāmī”ti uttarisāṭakaṁ mocetvā",
  "atk-s0402a22:26_4": "udakaṁ puñchitvā sāṭakaṁ patte ṭhapetvā “patto gantvā mama ayyassa hatthe patiṭṭhātū”ti",
  "atk-s0402a22:26_5": "ākāse khipi. Patto gantvā therassa hatthe patiṭṭhāsi.",
  "atk-s0402a22:27_0": "Aparabhāge rañño tathāgatassa sarīradhātūnaṁ aṭṭhamabhāgaṁ patiṭṭhāpetvā vīsaratanasatikaṁ",
  "atk-s0402a22:27_1": "mahācetiyaṁ kārentassa apariniṭṭhiteyeva cetiye kālakiriyāsamayo anuppatto. Athassa",
  "atk-s0402a22:27_2": "mahācetiyassa dakkhiṇapasse nipannassa pañcanikāyavasena bhikkhusaṅghe sajjhāyaṁ",
  "atk-s0402a22:27_3": "karonte chahi devalokehi cha rathā āgantvā purato ākāse aṭṭhaṁsu. Rājā “puññapotthakaṁ",
  "atk-s0402a22:27_4": "āharathā”ti ādito paṭṭhāya puññapotthakaṁ vācāpesi. Atha naṁ kiñci kammaṁ na paritosesi.",
  "atk-s0402a22:27_5": "So “parato vācethā”ti āha. Potthakavācako “cūḷaṅgaṇiyayuddhe parājitena te deva aṭaviṁ",
  "atk-s0402a22:27_6": "pavisitvā nisinnena ekaṁ sarakabhattaṁ cattāro koṭṭhāse kāretvā bodhimātumahātissattherassa",
  "atk-s0402a22:27_7": "bhikkhā dinnā”ti āha. Rājā “ṭhapehī”ti vatvā bhikkhusaṅghaṁ pucchi, “bhante, kataro",
  "atk-s0402a22:27_8": "devaloko ramaṇīyo”ti? Sabbabodhisattānaṁ vasanaṭṭhānaṁ tusitabhavanaṁ mahārājāti.",
  "atk-s0402a22:27_9": "Rājā kālaṁ katvā tusitabhavanato āgataratheva patiṭṭhāya tusitabhavanaṁ agamāsi.",
  "atk-s0402a22:27_10": "Idaṁ balavakammassa vipākadāne vatthu.",
  "atk-s0402a22:28_0": "Yaṁ pana kusalākusalesu āsannamaraṇe anussarituṁ sakkoti, taṁ yadāsannaṁ nāma. Tadetaṁ",
  "atk-s0402a22:28_1": "yathā nāma gogaṇaparipuṇṇassa vajassa dvāre vivaṭe parabhāge dammagavabalavagavesu",
  "atk-s0402a22:28_2": "santesupi yo vajadvārassa āsanno hoti antamaso dubbalajaraggavopi, so eva paṭhamataraṁ",
  "atk-s0402a22:28_3": "nikkhamati, evameva aññesu kusalākusalesu santesupi maraṇakālassa āsannattā vipākaṁ deti.",
  "atk-s0402a22:29_0": "Tatrimāni vatthūni – madhuaṅgaṇagāme kira eko damiḷadovāriko pātova baḷisaṁ ādāya",
  "atk-s0402a22:29_1": "gantvā macche vadhitvā tayo koṭṭhāse katvā ekena taṇḍulaṁ gaṇhāti, ekena dadhiṁ,",
  "atk-s0402a22:29_2": "ekaṁ pacati. Iminā nīhārena paññāsa vassāni pāṇātipātakammaṁ katvā aparabhāge mahallako",
  "atk-s0402a22:29_3": "anuṭṭhānaseyyaṁ upagacchati. Tasmiṁ khaṇe girivihāravāsī cūḷapiṇḍapātikatissatthero",
  "atk-s0402a22:29_4": "“mā ayaṁ satto mayi passante nassatū”ti gantvā tassa gehadvāre aṭṭhāsi. Athassa bhariyā,",
  "atk-s0402a22:29_5": "“sāmi, thero āgato”ti ārocesi. Ahaṁ paññāsa vassāni therassa santikaṁ na gatapubbo,",
  "atk-s0402a22:29_6": "katarena me guṇena thero āgamissati, gacchāti naṁ vadathāti. Sā “aticchatha, bhante”ti",
  "atk-s0402a22:29_7": "āha. Thero “upāsakassa kā sarīrappavattī”ti pucchi. Dubbalo, bhanteti. Thero gharaṁ",
  "atk-s0402a22:29_8": "pavisitvā satiṁ uppādetvā “sīlaṁ gaṇhissasī”ti āha. Āma, bhante, dethāti. Thero tīṇi",
  "atk-s0402a22:29_9": "saraṇāni datvā pañca sīlāni dātuṁ ārabhi. Tassa pañca sīlānīti vacanakāleyeva jivhā",
  "atk-s0402a22:29_10": "papati. Thero “vaṭṭissati ettaka”nti nikkhamitvā gato. Sopi kālaṁ katvā cātumahārājikabhavane",
  "atk-s0402a22:29_11": "nibbatti. Nibbattakkhaṇeyeva ca “kiṁ nu kho kammaṁ katvā mayā idaṁ laddha”nti āvajjento",
  "atk-s0402a22:29_12": "theraṁ nissāya laddhabhāvaṁ ñatvā devalokato āgantvā theraṁ vanditvā ekamantaṁ aṭṭhāsi.",
  "atk-s0402a22:29_13": "“Ko eso”ti ca vutte “ahaṁ, bhante, damiḷadovāriko”ti āha. Kuhiṁ nibbattosīti? Cātumahārājikesu,",
  "atk-s0402a22:29_14": "bhante, sace me ayyo pañca sīlāni adassa, upari devaloke nibbatto assaṁ. Ahaṁ kiṁ",
  "atk-s0402a22:29_15": "karissāmi, tvaṁ gaṇhituṁ nāsakkhi, puttakāti. So theraṁ vanditvā devalokameva gato.",
  "atk-s0402a22:29_16": "Idaṁ tāva kusalakamme vatthu.",
  "atk-s0402a22:30_0": "Antaragaṅgāya pana mahāvācakālaupāsako nāma ahosi. So tiṁsa vassāni sotāpattimaggatthāya",
  "atk-s0402a22:30_1": "dvattiṁsākāraṁ sajjhāyitvā “ahaṁ evaṁ dvattiṁsākāraṁ sajjhāyanto obhāsamattampi nibbattetuṁ",
  "atk-s0402a22:30_2": "nāsakkhiṁ, buddhasāsanaṁ aniyyānikaṁ bhavissatī”ti diṭṭhivipallāsaṁ patvā kālakiriyaṁ",
  "atk-s0402a22:30_3": "katvā mahāgaṅgāya navausabhiko susumārapeto hutvā nibbatti. Ekaṁ samayaṁ kacchakatitthena",
  "atk-s0402a22:30_4": "saṭṭhi pāsāṇatthambhasakaṭāni agamaṁsu. So sabbepi te goṇe ca pāsāṇe ca khādi. Idaṁ",
  "atk-s0402a22:30_5": "akusalakamme vatthu.",
  "atk-s0402a22:31_0": "Etehi pana tīhi muttaṁ aññāṇavasena kataṁ kaṭattā vā pana kammaṁ nāma. Taṁ yathā",
  "atk-s0402a22:31_1": "nāma ummattakena khittadaṇḍaṁ yattha vā tattha vā gacchati, evameva tesaṁ abhāve",
  "atk-s0402a22:31_2": "yattha katthaci vipākaṁ deti.",
  "atk-s0402a22:32_0": "Janakaṁ nāma ekaṁ paṭisandhiṁ janetvā pavattiṁ na janeti, pavatte aññaṁ kammaṁ vipākaṁ",
  "atk-s0402a22:32_1": "nibbatteti. Yathā hi mātā janetiyeva, dhātiyeva pana jaggati; evamevaṁ mātā viya",
  "atk-s0402a22:32_2": "paṭisandhinibbattakaṁ janakakammaṁ, dhāti viya pavatte sampattakammaṁ. Upatthambhakaṁ",
  "atk-s0402a22:32_3": "nāma kusalepi labbhati akusalepi. Ekacco hi kusalaṁ katvā sugatibhave nibbattati.",
  "atk-s0402a22:32_4": "So tattha ṭhito punappunaṁ kusalaṁ katvā taṁ kammaṁ upatthambhetvā anekāni vassasatasahassāni",
  "atk-s0402a22:32_5": "sugatibhavasmiṁyeva vicarati. Ekacco akusalaṁ katvā duggatibhave nibbattati. So tattha",
  "atk-s0402a22:32_6": "ṭhito punappunaṁ akusalaṁ katvā taṁ kammaṁ upatthambhetvā bahūni vassasatasahassāni",
  "atk-s0402a22:32_7": "duggatibhavasmiṁyeva vicarati.",
  "atk-s0402a22:33_0": "Aparo nayo – janakaṁ nāma kusalampi hoti akusalampi. Taṁ paṭisandhiyampi pavattepi",
  "atk-s0402a22:33_1": "rūpārūpavipākakkhandhe janeti. Upatthambhakaṁ pana vipākaṁ janetuṁ na sakkoti, aññena",
  "atk-s0402a22:33_2": "kammena dinnāya paṭisandhiyā janite vipāke uppajjanakasukhadukkhaṁ upatthambheti,",
  "atk-s0402a22:33_3": "addhānaṁ pavatteti. Upapīḷakaṁ nāma aññena kammena dinnāya paṭisandhiyā janite vipāke",
  "atk-s0402a22:33_4": "uppajjanakasukhadukkhaṁ pīḷeti bādheti, addhānaṁ pavattituṁ na deti. Tatrāyaṁ nayo",
  "atk-s0402a22:33_5": "– kusalakamme vipaccamāne akusalakammaṁ upapīḷakaṁ hutvā tassa vipaccituṁ na deti.",
  "atk-s0402a22:33_6": "Akusalakamme vipaccamāne kusalakammaṁ upapīḷakaṁ hutvā tassa vipaccituṁ na deti.",
  "atk-s0402a22:33_7": "Yathā vaḍḍhamānakaṁ rukkhaṁ vā gacchaṁ vā lataṁ vā kocideva daṇḍena vā satthena vā",
  "atk-s0402a22:33_8": "bhindeyya vā chindeyya vā, atha so rukkho vā gaccho vā latā vā vaḍḍhituṁ na sakkuṇeyya;",
  "atk-s0402a22:33_9": "evamevaṁ kusalaṁ vipaccamānaṁ akusalena upapīḷitaṁ, akusalaṁ vā pana vipaccamānaṁ",
  "atk-s0402a22:33_10": "kusalena upapīḷitaṁ vipaccituṁ na sakkoti. Tattha sunakkhattassa akusalakammaṁ kusalaṁ",
  "atk-s0402a22:33_11": "upapīḷesi, coraghātakassa kusalakammaṁ akusalaṁ upapīḷesi.",
  "atk-s0402a22:34_0": "Rājagahe kira vātakāḷako paññāsa vassāni coraghātakammaṁ akāsi. Atha naṁ rañño ārocesuṁ",
  "atk-s0402a22:34_1": "– “deva, vātakāḷako mahallako core ghātetuṁ na sakkotī”ti. “Apanetha naṁ tasmā ṭhānantarāti.",
  "atk-s0402a22:34_2": "Amaccā naṁ apanetvā aññaṁ tasmiṁ ṭhāne ṭhapayiṁsu. Vātakāḷakopi yāva taṁ kammaṁ akāsi,",
  "atk-s0402a22:34_3": "tāva ahatavatthāni vā acchādituṁ surabhipupphāni vā piḷandhituṁ pāyāsaṁ vā bhuñjituṁ",
  "atk-s0402a22:34_4": "ucchādananhāpanaṁ vā paccanubhotuṁ nālattha. So “dīgharattaṁ me kiliṭṭhavesena carita”nti",
  "atk-s0402a22:34_5": "“pāyāsaṁ me pacāhī”ti bhariyaṁ āṇāpetvā nhānīyasambhārāni gāhāpetvā nhānatitthaṁ",
  "atk-s0402a22:34_6": "gantvā sīsaṁ nhatvā ahatavatthāni acchādetvā gandhe vilimpitvā pupphāni piḷandhitvā",
  "atk-s0402a22:34_7": "gharaṁ āgacchanto sāriputtattheraṁ disvā “saṁkiliṭṭhakammato camhi apagato, ayyo",
  "atk-s0402a22:34_8": "ca me diṭṭho”ti tuṭṭhamānaso theraṁ gharaṁ netvā navasappisakkaracuṇṇābhisaṅkhatena",
  "atk-s0402a22:34_9": "pāyāsena parivisi. Thero tassa anumodanamakāsi. So anumodanaṁ sutvā anulomikakhantiṁ",
  "atk-s0402a22:34_10": "paṭilabhitvā theraṁ anugantvā nivattamāno antarāmagge taruṇavacchāya gāviyā madditvā",
  "atk-s0402a22:34_11": "jīvitakkhayaṁ pāpito gantvā tāvatiṁsabhavane nibbatti. Bhikkhū tathāgataṁ pucchiṁsu",
  "atk-s0402a22:34_12": "– “bhante, coraghātako ajjeva kiliṭṭhakammato apanīto, ajjeva kālaṅkato, kahaṁ nu",
  "atk-s0402a22:34_13": "kho nibbatto”ti? Tāvatiṁsabhavane, bhikkhaveti. Bhante, coraghātako dīgharattaṁ purise",
  "atk-s0402a22:34_14": "ghātesi, tumhe ca evaṁ vadetha, natthi nu kho pāpakammassa phalanti. Mā, bhikkhave,",
  "atk-s0402a22:34_15": "evaṁ avacuttha, balavakalyāṇamittūpanissayaṁ labhitvā dhammasenāpatissa piṇḍapātaṁ",
  "atk-s0402a22:34_16": "datvā anumodanaṁ sutvā anulomikakhantiṁ paṭilabhitvā so tattha nibbattoti.",
  "atk-s0402a22:35": "“Subhāsitaṁ suṇitvāna, nāgariyo coraghātako;",
  "atk-s0402a22:36": "Anulomakhantiṁ laddhāna, modatī tidivaṁ gato”ti.",
  "atk-s0402a22:37_0": "Upaghātakaṁ pana sayaṁ kusalampi akusalampi samānaṁ aññaṁ dubbalakammaṁ ghātetvā",
  "atk-s0402a22:37_1": "tassa vipākaṁ paṭibāhitvā attano vipākassa okāsaṁ karoti. Evaṁ pana kammena kate",
  "atk-s0402a22:37_2": "okāse taṁ vipākaṁ uppannaṁ nāma vuccati. Upacchedakantipi etasseva nāmaṁ. Tatrāyaṁ",
  "atk-s0402a22:37_3": "nayo – kusalakammassa vipaccanakāle ekaṁ akusalakammaṁ uṭṭhāya taṁ kammaṁ chinditvā",
  "atk-s0402a22:37_4": "pāteti. Akusalakammassapi vipaccanakāle ekaṁ kusalakammaṁ uṭṭhāya taṁ kammaṁ chinditvā",
  "atk-s0402a22:37_5": "pāteti. Idaṁ upacchedakaṁ nāma. Tattha ajātasattuno kammaṁ kusalacchedakaṁ ahosi,",
  "atk-s0402a22:37_6": "aṅgulimālattherassa akusalacchedakanti. Evaṁ suttantikapariyāyena ekādasa kammāni vibhattāni.",
  "atk-s0402a22:38_0": "Abhidhammapariyāyena pana soḷasa kammāni vibhattāni, seyyathidaṁ – “atthekaccāni",
  "atk-s0402a22:38_1": "pāpakāni kammasamādānāni gatisampattipaṭibāḷhāni na vipaccanti, atthekaccāni pāpakāni",
  "atk-s0402a22:38_2": "kammasamādānāni upadhisampattipaṭibāḷhāni na vipaccanti, atthekaccāni pāpakāni kammasamādānāni",
  "atk-s0402a22:38_3": "kālasampattipaṭibāḷhāni na vipaccanti, atthekaccāni pāpakāni kammasamādānāni payogasampattipaṭibāḷhāni",
  "atk-s0402a22:38_4": "na vipaccanti. Atthekaccāni pāpakāni kammasamādānāni gativipattiṁ āgamma vipaccanti,",
  "atk-s0402a22:38_5": "upadhivipattiṁ, kālavipattiṁ, payogavipattiṁ āgamma vipaccanti. Atthekaccāni kalyāṇāni",
  "atk-s0402a22:38_6": "kammasamādānāni gativipattipaṭibāḷhāni na vipaccanti, upadhivipatti, kālavipatti,",
  "atk-s0402a22:38_7": "payogavipattipaṭibāḷhāni na vipaccanti. Atthekaccāni kalyāṇāni kammasamādānāni gatisampattiṁ",
  "atk-s0402a22:38_8": "āgamma vipaccanti, upadhisampattiṁ, kālasampattiṁ, payogasampattiṁ āgamma vipaccantī”ti.",
  "atk-s0402a22:39_0": "Tattha pāpakānīti lāmakāni. Kammasamādānānīti kammaggahaṇāni. Gahitasamādinnānaṁ",
  "atk-s0402a22:39_1": "kammānametaṁ adhivacanaṁ. Gatisampattipaṭibāḷhāni na vipaccantītiādīsu aniṭṭhārammaṇānubhavanārahe",
  "atk-s0402a22:39_2": "kamme vijjamāneyeva sugatibhave nibbattassa taṁ kammaṁ gatisampattipaṭibāḷhaṁ na",
  "atk-s0402a22:39_3": "vipaccati nāma. Gatisampattiyā patibāhitaṁ hutvā na vipaccatīti attho. Yo pana pāpakammena",
  "atk-s0402a22:39_4": "dāsiyā vā kammakāriyā vā kucchiyaṁ nibbattitvā upadhisampanno hoti, attabhāvasamiddhiyaṁ",
  "atk-s0402a22:39_5": "tiṭṭhati. Athassa sāmikā tassa rūpasampattiṁ disvā “nāyaṁ kiliṭṭhakammassānucchaviko”ti",
  "atk-s0402a22:39_6": "cittaṁ uppādetvā attano jātaputtaṁ viya bhaṇḍāgārikādiṭṭhānesu ṭhapetvā sampattiṁ",
  "atk-s0402a22:39_7": "yojetvā pariharanti. Evarūpassa kammaṁ upadhisampattipaṭibāḷhaṁ na vipaccati nāma.",
  "atk-s0402a22:39_8": "Yo pana paṭhamakappikakālasadise sulabhasampannarasabhojane subhikkhakāle nibbattati,",
  "atk-s0402a22:39_9": "tassa vijjamānampi pāpakammaṁ kālasampattipaṭibāḷhaṁ na vipaccati nāma. Yo pana sammāpayogaṁ",
  "atk-s0402a22:39_10": "nissāya jīvati, upasaṅkamitabbayuttakāle upasaṅkamati, paṭikkamitabbayuttakāle paṭikkamati,",
  "atk-s0402a22:39_11": "palāyitabbayuttakāle palāyati. Lañjadānayuttakāle lañjaṁ deti, corikayuttakāle corikaṁ",
  "atk-s0402a22:39_12": "karoti, evarūpassa pāpakammaṁ payogasampattipaṭibāḷhaṁ na vipaccati nāma.",
  "atk-s0402a22:40_0": "Duggatibhave nibbattassa pana pāpakammaṁ gativipattiṁ āgamma vipaccati nāma. Yo pana",
  "atk-s0402a22:40_1": "dāsiyā vā kammakāriyā vā kucchismiṁ nibbatto dubbaṇṇo hoti dussaṇṭhāno, “yakkho nu",
  "atk-s0402a22:40_2": "kho manusso nu kho”ti vimatiṁ uppādeti. So sace puriso hoti, atha naṁ “nāyaṁ aññassa",
  "atk-s0402a22:40_3": "kammassa anucchaviko”ti hatthiṁ vā rakkhāpenti assaṁ vā goṇe vā, tiṇakaṭṭhādīni vā",
  "atk-s0402a22:40_4": "āharāpenti, kheḷasarakaṁ vā gaṇhāpenti. Sace itthī hoti, atha naṁ hatthiassādīnaṁ",
  "atk-s0402a22:40_5": "bhattamāsādīni vā pacāpenti, kacavaraṁ vā chaḍḍāpenti, aññaṁ vā pana jigucchanīyakammaṁ",
  "atk-s0402a22:40_6": "kārenti. Evarūpassa pāpakammaṁ upadhivipattiṁ āgamma vipaccati nāma. Yo pana dubbhikkhakāle",
  "atk-s0402a22:40_7": "vā parihīnasampattikāle vā antarakappe vā nibbattati, tassa pāpakammaṁ kālavipattiṁ",
  "atk-s0402a22:40_8": "āgamma vipaccati nāma. Yo pana payogaṁ sampādetuṁ na jānāti, upasaṅkamitabbayuttakāle",
  "atk-s0402a22:40_9": "upasaṅkamituṁ na jānāti…pe… corikayuttakāle corikaṁ kātuṁ na jānāti, tassa pāpakammaṁ",
  "atk-s0402a22:40_10": "payogavipattiṁ āgamma vipaccati nāma.",
  "atk-s0402a22:41_0": "Yo pana iṭṭhārammaṇānubhavanārahe kamme vijjamāneyeva gantvā duggatibhave nibbattati,",
  "atk-s0402a22:41_1": "tassa taṁ kammaṁ gativipattipaṭibāḷhaṁ na vipaccati nāma. Yo pana puññānubhāvena",
  "atk-s0402a22:41_2": "rājarājamahāmattādīnaṁ gehe nibbattitvā kāṇo vā hoti kuṇī vā khañjo vā pakkhahato",
  "atk-s0402a22:41_3": "vā, tassa oparajjasenāpatibhaṇḍāgārikaṭṭhānādīni na anucchavikānīti na denti. Iccassa",
  "atk-s0402a22:41_4": "taṁ puññaṁ upadhivipattipaṭibāḷhaṁ na vipaccati nāma. Yo pana dubbhikkhakāle vā parihīnasampattikāle",
  "atk-s0402a22:41_5": "vā antarakappe vā manussesu nibbattati, tassa taṁ kalyāṇakammaṁ kālavipattipaṭibāḷhaṁ",
  "atk-s0402a22:41_6": "na vipaccati nāma. Yo heṭṭhā vuttanayeneva payogaṁ sampādetuṁ na jānāti, tassa kalyāṇakammaṁ",
  "atk-s0402a22:41_7": "payogavipattipaṭibāḷhaṁ na vipaccati nāma.",
  "atk-s0402a22:42_0": "Kalyāṇakammena pana sugatibhave nibbattassa taṁ kammaṁ gatisampattiṁ āgamma vipaccati",
  "atk-s0402a22:42_1": "nāma. Rājarājamahāmattādīnaṁ kule nibbattitvā upadhisampattiṁ pattassa attabhāvasamiddhiyaṁ",
  "atk-s0402a22:42_2": "ṭhitassa devanagare samussitaratanatoraṇasadisaṁ attabhāvaṁ disvā “imassa oparajjasenāpatibhaṇḍāgārikaṭṭhānādīni",
  "atk-s0402a22:42_3": "anucchavikānī”ti daharasseva sato tāni ṭhānantarāni denti, evarūpassa kalyāṇakammaṁ",
  "atk-s0402a22:42_4": "upadhisampattiṁ āgamma vipaccati nāma. Yo paṭhamakappikesu vā sulabhannapānakāle",
  "atk-s0402a22:42_5": "vā nibbattati, tassa kalyāṇakammaṁ kālasampattiṁ āgamma vipaccati nāma. Yo vuttanayeneva",
  "atk-s0402a22:42_6": "payogaṁ sampādetuṁ jānāti, tassa kammaṁ payogasampattiṁ āgamma vipaccati nāma. Evaṁ",
  "atk-s0402a22:42_7": "abhidhammapariyāyena soḷasa kammāni vibhattāni.",
  "atk-s0402a22:43_0": "Aparānipi paṭisambhidāmaggapariyāyena dvādasa kammāni vibhattāni. Seyyathidaṁ – “ahosi",
  "atk-s0402a22:43_1": "kammaṁ ahosi kammavipāko, ahosi kammaṁ nāhosi kammavipāko, ahosi kammaṁ atthi kammavipāko,",
  "atk-s0402a22:43_2": "ahosi kammaṁ natthi kammavipāko, ahosi kammaṁ bhavissati kammavipāko, ahosi kammaṁ",
  "atk-s0402a22:43_3": "na bhavissati kammavipāko, atthi kammaṁ atthi kammavipāko, atthi kammaṁ natthi kammavipāko,",
  "atk-s0402a22:43_4": "atthi kammaṁ bhavissati kammavipāko, atthi kammaṁ na bhavissati kammavipāko, bhavissati",
  "atk-s0402a22:43_5": "kammaṁ bhavissati kammavipāko, bhavissati kammaṁ na bhavissati kammavipāko”ti.",
  "atk-s0402a22:44_0": "Tattha yaṁ kammaṁ atīte āyūhitaṁ atīteyeva vipākavāraṁ labhi, paṭisandhijanakaṁ paṭisandhiṁ",
  "atk-s0402a22:44_1": "janesi, rūpajanakaṁ rūpaṁ, taṁ ahosi kammaṁ ahosi kammavipākoti vuttaṁ. Yaṁ pana",
  "atk-s0402a22:44_2": "vipākavāraṁ na labhi, paṭisandhijanakaṁ paṭisandhiṁ rūpajanakaṁ vā rūpaṁ janetuṁ",
  "atk-s0402a22:44_3": "nāsakkhi, taṁ ahosi kammaṁ nāhosi kammavipākoti vuttaṁ. Yaṁ pana atīte āyūhitaṁ etarahi",
  "atk-s0402a22:44_4": "laddhavipākavāraṁ paṭisandhijanakaṁ paṭisandhiṁ janetvā rūpajanakaṁ rūpaṁ janetvā",
  "atk-s0402a22:44_5": "ṭhitaṁ, taṁ ahosi kammaṁ atthi kammavipākoti vuttaṁ. Yaṁ aladdhavipākavāraṁ paṭisandhijanakaṁ",
  "atk-s0402a22:44_6": "vā paṭisandhiṁ rūpajanakaṁ vā rūpaṁ janetuṁ nāsakkhi, taṁ ahosi kammaṁ natthi kammavipākoti",
  "atk-s0402a22:44_7": "vuttaṁ. Yaṁ pana atīte āyūhitaṁ anāgate vipākavāraṁ labhissati, paṭisandhijanakaṁ",
  "atk-s0402a22:44_8": "paṭisandhiṁ rūpajanakaṁ rūpaṁ janetuṁ sakkhissati, taṁ ahosi kammaṁ bhavissati kammavipākoti",
  "atk-s0402a22:44_9": "vuttaṁ. Yaṁ anāgate vipākavāraṁ na labhissati, paṭisandhijanakaṁ paṭisandhiṁ rūpajanakaṁ",
  "atk-s0402a22:44_10": "vā rūpaṁ janetuṁ na sakkhissati, taṁ ahosi kammaṁ na bhavissati kammavipākoti vuttaṁ.",
  "atk-s0402a22:45_0": "Yaṁ pana etarahi āyūhitaṁ etarahiyeva vipākavāraṁ labhati, taṁ atthi kammaṁ atthi",
  "atk-s0402a22:45_1": "kammavipākoti vuttaṁ. Yaṁ pana etarahi vipākavāraṁ na labhati, taṁ atthi kammaṁ natthi",
  "atk-s0402a22:45_2": "kammavipākoti vuttaṁ. Yaṁ pana etarahi āyūhitaṁ anāgate vipākavāraṁ labhissati, paṭisandhijanakaṁ",
  "atk-s0402a22:45_3": "paṭisandhiṁ rūpajanakaṁ rūpaṁ janetuṁ sakkhissati, taṁ atthi kammaṁ bhavissati kammavipākoti",
  "atk-s0402a22:45_4": "vuttaṁ. Yaṁ pana vipākavāraṁ na labhissati, paṭisandhijanakaṁ paṭisandhiṁ rūpajanakaṁ",
  "atk-s0402a22:45_5": "vā rūpaṁ janetuṁ sakkhissati, taṁ atthi kammaṁ na bhavissati kammavipākoti vuttaṁ.",
  "atk-s0402a22:46_0": "Yaṁ panānāgate āyūhissati, anāgateyeva vipākavāraṁ labhissati, paṭisandhijanakaṁ",
  "atk-s0402a22:46_1": "paṭisandhiṁ rūpajanakaṁ vā rūpaṁ janessati, taṁ bhavissati kammaṁ bhavissati kammavipākoti",
  "atk-s0402a22:46_2": "vuttaṁ. Yaṁ pana vipākavāraṁ na labhissati, paṭisandhijanakaṁ paṭisandhiṁ rūpajanakaṁ",
  "atk-s0402a22:46_3": "vā rūpaṁ janetuṁ na sakkhissati, taṁ bhavissati kammaṁ na bhavissati kammavipākoti",
  "atk-s0402a22:46_4": "vuttaṁ. Evaṁ paṭisambhidāmaggapariyāyena dvādasa kammāni vibhattāni.",
  "atk-s0402a22:47_0": "Iti imāni ceva dvādasa abhidhammapariyāyena vibhattāni ca soḷasa kammāni attano ṭhānā",
  "atk-s0402a22:47_1": "osakkitvā suttantikapariyāyena vuttāni ekādasa kammāniyeva bhavanti. Tānipi tato",
  "atk-s0402a22:47_2": "osakkitvā tīṇiyeva kammāni honti diṭṭhadhammavedanīyaṁ, upapajjavedanīyaṁ, aparapariyāyavedanīyanti.",
  "atk-s0402a22:47_3": "Tesaṁ saṅkamanaṁ natthi, yathāṭhāneyeva tiṭṭhanti. Yadi hi diṭṭhadhammavedanīyaṁ",
  "atk-s0402a22:47_4": "kammaṁ upapajjavedanīyaṁ vā aparapariyāyavedanīyaṁ vā bhaveyya, “diṭṭhe vā dhamme”ti",
  "atk-s0402a22:47_5": "satthā na vadeyya. Sacepi upapajjavedanīyaṁ diṭṭhadhammavedanīyaṁ vā aparapariyāyavedanīyaṁ",
  "atk-s0402a22:47_6": "vā bhaveyya, “upapajja vā”ti satthā na vadeyya. Athāpi aparapariyāyavedanīyaṁ diṭṭhadhammavedanīyaṁ",
  "atk-s0402a22:47_7": "vā upapajjavedanīyaṁ vā bhaveyya, “apare vā pariyāye”ti satthā na vadeyya.",
  "atk-s0402a22:48_0": "Sukkapakkhepi imināva nayena attho veditabbo. Ettha pana lobhe vigateti lobhe apagate",
  "atk-s0402a22:48_1": "niruddhe. Tālavatthukatanti tālavatthu viya kataṁ, matthakacchinnatālo viya puna",
  "atk-s0402a22:48_2": "aviruḷhisabhāvaṁ katanti attho. Anabhāvaṁ katanti anuabhāvaṁ kataṁ, yathā puna nuppajjati,",
  "atk-s0402a22:48_3": "evaṁ katanti attho. Evassūti evaṁ bhaveyyuṁ. Evameva khoti ettha bījāni viya kusalākusalaṁ",
  "atk-s0402a22:48_4": "kammaṁ daṭṭhabbaṁ, tāni agginā ḍahanapuriso viya yogāvacaro, aggi viya maggañāṇaṁ,",
  "atk-s0402a22:48_5": "aggiṁ datvā bījānaṁ ḍahanakālo viya maggañāṇena kilesānaṁ daḍḍhakālo, masikatakālo",
  "atk-s0402a22:48_6": "viya pañcannaṁ khandhānaṁ chinnamūlake katvā ṭhapitakālo, mahāvāte opunitvā nadiyā",
  "atk-s0402a22:48_7": "vā pavāhetvā appavattikatakālo viya upādinnakasantānassa nirodhena chinnamūlakānaṁ",
  "atk-s0402a22:48_8": "pañcannaṁ khandhānaṁ appaṭisandhikabhāvena nirujjhitvā puna bhavasmiṁ paṭisandhiṁ",
  "atk-s0402a22:48_9": "aggahitakālo veditabbo.",
  "atk-s0402a22:49_0": "Mohajañcāpaviddasūti mohajañcāpi aviddasu. Idaṁ vuttaṁ hoti – yaṁ so avidū andhabālo",
  "atk-s0402a22:49_1": "lobhajañca dosajañca mohajañcāti kammaṁ karoti, evaṁ karontena yaṁ tena pakataṁ kammaṁ",
  "atk-s0402a22:49_2": "appaṁ vā yadi vā bahuṁ. Idheva taṁ vedaniyanti taṁ kammaṁ tena bālena idha sake attabhāveyeva",
  "atk-s0402a22:49_3": "vedanīyaṁ, tasseva taṁ attabhāve vipaccatīti attho. Vatthuṁ aññaṁ na vijjatīti tassa",
  "atk-s0402a22:49_4": "kammassa vipaccanatthāya aññaṁ vatthu natthi. Na hi aññena kataṁ kammaṁ aññassa attabhāve",
  "atk-s0402a22:49_5": "vipaccati. Tasmā lobhañca dosañca, mohajañcāpi viddasūti tasmā yo vidū medhāvī paṇḍito",
  "atk-s0402a22:49_6": "taṁ lobhajādibhedaṁ kammaṁ na karoti, so vijjaṁ uppādayaṁ bhikkhu, sabbā duggatiyo",
  "atk-s0402a22:49_7": "jahe, arahattamaggavijjaṁ uppādetvā taṁ vā pana vijjaṁ uppādento sabbā duggatiyo",
  "atk-s0402a22:49_8": "jahati. Desanāsīsamevetaṁ, sugatiyopi pana so khīṇāsavo jahatiyeva. Yampi cetaṁ “tasmā",
  "atk-s0402a22:49_9": "lobhañca dosañcā”ti vuttaṁ, etthāpi lobhadosasīsena lobhajañca dosajañca kammameva",
  "atk-s0402a22:49_10": "niddiṭṭhanti veditabbaṁ. Evaṁ suttantesupi gāthāyapi vaṭṭavivaṭṭameva kathitanti.",
  "atk-s0402a22:50": "5. Hatthakasuttavaṇṇanā",
  "atk-s0402a22:51_0": "35. Pañcame āḷaviyanti āḷaviraṭṭhe. Gomaggeti gunnaṁ gamanamagge. Paṇṇasanthareti",
  "atk-s0402a22:51_1": "sayaṁ patitapaṇṇasanthare. Athāti evaṁ gunnaṁ gamanamaggaṁ ujuṁ mahāpathaṁ nissāya",
  "atk-s0402a22:51_2": "siṁsapāvane sayaṁ patitapaṇṇāni saṅkaḍḍhitvā katasanthare sugatamahācīvaraṁ pattharitvā",
  "atk-s0402a22:51_3": "pallaṅkaṁ ābhujitvā nisinne tathāgate. Hatthako āḷavakoti hatthato hatthaṁ gatattā",
  "atk-s0402a22:51_4": "evaṁladdhanāmo āḷavako rājaputto. Etadavocāti etaṁ “kacci, bhante, bhagavā”tiādivacanaṁ",
  "atk-s0402a22:51_5": "avoca. Kasmā pana sammāsambuddho taṁ ṭhānaṁ gantvā nisinno, kasmā rājakumāro tattha",
  "atk-s0402a22:51_6": "gatoti? Sammāsambuddho tāva aṭṭhuppattikāya dhammadesanāya samuṭṭhānaṁ disvā tattha",
  "atk-s0402a22:51_7": "nisinno, rājakumāropi pātova uṭṭhāya pañcahi upāsakasatehi parivuto buddhupaṭṭhānaṁ",
  "atk-s0402a22:51_8": "gacchanto mahāmaggā okkamma gopathaṁ gahetvā “buddhānaṁ pūjanatthāya missakamālaṁ",
  "atk-s0402a22:51_9": "ocinissāmī”ti gacchanto satthāraṁ disvā upasaṅkamitvā vanditvā ekamantaṁ nisīdi,",
  "atk-s0402a22:51_10": "evaṁ so tattha gatoti. Sukhamasayitthāti sukhaṁ sayittha.",
  "atk-s0402a22:52_0": "Antaraṭṭhakoti māghaphagguṇānaṁ antare aṭṭhadivasaparimāṇo kālo. Māghassa hi avasāne",
  "atk-s0402a22:52_1": "cattāro divasā, phagguṇassa ādimhi cattāroti ayaṁ “antaraṭṭhako”ti vuccati. Himapātasamayoti",
  "atk-s0402a22:52_2": "himassa patanasamayo. Kharāti pharusā kakkhaḷā vā. Gokaṇṭakahatāti navavuṭṭhe deve",
  "atk-s0402a22:52_3": "gāvīnaṁ akkantakkantaṭṭhāne khurantarehi kaddamo uggantvā tiṭṭhati, so vātātapena",
  "atk-s0402a22:52_4": "sukkho kakacadantasadiso hoti dukkhasamphasso. Taṁ sandhāyāha – “gokaṇṭakahatā bhūmī”ti.",
  "atk-s0402a22:52_5": "Gunnaṁ khurantarehi chinnātipi attho. Verambho vāto vāyatīti catūhi disāhi vāyanto",
  "atk-s0402a22:52_6": "vāto vāyati. Ekāya disāya vā dvīhi vā disāhi tīhi vā disāhi vāyanto vāto verambhoti na vuccati.",
  "atk-s0402a22:53_0": "Tena hi rājakumārāti idaṁ satthā “ayaṁ rājakumāro lokasmiṁ neva sukhavāsino, na dukkhavāsino",
  "atk-s0402a22:53_1": "jānāti, jānāpessāmi na”nti upari desanaṁ vaḍḍhento āha. Tattha yathā te khameyyāti",
  "atk-s0402a22:53_2": "yathā tuyhaṁ rucceyya. Idhassāti imasmiṁ loke assa. Gonakatthatoti caturaṅgulādhikalomena",
  "atk-s0402a22:53_3": "kāḷakojavena atthato. Paṭikatthatoti uṇṇāmayena setattharaṇena atthato. Paṭalikatthatoti",
  "atk-s0402a22:53_4": "ghanapupphena uṇṇāmayaattharaṇena atthato. Kadalimigapavarapaccattharaṇoti kadalimigacammamayena",
  "atk-s0402a22:53_5": "uttamapaccattharaṇena atthato. Taṁ kira paccattharaṇaṁ setavatthassa upari kadalimigacammaṁ",
  "atk-s0402a22:53_6": "attharitvā sibbitvā karonti. Sauttaracchadoti saha uttaracchadena, upari baddhena",
  "atk-s0402a22:53_7": "rattavitānena saddhinti attho. Ubhatolohitakūpadhānoti sīsūpadhānañca pādūpadhānañcāti",
  "atk-s0402a22:53_8": "pallaṅkassa ubhato ṭhapitalohitakūpadhāno. Pajāpatiyoti bhariyāyo. Manāpenapaccupaṭṭhitā",
  "atk-s0402a22:53_9": "assūti manāpena upaṭṭhānavidhānena paccupaṭṭhitā bhaveyyuṁ.",
  "atk-s0402a22:54_0": "Kāyikāti pañcadvārakāyaṁ khobhayamānā. Cetasikāti manodvāraṁ khobhayamānā. So rāgo",
  "atk-s0402a22:54_1": "tathāgatassa pahīnoti tathārūpo rāgo tathāgatassa pahīnoti attho. Yo pana tassa rāgo,",
  "atk-s0402a22:54_2": "na so tathāgatassa pahīno nāma. Dosamohesupi eseva nayo.",
  "atk-s0402a22:55_0": "Brāhmaṇoti bāhitapāpo khīṇāsavabrāhmaṇo. Parinibbutoti kilesaparinibbānena parinibbuto.",
  "atk-s0402a22:55_1": "Na limpati kāmesūti vatthukāmesu ca kilesakāmesu ca taṇhādiṭṭhilepehi na limpati.",
  "atk-s0402a22:55_2": "Sītibhūtoti abbhantare tāpanakilesānaṁ abhāvena sītibhūto. Nirūpadhīti kilesūpadhīnaṁ",
  "atk-s0402a22:55_3": "abhāvena nirūpadhi. Sabbā āsattiyo chetvāti āsattiyo vuccanti taṇhāyo, tā sabbāpi",
  "atk-s0402a22:55_4": "rūpādīsu ārammaṇesu āsattavisattā āsattiyo chinditvā. Vineyya hadaye daranti hadayanissitaṁ",
  "atk-s0402a22:55_5": "darathaṁ vinayitvā vūpasametvā. Santiṁ pappuyya cetasoti cittassa kilesanibbānaṁ",
  "atk-s0402a22:55_6": "pāpuṇitvā. Karaṇavacanaṁ vā etaṁ “sabbacetaso samannāharitvā”tiādīsu viya, cetasā",
  "atk-s0402a22:55_7": "nibbānaṁ pāpuṇitvāti attho.",
  "atk-s0402a22:56": "6. Devadūtasuttavaṇṇanā",
  "atk-s0402a22:57_0": "36. Chaṭṭhe devadūtānīti devadūtā. Ayaṁ panettha vacanattho – devoti maccu, tassa",
  "atk-s0402a22:57_1": "dūtāti devadūtā. Jiṇṇabyādhimatā hi saṁvegajananaṭṭhena “idāni te maccusamīpaṁ gantabba”nti",
  "atk-s0402a22:57_2": "codenti viya, tasmā devadūtāti vuccanti. Devā viya dūtātipi devadūtā. Yathā hi alaṅkatapaṭiyattāya",
  "atk-s0402a22:57_3": "devatāya ākāse ṭhatvā “tvaṁ asukadivase marissasī”ti vutte tassā vacanaṁ saddhātabbaṁ",
  "atk-s0402a22:57_4": "hoti; evamevaṁ jiṇṇabyādhimatāpi dissamānā “tvampi evaṁdhammo”ti codenti viya, tesañca",
  "atk-s0402a22:57_5": "taṁ vacanaṁ anaññathābhāvitāya devatāya byākaraṇasadisameva hotīti devā viya dūtāti",
  "atk-s0402a22:57_6": "devadūtā. Visuddhidevānaṁ dūtātipi devadūtā. Sabbabodhisattā hi jiṇṇabyādhimatapabbajite",
  "atk-s0402a22:57_7": "disvāva saṁvegaṁ āpajjitvā nikkhamma pabbajiṁsu. Evaṁ visuddhidevānaṁ dūtātipi devadūtā.",
  "atk-s0402a22:57_8": "Idha pana liṅgavipallāsena “devadūtānī”ti vuttaṁ.",
  "atk-s0402a22:58_0": "Kāyenaduccaritantiādi kasmā āraddhaṁ? Devadūtānuyuñjanaṭṭhānupakkamakammadassanatthaṁ.",
  "atk-s0402a22:58_1": "Iminā hi kammena ayaṁ satto niraye nibbattati, atha naṁ tattha yamo rājā devadūte",
  "atk-s0402a22:58_2": "samanuyuñjati. Tattha kāyena duccaritaṁ caratīti kāyadvārena tividhaṁ duccaritaṁ",
  "atk-s0402a22:58_3": "carati. Vācāyāti vacīdvārena catubbidhaṁ duccaritaṁ carati. Manasāti manodvārena",
  "atk-s0402a22:58_4": "tividhaṁ duccaritaṁ carati.",
  "atk-s0402a22:59_0": "Tamenaṁ, bhikkhave, nirayapālāti ettha ekacce therā “nirayapālā nāma natthi, yantarūpaṁ",
  "atk-s0402a22:59_1": "viya kammameva kāraṇaṁ kāretī”ti vadanti. Taṁ “atthi niraye nirayapālāti, āmantā.",
  "atk-s0402a22:59_2": "Atthi ca kāraṇikā”tiādinā nayena abhidhamme paṭisedhitameva. Yathā hi manussaloke",
  "atk-s0402a22:59_3": "kammakāraṇakārakā atthi, evameva niraye nirayapālā atthīti. Yamassaraññoti yamarājā",
  "atk-s0402a22:59_4": "nāma vemānikapetarājā. Ekasmiṁ kāle dibbavimāne dibbakapparukkhadibbauyyānadibbanāṭakādisabbasampattiṁ",
  "atk-s0402a22:59_5": "anubhavati, ekasmiṁ kāle kammavipākaṁ, dhammiko rājā, na cesa ekova hoti, catūsu",
  "atk-s0402a22:59_6": "pana dvāresu cattāro janā honti. Amatteyyoti mātu hito matteyyo, mātari sammā paṭipannoti",
  "atk-s0402a22:59_7": "attho. Na matteyyoti amatteyyo, mātari micchā paṭipannoti attho. Sesapadesupi eseva",
  "atk-s0402a22:59_8": "nayo. Abrahmaññoti ettha ca khīṇāsavā brāhmaṇā nāma, tesu micchā paṭipanno abrahmañño nāma.",
  "atk-s0402a22:60_0": "Samanuyuñjatīti anuyogavattaṁ āropento pucchati, laddhiṁ patiṭṭhāpento pana samanuggāhati",
  "atk-s0402a22:60_1": "nāma, kāraṇaṁ pucchanto samanubhāsati nāma. Nāddasanti attano santike pahitassa kassaci",
  "atk-s0402a22:60_2": "devadūtassa abhāvaṁ sandhāya evaṁ vadati.",
  "atk-s0402a22:61_0": "Atha naṁ yamo “nāyaṁ bhāsitassa atthaṁ sallakkhetī”ti ñatvā atthaṁ sallakkhāpetukāmo",
  "atk-s0402a22:61_1": "ambhotiādimāha. Tattha jiṇṇanti jarājiṇṇaṁ. Gopānasivaṅkanti gopānasī viya vaṅkaṁ.",
  "atk-s0402a22:61_2": "Bhogganti bhaggaṁ. Imināpissa vaṅkabhāvameva dīpeti. Daṇḍaparāyaṇanti daṇḍapaṭisaraṇaṁ",
  "atk-s0402a22:61_3": "daṇḍadutiyaṁ. Pavedhamānanti kampamānaṁ. Āturanti jarāturaṁ. Khaṇḍadantanti jarānubhāvena",
  "atk-s0402a22:61_4": "khaṇḍitadantaṁ. Palitakesanti paṇḍarakesaṁ. Vilūnanti luñcitvā gahitakesaṁ viya khallāṭaṁ.",
  "atk-s0402a22:61_5": "Khalitasiranti mahākhallāṭasīsaṁ. Valitanti sañjātavaliṁ. Tilakāhatagattanti setatilakakāḷatilakehi",
  "atk-s0402a22:61_6": "vikiṇṇasarīraṁ. Jarādhammoti jarāsabhāvo, aparimutto jarāya, jarā nāma mayhaṁ abbhantareyeva",
  "atk-s0402a22:61_7": "pavattatīti. Parato byādhidhammo maraṇadhammoti padadvayepi eseva nayo.",
  "atk-s0402a22:62_0": "Paṭhamaṁ devadūtaṁ samanuyuñjitvāti ettha jarājiṇṇasatto atthato evaṁ vadati nāma",
  "atk-s0402a22:62_1": "– “passatha, bho, ahampi tumhe viya taruṇo ahosiṁ ūrubalī bāhubalī javasampanno,",
  "atk-s0402a22:62_2": "tassa me tā balajavasampattiyo antarahitā, vijjamānāpi me hatthapādā hatthapādakiccaṁ",
  "atk-s0402a22:62_3": "na karonti, jarāyamhi aparimuttatāya ediso jāto. Na kho panāhameva, tumhepi jarāya",
  "atk-s0402a22:62_4": "aparimuttāva. Yatheva hi mayhaṁ, evaṁ tumhākampi jarā āgamissati. Iti tassā pure",
  "atk-s0402a22:62_5": "āgamanāva kalyāṇaṁ karothā”ti. Tenevesa devadūto nāma jāto. Ābādhikanti bādhikaṁ.",
  "atk-s0402a22:62_6": "Dukkhitanti dukkhappattaṁ. Bāḷhagilānanti adhimattagilānaṁ.",
  "atk-s0402a22:63_0": "Dutiyaṁ devadūtanti etthapi gilānasatto atthato evaṁ vadati nāma – “passatha, bho,",
  "atk-s0402a22:63_1": "ahampi tumhe viya nirogo ahosiṁ, somhi etarahi byādhinā abhihato, sake muttakarīse",
  "atk-s0402a22:63_2": "palipanno, uṭṭhātumpi na sakkomi. Vijjamānāpi me hatthapādā hatthapādakiccaṁ na karonti,",
  "atk-s0402a22:63_3": "byādhitomhi aparimuttatāya ediso jāto. Na kho panāhameva, tumhepi byādhito aparimuttāva.",
  "atk-s0402a22:63_4": "Yatheva hi mayhaṁ, evaṁ tumhākampi byādhi āgamissati. Iti tassa pure āgamanāva kalyāṇaṁ",
  "atk-s0402a22:63_5": "karothā”ti. Tenevesa devadūto nāma jāto.",
  "atk-s0402a22:64_0": "Ekāhamatantiādīsu ekāhaṁ matassa assāti ekāhamato, taṁ ekāhamataṁ. Parato padadvayepi",
  "atk-s0402a22:64_1": "eseva nayo. Bhastā viya vāyunā uddhaṁ jīvitapariyādānā yathākkamaṁ samuggatena sūnabhāvena",
  "atk-s0402a22:64_2": "uddhumātattā uddhumātakaṁ. Vinīlo vuccati viparibhinnavaṇṇo, vinīlova vinīlako, taṁ",
  "atk-s0402a22:64_3": "vinīlakaṁ. Paṭikūlattā vā kucchitaṁ vinīlanti vinīlakaṁ. Vipubbakanti vissandamānapubbakaṁ,",
  "atk-s0402a22:64_4": "paribhinnaṭṭhāne hi paggharitena pubbena palimakkhitanti attho.",
  "atk-s0402a22:65_0": "Tatiyaṁdevadūtanti ettha matakasatto atthato evaṁ vadati nāma – “passatha, bho, maṁ",
  "atk-s0402a22:65_1": "āmakasusāne chaḍḍitaṁ uddhumātakādibhāvappattaṁ, maraṇatomhi aparimuttatāya ediso",
  "atk-s0402a22:65_2": "jāto. Na kho panāhameva, tumhepi maraṇato aparimuttā. Yatheva hi mayhaṁ, evaṁ tumhākampi",
  "atk-s0402a22:65_3": "maraṇaṁ āgamissati. Iti tassa pure āgamanāva kalyāṇaṁ karothā”ti. Tenevassa devadūto nāma jāto.",
  "atk-s0402a22:66_0": "Imaṁ pana devadūtānuyogaṁ ko labhati, ko na labhati? Yena tāva bahuṁ pāpaṁ kataṁ,",
  "atk-s0402a22:66_1": "so gantvā niraye nibbattatiyeva. Yena pana parittaṁ pāpaṁ kataṁ, so labhati. Yathā",
  "atk-s0402a22:66_2": "hi sabhaṇḍaṁ coraṁ gahetvā kattabbameva karonti na vinicchinanti. Anuvijjitvā gahitaṁ",
  "atk-s0402a22:66_3": "pana vinicchayaṭṭhānaṁ nayanti, so vinicchayaṁ labhati. Evaṁsampadametaṁ. Parittapāpakammā",
  "atk-s0402a22:66_4": "hi attano dhammatāyapi saranti, sārīyamānāpi saranti.",
  "atk-s0402a22:67_0": "Tattha dīghajayantadamiḷo nāma attano dhammatāya sari. So kira damiḷo sumanagirimahāvihāre",
  "atk-s0402a22:67_1": "ākāsacetiyaṁ rattapaṭena pūjesi, atha niraye ussadasāmante nibbatto aggijālasaddaṁ",
  "atk-s0402a22:67_2": "sutvāva attanā pūjitapaṭaṁ anussari, so gantvā sagge nibbatto. Aparopi puttassa daharabhikkhuno",
  "atk-s0402a22:67_3": "khalisāṭakaṁ dento pādamūle ṭhapesi, maraṇakālamhi paṭapaṭāti sadde nimittaṁ gaṇhi,",
  "atk-s0402a22:67_4": "sopi ussadasāmante nibbatto jālasaddena taṁ sāṭakaṁ anussaritvā sagge nibbatto. Evaṁ",
  "atk-s0402a22:67_5": "tāva attano dhammatāya kusalaṁ kammaṁ saritvā sagge nibbattatīti.",
  "atk-s0402a22:68_0": "Attano dhammatāya asarante pana tayo devadūte pucchati. Tattha koci paṭhamena devadūtena",
  "atk-s0402a22:68_1": "sarati, koci dutiyatatiyehi, koci tīhipi nassarati. Taṁ yamo rājā disvā sayaṁ sāreti.",
  "atk-s0402a22:68_2": "Eko kira amacco sumanapupphakumbhena mahācetiyaṁ pūjetvā yamassa pattiṁ adāsi, taṁ",
  "atk-s0402a22:68_3": "akusalakammena niraye nibbattaṁ yamassa santikaṁ nayiṁsu. Tasmiṁ tīhipi devadūtehi",
  "atk-s0402a22:68_4": "kusalaṁ asarante yamo sayaṁ olokento disvā – “nanu tvaṁ mahācetiyaṁ sumanapupphakumbhena",
  "atk-s0402a22:68_5": "pūjetvā mayhaṁ pattiṁ adāsī”ti sāresi, so tasmiṁ kāle saritvā devalokaṁ gato. Yamo",
  "atk-s0402a22:68_6": "pana sayaṁ oloketvāpi apassanto – “mahādukkhaṁ nāma anubhavissati ayaṁ satto”ti tuṇhī ahosi.",
  "atk-s0402a22:69_0": "Tattaṁ ayokhilanti tigāvutaṁ attabhāvaṁ sampajjalitāya lohapathaviyā uttānakaṁ nipajjāpetvā",
  "atk-s0402a22:69_1": "dakkhiṇahatthe tālappamāṇaṁ ayasūlaṁ pavesenti, tathā vāmahatthādīsu. Yathā ca taṁ",
  "atk-s0402a22:69_2": "uttānakaṁ nipajjāpetvā, evaṁ urenapi vāmapassenapi dakkhiṇapassenapi nipajjāpetvā",
  "atk-s0402a22:69_3": "te taṁ kammakāraṇaṁ karontiyeva. Saṁvesetvāti jalitāya lohapathaviyā tigāvutaṁ attabhāvaṁ",
  "atk-s0402a22:69_4": "nipajjāpetvā. Kuṭhārīhīti mahatīhi gehassa ekapakkhacchadanamattāhi kuṭhārīhi tacchanti,",
  "atk-s0402a22:69_5": "lohitaṁ nadī hutvā sandati, lohapathavito jālā uṭṭhahitvā tacchitaṭṭhānaṁ gaṇhāti,",
  "atk-s0402a22:69_6": "mahādukkhaṁ uppajjati. Tacchantā pana suttāhataṁ karitvā dāruṁ viya aṭṭhaṁsampi chaḷaṁsampi",
  "atk-s0402a22:69_7": "karonti. Vāsīhīti mahāsuppappamāṇāhi vāsīhi. Rathe yojetvāti saddhiṁ yugayottapakkharathacakkakubbarapājanehi",
  "atk-s0402a22:69_8": "sabbato pajjalite rathe yojetvā. Mahantanti mahākūṭāgārappamāṇaṁ. Āropentīti sampajjalitehi",
  "atk-s0402a22:69_9": "ayamuggarehi pothentā āropenti. Sakimpi uddhanti supakkuthitāya ukkhaliyā pakkhittataṇḍulā",
  "atk-s0402a22:69_10": "viya uddhamadhotiriyañca gacchati. Mahānirayeti avīcimahānirayamhi.",
  "atk-s0402a22:70_0": "Bhāgasomitoti bhāge ṭhapetvā vibhatto. Pariyantoti parikkhitto. Ayasāti upari ayapaṭṭena",
  "atk-s0402a22:70_1": "chādito. Samantā yojanasataṁ, pharitvā tiṭṭhatīti evaṁ pharitvā tiṭṭhati, yathā taṁ",
  "atk-s0402a22:70_2": "samantā yojanasate ṭhatvā olokentassa akkhīni yamakagoḷakā viya nikkhamanti.",
  "atk-s0402a22:71_0": "Hīnakāyūpagāti hīnaṁ kāyaṁ upagatā hutvā. Upādāneti taṇhādiṭṭhiggahaṇe. Jātimaraṇasambhaveti",
  "atk-s0402a22:71_1": "jātiyā ca maraṇassa ca kāraṇabhūte. Anupādāti catūhi upādānehi anupādiyitvā. Jātimaraṇasaṅkhayeti",
  "atk-s0402a22:71_2": "jātimaraṇasaṅkhayasaṅkhāte nibbāne vimuccanti. Diṭṭhadhammābhinibbutāti diṭṭhadhamme",
  "atk-s0402a22:71_3": "imasmiṁyeva attabhāve sabbakilesanibbānena nibbutā. Sabbadukkhaṁ upaccagunti sakalavaṭṭadukkhaṁ atikkantā.",
  "atk-s0402a22:72": "7. Catumahārājasuttavaṇṇanā",
  "atk-s0402a22:73_0": "37. Sattame amaccā pārisajjāti paricārikadevatā. Imaṁ lokaṁ anuvicarantīti aṭṭhamīdivase",
  "atk-s0402a22:73_1": "kira sakko devarājā cattāro mahārājāno āṇāpeti – “tātā, ajja aṭṭhamīdivase manussalokaṁ",
  "atk-s0402a22:73_2": "anuvicaritvā puññāni karontānaṁ nāmagottaṁ uggaṇhitvā āgacchathā”ti. Te gantvā attano",
  "atk-s0402a22:73_3": "paricārake pesenti – “gacchatha, tātā, manussalokaṁ vicaritvā puññakārakānaṁ nāmagottāni",
  "atk-s0402a22:73_4": "suvaṇṇapaṭṭe likhitvā ānethā”ti. Te tathā karonti. Tena vuttaṁ – “imaṁ lokaṁ anuvicarantī”ti.",
  "atk-s0402a22:73_5": "Kaccibahūtiādi tesaṁ upaparikkhākāradassanatthaṁ vuttaṁ. Evaṁ upaparikkhantā hi te",
  "atk-s0402a22:73_6": "anuvicaranti. Tattha uposathaṁ upavasantīti māsassa aṭṭhavāre uposathaṅgāni adhiṭṭhahanti.",
  "atk-s0402a22:73_7": "Paṭijāgarontīti paṭijāgarauposathakammaṁ nāma karonti. Taṁ karontā ekasmiṁ addhamāse",
  "atk-s0402a22:73_8": "catunnaṁ uposathadivasānaṁ paccuggamanānuggamanavasena karonti. Pañcamīuposathaṁ",
  "atk-s0402a22:73_9": "paccuggacchantā catutthiyaṁ uposathikā honti, anugacchantā chaṭṭhiyaṁ. Aṭṭhamīuposathaṁ",
  "atk-s0402a22:73_10": "paccuggacchantā sattamiyaṁ, anugacchantā navamiyaṁ. Cātuddasiṁ paccuggacchantā terasiyaṁ,",
  "atk-s0402a22:73_11": "pannarasīuposathaṁ anugacchantā pāṭipade uposathikā honti. Puññāni karontīti saraṇagamananiccasīlapupphapūjādhammassavanapadīpasahassaāropanavihārakaraṇādīni",
  "atk-s0402a22:73_12": "nānappakārāni puññāni karonti. Te evaṁ anuvicaritvā puññakammakārakānaṁ nāmagottāni",
  "atk-s0402a22:73_13": "sovaṇṇamaye paṭṭe likhitvā āharitvā catunnaṁ mahārājānaṁ denti. Puttā imaṁ lokaṁ",
  "atk-s0402a22:73_14": "anuvicarantīti catūhi mahārājehi purimanayeneva pahitattā anuvicaranti. Tadahūti",
  "atk-s0402a22:73_15": "taṁdivasaṁ. Uposatheti uposathadivase.",
  "atk-s0402a22:74_0": "Sace, bhikkhave, appakā hontīti catunnaṁ mahārājānaṁ amaccā pārisajjā tā tā gāmanigamarājadhāniyo",
  "atk-s0402a22:74_1": "upasaṅkamanti, tato taṁ upanissāya adhivatthā devatā “mahārājānaṁ amaccā āgatā”ti",
  "atk-s0402a22:74_2": "paṇṇākāraṁ gahetvā tesaṁ santikaṁ gacchanti. Te paṇṇākāraṁ gahetvā “kacci nu kho",
  "atk-s0402a22:74_3": "mārisā bahū manussā matteyyā”ti vuttanayena manussānaṁ puññapaṭipattiṁ pucchitvā",
  "atk-s0402a22:74_4": "“āma, mārisa, imasmiṁ gāme asuko ca asuko ca puññāni karontī”ti vutte tesaṁ nāmagottaṁ",
  "atk-s0402a22:74_5": "likhitvā aññattha gacchanti. Atha cātuddasiyaṁ catunnaṁ mahārājānaṁ puttāpi tameva",
  "atk-s0402a22:74_6": "suvaṇṇapaṭṭaṁ gahetvā teneva nayena anuvicarantā nāmagottāni likhanti. Tadahuposathe",
  "atk-s0402a22:74_7": "pannarase cattāropi mahārājāno teneva nayena tasmiṁyeva suvaṇṇapaṭṭe nāmagottāni",
  "atk-s0402a22:74_8": "likhanti. Te suvaṇṇapaṭṭaparimāṇeneva – “imasmiṁ kāle manussā appakā, imasmiṁ kāle",
  "atk-s0402a22:74_9": "bahukā”ti jānanti. Taṁ sandhāya “sace, bhikkhave, appakā honti manussā”tiādi vuttaṁ.",
  "atk-s0402a22:74_10": "Devānaṁ tāvatiṁsānanti paṭhamaṁ abhinibbatte tettiṁsa devaputte upādāya evaṁladdhanāmānaṁ.",
  "atk-s0402a22:74_11": "Tesaṁ pana uppattikathā dīghanikāye sakkapañhasuttavaṇṇanāya vitthāritā. Tenāti tena",
  "atk-s0402a22:74_12": "ārocanena, tena vā puññakārakānaṁ appakabhāvena. Dibbā vata, bho, kāyā parihāyissantīti",
  "atk-s0402a22:74_13": "navanavānaṁ devaputtānaṁ apātubhāvena devakāyā parihāyissanti, ramaṇīyaṁ dasayojanasahassaṁ",
  "atk-s0402a22:74_14": "devanagaraṁ suññaṁ bhavissati. Paripūrissanti asurakāyāti cattāro apāyā paripūrissanti.",
  "atk-s0402a22:74_15": "Iminā “mayaṁ paripuṇṇe devanagare devasaṅghamajjhe nakkhattaṁ kīḷituṁ na labhissāmā”ti",
  "atk-s0402a22:74_16": "anattamanā honti. Sukkapakkhepi imināva upāyena attho veditabbo.",
  "atk-s0402a22:75_0": "Bhūtapubbaṁ, bhikkhave, sakko devānamindoti attano sakkadevarājakālaṁ sandhāya katheti.",
  "atk-s0402a22:75_1": "Ekassa vā sakkassa ajjhāsayaṁ gahetvā kathetīti vuttaṁ. Anunayamānoti anubodhayamāno.",
  "atk-s0402a22:75_2": "Tāyaṁ velāyanti tasmiṁ kāle.",
  "atk-s0402a22:76_0": "Pāṭihāriyapakkhañcāti ettha pāṭihāriyapakkho nāma antovasse temāsaṁ nibaddhuposatho,",
  "atk-s0402a22:76_1": "taṁ asakkontassa dvinnaṁ pavāraṇānaṁ antare ekamāsaṁ nibaddhuposatho, tampi asakkontassa",
  "atk-s0402a22:76_2": "paṭhamapavāraṇato paṭṭhāya eko addhamāso pāṭihāriyapakkhoyeva nāma. Aṭṭhaṅgasusamāgatanti",
  "atk-s0402a22:76_3": "aṭṭhahi guṇaṅgehi samannāgataṁ. Yopissamādiso naroti yopi satto mādiso bhaveyya.",
  "atk-s0402a22:76_4": "Sakkopi kira vuttappakārassa uposathakammassa guṇaṁ jānitvā dve devalokasampattiyo",
  "atk-s0402a22:76_5": "pahāya māsassa aṭṭha vāre uposathaṁ upavasati. Tasmā evamāha. Aparo nayo – yopissa",
  "atk-s0402a22:76_6": "mādiso naroti yopi satto mādiso assa, mayā pattaṁ sampattiṁ pāpuṇituṁ iccheyyāti",
  "atk-s0402a22:76_7": "attho. Sakkā hi evarūpena uposathakammena sakkasampattiṁ pāpuṇitunti ayamettha adhippāyo.",
  "atk-s0402a22:77_0": "Vusitavāti vutthavāso. Katakaraṇīyoti catūhi maggehi kattabbakiccaṁ katvā ṭhito.",
  "atk-s0402a22:77_1": "Ohitabhāroti khandhabhārakilesabhāraabhisaṅkhārabhāre otāretvā ṭhito. Anuppattasadatthoti",
  "atk-s0402a22:77_2": "sadattho vuccati arahattaṁ, taṁ anuppatto. Parikkhīṇabhavasaṁyojanoti yena saṁyojanena",
  "atk-s0402a22:77_3": "baddho bhavesu ākaḍḍhīyati, tassa khīṇattā parikkhīṇabhavasaṁyojano. Sammadaññā vimuttoti",
  "atk-s0402a22:77_4": "hetunā nayena kāraṇena jānitvā vimutto. Kallaṁ vacanāyāti yuttaṁ vattuṁ.",
  "atk-s0402a22:78_0": "Yopissa mādiso naroti yopi mādiso khīṇāsavo assa, sopi evarūpaṁ uposathaṁ upavaseyyāti",
  "atk-s0402a22:78_1": "uposathakammassa guṇaṁ jānanto evaṁ vadeyya. Aparo nayo yopissa mādiso naroti yopi",
  "atk-s0402a22:78_2": "satto mādiso assa, mayā pattaṁ sampattiṁ pāpuṇituṁ iccheyyāti attho. Sakkā hi evarūpena",
  "atk-s0402a22:78_3": "uposathakammena khīṇāsavasampattiṁ pāpuṇitunti ayamettha adhippāyo. Aṭṭhamaṁ uttānatthameva.",
  "atk-s0402a22:79": "9. Sukhumālasuttavaṇṇanā",
  "atk-s0402a22:80_0": "39. Navame sukhumāloti niddukkho. Paramasukhumāloti paramaniddukkho. Accantasukhumāloti",
  "atk-s0402a22:80_1": "satataniddukkho. Imaṁ bhagavā kapilapure nibbattakālato paṭṭhāya niddukkhabhāvaṁ",
  "atk-s0402a22:80_2": "gahetvā āha, cariyakāle pana tena anubhūtadukkhassa anto natthīti. Ekatthāti ekissā",
  "atk-s0402a22:80_3": "pokkharaṇiyā. Uppalaṁ vappatīti uppalaṁ ropeti. Sā nīluppalavanasañchannā hoti. Padumanti",
  "atk-s0402a22:80_4": "paṇḍarapadumaṁ. Puṇḍarīkanti rattapadumaṁ. Evaṁ itarāpi dve padumapuṇḍarīkavanehi",
  "atk-s0402a22:80_5": "sañchannā honti. Bodhisattassa kira sattaṭṭhavassikakāle rājā amacce pucchi – “taruṇadārakā",
  "atk-s0402a22:80_6": "katarakīḷikaṁ piyāyantī”ti? Udakakīḷikaṁ devāti. Tato rājā kuddālakammakārake sannipātetvā",
  "atk-s0402a22:80_7": "pokkharaṇiṭṭhānāni gaṇhāpesi. Atha sakko devarājā āvajjento taṁ pavattiṁ ñatvā –",
  "atk-s0402a22:80_8": "“na yutto mahāsattassa mānusakaparibhogo, dibbaparibhogo yutto”ti vissakammaṁ āmantetvā",
  "atk-s0402a22:80_9": "– “gaccha, tāta, mahāsattassa kīḷābhūmiyaṁ pokkharaṇiyo māpehī”ti āha. Kīdisā hontu,",
  "atk-s0402a22:80_10": "devāti? Apagatakalalakaddamā hontu vippakiṇṇamaṇimuttapavāḷikā sattaratanamayapākāraparikkhittā",
  "atk-s0402a22:80_11": "pavāḷamayauṇhīsehi maṇimayasopānabāhukehi suvaṇṇarajatamaṇimayaphalakehi sopānehi",
  "atk-s0402a22:80_12": "samannāgatā. Suvaṇṇarajatamaṇipavāḷamayā cettha nāvā hontu, suvaṇṇanāvāya rajatapallaṅko",
  "atk-s0402a22:80_13": "hotu, rajatanāvāya suvaṇṇapallaṅko, maṇināvāya pavāḷapallaṅko, pavāḷanāvāya maṇipallaṅko,",
  "atk-s0402a22:80_14": "suvaṇṇarajatamaṇipavāḷamayāva udakasecananāḷikā hontu, pañcavaṇṇehi ca padumehi sañchannā",
  "atk-s0402a22:80_15": "hontūti. “Sādhu, devā”ti vissakammadevaputto sakkassa paṭissutvā rattibhāge otaritvā",
  "atk-s0402a22:80_16": "rañño gāhāpitapokkharaṇiṭṭhānesuyeva teneva niyāmena pokkharaṇiyo māpesi.",
  "atk-s0402a22:81_0": "Nanu cetā apagatakalalakaddamā, kathamettha padumāni pupphiṁsūti? So kira tāsu pokkharaṇīsu",
  "atk-s0402a22:81_1": "tattha tattha suvaṇṇarajatamaṇipavāḷamayā khuddakanāvāyo māpetvā “etā kalalakaddamapūritā",
  "atk-s0402a22:81_2": "ca hontu, pañcavaṇṇāni cettha padumāni pupphantū”ti adhiṭṭhāsi. Evaṁ pañcavaṇṇāni",
  "atk-s0402a22:81_3": "padumāni pupphiṁsu, reṇuvaṭṭiyo uggantvā udakapiṭṭhaṁ ajjhottharitvā vicaranti. Pañcavidhā",
  "atk-s0402a22:81_4": "bhamaragaṇā upakūjantā vicaranti. Evaṁ tā māpetvā vissakammo devapurameva gato. Tato",
  "atk-s0402a22:81_5": "vibhātāya rattiyā mahājano disvā “mahāpurissassa māpitā bhavissantī”ti gantvā rañño",
  "atk-s0402a22:81_6": "ārocesi. Rājā mahājanaparivāro gantvā pokkharaṇiyo disvā “mama puttassa puññiddhiyā",
  "atk-s0402a22:81_7": "devatāhi māpitā bhavissantī”ti attamano ahosi. Tato paṭṭhāya mahāpuriso udakakīḷikaṁ agamāsi.",
  "atk-s0402a22:82_0": "Yāvadeva mamatthāyāti ettha yāvadevāti payojanāvadhiniyāmavacanaṁ, yāva mameva atthāya,",
  "atk-s0402a22:82_1": "natthettha aññaṁ kāraṇanti attho. Na kho panassāhanti na kho panassa ahaṁ. Akāsikaṁ",
  "atk-s0402a22:82_2": "candananti asaṇhaṁ candanaṁ. Kāsikaṁ, bhikkhave, su me taṁ veṭhananti, bhikkhave,",
  "atk-s0402a22:82_3": "veṭhanampi me kāsikaṁ hoti. Ettha hi suiti ca tanti ca nipātamattaṁ, meti sāmivacanaṁ.",
  "atk-s0402a22:82_4": "Veṭhanampi me saṇhameva hotīti dasseti. Kāsikā kañcukāti pārupanakañcukopi saṇhakañcukova.",
  "atk-s0402a22:82_5": "Setacchattaṁ dhārīyatīti mānusakasetacchattampi dibbasetacchattampi uparidhāritameva",
  "atk-s0402a22:82_6": "hoti. Mā naṁ phusi sītaṁ vāti mā etaṁ bodhisattaṁ sītaṁ vā uṇhādīsu vā aññataraṁ phusatūti attho.",
  "atk-s0402a22:83_0": "Tayopāsādā ahesunti bodhisatte kira soḷasavassuddesike jāte suddhodanamahārājā “puttassa",
  "atk-s0402a22:83_1": "vasanakapāsāde kāressāmī”ti vaḍḍhakino sannipātāpetvā bhaddakena nakkhattamuhuttena",
  "atk-s0402a22:83_2": "navabhūmikataparikammaṁ kāretvā tayo pāsāde kārāpesi. Te sandhāyetaṁ vuttaṁ. Hemantikotiādīsu",
  "atk-s0402a22:83_3": "yattha sukhaṁ hemante vasituṁ, ayaṁ hemantiko. Itaresupi eseva nayo. Ayaṁ panettha",
  "atk-s0402a22:83_4": "vacanattho – hemante vāso hemantaṁ, hemantaṁ arahatīti hemantiko. Itaresupi eseva nayo.",
  "atk-s0402a22:84_0": "Tattha hemantiko pāsādo navabhūmako ahosi, bhūmiyo panassa uṇhautuggāhāpanatthāya",
  "atk-s0402a22:84_1": "nīcā ahesuṁ. Tattha dvāravātapānāni suphusitakavāṭāni ahesuṁ nibbivarāni. Cittakammampi",
  "atk-s0402a22:84_2": "karontā tattha tattha pajjalite aggikkhandheyeva akaṁsu. Bhūmattharaṇaṁ panettha",
  "atk-s0402a22:84_3": "kambalamayaṁ, tathā sāṇivitānanivāsanapārupanaveṭhanāni. Vātapānāni uṇhaggāhāpanatthaṁ",
  "atk-s0402a22:84_4": "divā vivaṭāni rattiṁ pihitāni honti.",
  "atk-s0402a22:85_0": "Gimhiko pana pañcabhūmako ahosi. Sītautuggāhāpanatthaṁ panettha bhūmiyo uccā asambādhā",
  "atk-s0402a22:85_1": "ahesuṁ. Dvāravātapānāni nātiphusitāni savivarāni sajālāni ahesuṁ. Cittakamme uppalāni",
  "atk-s0402a22:85_2": "padumāni puṇḍarīkāniyeva akaṁsu. Bhūmattharaṇaṁ panettha dukūlamayaṁ, tathā sāṇivitānanivāsanapārupanaveṭhanāni.",
  "atk-s0402a22:85_3": "Vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti.",
  "atk-s0402a22:85_4": "Tesu tesu padesesu udakayantāni karonti, yehi deve vassante viya udakadhārā nikkhamanti.",
  "atk-s0402a22:85_5": "Antopāsāde tattha tattha kalalapūrā doṇiyo ṭhapetvā pañcavaṇṇāni padumāni ropayiṁsu.",
  "atk-s0402a22:85_6": "Pāsādamatthake sukkhamahiṁsacammaṁ bandhitvā yantaṁ parivattetvā yāva chadanapiṭṭhiyā",
  "atk-s0402a22:85_7": "pāsāṇe āropetvā tasmiṁ vissajjenti. Tesaṁ camme pavaṭṭantānaṁ saddo meghagajjitaṁ",
  "atk-s0402a22:85_8": "viya hoti. Dvāravātapānāni panettha divā pihitāni honti rattiṁ vivaṭāni.",
  "atk-s0402a22:86_0": "Vassiko sattabhūmako ahosi. Bhūmiyo panettha dvinnampi utūnaṁ gāhāpanatthāya nātiuccā",
  "atk-s0402a22:86_1": "nātinīcā akaṁsu. Ekaccāni dvāravātapānāni suphusitāni, ekaccāni savivarāni. Tattha",
  "atk-s0402a22:86_2": "cittakammampi kesuci ṭhānesu pajjalitaaggikkhandhavasena, kesuci jātassaravasena",
  "atk-s0402a22:86_3": "kataṁ. Bhūmattharaṇādīni panettha kambaladukūlavasena ubhayamissakāni. Ekacce dvāravātapānā",
  "atk-s0402a22:86_4": "rattiṁ vivaṭā divā pihitā, ekacce divā vivaṭā rattiṁ pihitā. Tayopi pāsādā ubbedhena",
  "atk-s0402a22:86_5": "samappamāṇā. Bhūmikāsu pana nānattaṁ ahosi.",
  "atk-s0402a22:87_0": "Evaṁ niṭṭhitesu pāsādesu rājā cintesi – “putto me vayappatto, chattamassa ussāpetvā",
  "atk-s0402a22:87_1": "rajjasiriṁ passissāmī”ti. So sākiyānaṁ paṇṇāni pahiṇi – “putto me vayappatto, rajje",
  "atk-s0402a22:87_2": "naṁ patiṭṭhāpessāmi, sabbe attano attano gehesu vayappattā, dārikā imaṁ gehaṁ pesentū”ti.",
  "atk-s0402a22:87_3": "Te sāsanaṁ sutvā – “kumāro kevalaṁ dassanakkhamo rūpasampanno, na kiñci sippaṁ jānāti,",
  "atk-s0402a22:87_4": "dārabharaṇaṁ kātuṁ na sakkhissati, na mayaṁ dhītaro dassāmā”ti āhaṁsu. Rājā taṁ pavattiṁ",
  "atk-s0402a22:87_5": "sutvā puttassa santikaṁ gantvā ārocesi. Bodhisatto “kiṁ sippaṁ dassetuṁ vaṭṭati,",
  "atk-s0402a22:87_6": "tātā”ti āha. Sahassathāmadhanuṁ āropetuṁ vaṭṭati, tātāti. Tena hi āharāpethāti. Rājā",
  "atk-s0402a22:87_7": "āharāpetvā adāsi. Dhanuṁ purisasahassaṁ āropeti, purisasahassaṁ oropeti. Mahāpuriso",
  "atk-s0402a22:87_8": "dhanuṁ āharāpetvā pallaṅke nisinnova jiyaṁ pādaṅguṭṭhake veṭhetvā kaḍḍhanto pādaṅguṭṭhakeneva",
  "atk-s0402a22:87_9": "dhanuṁ āropetvā vāmena hatthena daṇḍe gahetvā dakkhiṇena hatthena kaḍḍhitvā jiyaṁ",
  "atk-s0402a22:87_10": "pothesi. Sakalanagaraṁ uppatanākārappattaṁ ahosi. “Kiṁ saddo eso”ti ca vutte “devo",
  "atk-s0402a22:87_11": "gajjatī”ti āhaṁsu. Athaññe “tumhe na jānātha, na devo gajjati, aṅgīrasassa kumārassa",
  "atk-s0402a22:87_12": "sahassathāmadhanuṁ āropetvā jiyaṁ pothentassa jiyappahārasaddo eso”ti āhaṁsu. Sākiyā",
  "atk-s0402a22:87_13": "tāvatakeneva āraddhacittā ahesuṁ.",
  "atk-s0402a22:88_0": "Mahāpuriso “aññaṁ kiṁ kātuṁ vaṭṭatī”ti āha. Aṭṭhaṅgulamattabahalaṁ ayopaṭṭaṁ kaṇḍena",
  "atk-s0402a22:88_1": "vinivijjhituṁ vaṭṭatīti. Taṁ vinivijjhitvā “aññaṁ kiṁ kātuṁ vaṭṭatī”ti āha. Caturaṅgulabahalaṁ",
  "atk-s0402a22:88_2": "asanaphalakaṁ vinivijjhituṁ vaṭṭatīti. Taṁ vinivijjhitvā “aññaṁ kiṁ kātuṁ vaṭṭatī”ti",
  "atk-s0402a22:88_3": "āha. Vidatthibahalaṁ udumbaraphalakaṁ vinivijjhituṁ vaṭṭatīti. Taṁ vinivijjhitvā",
  "atk-s0402a22:88_4": "“aññaṁ kiṁ kātuṁ vaṭṭatī”ti. Yante baddhaṁ phalakasataṁ vinivijjhituṁ vaṭṭatīti.",
  "atk-s0402a22:88_5": "Taṁ vinivijjhitvā “aññaṁ kiṁ kātuṁ vaṭṭatī”ti āha. Saṭṭhipaṭalaṁ sukkhamahiṁsacammaṁ",
  "atk-s0402a22:88_6": "vinivijjhituṁ vaṭṭatīti. Tampi vinivijjhitvā “aññaṁ kiṁ kātuṁ vaṭṭatī”ti āha. Tato",
  "atk-s0402a22:88_7": "vālikasakaṭādīni ācikkhiṁsu. Mahāsatto vālikasakaṭampi palālasakaṭampi vinivijjhitvā",
  "atk-s0402a22:88_8": "udake ekusabhappamāṇaṁ kaṇḍaṁ pesesi, thale aṭṭhausabhappamāṇaṁ. Atha naṁ “idāni",
  "atk-s0402a22:88_9": "vātiṅgaṇasaññāya vālaṁ vijjhituṁ vaṭṭatī”ti āhaṁsu. Tena hi bandhāpethāti. Saddantare",
  "atk-s0402a22:88_10": "bajjhatu, tātāti. Purato gacchantu, gāvutantare bandhantūti. Purato gacchantu, addhayojane",
  "atk-s0402a22:88_11": "bandhantūti. Purato gacchantu yojane bandhantūti. Bandhāpetha, tātāti yojanamatthake",
  "atk-s0402a22:88_12": "vātiṅgaṇasaññāya vālaṁ bandhāpetvā rattandhakāre meghapaṭalacchannāsu disāsu kaṇḍaṁ",
  "atk-s0402a22:88_13": "khipi, taṁ gantvā yojanamatthake vālaṁ phāletvā pathaviṁ pāvisi. Na kevalañca ettakameva,",
  "atk-s0402a22:88_14": "taṁ divasaṁ pana mahāsatto loke vattamānasippaṁ sabbameva sandassesi. Sakyarājāno",
  "atk-s0402a22:88_15": "attano attano dhītaro alaṅkaritvā pesayiṁsu, cattālīsasahassanāṭakitthiyo ahesuṁ.",
  "atk-s0402a22:88_16": "Mahāpuriso tīsu pāsādesu devo maññe paricārento mahāsampattiṁ anubhavati.",
  "atk-s0402a22:89_0": "Nippurisehīti purisavirahitehi. Na kevalaṁ cettha tūriyāneva nippurisāni, sabbaṭṭhānānipi",
  "atk-s0402a22:89_1": "nippurisāneva. Dovārikāpi itthiyova, nhāpanādiparikammakarāpi itthiyova. Rājā kira",
  "atk-s0402a22:89_2": "“tathārūpaṁ issariyasukhasampattiṁ anubhavamānassa purisaṁ disvā parisaṅkā uppajjati,",
  "atk-s0402a22:89_3": "sā me puttassa mā ahosī”ti sabbakiccesu itthiyova ṭhapesi. Paricārayamānoti modamāno.",
  "atk-s0402a22:89_4": "Na heṭṭhāpāsādaṁ orohāmīti pāsādato heṭṭhā na otarāmi. Iti maṁ cattāro māse añño",
  "atk-s0402a22:89_5": "sikhābaddho puriso nāma passituṁ nālattha. Yathāti yena niyāmena. Dāsakammakaraporisassāti",
  "atk-s0402a22:89_6": "dāsānañceva devasikabhattavetanābhatānaṁ kammakarānañca nissāya jīvamānapurisānañca.",
  "atk-s0402a22:89_7": "Kaṇājakanti sakuṇḍakabhattaṁ. Bilaṅgadutiyanti kañjikadutiyaṁ.",
  "atk-s0402a22:90_0": "Evarūpāya iddhiyāti evaṁjātikāya puññiddhiyā samannāgatassa. Evarūpena ca sukhumālenāti",
  "atk-s0402a22:90_1": "evaṁjātikena ca niddukkhabhāvena. Sokhumālenātipi pāṭho. Evaṁ tathāgato ettakena",
  "atk-s0402a22:90_2": "ṭhānena attano sirisampattiṁ kathesi. Kathento ca na uppilāvitabhāvatthaṁ kathesi,",
  "atk-s0402a22:90_3": "“evarūpāyapi pana sampattiyā ṭhito pamādaṁ akatvā appamattova ahosi”nti appamādalakkhaṇasseva",
  "atk-s0402a22:90_4": "dīpanatthaṁ kathesi. Teneva assutavā kho puthujjanotiādimāha. Tattha paranti parapuggalaṁ.",
  "atk-s0402a22:90_5": "Jiṇṇanti jarājiṇṇaṁ. Aṭṭīyatīti aṭṭo pīḷito hoti. Harāyatīti hiriṁ karoti lajjati.",
  "atk-s0402a22:90_6": "Jigucchatīti asuciṁ viya disvā jigucchaṁ uppādeti. Attānaṁyeva atisitvāti jarādhammampi",
  "atk-s0402a22:90_7": "samānaṁ attānaṁ atikkamitvā aṭṭīyati harāyatīti attho. Jarādhammoti jarāsabhāvo.",
  "atk-s0402a22:90_8": "Jaraṁ anatītoti jaraṁ anatikkanto, anto jarāya vattāmi. Iti paṭisañcikkhatoti evaṁ",
  "atk-s0402a22:90_9": "paccavekkhantassa. Yobbanamadoti yobbanaṁ nissāya uppajjanako mānamado. Sabbasopahīyīti",
  "atk-s0402a22:90_10": "sabbākārena pahīno. Maggena pahīnasadiso katvā dassito. Na panesa maggena pahīno,",
  "atk-s0402a22:90_11": "paṭisaṅkhānena pahīnova kathitoti veditabbo. Bodhisattassa hi devatā jarāpattaṁ dassesuṁ.",
  "atk-s0402a22:90_12": "Tato paṭṭhāya yāva arahattā antarā mahāsattassa yobbanamado nāma na uppajjati. Sesapadadvayepi",
  "atk-s0402a22:90_13": "eseva nayo. Ettha pana ārogyamadoti ahaṁ nirogoti ārogyaṁ nissāya uppajjanako mānamado.",
  "atk-s0402a22:90_14": "Jīvitamadoti ahaṁ ciraṁ jīvīti taṁ nissāya uppajjanako mānamado. Sikkhaṁ paccakkhāyāti",
  "atk-s0402a22:90_15": "sikkhaṁ paṭikkhipitvā. Hīnāyāvattatīti hīnāya lāmakāya gihibhāvāya āvattati.",
  "atk-s0402a22:91_0": "Yathādhammāti byādhiādīhi yathāsabhāvā. Tathāsantāti yathā santā eva aviparītabyādhiādisabhāvāva",
  "atk-s0402a22:91_1": "hutvāti attho. Jigucchantīti parapuggalaṁ jigucchanti. Mama evaṁ vihārinoti mayhaṁ",
  "atk-s0402a22:91_2": "evaṁ jigucchāvihārena viharantassa evaṁ jigucchanaṁ nappatirūpaṁ bhaveyya nānucchavikaṁ.",
  "atk-s0402a22:91_3": "Sohaṁ evaṁ viharantoti so ahaṁ evaṁ paraṁ jigucchamāno viharanto, evaṁ vā iminā paṭisaṅkhānavihārena",
  "atk-s0402a22:91_4": "viharanto. Ñatvā dhammaṁ nirūpadhinti sabbūpadhivirahitaṁ nibbānadhammaṁ ñatvā. Sabbe",
  "atk-s0402a22:91_5": "made abhibhosmīti sabbe tayopi made abhibhaviṁ samatikkamiṁ. Nekkhamme daṭṭhu khematanti",
  "atk-s0402a22:91_6": "nibbāne khemabhāvaṁ disvā. Nekkhammaṁ daṭṭhu khematotipi pāṭho, nibbānaṁ khemato",
  "atk-s0402a22:91_7": "disvāti attho. Tassame ahu ussāhoti tassa mayhaṁ taṁ nekkhammasaṅkhātaṁ nibbānaṁ",
  "atk-s0402a22:91_8": "abhipassantassa ussāho ahu, vāyāmo ahosīti attho. Nāhaṁbhabbo etarahi, kāmāni paṭisevitunti",
  "atk-s0402a22:91_9": "ahaṁ dāni duvidhepi kāme paṭisevituṁ abhabbo. Anivatti bhavissāmīti pabbajjato ca",
  "atk-s0402a22:91_10": "sabbaññutaññāṇato ca na nivattissāmi, anivattako bhavissāmi. Brahmacariyaparāyaṇoti",
  "atk-s0402a22:91_11": "maggabrahmacariyaparāyaṇo jātosmīti attho. Iti imāhi gāthāhi mahābodhipallaṅke attano",
  "atk-s0402a22:91_12": "āgamanīyavīriyaṁ kathesi.",
  "atk-s0402a22:92": "10. Ādhipateyyasuttavaṇṇanā",
  "atk-s0402a22:93_0": "40. Dasame ādhipateyyānīti jeṭṭhakakāraṇato nibbattāni. Attādhipateyyantiādīsu attānaṁ",
  "atk-s0402a22:93_1": "jeṭṭhakaṁ katvā nibbattitaṁ guṇajātaṁ attādhipateyyaṁ. Lokaṁ jeṭṭhakaṁ katvā nibbattitaṁ",
  "atk-s0402a22:93_2": "lokādhipateyyaṁ. Navavidhaṁ lokuttaradhammaṁ jeṭṭhakaṁ katvā nibbattitaṁ dhammādhipateyyaṁ.",
  "atk-s0402a22:93_3": "Na iti bhavābhavahetūti iti bhavo, iti bhavoti evaṁ āyatiṁ, na tassa tassa sampattibhavassa",
  "atk-s0402a22:93_4": "hetu. Otiṇṇoti anupaviṭṭho. Yassa hi jāti antopaviṭṭhā, so jātiyā otiṇṇo nāma. Jarādīsupi",
  "atk-s0402a22:93_5": "eseva nayo. Kevalassa dukkhakkhandhassāti sakalassa vaṭṭadukkharāsissa. Antakiriyāpaññāyethāti",
  "atk-s0402a22:93_6": "antakaraṇaṁ paricchedaparivaṭumakaraṇaṁ paññāyeyya. Ohāyāti pahāya. Pāpiṭṭhatareti",
  "atk-s0402a22:93_7": "lāmakatare. Āraddhanti paggahitaṁ paripuṇṇaṁ, āraddhattāva asallīnaṁ. Upaṭṭhitāti",
  "atk-s0402a22:93_8": "catusatipaṭṭhānavasena upaṭṭhitā. Upaṭṭhitattāva asammuṭṭhā. Passaddho kāyoti nāmakāyo",
  "atk-s0402a22:93_9": "ca karajakāyo ca passaddho vūpasantadaratho. Passaddhattāva asāraddho. Samāhitaṁ",
  "atk-s0402a22:93_10": "cittanti ārammaṇe cittaṁ sammā āhitaṁ suṭṭhu ṭhapitaṁ. Sammā āhitattāva ekaggaṁ.",
  "atk-s0402a22:93_11": "Adhipatiṁ karitvāti jeṭṭhakaṁ katvā. Suddhaṁattānaṁ pariharatīti suddhaṁ nimmalaṁ",
  "atk-s0402a22:93_12": "katvā attānaṁ pariharati paṭijaggati, gopāyatīti attho. Ayañca yāva arahattamaggā",
  "atk-s0402a22:93_13": "pariyāyena suddhamattānaṁ pariharati nāma, phalappattova pana nippariyāyena suddhamattānaṁ pariharati.",
  "atk-s0402a22:94_0": "Svākkhātotiādīni visuddhimagge vitthāritāni. Jānaṁ passaṁ viharantīti taṁ dhammaṁ",
  "atk-s0402a22:94_1": "jānantā passantā viharanti. Imāni kho, bhikkhave, tīṇi ādhipateyyānīti ettāvatā tīṇi",
  "atk-s0402a22:94_2": "ādhipateyyāni lokiyalokuttaramissakāni kathitāni.",
  "atk-s0402a22:95_0": "Pakubbatoti karontassa. Attā te purisa jānāti, saccaṁ vā yadi vā musāti yaṁ tvaṁ",
  "atk-s0402a22:95_1": "karosi, taṁ yadi vā yathāsabhāvaṁ yadi vā no yathāsabhāvanti tava attāva jānāti.",
  "atk-s0402a22:95_2": "Iminā ca kāraṇena veditabbaṁ “pāpakammaṁ karontassa loke paṭicchannaṭṭhānaṁ nāma",
  "atk-s0402a22:95_3": "natthī”ti. Kalyāṇanti sundaraṁ. Atimaññasīti atikkamitvā maññasi. Attānaṁ parigūhasīti",
  "atk-s0402a22:95_4": "yathā me attāpi na jānāti, evaṁ naṁ parigūhāmīti vāyamasi. Attādhipateyyakoti attajeṭṭhako.",
  "atk-s0402a22:95_5": "Lokādhipoti lokajeṭṭhako. Nipakoti paññavā. Jhāyīti jhāyanto. Dhammādhipoti dhammajeṭṭhako.",
  "atk-s0402a22:95_6": "Saccaparakkamoti thiraparakkamo bhūtaparakkamo. Pasayha māranti māraṁ pasahitvā.",
  "atk-s0402a22:95_7": "Abhibhuyya antakanti idaṁ tasseva vevacanaṁ. Yo ca phusī jātikkhayaṁ padhānavāti",
  "atk-s0402a22:95_8": "yo jhāyī padhānavā māraṁ abhibhavitvā jātikkhayaṁ arahattaṁ phusi. Sotādisoti so",
  "atk-s0402a22:95_9": "tathāvidho tathāsaṇṭhito. Lokavidūti tayo loke vidite pākaṭe katvā ṭhito. Sumedhoti",
  "atk-s0402a22:95_10": "supañño. Sabbesu dhammesu atammayo munīti sabbe tebhūmakadhamme taṇhāsaṅkhātāya tammayatāya",
  "atk-s0402a22:95_11": "abhāvena atammayo khīṇāsavamuni kadāci katthaci na hīyati na parihīyatīti vuttaṁ hotīti.",
  "atk-s0402a22:96": "Devadūtavaggo catuttho."
}