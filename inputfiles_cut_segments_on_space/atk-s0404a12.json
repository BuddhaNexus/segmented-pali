{
  "atk-s0404a12:0": "3. Sattāvāsavaggo",
  "atk-s0404a12:1": "1. Tiṭhānasuttavaṇṇanā",
  "atk-s0404a12:2_0": "21. Tatiyassa paṭhame uttarakurukāti uttarakuruvāsino. Adhiggaṇhantīti adhibhavanti,",
  "atk-s0404a12:2_1": "adhikā visiṭṭhā jeṭṭhakā honti. Amamāti nittaṇhā. Aṭṭhakathāyaṁ pana niddukkhāti",
  "atk-s0404a12:2_2": "vuttaṁ. Apariggahāti ‘‘idaṁ mayha’’nti pariggaharahitā. Niyatāyukāti tesañhi nibaddhaṁ",
  "atk-s0404a12:2_3": "āyu vassasahassameva, gatipi nibaddhā, tato cavitvā saggeyeva nibbattanti. Satimantoti",
  "atk-s0404a12:2_4": "devatānañhi ekantasukhitāya sati thirā na hoti, nerayikānaṁ ekantadukkhitāya. Imesaṁ",
  "atk-s0404a12:2_5": "pana vokiṇṇasukhadukkhattā sati thirā hoti. Idha brahmacariyavāsoti jambudīpe buddhapaccekabuddhānaṁ",
  "atk-s0404a12:2_6": "uppajjanato aṭṭhaṅgikamaggabrahmacariyavāsopi idheva hoti.",
  "atk-s0404a12:3": "2. Assakhaḷuṅkasuttavaṇṇanā",
  "atk-s0404a12:4_0": "22. Dutiye javasampannoti padajavena sampanno. Na vaṇṇasampannoti na sarīravaṇṇena",
  "atk-s0404a12:4_1": "sampanno. Purisakhaḷuṅkesu javasampannoti ñāṇajavena sampanno. Na vaṇṇasampannoti",
  "atk-s0404a12:4_2": "na guṇavaṇṇena sampanno. Sesaṁ pāḷinayeneva veditabbaṁ. Yañhettha vattabbaṁ siyā,",
  "atk-s0404a12:4_3": "taṁ tikanipātavaṇṇanāyaṁ vuttameva.",
  "atk-s0404a12:5": "3. Taṇhāmūlakasuttavaṇṇanā",
  "atk-s0404a12:6_0": "23. Tatiye taṇhaṁ paṭiccāti dve taṇhā esanataṇhā esitataṇhā ca. Yāya taṇhāya ajapathasaṅkupathādīni",
  "atk-s0404a12:6_1": "paṭipajjitvā bhoge esati gavesati, ayaṁ esanataṇhā nāma. Yā tesu esitesu gavesitesu",
  "atk-s0404a12:6_2": "paṭiladdhesu taṇhā, ayaṁ esitataṇhā nāma. Idha pana esanataṇhā daṭṭhabbā. Pariyesanāti",
  "atk-s0404a12:6_3": "rūpādiārammaṇapariyesanā. Sā hi esanataṇhāya sati hoti. Lābhoti rūpādiārammaṇapaṭilābho.",
  "atk-s0404a12:6_4": "So hi pariyesanāya sati hoti.",
  "atk-s0404a12:7_0": "Vinicchayo pana ñāṇataṇhādiṭṭhivitakkavasena catubbidho. Tattha ‘‘sukhavinicchayaṁ",
  "atk-s0404a12:7_1": "jaññā, sukhavinicchayaṁ ñatvā ajjhattaṁ sukhamanuyuñjeyyā’’ti (ma. ni. 3.323) ayaṁ",
  "atk-s0404a12:7_2": "ñāṇavinicchayo . ‘‘Vinicchayāti dve vinicchayā taṇhāvinicchayo ca diṭṭhivinicchayo",
  "atk-s0404a12:7_3": "cā’’ti (mahāni. 102) evaṁ āgatāni aṭṭhasatataṇhāvicaritāni taṇhāvinicchayo. Dvāsaṭṭhi",
  "atk-s0404a12:7_4": "diṭṭhiyo diṭṭhivinicchayo. ‘‘Chando kho, devānaminda, vitakkanidāno’’ti (dī. ni.",
  "atk-s0404a12:7_5": "2.358) imasmiṁ pana sutte idha vinicchayoti vutto vitakkoyeva āgato. Lābhaṁ labhitvā",
  "atk-s0404a12:7_6": "hi iṭṭhāniṭṭhaṁ sundarāsundaraṁ vitakkeneva vinicchinanti ‘‘ettakaṁ me rūpārammaṇatthāya",
  "atk-s0404a12:7_7": "bhavissati, ettakaṁ saddhārammaṇatthāya, ettakaṁ mayhaṁ bhavissati, ettakaṁ parassa,",
  "atk-s0404a12:7_8": "ettakaṁ paribhuñjissāmi, ettakaṁ nidahissāmī’’ti. Tena vuttaṁ – lābhaṁ paṭicca vinicchayoti.",
  "atk-s0404a12:8_0": "Chandarāgoti evaṁ akusalavitakkena vitakkite vatthusmiṁ dubbalarāgo ca balavarāgo",
  "atk-s0404a12:8_1": "ca uppajjati. Idañhi idha chandoti dubbalarāgassādhivacanaṁ. Ajjhosānanti ahaṁ mamanti",
  "atk-s0404a12:8_2": "balavasanniṭṭhānaṁ. Pariggahoti taṇhādiṭṭhivasena pariggahakaraṇaṁ. Macchariyanti",
  "atk-s0404a12:8_3": "parehi sādhāraṇabhāvassa asahanatā. Tenevassa porāṇā evaṁ vacanatthaṁ vadanti – ‘‘idaṁ",
  "atk-s0404a12:8_4": "acchariyaṁ mayhameva hotu, mā aññassa acchariyaṁ hotūti pavattattā macchariyanti",
  "atk-s0404a12:8_5": "vuccatī’’ti. Ārakkhoti dvārapidahanamañjūsāgopanādivasena suṭṭhu rakkhanaṁ. Adhikarotīti",
  "atk-s0404a12:8_6": "adhikaraṇaṁ, kāraṇassetaṁ nāmaṁ. Ārakkhādhikaraṇanti bhāvanapuṁsakaṁ, ārakkhāhetūti",
  "atk-s0404a12:8_7": "attho. Daṇḍādānādīsu paranisedhanatthaṁ daṇḍassa ādānaṁ daṇḍādānaṁ. Ekato dhārādino",
  "atk-s0404a12:8_8": "satthassa ādānaṁ satthādānaṁ. Kalahoti kāyakalahopi vācākalahopi. Purimo viggaho,",
  "atk-s0404a12:8_9": "pacchimo vivādo (dī. ni. aṭṭha. 2.103). Tuvaṁtuvanti agāravavasena tuvaṁtuvaṁvacanaṁ.",
  "atk-s0404a12:9": "4. Sattāvāsasuttavaṇṇanā",
  "atk-s0404a12:10_0": "24. Catutthe sattāvāsāti sattānaṁ āvāsā, vasanaṭṭhānānīti attho. Tattha suddhāvāsāpi",
  "atk-s0404a12:10_1": "sattāvāsova, asabbakālikattā pana na gahitā. Suddhāvāsā hi buddhānaṁ khandhāvāraṭṭhānasadisā,",
  "atk-s0404a12:10_2": "asaṅkheyyakappe buddhesu anibbattesu taṁ ṭhānaṁ suññaṁ hoti. Iti asabbakālikattā",
  "atk-s0404a12:10_3": "na gahitā. Sesamettha viññāṇaṭṭhitīsu vuttanayeneva veditabbaṁ.",
  "atk-s0404a12:11": "5. Paññāsuttavaṇṇanā",
  "atk-s0404a12:12_0": "25. Pañcame yatoti yasmiṁ kāle. Suparicitaṁ hotīti suṭṭhu upacitaṁ suvaḍḍhitaṁ hoti.",
  "atk-s0404a12:12_1": "Kallaṁ vacanāyāti yuttaṁ vattuṁ. Vītarāganti vigatarāgaṁ. Asarāgadhammanti na sarajjanasabhāvaṁ.",
  "atk-s0404a12:12_2": "Anāvattidhammanti anāvattanasabhāvaṁ anibbattārahaṁ, appaṭisandhikabhāveneva nirujjhanasabhāvanti",
  "atk-s0404a12:12_3": "attho. Imasmiṁ sutte khīṇāsavova kathito.",
  "atk-s0404a12:13": "6. Silāyūpasuttavaṇṇanā",
  "atk-s0404a12:14_0": "26. Chaṭṭhe candikāputtoti mātu nāmavasena paññāto candikāputtatthero. Cetasā cittaṁ",
  "atk-s0404a12:14_1": "hotīti cittavārapariyāyena cittavārapariyāyo cito vaḍḍhito hoti. Cetasā cittaṁ suparicitanti",
  "atk-s0404a12:14_2": "cittavārapariyāyena cittavārapariyāyo uparūpari sucito suvaḍḍhito hoti. Nevassa cittaṁ",
  "atk-s0404a12:14_3": "pariyādiyantīti tāni ārammaṇāni tassa khīṇāsavassa cittuppādaṁ gahetvā khepetvā ṭhātuṁ",
  "atk-s0404a12:14_4": "na sakkonti. Amissīkatanti tāni ārammaṇāni anallīnattā tehi amissīkataṁ. Āneñjappattanti",
  "atk-s0404a12:14_5": "aniñjanabhāvaṁ nipphandanabhāvaṁ pattaṁ.",
  "atk-s0404a12:15_0": "Silāyūpoti silāthambho. Soḷasakukkukoti dīghato soḷasahattho. Heṭṭhānemaṅgamāti āvāṭassa",
  "atk-s0404a12:15_1": "heṭṭhāgatā. Upari nemassāti upari āvāṭassa. Sunikhātattāti ayamusalehi koṭṭetvā koṭṭetvā",
  "atk-s0404a12:15_2": "suṭṭhu nikhātattā. Evameva khoti ettha silāyūpo viya khīṇāsavo daṭṭhabbo, mahāvātā",
  "atk-s0404a12:15_3": "viya chasu dvāresu uppajjanakā kilesā, catūhi disāhi āgantvā vātānaṁ silāyūpaṁ cāletuṁ",
  "atk-s0404a12:15_4": "asamatthabhāvo viya chasu dvāresu uppajjanakakilesānaṁ khīṇāsavassa cittaṁ cāletuṁ",
  "atk-s0404a12:15_5": "asamatthabhāvo veditabbo. Imasmimpi sutte khīṇāsavova kathito.",
  "atk-s0404a12:16": "7-8. Verasuttadvayavaṇṇanā",
  "atk-s0404a12:17_0": "27-28. Sattame bhayaṁ veraṁ pasavatīti cittutrāsabhayañca puggalaverañca paṭilabhati.",
  "atk-s0404a12:17_1": "Cetasikanti cittanissitaṁ. Dukkhanti kāyavatthukaṁ. Domanassanti paṭighasampayuttadukkhaṁ.",
  "atk-s0404a12:17_2": "Imasmiṁ sutte sotāpattimaggo kathito. Aṭṭhamaṁ bhikkhusaṅghassa kathitaṁ, imasmiṁ",
  "atk-s0404a12:17_3": "pana sotāpannova kathitoti vuttaṁ.",
  "atk-s0404a12:18": "9. Āghātavatthusuttavaṇṇanā",
  "atk-s0404a12:19": "29. Navame āghātavatthūnīti āghātakāraṇāni. Āghātaṁ bandhatīti kopaṁ bandhati uppādeti.",
  "atk-s0404a12:20": "10-11. Āghātapaṭivinayasuttādivaṇṇanā",
  "atk-s0404a12:21_0": "30-31. Dasame āghātapaṭivinayāti āghātassa paṭivinayakāraṇāni. Taṁkutettha labbhāti",
  "atk-s0404a12:21_1": "‘‘taṁ anatthacaraṇaṁ mā ahosī’’ti etasmiṁ puggale kuto labbhā, kena kāraṇena sakkā",
  "atk-s0404a12:21_2": "laddhuṁ, ‘‘paro nāma parassa attano cittaruciyā anatthaṁ karotī’’ti evaṁ cintetvā",
  "atk-s0404a12:21_3": "āghātaṁ paṭivineti. Atha vā sacāhaṁ kopaṁ kareyyaṁ, taṁ kopakaraṇaṁ ettha puggale",
  "atk-s0404a12:21_4": "kuto labbhā, kena kāraṇena laddhabbanti attho. Kuto lābhātipi pāṭho. Sacāhaṁ ettha",
  "atk-s0404a12:21_5": "kopaṁ kareyyaṁ, tasmiṁ me kopakaraṇe kuto lābhā lābhā, nāma ke siyunti attho. Imasmiñca",
  "atk-s0404a12:21_6": "atthe tanti nipātamattameva hoti. Ekādasame anupubbanirodhāti anupaṭipāṭinirodhā.",
  "atk-s0404a12:21_7": "Sesaṁ sabbattha uttānatthamevāti.",
  "atk-s0404a12:22": "Sattāvāsavaggo tatiyo."
}