{
  "pli-tv-bu-vb-pc2:0.1": "Theravāda Vinaya",
  "pli-tv-bu-vb-pc2:0.2": "Mahāvibhaṅga",
  "pli-tv-bu-vb-pc2:0.3": "Pācittiyakaṇḍa",
  "pli-tv-bu-vb-pc2:0.4": "Musāvādavagga",
  "pli-tv-bu-vb-pc2:0.5": "2. Omasavādasikkhāpada",
  "pli-tv-bu-vb-pc2:1.1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc2:1.1.2": "Tena kho pana samayena chabbaggiyā bhikkhū pesalehi bhikkhūhi saddhiṁ bhaṇḍantā pesale bhikkhū omasanti—",
  "pli-tv-bu-vb-pc2:1.1.3": "jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi; hīnenapi akkosena khuṁsenti vambhenti.",
  "pli-tv-bu-vb-pc2:1.1.4": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc2:1.1.5": "“kathañhi nāma chabbaggiyā bhikkhū pesalehi bhikkhūhi saddhiṁ bhaṇḍantā pesale bhikkhū omasissanti—",
  "pli-tv-bu-vb-pc2:1.1.6": "jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi; hīnenapi akkosena khuṁsessanti vambhessantī”ti.",
  "pli-tv-bu-vb-pc2:1.1.7": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc2:1.1.8": "“saccaṁ kira tumhe, bhikkhave, pesalehi bhikkhūhi saddhiṁ bhaṇḍantā pesale bhikkhū omasatha—jātiyāpi …pe… hīnenapi akkosena khuṁsetha vambhethā”ti?",
  "pli-tv-bu-vb-pc2:1.1.9": "“Saccaṁ, bhagavā”ti.",
  "pli-tv-bu-vb-pc2:1.1.10": "Vigarahi buddho bhagavā …pe…",
  "pli-tv-bu-vb-pc2:1.1.11": "“kathañhi nāma tumhe, moghapurisā, pesalehi bhikkhūhi saddhiṁ bhaṇḍantā pesale bhikkhū omasissatha—",
  "pli-tv-bu-vb-pc2:1.1.12": "jātiyāpi …pe… hīnenapi akkosena khuṁsessatha vambhessatha.",
  "pli-tv-bu-vb-pc2:1.1.13": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc2:1.1.14": "vigarahitvā …pe…",
  "pli-tv-bu-vb-pc2:1.1.15": "dhammiṁ kathaṁ katvā bhikkhū āmantesi—",
  "pli-tv-bu-vb-pc2:1.2.1": "“Bhūtapubbaṁ, bhikkhave, takkasilāyaṁ aññatarassa brāhmaṇassa nandivisālo nāma balībaddo ahosi.",
  "pli-tv-bu-vb-pc2:1.2.2": "Atha kho, bhikkhave, nandivisālo balībaddo taṁ brāhmaṇaṁ etadavoca—",
  "pli-tv-bu-vb-pc2:1.2.3": "‘gaccha tvaṁ, brāhmaṇa, seṭṭhinā saddhiṁ sahassena abbhutaṁ karohi—",
  "pli-tv-bu-vb-pc2:1.2.4": "mayhaṁ balībaddo sakaṭasataṁ atibaddhaṁ pavaṭṭessatī’ti.",
  "pli-tv-bu-vb-pc2:1.2.5": "Atha kho, bhikkhave, so brāhmaṇo seṭṭhinā saddhiṁ sahassena abbhutaṁ akāsi—",
  "pli-tv-bu-vb-pc2:1.2.6": "mayhaṁ balībaddo sakaṭasataṁ atibaddhaṁ pavaṭṭessatīti.",
  "pli-tv-bu-vb-pc2:1.2.7": "Atha kho, bhikkhave, so brāhmaṇo sakaṭasataṁ atibandhitvā nandivisālaṁ balībaddaṁ yuñjitvā etadavoca—",
  "pli-tv-bu-vb-pc2:1.2.8": "‘gaccha, kūṭa, vahassu, kūṭā’ti.",
  "pli-tv-bu-vb-pc2:1.2.9": "Atha kho, bhikkhave, nandivisālo balībaddo tattheva aṭṭhāsi.",
  "pli-tv-bu-vb-pc2:1.2.10": "Atha kho, bhikkhave, so brāhmaṇo sahassena parājito pajjhāyi.",
  "pli-tv-bu-vb-pc2:1.2.11": "Atha kho, bhikkhave, nandivisālo balībaddo taṁ brāhmaṇaṁ etadavoca—",
  "pli-tv-bu-vb-pc2:1.2.12": "‘kissa tvaṁ, brāhmaṇa, pajjhāyasī’ti?",
  "pli-tv-bu-vb-pc2:1.2.13": "‘Tathā hi panāhaṁ, bho, tayā sahassena parājito’ti.",
  "pli-tv-bu-vb-pc2:1.2.14": "‘Kissa pana maṁ tvaṁ, brāhmaṇa, akūṭaṁ kūṭavādena pāpesi?",
  "pli-tv-bu-vb-pc2:1.2.15": "Gaccha tvaṁ, brāhmaṇa, seṭṭhinā saddhiṁ dvīhi sahassehi abbhutaṁ karohi—",
  "pli-tv-bu-vb-pc2:1.2.16": "“mayhaṁ balībaddo sakaṭasataṁ atibaddhaṁ pavaṭṭessatī”’ti.",
  "pli-tv-bu-vb-pc2:1.2.17": "‘Mā ca maṁ akūṭaṁ kūṭavādena pāpesī’ti.",
  "pli-tv-bu-vb-pc2:1.2.18": "Atha kho, bhikkhave, so brāhmaṇo seṭṭhinā saddhiṁ dvīhi sahassehi abbhutaṁ akāsi—",
  "pli-tv-bu-vb-pc2:1.2.19": "‘mayhaṁ balībaddo sakaṭasataṁ atibaddhaṁ pavaṭṭessatī’ti.",
  "pli-tv-bu-vb-pc2:1.2.20": "Atha kho, bhikkhave, so brāhmaṇo sakaṭasataṁ atibandhitvā nandivisālaṁ balībaddaṁ yuñjitvā etadavoca—",
  "pli-tv-bu-vb-pc2:1.2.21": "‘gaccha, bhadra, vahassu, bhadrā’ti.",
  "pli-tv-bu-vb-pc2:1.2.22": "Atha kho, bhikkhave, nandivisālo balībaddo sakaṭasataṁ atibaddhaṁ pavaṭṭesi.",
  "pli-tv-bu-vb-pc2:1.2.23": "Manāpameva bhāseyya,",
  "pli-tv-bu-vb-pc2:1.2.24": "nāmanāpaṁ kudācanaṁ;",
  "pli-tv-bu-vb-pc2:1.2.25": "Manāpaṁ bhāsamānassa,",
  "pli-tv-bu-vb-pc2:1.2.26": "garuṁ bhāraṁ udabbahi;",
  "pli-tv-bu-vb-pc2:1.2.27": "Dhanañca naṁ alābhesi,",
  "pli-tv-bu-vb-pc2:1.2.28": "tena cattamano ahūti.",
  "pli-tv-bu-vb-pc2:1.2.29": "Tadāpi me, bhikkhave, amanāpā khuṁsanā vambhanā.",
  "pli-tv-bu-vb-pc2:1.2.30": "Kimaṅgaṁ pana etarahi manāpā bhavissati khuṁsanā vambhanā?",
  "pli-tv-bu-vb-pc2:1.2.31": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-pc2:1.2.32": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc2:1.2.33.1": "“Omasavāde pācittiyan”ti.",
  "pli-tv-bu-vb-pc2:2.1.1": "Omasavādo nāma",
  "pli-tv-bu-vb-pc2:2.1.2": "dasahi ākārehi omasati— jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi, akkosenapi.",
  "pli-tv-bu-vb-pc2:2.1.3.1": "Jāti nāma",
  "pli-tv-bu-vb-pc2:2.1.4": "dve jātiyo— hīnā ca jāti ukkaṭṭhā ca jāti.",
  "pli-tv-bu-vb-pc2:2.1.5": "Hīnā nāma jāti—",
  "pli-tv-bu-vb-pc2:2.1.6": "caṇḍālajāti, venajāti, nesādajāti, rathakārajāti, pukkusajāti. Esā hīnā nāma jāti.",
  "pli-tv-bu-vb-pc2:2.1.7": "Ukkaṭṭhā nāma jāti—",
  "pli-tv-bu-vb-pc2:2.1.8": "khattiyajāti, brāhmaṇajāti. Esā ukkaṭṭhā nāma jāti.",
  "pli-tv-bu-vb-pc2:2.1.9": "Nāmaṁ nāma",
  "pli-tv-bu-vb-pc2:2.1.10": "dve nāmāni— hīnañca nāmaṁ ukkaṭṭhañca nāmaṁ.",
  "pli-tv-bu-vb-pc2:2.1.11": "Hīnaṁ nāma nāmaṁ—",
  "pli-tv-bu-vb-pc2:2.1.12": "avakaṇṇakaṁ, javakaṇṇakaṁ, dhaniṭṭhakaṁ, saviṭṭhakaṁ, kulavaḍḍhakaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma nāmaṁ.",
  "pli-tv-bu-vb-pc2:2.1.13": "Ukkaṭṭhaṁ nāma nāmaṁ—",
  "pli-tv-bu-vb-pc2:2.1.14": "buddhappaṭisaṁyuttaṁ, dhammappaṭisaṁyuttaṁ, saṅghappaṭisaṁyuttaṁ, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma nāmaṁ.",
  "pli-tv-bu-vb-pc2:2.1.15": "Gottaṁ nāma",
  "pli-tv-bu-vb-pc2:2.1.16": "dve gottāni— hīnañca gottaṁ ukkaṭṭhañca gottaṁ.",
  "pli-tv-bu-vb-pc2:2.1.17": "Hīnaṁ nāma gottaṁ—",
  "pli-tv-bu-vb-pc2:2.1.18": "kosiyagottaṁ, bhāradvājagottaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma gottaṁ.",
  "pli-tv-bu-vb-pc2:2.1.19": "Ukkaṭṭhaṁ nāma gottaṁ—",
  "pli-tv-bu-vb-pc2:2.1.20": "gotamagottaṁ, moggallānagottaṁ, kaccānagottaṁ, vāsiṭṭhagottaṁ, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma gottaṁ.",
  "pli-tv-bu-vb-pc2:2.1.21": "Kammaṁ nāma",
  "pli-tv-bu-vb-pc2:2.1.22": "dve kammāni— hīnañca kammaṁ ukkaṭṭhañca kammaṁ.",
  "pli-tv-bu-vb-pc2:2.1.23": "Hīnaṁ nāma kammaṁ—",
  "pli-tv-bu-vb-pc2:2.1.24": "koṭṭhakakammaṁ, pupphachaḍḍakakammaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma kammaṁ.",
  "pli-tv-bu-vb-pc2:2.1.25": "Ukkaṭṭhaṁ nāma kammaṁ—",
  "pli-tv-bu-vb-pc2:2.1.26": "kasi, vaṇijjā, gorakkhā, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ. Etaṁ ukkaṭṭhaṁ nāma kammaṁ.",
  "pli-tv-bu-vb-pc2:2.1.27": "Sippaṁ nāma",
  "pli-tv-bu-vb-pc2:2.1.28": "dve sippāni— hīnañca sippaṁ ukkaṭṭhañca sippaṁ.",
  "pli-tv-bu-vb-pc2:2.1.29": "Hīnaṁ nāma sippaṁ—",
  "pli-tv-bu-vb-pc2:2.1.30_0": "naḷakārasippaṁ, kumbhakārasippaṁ, pesakārasippaṁ, cammakārasippaṁ, nahāpitasippaṁ,",
  "pli-tv-bu-vb-pc2:2.1.30_1": "tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ. Etaṁ hīnaṁ nāma sippaṁ.",
  "pli-tv-bu-vb-pc2:2.1.31": "Ukkaṭṭhaṁ nāma sippaṁ—",
  "pli-tv-bu-vb-pc2:2.1.32": "muddā, gaṇanā, lekhā, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma sippaṁ.",
  "pli-tv-bu-vb-pc2:2.1.33": "Sabbepi ābādhā hīnā, ",
  "pli-tv-bu-vb-pc2:2.1.34": "api ca madhumeho ābādho ukkaṭṭho.",
  "pli-tv-bu-vb-pc2:2.1.35": "Liṅgaṁ nāma",
  "pli-tv-bu-vb-pc2:2.1.36": "dve liṅgāni— hīnañca liṅgaṁ ukkaṭṭhañca liṅgaṁ.",
  "pli-tv-bu-vb-pc2:2.1.37": "Hīnaṁ nāma liṅgaṁ—",
  "pli-tv-bu-vb-pc2:2.1.38": "atidīghaṁ, atirassaṁ, atikaṇhaṁ, accodātaṁ, etaṁ hīnaṁ nāma liṅgaṁ.",
  "pli-tv-bu-vb-pc2:2.1.39": "Ukkaṭṭhaṁ nāma liṅgaṁ—",
  "pli-tv-bu-vb-pc2:2.1.40": "nātidīghaṁ, nātirassaṁ, nātikaṇhaṁ, nāccodātaṁ. Etaṁ ukkaṭṭhaṁ nāma liṅgaṁ.",
  "pli-tv-bu-vb-pc2:2.1.41": "",
  "pli-tv-bu-vb-pc2:2.1.42": "Sabbepi kilesā hīnā.",
  "pli-tv-bu-vb-pc2:2.1.43": "Sabbāpi āpattiyo hīnā. ",
  "pli-tv-bu-vb-pc2:2.1.44": "Api ca sotāpattisamāpatti ukkaṭṭhā.",
  "pli-tv-bu-vb-pc2:2.1.45": "Akkoso nāma",
  "pli-tv-bu-vb-pc2:2.1.46": "dve akkosā— hīno ca akkoso ukkaṭṭho ca akkoso.",
  "pli-tv-bu-vb-pc2:2.1.47": "Hīno nāma akkoso—",
  "pli-tv-bu-vb-pc2:2.1.48_0": "oṭṭhosi, meṇḍosi, goṇosi, gadrabhosi, tiracchānagatosi, nerayikosi; natthi tuyhaṁ",
  "pli-tv-bu-vb-pc2:2.1.48_1": "sugati, duggatiyeva tuyhaṁ pāṭikaṅkhāti, yakārena vā bhakārena vā, kāṭakoṭacikāya",
  "pli-tv-bu-vb-pc2:2.1.48_2": "vā, eso hīno nāma akkoso.",
  "pli-tv-bu-vb-pc2:2.1.49": "Ukkaṭṭho nāma akkoso—",
  "pli-tv-bu-vb-pc2:2.1.50": "paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ pāṭikaṅkhāti, eso ukkaṭṭho nāma akkoso.",
  "pli-tv-bu-vb-pc2:2.2.1_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti,",
  "pli-tv-bu-vb-pc2:2.2.1_1": "caṇḍālaṁ venaṁ nesādaṁ rathakāraṁ pukkusaṁ— “caṇḍālosi, venosi, nesādosi, rathakārosi,",
  "pli-tv-bu-vb-pc2:2.2.1_2": "pukkusosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.2_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.2_1": "vadeti, khattiyaṁ brāhmaṇaṁ— “caṇḍālosi, venosi, nesādosi, rathakārosi, pukkusosī”ti",
  "pli-tv-bu-vb-pc2:2.2.2_2": "bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.3_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.3_1": "vadeti, caṇḍālaṁ venaṁ nesādaṁ rathakāraṁ pukkusaṁ— “khattiyosi, brāhmaṇosī”ti bhaṇati,",
  "pli-tv-bu-vb-pc2:2.2.3_2": "āpatti vācāya, vācāya pācittiyassa.",
  "pli-tv-bu-vb-pc2:2.2.4_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ",
  "pli-tv-bu-vb-pc2:2.2.4_1": "vadeti, khattiyaṁ brāhmaṇaṁ— “khattiyosi, brāhmaṇosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.5.1": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, avakaṇṇakaṁ javakaṇṇakaṁ dhaniṭṭhakaṁ saviṭṭhakaṁ kulavaḍḍhakaṁ—",
  "pli-tv-bu-vb-pc2:2.2.6": "“avakaṇṇakosi, javakaṇṇakosi, dhaniṭṭhakosi, saviṭṭhakosi, kulavaḍḍhakosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.7_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.7_1": "vadeti, buddharakkhitaṁ dhammarakkhitaṁ saṅgharakkhitaṁ— “avakaṇṇakosi, javakaṇṇakosi,",
  "pli-tv-bu-vb-pc2:2.2.7_2": "dhaniṭṭhakosi, saviṭṭhakosi, kulavaḍḍhakosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.8_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.8_1": "vadeti, avakaṇṇakaṁ javakaṇṇakaṁ dhaniṭṭhakaṁ saviṭṭhakaṁ kulavaḍḍhakaṁ— “buddharakkhitosi,",
  "pli-tv-bu-vb-pc2:2.2.8_2": "dhammarakkhitosi, saṅgharakkhitosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.9_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ",
  "pli-tv-bu-vb-pc2:2.2.9_1": "vadeti, buddharakkhitaṁ dhammarakkhitaṁ saṅgharakkhitaṁ— “buddharakkhitosi, dhammarakkhitosi,",
  "pli-tv-bu-vb-pc2:2.2.9_2": "saṅgharakkhitosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.10.1": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, kosiyaṁ bhāradvājaṁ— “kosiyosi, bhāradvājosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.11_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.11_1": "vadeti, gotamaṁ moggallānaṁ kaccānaṁ vāsiṭṭhaṁ— “kosiyosi, bhāradvājosī”ti bhaṇati,",
  "pli-tv-bu-vb-pc2:2.2.11_2": "āpatti vācāya, vācāya pācittiyassa.",
  "pli-tv-bu-vb-pc2:2.2.12_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.12_1": "vadeti, kosiyaṁ bhāradvājaṁ— “gotamosi, moggallānosi, kaccānosi, vāsiṭṭhosī”ti bhaṇati,",
  "pli-tv-bu-vb-pc2:2.2.12_2": "āpatti vācāya, vācāya pācittiyassa.",
  "pli-tv-bu-vb-pc2:2.2.13_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ",
  "pli-tv-bu-vb-pc2:2.2.13_1": "vadeti, gotamaṁ moggallānaṁ kaccānaṁ vāsiṭṭhaṁ— “gotamosi, moggallānosi, kaccānosi,",
  "pli-tv-bu-vb-pc2:2.2.13_2": "vāsiṭṭhosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.14.1_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti,",
  "pli-tv-bu-vb-pc2:2.2.14.1_1": "koṭṭhakaṁ pupphachaḍḍakaṁ— “koṭṭhakosi, pupphachaḍḍakosī”ti bhaṇati, āpatti vācāya,",
  "pli-tv-bu-vb-pc2:2.2.14.1_2": "vācāya pācittiyassa.",
  "pli-tv-bu-vb-pc2:2.2.15": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, kassakaṁ vāṇijaṁ gorakkhaṁ—",
  "pli-tv-bu-vb-pc2:2.2.16": "“koṭṭhakosi, pupphachaḍḍakosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.17_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.17_1": "vadeti, koṭṭhakaṁ pupphachaḍḍakaṁ— “kassakosi, vāṇijosi, gorakkhosī”ti bhaṇati, āpatti",
  "pli-tv-bu-vb-pc2:2.2.17_2": "vācāya, vācāya pācittiyassa.",
  "pli-tv-bu-vb-pc2:2.2.18_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ",
  "pli-tv-bu-vb-pc2:2.2.18_1": "vadeti, kassakaṁ vāṇijaṁ gorakkhaṁ— “kassakosi, vāṇijosi, gorakkhosī”ti bhaṇati,",
  "pli-tv-bu-vb-pc2:2.2.18_2": "āpatti vācāya, vācāya pācittiyassa.",
  "pli-tv-bu-vb-pc2:2.2.19.1_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti,",
  "pli-tv-bu-vb-pc2:2.2.19.1_1": "naḷakāraṁ kumbhakāraṁ pesakāraṁ cammakāraṁ nahāpitaṁ— “naḷakārosi, kumbhakārosi,",
  "pli-tv-bu-vb-pc2:2.2.19.1_2": "pesakārosi, cammakārosi, nahāpitosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.20_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.20_1": "vadeti, muddikaṁ gaṇakaṁ lekhakaṁ— “naḷakārosi, kumbhakārosi, pesakārosi, cammakārosi,",
  "pli-tv-bu-vb-pc2:2.2.20_2": "nahāpitosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.21_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.21_1": "vadeti, naḷakāraṁ kumbhakāraṁ pesakāraṁ cammakāraṁ nahāpitaṁ— “muddikosi, gaṇakosi,",
  "pli-tv-bu-vb-pc2:2.2.21_2": "lekhakosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.22_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ",
  "pli-tv-bu-vb-pc2:2.2.22_1": "vadeti, muddikaṁ gaṇakaṁ lekhakaṁ— “muddikosi, gaṇakosi, lekhakosī”ti bhaṇati, āpatti",
  "pli-tv-bu-vb-pc2:2.2.22_2": "vācāya, vācāya pācittiyassa.",
  "pli-tv-bu-vb-pc2:2.2.23.1_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti,",
  "pli-tv-bu-vb-pc2:2.2.23.1_1": "kuṭṭhikaṁ gaṇḍikaṁ kilāsikaṁ sosikaṁ apamārikaṁ— “kuṭṭhikosi, gaṇḍikosi, kilāsikosi,",
  "pli-tv-bu-vb-pc2:2.2.23.1_2": "sosikosi, apamārikosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.24_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.24_1": "vadeti, madhumehikaṁ— “kuṭṭhikosi, gaṇḍikosi, kilāsikosi, sosikosi, apamārikosī”ti",
  "pli-tv-bu-vb-pc2:2.2.24_2": "bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.25_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.25_1": "vadeti, kuṭṭhikaṁ gaṇḍikaṁ kilāsikaṁ sosikaṁ apamārikaṁ— “madhumehikosī”ti bhaṇati,",
  "pli-tv-bu-vb-pc2:2.2.25_2": "āpatti vācāya, vācāya pācittiyassa.",
  "pli-tv-bu-vb-pc2:2.2.26": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, madhumehikaṁ— “madhumehikosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.27.1_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti,",
  "pli-tv-bu-vb-pc2:2.2.27.1_1": "atidīghaṁ atirassaṁ atikaṇhaṁ accodātaṁ— “atidīghosi, atirassosi, atikaṇhosi, accodātosī”ti",
  "pli-tv-bu-vb-pc2:2.2.27.1_2": "bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.28_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.28_1": "vadeti, nātidīghaṁ nātirassaṁ nātikaṇhaṁ nāccodātaṁ— “atidīghosi, atirassosi, atikaṇhosi,",
  "pli-tv-bu-vb-pc2:2.2.28_2": "accodātosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.29_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.29_1": "vadeti, atidīghaṁ atirassaṁ atikaṇhaṁ accodātaṁ— “nātidīghosi, nātirassosi, nātikaṇhosi,",
  "pli-tv-bu-vb-pc2:2.2.29_2": "nāccodātosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.30_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ",
  "pli-tv-bu-vb-pc2:2.2.30_1": "vadeti, nātidīghaṁ nātirassaṁ nātikaṇhaṁ nāccodātaṁ— “nātidīghosi, nātirassosi, nātikaṇhosi,",
  "pli-tv-bu-vb-pc2:2.2.30_2": "nāccodātosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.31.1_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti,",
  "pli-tv-bu-vb-pc2:2.2.31.1_1": "rāgapariyuṭṭhitaṁ dosapariyuṭṭhitaṁ mohapariyuṭṭhitaṁ— “rāgapariyuṭṭhitosi, dosapariyuṭṭhitosi,",
  "pli-tv-bu-vb-pc2:2.2.31.1_2": "mohapariyuṭṭhitosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.32_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.32_1": "vadeti, vītarāgaṁ vītadosaṁ vītamohaṁ— “rāgapariyuṭṭhitosi, dosapariyuṭṭhitosi, mohapariyuṭṭhitosī”ti",
  "pli-tv-bu-vb-pc2:2.2.32_2": "bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.33_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.33_1": "vadeti, rāgapariyuṭṭhitaṁ dosapariyuṭṭhitaṁ mohapariyuṭṭhitaṁ— “vītarāgosi, vītadososi,",
  "pli-tv-bu-vb-pc2:2.2.33_2": "vītamohosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.34_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ",
  "pli-tv-bu-vb-pc2:2.2.34_1": "vadeti, vītarāgaṁ vītadosaṁ vītamohaṁ— “vītarāgosi, vītadososi, vītamohosī”ti bhaṇati,",
  "pli-tv-bu-vb-pc2:2.2.34_2": "āpatti vācāya, vācāya pācittiyassa.",
  "pli-tv-bu-vb-pc2:2.2.35.1_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti,",
  "pli-tv-bu-vb-pc2:2.2.35.1_1": "pārājikaṁ ajjhāpannaṁ saṅghādisesaṁ ajjhāpannaṁ thullaccayaṁ ajjhāpannaṁ pācittiyaṁ",
  "pli-tv-bu-vb-pc2:2.2.35.1_2": "ajjhāpannaṁ pāṭidesanīyaṁ ajjhāpannaṁ dukkaṭaṁ ajjhāpannaṁ dubbhāsitaṁ ajjhāpannaṁ—",
  "pli-tv-bu-vb-pc2:2.2.35.1_3": "“pārājikaṁ ajjhāpannosi, saṅghādisesaṁ ajjhāpannosi, thullaccayaṁ ajjhāpannosi, pācittiyaṁ",
  "pli-tv-bu-vb-pc2:2.2.35.1_4": "ajjhāpannosi, pāṭidesanīyaṁ ajjhāpannosi, dukkaṭaṁ ajjhāpannosi, dubbhāsitaṁ ajjhāpannosī”ti",
  "pli-tv-bu-vb-pc2:2.2.35.1_5": "bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.36_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.36_1": "vadeti, sotāpannaṁ— “pārājikaṁ ajjhāpannosi …pe… dubbhāsitaṁ ajjhāpannosī”ti bhaṇati,",
  "pli-tv-bu-vb-pc2:2.2.36_2": "āpatti vācāya, vācāya pācittiyassa.",
  "pli-tv-bu-vb-pc2:2.2.37_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.37_1": "vadeti, pārājikaṁ ajjhāpannaṁ …pe… dubbhāsitaṁ ajjhāpannaṁ— “sotāpannosī”ti bhaṇati,",
  "pli-tv-bu-vb-pc2:2.2.37_2": "āpatti vācāya, vācāya pācittiyassa.",
  "pli-tv-bu-vb-pc2:2.2.38": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, sotāpannaṁ— “sotāpannosī”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.39.1_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti,",
  "pli-tv-bu-vb-pc2:2.2.39.1_1": "oṭṭhaṁ meṇḍaṁ goṇaṁ gadrabhaṁ tiracchānagataṁ nerayikaṁ— “oṭṭhosi, meṇḍosi, goṇosi,",
  "pli-tv-bu-vb-pc2:2.2.39.1_2": "gadrabhosi, tiracchānagatosi, nerayikosi, natthi tuyhaṁ sugati, duggati yeva tuyhaṁ",
  "pli-tv-bu-vb-pc2:2.2.39.1_3": "pāṭikaṅkhā”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.40_0": "Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ",
  "pli-tv-bu-vb-pc2:2.2.40_1": "vadeti, paṇḍitaṁ byattaṁ medhāviṁ bahussutaṁ dhammakathikaṁ— “oṭṭhosi, meṇḍosi, goṇosi,",
  "pli-tv-bu-vb-pc2:2.2.40_2": "gadrabhosi, tiracchānagatosi, nerayikosi, natthi tuyhaṁ sugati, duggatiyeva tuyhaṁ",
  "pli-tv-bu-vb-pc2:2.2.40_3": "pāṭikaṅkhā”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.41_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ",
  "pli-tv-bu-vb-pc2:2.2.41_1": "vadeti, oṭṭhaṁ meṇḍaṁ goṇaṁ gadrabhaṁ tiracchānagataṁ nerayikaṁ— “paṇḍitosi, byattosi,",
  "pli-tv-bu-vb-pc2:2.2.41_2": "medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ",
  "pli-tv-bu-vb-pc2:2.2.41_3": "pāṭikaṅkhā”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.2.42_0": "Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ",
  "pli-tv-bu-vb-pc2:2.2.42_1": "vadeti, paṇḍitaṁ byattaṁ medhāviṁ bahussutaṁ dhammakathikaṁ— “paṇḍitosi, byattosi,",
  "pli-tv-bu-vb-pc2:2.2.42_2": "medhāvīsi, bahussutosi, dhammakathikosi, natthi tuyhaṁ duggati, sugati yeva tuyhaṁ",
  "pli-tv-bu-vb-pc2:2.2.42_3": "pāṭikaṅkhā”ti bhaṇati, āpatti vācāya, vācāya pācittiyassa.",
  "pli-tv-bu-vb-pc2:2.3.1": "Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce caṇḍālā venā nesādā rathakārā pukkusā”ti bhaṇati, āpatti vācāya, vācāya dukkaṭassa.",
  "pli-tv-bu-vb-pc2:2.3.2": "Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce khattiyā, brāhmaṇā”ti bhaṇati, āpatti vācāya, vācāya dukkaṭassa.",
  "pli-tv-bu-vb-pc2:2.3.3": "Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce avakaṇṇakā javakaṇṇakā dhaniṭṭhakā saviṭṭhakā kulavaḍḍhakā”ti bhaṇati …pe….",
  "pli-tv-bu-vb-pc2:2.3.4": "“Santi idhekacce buddharakkhitā dhammarakkhitā saṅgharakkhitā”ti bhaṇati …pe….",
  "pli-tv-bu-vb-pc2:2.3.5": "“Santi idhekacce kosiyā bhāradvājā”ti bhaṇati …pe….",
  "pli-tv-bu-vb-pc2:2.3.6": "“Santi idhekacce gotamā moggallānā kaccānā vāsiṭṭhā”ti bhaṇati …pe….",
  "pli-tv-bu-vb-pc2:2.3.7": "“Santi idhekacce koṭṭhakā pupphachaḍḍakā”ti bhaṇati …pe….",
  "pli-tv-bu-vb-pc2:2.3.8": "“Santi idhekacce kassakā vāṇijā gorakkhā”ti bhaṇati …pe….",
  "pli-tv-bu-vb-pc2:2.3.9": "“Santi idhekacce naḷakārā kumbhakārā pesakārā cammakārā nahāpitā”ti bhaṇati …pe….",
  "pli-tv-bu-vb-pc2:2.3.10": "“Santi idhekacce muddikā gaṇakā lekhakā”ti bhaṇati …pe….",
  "pli-tv-bu-vb-pc2:2.3.11": "“Santi idhekacce kuṭṭhikā gaṇḍikā kilāsikā sosikā apamārikā”ti bhaṇati …pe….",
  "pli-tv-bu-vb-pc2:2.3.12": "“Santi idhekacce madhumehikā”ti bhaṇati …pe….",
  "pli-tv-bu-vb-pc2:2.3.13": "“Santi idhekacce atidīghā atirassā atikaṇhā accodātā”ti bhaṇati …pe….",
  "pli-tv-bu-vb-pc2:2.3.14": "“Santi idhekacce nātidīghā nātirassā nātikaṇhā nāccodātā”ti bhaṇati …pe….",
  "pli-tv-bu-vb-pc2:2.3.15": "“Santi idhekacce rāgapariyuṭṭhitā dosapariyuṭṭhitā mohapariyuṭṭhitā”ti bhaṇati …pe….",
  "pli-tv-bu-vb-pc2:2.3.16": "“Santi idhekacce vītarāgā vītadosā vītamohā”ti bhaṇati …pe….",
  "pli-tv-bu-vb-pc2:2.3.17": "“Santi idhekacce pārājikaṁ ajjhāpannā …pe….",
  "pli-tv-bu-vb-pc2:2.3.18": "dubbhāsitaṁ ajjhāpannā”ti bhaṇati …pe….",
  "pli-tv-bu-vb-pc2:2.3.19": "“Santi idhekacce sotāpannā”ti bhaṇati …pe….",
  "pli-tv-bu-vb-pc2:2.3.20": "“Santi idhekacce oṭṭhā meṇḍā goṇā gadrabhā tiracchānagatā nerayikā, natthi tesaṁ sugati, duggatiyeva tesaṁ pāṭikaṅkhā”ti bhaṇati, āpatti vācāya, vācāya dukkaṭassa.",
  "pli-tv-bu-vb-pc2:2.3.21_0": "Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi",
  "pli-tv-bu-vb-pc2:2.3.21_1": "idhekacce paṇḍitā byattā, medhāvī bahussutā dhammakathikā, natthi tesaṁ duggati,",
  "pli-tv-bu-vb-pc2:2.3.21_2": "sugatiyeva tesaṁ pāṭikaṅkhā”ti bhaṇati, āpatti vācāya, vācāya dukkaṭassa.",
  "pli-tv-bu-vb-pc2:2.4.1": "Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna caṇḍālā venā nesādā rathakārā pukkusā”ti bhaṇati, āpatti vācāya, vācāya dukkaṭassa …pe….",
  "pli-tv-bu-vb-pc2:2.4.2": "Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dukkaṭassa.",
  "pli-tv-bu-vb-pc2:2.5.1": "Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “na mayaṁ caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.5.2": "“Na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā”ti bhaṇati. Āpatti vācāya, vācāya dukkaṭassa.",
  "pli-tv-bu-vb-pc2:2.6.1": "Upasampanno anupasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti …pe…",
  "pli-tv-bu-vb-pc2:2.6.2": "hīnena ukkaṭṭhaṁ vadeti …pe…",
  "pli-tv-bu-vb-pc2:2.6.3": "ukkaṭṭhena hīnaṁ vadeti …pe…",
  "pli-tv-bu-vb-pc2:2.6.4_0": "ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ—",
  "pli-tv-bu-vb-pc2:2.6.4_1": "“paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati,",
  "pli-tv-bu-vb-pc2:2.6.4_2": "sugatiyeva tuyhaṁ pāṭikaṅkhā”ti bhaṇati, āpatti vācāya, vācāya dukkaṭassa.",
  "pli-tv-bu-vb-pc2:2.6.5": "Upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.6.6": "“Santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā”ti bhaṇati, āpatti vācāya, vācāya dukkaṭassa.",
  "pli-tv-bu-vb-pc2:2.6.7": "Upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.6.8": "“Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dukkaṭassa.",
  "pli-tv-bu-vb-pc2:2.6.9": "Upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “na mayaṁ caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.6.10": "“Na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā”ti bhaṇati. Āpatti vācāya, vācāya dukkaṭassa.",
  "pli-tv-bu-vb-pc2:2.7.1_0": "Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā",
  "pli-tv-bu-vb-pc2:2.7.1_1": "hīnena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ— “caṇḍālosi, venosi,",
  "pli-tv-bu-vb-pc2:2.7.1_2": "nesādosi, rathakārosi, pukkusosī”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.7.2_0": "Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā",
  "pli-tv-bu-vb-pc2:2.7.2_1": "hīnena ukkaṭṭhaṁ vadeti, khattiyaṁ brāhmaṇaṁ— “caṇḍālosi, venosi, nesādosi, rathakārosi,",
  "pli-tv-bu-vb-pc2:2.7.2_2": "pukkusosī”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.7.3_0": "Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā",
  "pli-tv-bu-vb-pc2:2.7.3_1": "ukkaṭṭhena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ— “khattiyosi,",
  "pli-tv-bu-vb-pc2:2.7.3_2": "brāhmaṇosī”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.7.4_0": "Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā",
  "pli-tv-bu-vb-pc2:2.7.4_1": "ukkaṭṭhena ukkaṭṭhaṁ vadeti, khattiyaṁ brāhmaṇaṁ— “khattiyosi, brāhmaṇosī”ti bhaṇati,",
  "pli-tv-bu-vb-pc2:2.7.4_2": "āpatti vācāya, vācāya dubbhāsitassa.",
  "pli-tv-bu-vb-pc2:2.7.5": "Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā hīnena hīnaṁ vadeti …pe…",
  "pli-tv-bu-vb-pc2:2.7.6": "hīnena ukkaṭṭhaṁ vadeti …pe…",
  "pli-tv-bu-vb-pc2:2.7.7": "ukkaṭṭhena hīnaṁ vadeti …pe…",
  "pli-tv-bu-vb-pc2:2.7.8": "ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ—",
  "pli-tv-bu-vb-pc2:2.7.9": "“paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ pāṭikaṅkhā”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.7.10.1": "Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “santi idhekacce caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.7.11": "“Santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.7.12": "Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “ye nūna caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.7.13": "“Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.7.14": "Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “na mayaṁ caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.7.15": "“Na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā”ti bhaṇati. Āpatti vācāya, vācāya dubbhāsitassa.",
  "pli-tv-bu-vb-pc2:2.8.1": "Upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā hīnena hīnaṁ vadeti …pe…",
  "pli-tv-bu-vb-pc2:2.8.2": "hīnena ukkaṭṭhaṁ vadeti …pe…",
  "pli-tv-bu-vb-pc2:2.8.3": "ukkaṭṭhena hīnaṁ vadeti …pe…",
  "pli-tv-bu-vb-pc2:2.8.4": "ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ—",
  "pli-tv-bu-vb-pc2:2.8.5": "“paṇḍitosi, byattosi, medhāvīsi, bahussutosi dhammakathikosi, natthi tuyhaṁ duggati, sugatiyeva tuyhaṁ pāṭikaṅkhā”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.8.6": "Upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “santi idhekacce caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.8.7": "“Santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.8.8": "Upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “ye nūna caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.8.9": "“Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.8.10": "Upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “na mayaṁ caṇḍālā venā nesādā rathakārā pukkusā”ti bhaṇati …pe….",
  "pli-tv-bu-vb-pc2:2.8.11": "“Na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā”ti bhaṇati, āpatti vācāya, vācāya dubbhāsitassa.",
  "pli-tv-bu-vb-pc2:2.9.1": "Anāpatti—",
  "pli-tv-bu-vb-pc2:2.9.2": "atthapurekkhārassa,",
  "pli-tv-bu-vb-pc2:2.9.3": "dhammapurekkhārassa,",
  "pli-tv-bu-vb-pc2:2.9.4": "anusāsanipurekkhārassa,",
  "pli-tv-bu-vb-pc2:2.9.5": "ummattakassa,",
  "pli-tv-bu-vb-pc2:2.9.6": "khittacittassa,",
  "pli-tv-bu-vb-pc2:2.9.7": "vedanāṭṭassa,",
  "pli-tv-bu-vb-pc2:2.9.8": "ādikammikassāti.",
  "pli-tv-bu-vb-pc2:2.9.9": "Omasavādasikkhāpadaṁ niṭṭhitaṁ dutiyaṁ."
}