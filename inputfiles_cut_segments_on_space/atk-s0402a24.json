{
  "atk-s0402a24:0": "(6) 1. Brāhmaṇavaggo",
  "atk-s0402a24:1": "1. Paṭhamadvebrāhmaṇasuttavaṇṇanā",
  "atk-s0402a24:2_0": "52. Brāhmaṇavaggassa paṭhame jiṇṇāti jarājiṇṇā. Vuddhāti vayovuddhā. Mahallakāti",
  "atk-s0402a24:2_1": "jātimahallakā. Addhagatāti tayo addhe atikkantā. Vayoanuppattāti tatiyaṁ vayaṁ anuppattā.",
  "atk-s0402a24:2_2": "Yena bhagavā tenupasaṅkamiṁsūti puttadāre attano vacanaṁ akaronte disvā “samaṇassa",
  "atk-s0402a24:2_3": "gotamassa santikaṁ gantvā niyyānikamaggaṁ gavesissāmā”ti cintetvā upasaṅkamiṁsu.",
  "atk-s0402a24:2_4": "Mayamassu, bho gotama, brāhmaṇāti; bho gotama, mayaṁ brāhmaṇā na khattiyā nāmaccā",
  "atk-s0402a24:2_5": "na gahapatikāti brāhmaṇabhāvaṁ jānāpetvā jiṇṇātiādimāhaṁsu. Akatabhīruttāṇāti akatabhayaparittāṇā.",
  "atk-s0402a24:2_6": "Avassayabhūtaṁ patiṭṭhākammaṁ amhehi na katanti dassenti. Tagghāti ekaṁsatthe nipāto,",
  "atk-s0402a24:2_7": "sampaṭicchanatthe vā. Ekantena tumhe evarūpā, ahampi kho etaṁ sampaṭicchāmīti ca",
  "atk-s0402a24:2_8": "dasseti. Upanīyatīti upasaṁharīyati. Ayaṁ hi jātiyā jaraṁ upanīyati, jarāya byādhiṁ,",
  "atk-s0402a24:2_9": "byādhinā maraṇaṁ, maraṇena puna jātiṁ. Tena vuttaṁ – “upanīyatī”ti.",
  "atk-s0402a24:3_0": "Idāni yasmā te brāhmaṇā mahallakattā pabbajitvāpi vattaṁ pūretuṁ na sakkhissanti,",
  "atk-s0402a24:3_1": "tasmā ne pañcasu sīlesu patiṭṭhāpento bhagavā yodha kāyena saṁyamotiādimāha. Tattha",
  "atk-s0402a24:3_2": "kāyena saṁyamoti kāyadvārena saṁvaro. Sesesupi eseva nayo. Taṁ tassa petassāti taṁ",
  "atk-s0402a24:3_3": "puññaṁ tassa paralokaṁ gatassa tāyanaṭṭhena tāṇaṁ, nilīyanaṭṭhena leṇaṁ, patiṭṭhānaṭṭhena",
  "atk-s0402a24:3_4": "dīpo, avassayanaṭṭhena saraṇaṁ, uttamagativasena parāyaṇañca hotīti dasseti. Gāthā",
  "atk-s0402a24:3_5": "uttānatthāyeva. Evaṁ te brāhmaṇā tathāgatena pañcasu sīlesu samādapitā yāvajīvaṁ",
  "atk-s0402a24:3_6": "pañca sīlāni rakkhitvā sagge nibbattiṁsu.",
  "atk-s0402a24:4": "2. Dutiyadvebrāhmaṇasuttavaṇṇanā",
  "atk-s0402a24:5": "53. Dutiye bhājananti yaṁkiñci bhaṇḍakaṁ. Sesaṁ paṭhame vuttanayeneva veditabbaṁ.",
  "atk-s0402a24:6": "3. Aññatarabrāhmaṇasuttavaṇṇanā",
  "atk-s0402a24:7_0": "54. Tatiye sammodanīyanti sammodajananiṁ. Sāraṇīyanti saritabbayuttakaṁ. Vītisāretvāti",
  "atk-s0402a24:7_1": "pariyosāpetvā. Kittāvatāti kittakena. Sandiṭṭhiko dhammo hotīti sāmaṁ passitabbo",
  "atk-s0402a24:7_2": "hoti. Akālikoti na kālantare phaladāyako. Ehipassikoti “ehi passā”ti evaṁ dassetuṁ",
  "atk-s0402a24:7_3": "sakkāti āgamanīyapaṭipadaṁ pucchati. Opaneyyikoti attano cittaṁ upanetabbo. Paccattaṁ",
  "atk-s0402a24:7_4": "veditabboti sāmaṁyeva jānitabbo. Viññūhīti paṇḍitehi. Pariyādinnacittoti ādinnagahitaparāmaṭṭhacitto",
  "atk-s0402a24:7_5": "hutvā. Cetetīti cinteti. Sesamettha uttānameva. Imasmiṁ pana sutte brāhmaṇena lokuttaramaggo",
  "atk-s0402a24:7_6": "pucchito, satthārāpi soyeva kathito. So hi sāmaṁ passitabbattā sandiṭṭhiko nāmāti.",
  "atk-s0402a24:8": "4. Paribbājakasuttavaṇṇanā",
  "atk-s0402a24:9": "55. Catutthe brāhmaṇaparibbājakoti brāhmaṇajātiko paribbājako, na khattiyādijātiko. Attatthampīti diṭṭhadhammikasamparāyikaṁ lokiyalokuttaramissakaṁ attano atthaṁ.",
  "atk-s0402a24:10": "5. Nibbutasuttavaṇṇanā",
  "atk-s0402a24:11": "56. Pañcame akālikanti na kālantare pattabbaṁ. Opaneyyikanti paṭipattiyā upagantabbaṁ.",
  "atk-s0402a24:12": "6. Palokasuttavaṇṇanā",
  "atk-s0402a24:13_0": "57. Chaṭṭhe ācariyapācariyānanti ācariyānañceva ācariyācariyānañca. Avīci maññe phuṭo",
  "atk-s0402a24:13_1": "ahosīti yathā avīci mahānirayo nirantaraphuṭo nerayikasattehi paripuṇṇo, manussehi",
  "atk-s0402a24:13_2": "evaṁ paripuṇṇo hoti. Kukkuṭasaṁpātikāti ekagāmassa chadanapiṭṭhito uppatitvā itaragāmassa",
  "atk-s0402a24:13_3": "chadanapiṭṭhe patanasaṅkhāto kukkuṭasaṁpāto etāsu atthīti kukkuṭasaṁpātikā. Kukkuṭasaṁpādikātipi",
  "atk-s0402a24:13_4": "pāṭho, gāmantarato gāmantaraṁ kukkuṭānaṁ padasā gamanasaṅkhāto kukkuṭasaṁpādo etāsu",
  "atk-s0402a24:13_5": "atthīti attho. Ubhayampetaṁ ghananivāsataṁyeva dīpeti. Adhammarāgarattāti rāgo nāma",
  "atk-s0402a24:13_6": "ekanteneva adhammo, attano parikkhāresu pana uppajjamāno na adhammarāgoti adhippeto,",
  "atk-s0402a24:13_7": "paraparikkhāresu uppajjamānova adhammarāgoti. Visamalobhābhibhūtāti lobhassa samakālo",
  "atk-s0402a24:13_8": "nāma natthi, ekantaṁ visamova esa. Attanā pariggahitavatthumhi pana uppajjamāno samalobho",
  "atk-s0402a24:13_9": "nāma, parapariggahitavatthumhi uppajjamānova visamoti adhippeto. Micchādhammaparetāti",
  "atk-s0402a24:13_10": "avatthupaṭisevanasaṅkhātena micchādhammena samannāgatā. Devo na sammā dhāraṁ anuppavecchatīti",
  "atk-s0402a24:13_11": "vassitabbayutte kāle vassaṁ na vassati. Dubbhikkhanti dullabhabhikkhaṁ. Dussassanti",
  "atk-s0402a24:13_12": "vividhasassānaṁ asampajjanena dussassaṁ. Setaṭṭhikanti sasse sampajjamāne pāṇakā",
  "atk-s0402a24:13_13": "patanti, tehi daṭṭhattā nikkhantanikkhantāni sālisīsāni setavaṇṇāni honti nissārāni.",
  "atk-s0402a24:13_14": "Taṁ sandhāya vuttaṁ “setaṭṭhika”nti. Salākāvuttanti vapitaṁ vapitaṁ sassaṁ salākāmattameva",
  "atk-s0402a24:13_15": "sampajjati, phalaṁ na detīti attho. Yakkhāti yakkhādhipatino. Vāḷe amanusse ossajjantīti",
  "atk-s0402a24:13_16": "caṇḍayakkhe manussapathe vissajjenti, te laddhokāsā mahājanaṁ jīvitakkhayaṁ pāpenti.",
  "atk-s0402a24:14": "7. Vacchagottasuttavaṇṇanā",
  "atk-s0402a24:15_0": "58. Sattame mahapphalanti mahāvipākaṁ. Dhammassa cānudhammaṁ byākarontīti ettha dhammo",
  "atk-s0402a24:15_1": "nāma kathitakathā, anudhammo nāma kathitassa paṭikathanaṁ. Sahadhammikoti sakāraṇo",
  "atk-s0402a24:15_2": "sahetuko. Vādānupātoti vādassa anupāto, anupatanaṁ pavattīti attho. Gārayhaṁṭhānanti",
  "atk-s0402a24:15_3": "garahitabbayuttaṁ kāraṇaṁ. Idaṁ vuttaṁ hoti – bhotā gotamena vuttā sakāraṇā vādappavatti",
  "atk-s0402a24:15_4": "kiñcipi gārayhaṁ kāraṇaṁ na āgacchatīti. Atha vā tehi parehi vuttā sakāraṇā vādappavatti",
  "atk-s0402a24:15_5": "kiñci gārayhaṁ kāraṇaṁ na āgacchatīti pucchati.",
  "atk-s0402a24:16": "Antarāyakarohotīti antarāyaṁ vināsaṁ kicchalābhakaṁ vilomakaṁ karoti. Pāripanthikoti panthadūhanacoro. Khato ca hotīti guṇakhananena khato hoti. Upahatoti guṇupaghāteneva upahato.",
  "atk-s0402a24:17_0": "Candanikāyāti asucikalalakūpe. Oligalleti niddhamanakalale. So cāti so sīlavāti vuttakhīṇāsavo.",
  "atk-s0402a24:17_1": "Sīlakkhandhenāti sīlarāsinā. Sesapadesupi eseva nayo. Ettha ca vimuttiñāṇadassanaṁ",
  "atk-s0402a24:17_2": "vuccati paccavekkhaṇañāṇaṁ, taṁ asekkhassa pavattattā asekkhanti vuttaṁ. Itarāni",
  "atk-s0402a24:17_3": "sikkhāpariyosānappattatāya sayampi asekkhāneva. Tāni ca pana lokuttarāni, paccavekkhaṇañāṇaṁ lokiyaṁ.",
  "atk-s0402a24:18_0": "Rohiṇīsūti rattavaṇṇāsu. Sarūpāsūti attano vacchakehi samānarūpāsu. Pārevatāsūti",
  "atk-s0402a24:18_1": "kapotavaṇṇāsu. Dantoti nibbisevano. Puṅgavoti usabho. Dhorayhoti dhuravāho. Kalyāṇajavanikkamoti",
  "atk-s0402a24:18_2": "kalyāṇena ujunā javena gantā. Nāssa vaṇṇaṁ parikkhareti assa goṇassa sarīravaṇṇaṁ",
  "atk-s0402a24:18_3": "na upaparikkhanti, dhuravahanakammameva pana upaparikkhanti. Yasmiṁ kasmiñci jātiyeti",
  "atk-s0402a24:18_4": "yattha katthaci kulajāte. Yāsu kāsuci etāsūti etāsu khattiyādippabhedāsu yāsu kāsuci jātīsu.",
  "atk-s0402a24:19_0": "Brahmacariyassa kevalīti brahmacariyassa kevalena samannāgato, paripuṇṇabhāvena yuttoti",
  "atk-s0402a24:19_1": "attho. Khīṇāsavo hi sakalabrahmacārī nāma hoti. Tenetaṁ vuttaṁ. Pannabhāroti oropitabhāro,",
  "atk-s0402a24:19_2": "khandhabhāraṁ kilesabhāraṁ kāmaguṇabhārañca oropetvā ṭhitoti attho. Katakiccoti catūhi",
  "atk-s0402a24:19_3": "maggehi kiccaṁ katvā ṭhito. Pāragū sabbadhammānanti sabbadhammā vuccanti pañcakkhandhā",
  "atk-s0402a24:19_4": "dvādasāyatanāni aṭṭhārasa dhātuyo, tesaṁ sabbadhammānaṁ abhiññāpāraṁ, pariññāpāraṁ,",
  "atk-s0402a24:19_5": "pahānapāraṁ, bhāvanāpāraṁ, sacchikiriyāpāraṁ, samāpattipārañcāti chabbidhaṁ pāraṁ",
  "atk-s0402a24:19_6": "gatattā pāragū. Anupādāyāti aggahetvā. Nibbutoti kilesasantāparahito. Virajeti rāgadosamoharajarahite.",
  "atk-s0402a24:20_0": "Avijānantāti khettaṁ ajānantā. Dummedhāti nippaññā. Assutāvinoti khettavinicchayasavanena",
  "atk-s0402a24:20_1": "rahitā. Bahiddhāti imamhā sāsanā bahiddhā. Na hi sante upāsareti buddhapaccekabuddhakhīṇāsave",
  "atk-s0402a24:20_2": "uttamapurise na upasaṅkamanti. Dhīrasammateti paṇḍitehi sammate sambhāvite. Mūlajātā",
  "atk-s0402a24:20_3": "patiṭṭhitāti iminā sotāpannassa saddhaṁ dasseti. Kule vā idha jāyareti idha vā manussaloke",
  "atk-s0402a24:20_4": "khattiyabrāhmaṇavessakule jāyanti. Ayameva hi tividhā kulasampatti nāma. Anupubbena",
  "atk-s0402a24:20_5": "nibbānaṁ, adhigacchantīti sīlasamādhipaññāti ime guṇe pūretvā anukkamena nibbānaṁ adhigacchantīti.",
  "atk-s0402a24:21": "8. Tikaṇṇasuttavaṇṇanā",
  "atk-s0402a24:22_0": "59. Aṭṭhame tikaṇṇoti tassa nāmaṁ. Upasaṅkamīti “samaṇo kira gotamo paṇḍito, gacchissāmi",
  "atk-s0402a24:22_1": "tassa santika”nti cintetvā bhuttapātarāso mahājanaparivuto upasaṅkami. Bhagavato",
  "atk-s0402a24:22_2": "sammukhāti dasabalassa purato nisīditvā. Vaṇṇaṁ bhāsatīti kasmā bhāsati? So kira",
  "atk-s0402a24:22_3": "ito pubbe tathāgatassa santikaṁ agatapubbo. Athassa etadahosi – “buddhā nāma durāsadā,",
  "atk-s0402a24:22_4": "mayi paṭhamataraṁ akathente katheyya vā na vā. Sace na kathessati, atha maṁ samāgamaṭṭhāne",
  "atk-s0402a24:22_5": "kathentaṁ evaṁ vakkhanti ‘tvaṁ idha kasmā kathesi, yena te samaṇassa gotamassa santikaṁ",
  "atk-s0402a24:22_6": "gantvā vacanamattampi na laddha’nti. Tasmā ‘evaṁ me ayaṁ garahā muccissatī”’ti maññamāno",
  "atk-s0402a24:22_7": "bhāsati. Kiñcāpi brāhmaṇānaṁ vaṇṇaṁ bhāsati, tathāgatassa pana ñāṇaṁ ghaṭṭessāmīti",
  "atk-s0402a24:22_8": "adhippāyeneva bhāsati. Evampi tevijjā brāhmaṇāti tevijjakabrāhmaṇā evaṁpaṇḍitā evaṁdhīrā",
  "atk-s0402a24:22_9": "evaṁbyattā evaṁbahussutā evaṁvādino, evaṁsammatāti attho. Itipīti iminā tesaṁ paṇḍitādiākāraparicchedaṁ",
  "atk-s0402a24:22_10": "dasseti. Ettakena kāraṇena paṇḍitā…pe… ettakena kāraṇena sammatāti ayañhi ettha attho.",
  "atk-s0402a24:23_0": "Yathā kathaṁ pana brāhmaṇāti ettha yathāti kāraṇavacanaṁ, kathaṁ panāti pucchāvacanaṁ.",
  "atk-s0402a24:23_1": "Idaṁ vuttaṁ hoti – kathaṁ pana, brāhmaṇa, brāhmaṇā tevijjaṁ paññāpenti. Yathā evaṁ",
  "atk-s0402a24:23_2": "sakkā hoti jānituṁ, taṁ kāraṇaṁ vadehīti. Taṁ sutvā brāhmaṇo “jānanaṭṭhāneyeva maṁ",
  "atk-s0402a24:23_3": "sammāsambuddho pucchi, no ajānanaṭṭhāne”ti attamano hutvā idha, bho gotamātiādimāha.",
  "atk-s0402a24:23_4": "Tattha ubhatoti dvīhipi pakkhehi. Mātito ca pitito cāti yassa mātā brāhmaṇī, mātu",
  "atk-s0402a24:23_5": "mātā brāhmaṇī, tassāpi mātā brāhmaṇī. Pitā brāhmaṇo, pitu pitā brāhmaṇo, tassāpi",
  "atk-s0402a24:23_6": "pitā brāhmaṇo, so ubhato sujāto mātito ca pitito ca. Saṁsuddhagahaṇikoti yassa saṁsuddhā",
  "atk-s0402a24:23_7": "mātu gahaṇī, kucchīti attho. “Samavepākiniyā gahaṇiyā”ti pana ettha kammajatejodhātu gahaṇīti vuccati.",
  "atk-s0402a24:24_0": "Yāva sattamā pitāmahayugāti ettha pitu pitā pitāmaho, pitāmahassa yugaṁ pitāmahayugaṁ.",
  "atk-s0402a24:24_1": "Yuganti āyuppamāṇaṁ vuccati. Abhilāpamattameva cetaṁ, atthato pana pitāmahoyeva pitāmahayugaṁ.",
  "atk-s0402a24:24_2": "Tato uddhaṁ sabbepi pubbapurisā pitāmahaggahaṇeneva gahitā. Evaṁ yāva sattamo puriso,",
  "atk-s0402a24:24_3": "tāva saṁsuddhagahaṇiko, atha vā akkhitto anupakkuṭṭho jātivādenāti dasseti. Akkhittoti",
  "atk-s0402a24:24_4": "“apanetha etaṁ, kiṁ iminā”ti evaṁ akkhitto anavakkhitto. Anupakkuṭṭhoti na upakkuṭṭho,",
  "atk-s0402a24:24_5": "na akkosaṁ vā nindaṁ vā pattapubbo. Kena kāraṇenāti? Jātivādena. “Itipi hīnajātiko",
  "atk-s0402a24:24_6": "eso”ti evarūpena vacanenāti attho.",
  "atk-s0402a24:25_0": "Ajjhāyakoti idaṁ “na dānime jhāyanti, na dānime jhāyantīti kho, vāseṭṭha, ajjhāyakā",
  "atk-s0402a24:25_1": "ajjhāyakāteva tatiyaṁ akkharaṁ upanibbatta”nti evaṁ paṭhamakappikakāle jhānavirahitānaṁ",
  "atk-s0402a24:25_2": "brāhmaṇānaṁ garahavacanaṁ uppannaṁ. Idāni pana taṁ ajjhāyatīti ajjhāyako, mante parivattetīti",
  "atk-s0402a24:25_3": "iminā atthena pasaṁsāvacanaṁ katvā voharanti. Mante dhāretīti mantadharo.",
  "atk-s0402a24:26_0": "Tiṇṇaṁ vedānanti irubbedayajubbedasāmabbedānaṁ. Oṭṭhapahatakaraṇavasena pāraṁ gatoti",
  "atk-s0402a24:26_1": "pāragū. Saha nighaṇḍunā ca keṭubhena ca sanighaṇḍukeṭubhānaṁ. Nighaṇḍūti nāmanighaṇḍurukkhādīnaṁ",
  "atk-s0402a24:26_2": "vevacanapakāsakasatthaṁ. Keṭubhanti kiriyākappavikappo kavīnaṁ upakārāya satthaṁ.",
  "atk-s0402a24:26_3": "Saha akkharappabhedena sākkharappabhedānaṁ. Akkharappabhedoti sikkhā ca nirutti ca.",
  "atk-s0402a24:26_4": "Itihāsapañcamānanti āthabbaṇavedaṁ catutthaṁ katvā itiha āsa, itiha āsāti īdisavacanapaṭisaṁyutto",
  "atk-s0402a24:26_5": "purāṇakathāsaṅkhāto khattavijjāsaṅkhāto vā itihāso pañcamo etesanti itihāsapañcamā.",
  "atk-s0402a24:26_6": "Tesaṁ itihāsapañcamānaṁ vedānaṁ.",
  "atk-s0402a24:27_0": "Padaṁ tadavasesañca byākaraṇaṁ adhīyati vedeti cāti padako veyyākaraṇo. Lokāyataṁ",
  "atk-s0402a24:27_1": "vuccati vitaṇḍavādasatthaṁ. Mahāpurisalakkhaṇanti mahāpurisānaṁ buddhādīnaṁ lakkhaṇadīpakaṁ",
  "atk-s0402a24:27_2": "dvādasasahassaganthapamāṇaṁ satthaṁ, yattha soḷasasahassagāthāpadaparimāṇā buddhamantā",
  "atk-s0402a24:27_3": "nāma ahesuṁ, yesaṁ vasena “iminā lakkhaṇena samannāgatā buddhā nāma honti, iminā",
  "atk-s0402a24:27_4": "paccekabuddhā, dve aggasāvakā, asīti mahāsāvakā, buddhamātā, buddhapitā, aggupaṭṭhākā,",
  "atk-s0402a24:27_5": "aggupaṭṭhāyikā, rājā cakkavattī”ti ayaṁ viseso ñāyati. Anavayoti imesu lokāyatamahāpurisalakkhaṇesu",
  "atk-s0402a24:27_6": "anūno paripūrakārī, avayo na hotīti vuttaṁ hoti. Avayo nāma yo tāni atthato ca ganthato",
  "atk-s0402a24:27_7": "ca sandhāretuṁ na sakkoti. Atha vā anavayoti anu avayo, sandhivasena ukāralopo. Anu",
  "atk-s0402a24:27_8": "avayo paripuṇṇasippoti attho.",
  "atk-s0402a24:28_0": "Tenahīti idaṁ bhagavā naṁ āyācantaṁ disvā “idānissa pañhaṁ kathetuṁ kālo”ti ñatvā",
  "atk-s0402a24:28_1": "āha. Tassattho – yasmā maṁ āyācasi, tasmā suṇāhīti. Vivicceva kāmehītiādi visuddhimagge",
  "atk-s0402a24:28_2": "vitthāritameva. Idha panetaṁ tissannaṁ vijjānaṁ pubbabhāgapaṭipattidassanatthaṁ vuttanti",
  "atk-s0402a24:28_3": "veditabbaṁ. Tattha dvinnaṁ vijjānaṁ anupadavaṇṇanā ceva bhāvanānayo ca visuddhimagge vitthāritova.",
  "atk-s0402a24:29_0": "Paṭhamā vijjāti paṭhamaṁ uppannāti paṭhamā, viditakaraṇaṭṭhena vijjā. Kiṁ viditaṁ",
  "atk-s0402a24:29_1": "karoti? Pubbenivāsaṁ. Avijjāti tasseva pubbenivāsassa aviditakaraṇaṭṭhena tappaṭicchādako",
  "atk-s0402a24:29_2": "moho vuccati. Tamoti sveva moho paṭicchādakaṭṭhena tamoti vuccati. Ālokoti sāyeva",
  "atk-s0402a24:29_3": "vijjā obhāsakaraṇaṭṭhena ālokoti vuccati. Ettha ca vijjā adhigatāti ayaṁ attho. Sesaṁ",
  "atk-s0402a24:29_4": "pasaṁsāvacanaṁ. Yojanā panettha ayamassa vijjā adhigatā, athassa adhigatavijjassa",
  "atk-s0402a24:29_5": "avijjā vihatā vinaṭṭhāti attho. Kasmā? Yasmā vijjā uppannā. Itarasmimpi padadvaye",
  "atk-s0402a24:29_6": "eseva nayo. Yathā tanti ettha yathāti opammaṁ, tanti nipātamattaṁ. Satiyā avippavāsena",
  "atk-s0402a24:29_7": "appamattassa. Vīriyātāpena ātāpino. Kāye ca jīvite ca anapekkhatāya pahitattassa.",
  "atk-s0402a24:29_8": "Pesitattassāti attho. Idaṁ vuttaṁ hoti – yathā appamattassa ātāpino pahitattassa",
  "atk-s0402a24:29_9": "viharato avijjā vihaññeyya, vijjā uppajjeyya. Tamo vihaññeyya, āloko uppajjeyya,",
  "atk-s0402a24:29_10": "evameva tassa avijjā vihatā, vijjā uppannā. Tamo vihato, āloko uppanno. Etassa tena",
  "atk-s0402a24:29_11": "padhānānuyogassa anurūpameva phalaṁ laddhanti.",
  "atk-s0402a24:30": "Cutūpapātakathāyaṁ vijjāti dibbacakkhuñāṇavijjā. Avijjāti sattānaṁ cutipaṭisandhippaṭicchādikā avijjā. Sesaṁ vuttanayameva.",
  "atk-s0402a24:31_0": "Tatiyavijjāya so evaṁ samāhite citteti vipassanāpādakaṁ catutthajjhānacittaṁ veditabbaṁ.",
  "atk-s0402a24:31_1": "Āsavānaṁ khayañāṇāyāti arahattamaggañāṇatthāya. Arahattamaggo hi āsavavināsanato",
  "atk-s0402a24:31_2": "āsavānaṁ khayoti vuccati, tatra cetaṁ ñāṇaṁ tattha pariyāpannattāti. Cittaṁ abhininnāmetīti",
  "atk-s0402a24:31_3": "vipassanācittaṁ abhinīharati. So idaṁ dukkhanti evamādīsu ettakaṁ dukkhaṁ, na ito",
  "atk-s0402a24:31_4": "bhiyyoti sabbampi dukkhasaccaṁ sarasalakkhaṇappaṭivedhena yathābhūtaṁ pajānāti paṭivijjhati,",
  "atk-s0402a24:31_5": "tassa ca dukkhassa nibbattikaṁ taṇhaṁ “ayaṁ dukkhasamudayo”ti, tadubhayampi yaṁ ṭhānaṁ",
  "atk-s0402a24:31_6": "patvā nirujjhati, taṁ tesaṁ apavattiṁ nibbānaṁ “ayaṁ dukkhanirodho”ti. Tassa ca sampāpakaṁ",
  "atk-s0402a24:31_7": "ariyamaggaṁ “ayaṁ dukkhanirodhagāminī paṭipadā”ti sarasalakkhaṇappaṭivedhena yathābhūtaṁ",
  "atk-s0402a24:31_8": "pajānāti paṭivijjhatīti evamattho veditabbo.",
  "atk-s0402a24:32_0": "Evaṁ sarūpato saccāni dassetvā idāni kilesavasena pariyāyato dassento ime āsavātiādimāha.",
  "atk-s0402a24:32_1": "Tassa evaṁ jānato evaṁ passatoti tassa bhikkhuno evaṁ jānantassa evaṁ passantassa.",
  "atk-s0402a24:32_2": "Saha vipassanāya koṭippattaṁ maggaṁ kathesi. Kāmāsavāti kāmāsavato. Vimuccatīti iminā",
  "atk-s0402a24:32_3": "maggakkhaṇaṁ dasseti. Maggakkhaṇe hi cittaṁ vimuccati, phalakkhaṇe vimuttaṁ hoti.",
  "atk-s0402a24:32_4": "Vimuttasmiṁ vimuttamiti ñāṇanti iminā paccavekkhaṇañāṇaṁ dasseti. Khīṇā jātītiādīhi",
  "atk-s0402a24:32_5": "tassa bhūmiṁ. Tena hi ñāṇena so paccavekkhanto khīṇā jātītiādīni pajānāti. Katamā",
  "atk-s0402a24:32_6": "panassa jāti khīṇā, kathañca naṁ pajānātīti? Na tāvassa atītā jāti khīṇā pubbeva",
  "atk-s0402a24:32_7": "khīṇattā, na anāgatā, anāgate vāyāmābhāvato, na paccuppannā, vijjamānattā. Yā pana",
  "atk-s0402a24:32_8": "maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā",
  "atk-s0402a24:32_9": "jāti, sā maggassa bhāvitattā anuppādadhammataṁ āpajjanena khīṇā. Taṁ so maggabhāvanāya",
  "atk-s0402a24:32_10": "pahīnakilese paccavekkhitvā kilesābhāve vijjamānampi kammaṁ āyatiappaṭisandhikaṁ",
  "atk-s0402a24:32_11": "hotīti jānanto pajānāti.",
  "atk-s0402a24:33_0": "Vusitanti vutthaṁ parivutthaṁ, kataṁ caritaṁ niṭṭhitanti attho. Brahmacariyanti maggabrahmacariyaṁ.",
  "atk-s0402a24:33_1": "Puthujjanakalyāṇakena hi saddhiṁ satta sekkhā brahmacariyavāsaṁ vasanti nāma, khīṇāsavo",
  "atk-s0402a24:33_2": "vutthavāso. Tasmā so attano brahmacariyavāsaṁ paccavekkhanto “vusitaṁ brahmacariya”nti",
  "atk-s0402a24:33_3": "pajānāti. Kataṁ karaṇīyanti catūsu saccesu catūhi maggehi pariññāpahānasacchikiriyābhāvanābhisamayavasena",
  "atk-s0402a24:33_4": "soḷasavidhampi kiccaṁ niṭṭhāpitanti attho. Puthujjanakalyāṇakādayo hi taṁ kiccaṁ",
  "atk-s0402a24:33_5": "karonti, khīṇāsavo katakaraṇīyo. Tasmā so attano karaṇīyaṁ paccavekkhanto “kataṁ",
  "atk-s0402a24:33_6": "karaṇīya”nti pajānāti. Nāparaṁ itthattāyāti puna itthabhāvāya, evaṁ soḷasavidhakiccabhāvāya",
  "atk-s0402a24:33_7": "kilesakkhayāya vā maggabhāvanākiccaṁ me natthīti pajānāti. Atha vā itthattāyāti itthabhāvato,",
  "atk-s0402a24:33_8": "imasmā evaṁ pakārā idāni vattamānakkhandhasantānā aparaṁ khandhasantānaṁ mayhaṁ natthi,",
  "atk-s0402a24:33_9": "ime pana pañcakkhandhā pariññātā tiṭṭhanti chinnamūlakā rukkhā viya. Te carimakaviññāṇanirodhena",
  "atk-s0402a24:33_10": "anupādāno viya jātavedo nibbāyissantīti pajānāti. Idha vijjāti arahattamaggañāṇavijjā.",
  "atk-s0402a24:33_11": "Avijjāti catusaccappaṭicchādikā avijjā. Sesaṁ vuttanayameva.",
  "atk-s0402a24:34_0": "Anuccāvacasīlassāti yassa sīlaṁ kālena hāyati, kālena vaḍḍhati, so uccāvacasīlo nāma",
  "atk-s0402a24:34_1": "hoti. Khīṇāsavassa pana sīlaṁ ekantavaḍḍhitameva. Tasmā so anuccāvacasīlo nāma hoti.",
  "atk-s0402a24:34_2": "Vasībhūtanti vasippattaṁ. Susamāhitanti suṭṭhu samāhitaṁ, ārammaṇamhi suṭṭhapitaṁ.",
  "atk-s0402a24:34_3": "Dhīranti dhitisampannaṁ. Maccuhāyinanti maccuṁ jahitvā ṭhitaṁ. Sabbappahāyinanti",
  "atk-s0402a24:34_4": "sabbe pāpadhamme pajahitvā ṭhitaṁ. Buddhanti catusaccabuddhaṁ. Antimadehinanti sabbapacchimasarīradhārinaṁ.",
  "atk-s0402a24:34_5": "Taṁ namassanti gotamanti taṁ gotamagottaṁ buddhasāvakā namassanti. Atha vā gotamabuddhassa",
  "atk-s0402a24:34_6": "sāvakopi gotamo, taṁ gotamaṁ devamanussā namassantīti attho.",
  "atk-s0402a24:35_0": "Pubbenivāsanti pubbenivutthakkhandhaparamparaṁ. Yovetīti yo aveti avagacchati. Yovedītipi",
  "atk-s0402a24:35_1": "pāṭho. Yo avedi, viditaṁ pākaṭaṁ katvā ṭhitoti attho. Saggāpāyañca passatīti cha",
  "atk-s0402a24:35_2": "kāmāvacare nava brahmaloke cattāro ca apāye passati. Jātikkhayaṁ pattoti arahattaṁ",
  "atk-s0402a24:35_3": "patto. Abhiññāvositoti jānitvā kiccavosānena vosito. Munīti moneyyena samannāgato",
  "atk-s0402a24:35_4": "khīṇāsavamuni. Etāhīti heṭṭhā niddiṭṭhāhi pubbenivāsañāṇādīhi. Nāññaṁ lapitalāpananti",
  "atk-s0402a24:35_5": "yo panañño tevijjoti aññehi lapitavacanamattameva lapati, tamahaṁ tevijjoti na vadāmi,",
  "atk-s0402a24:35_6": "attapaccakkhato ñatvā parassapi tisso vijjā kathentamevāhaṁ tevijjoti vadāmīti attho.",
  "atk-s0402a24:35_7": "Kalanti koṭṭhāsaṁ. Nāgghatīti na pāpuṇāti. Idāni brāhmaṇo bhagavato kathāya pasanno",
  "atk-s0402a24:35_8": "pasannākāraṁ karonto abhikkantantiādimāha.",
  "atk-s0402a24:36": "9. Jāṇussoṇisuttavaṇṇanā",
  "atk-s0402a24:37_0": "60. Navame yassassūti yassa bhaveyyuṁ. Yaññotiādīsu yajitabboti yañño, deyyadhammassetaṁ",
  "atk-s0402a24:37_1": "nāmaṁ. Saddhanti matakabhattaṁ. Thālipākoti varapurisānaṁ dātabbayuttaṁ bhattaṁ.",
  "atk-s0402a24:37_2": "Deyyadhammanti vuttāvasesaṁ yaṁkiñci deyyadhammaṁ nāma. Tevijjesu brāhmaṇesu dānaṁ",
  "atk-s0402a24:37_3": "dadeyyāti sabbametaṁ dānaṁ tevijjesu dadeyya, tevijjā brāhmaṇāva paṭiggahetuṁ yuttāti",
  "atk-s0402a24:37_4": "dasseti. Sesamettha heṭṭhā vuttanayamevāti.",
  "atk-s0402a24:38": "10. Saṅgāravasuttavaṇṇanā",
  "atk-s0402a24:39_0": "61. Dasame saṅgāravoti evaṁnāmako rājagahanagare jiṇṇapaṭisaṅkharaṇakārako āyuttakabrāhmaṇo.",
  "atk-s0402a24:39_1": "Upasaṅkamīti bhuttapātarāso hutvā mahājanaparivuto upasaṅkami. Mayamassūti ettha",
  "atk-s0402a24:39_2": "assūti nipātamattaṁ, mayaṁ, bho gotama, brāhmaṇā nāmāti idameva atthapadaṁ. Yaññaṁ",
  "atk-s0402a24:39_3": "yajāmāti bāhirasamaye sabbacatukkena sabbaṭṭhakena sabbasoḷasakena sabbadvattiṁsāya",
  "atk-s0402a24:39_4": "sabbacatusaṭṭhiyā sabbasatena sabbapañcasatenāti ca evaṁ pāṇaghātapaṭisaṁyutto yañño",
  "atk-s0402a24:39_5": "nāma hoti. Taṁ sandhāyevamāha. Anekasārīrikanti anekasarīrasambhavaṁ. Yadidanti yā",
  "atk-s0402a24:39_6": "esā. Yaññādhikaraṇanti yajanakāraṇā ceva yājanakāraṇā cāti attho. Ekasmiñhi bahūnaṁ",
  "atk-s0402a24:39_7": "dadantepi dāpentepi bahūsupi bahūnaṁ dentesupi dāpentesupi puññapaṭipadā anekasārīrikā",
  "atk-s0402a24:39_8": "nāma hoti. Taṁ sandhāyetaṁ vuttaṁ. Tuyhañca tuyhañca yajāmīti vadantassāpi tvañca",
  "atk-s0402a24:39_9": "tvañca yajāhīti āṇāpentassāpi ca anekasārīrikāva hoti. Tampi sandhāyetaṁ vuttaṁ.",
  "atk-s0402a24:39_10": "Yassa vā tassa vāti yasmā vā tasmā vā. Ekamattānaṁ dametīti attano indriyadamanavasena",
  "atk-s0402a24:39_11": "ekaṁ attānameva dameti. Ekamattānaṁ sametīti attano rāgādisamanavasena ekaṁ attānameva",
  "atk-s0402a24:39_12": "sameti. Parinibbāpetīti rāgādiparinibbāneneva parinibbāpeti. Evamassāyanti evaṁ santepi ayaṁ.",
  "atk-s0402a24:40_0": "Evamidaṁ brāhmaṇassa kathaṁ sutvā satthā cintesi – “ayaṁ brāhmaṇo pasughātakasaṁyuttaṁ",
  "atk-s0402a24:40_1": "mahāyaññaṁ anekasārīrikaṁ puññapaṭipadaṁ vadeti, pabbajjāmūlakaṁ pana puññuppattipaṭipadaṁ",
  "atk-s0402a24:40_2": "ekasārīrikanti vadeti. Nevāyaṁ ekasārīrikaṁ jānāti, na anekasārīrikaṁ, handassa ekasārīrikañca",
  "atk-s0402a24:40_3": "anekasārīrikañca paṭipadaṁ desessāmī”ti upari desanaṁ vaḍḍhento tena hi brāhmaṇātiādimāha.",
  "atk-s0402a24:40_4": "Tattha yathā te khameyyāti yathā tuyhaṁ rucceyya. Idha tathāgato loke uppajjatītiādi",
  "atk-s0402a24:40_5": "visuddhimagge vitthāritameva. Ethāyaṁ maggoti etha tumhe, ahamanusāsāmi, ayaṁ maggo.",
  "atk-s0402a24:40_6": "Ayaṁ paṭipadāti tasseva vevacanaṁ. Yathā paṭipannoti yena maggena paṭipanno. Anuttaraṁ",
  "atk-s0402a24:40_7": "brahmacariyogadhanti arahattamaggasaṅkhātassa brahmacariyassa anuttaraṁ ogadhaṁ uttamapatiṭṭhābhūtaṁ",
  "atk-s0402a24:40_8": "nibbānaṁ. Iccāyanti iti ayaṁ.",
  "atk-s0402a24:41_0": "Appaṭṭhatarāti yattha bahūhi veyyāvaccakarehi vā upakaraṇehi vā attho natthi. Appasamārambhatarāti",
  "atk-s0402a24:41_1": "yattha bahūnaṁ kammacchedavasena pīḷāsaṅkhāto samārambho natthi. Seyyathāpi bhavaṁ",
  "atk-s0402a24:41_2": "gotamo, bhavaṁ cānando, ete me pujjāti yathā bhavaṁ gotamo, bhavañcānando, evarūpā",
  "atk-s0402a24:41_3": "mama pūjitā, tumheyeva dve janā mayhaṁ pujjā ca pāsaṁsā cāti imamatthaṁ sandhāyetaṁ",
  "atk-s0402a24:41_4": "vadati. Tassa kira evaṁ ahosi – “ānandatthero maṁyeva imaṁ pañhaṁ kathāpetukāmo,",
  "atk-s0402a24:41_5": "attano kho pana vaṇṇe vutte padussanako nāma natthī”ti. Tasmā pañhaṁ akathetukāmo",
  "atk-s0402a24:41_6": "vaṇṇabhaṇanena vikkhepaṁ karonto evamāha.",
  "atk-s0402a24:42": "Nakho tyāhanti na kho te ahaṁ. Theropi kira cintesi – “ayaṁ brāhmaṇo pañhaṁ akathetukāmo parivattati, imaṁ pañhaṁ etaṁyeva kathāpessāmī”ti. Tasmā naṁ evamāha.",
  "atk-s0402a24:43_0": "Sahadhammikanti sakāraṇaṁ. Saṁsādetīti saṁsīdāpeti. No vissajjetīti na katheti. Yaṁnūnāhaṁ",
  "atk-s0402a24:43_1": "parimoceyyanti yaṁnūnāhaṁ ubhopete vihesato parimoceyyaṁ. Brāhmaṇo hi ānandena pucchitaṁ",
  "atk-s0402a24:43_2": "pañhaṁ akathento viheseti, ānandopi brāhmaṇaṁ akathentaṁ kathāpento. Iti ubhopete",
  "atk-s0402a24:43_3": "vihesato mocessāmīti cintetvā evamāha. Kā nvajjāti kā nu ajja. Antarākathā udapādīti",
  "atk-s0402a24:43_4": "aññissā kathāya antarantare katarā kathā uppajjīti pucchati. Tadā kira rājantepure",
  "atk-s0402a24:43_5": "tīṇi pāṭihāriyāni ārabbha kathā udapādi, taṁ pucchāmīti satthā evamāha. Atha brāhmaṇo",
  "atk-s0402a24:43_6": "“idāni vattuṁ sakkhissāmī”ti rājantepure uppannaṁ kathaṁ ārocento ayaṁ khvajja, bho",
  "atk-s0402a24:43_7": "gotamātiādimāha. Tattha ayaṁ khvajjāti ayaṁ kho ajja. Pubbe sudanti ettha sudanti",
  "atk-s0402a24:43_8": "nipātamattaṁ. Uttari manussadhammāti dasakusalakammapathasaṅkhātā manussadhammā uttariṁ.",
  "atk-s0402a24:43_9": "Iddhipāṭihāriyaṁ dassesunti bhikkhācāraṁ gacchantā ākāseneva gamiṁsu ceva āgamiṁsu",
  "atk-s0402a24:43_10": "cāti evaṁ pubbe pavattaṁ ākāsagamanaṁ sandhāyevamāha. Etarahi pana bahutarā ca bhikkhūti",
  "atk-s0402a24:43_11": "idaṁ so brāhmaṇo “pubbe bhikkhū ‘cattāro paccaye uppādessāmā’ti maññe evamakaṁsu,",
  "atk-s0402a24:43_12": "idāni paccayānaṁ uppannabhāvaṁ ñatvā soppena ceva pamādena ca vītināmentī”ti laddhiyā evamāha.",
  "atk-s0402a24:44_0": "Pāṭihāriyānīti paccanīkapaṭiharaṇavasena pāṭihāriyāni. Iddhipāṭihāriyanti ijjhanavasena",
  "atk-s0402a24:44_1": "iddhi, paṭiharaṇavasena pāṭihāriyaṁ, iddhiyeva pāṭihāriyaṁ iddhipāṭihāriyaṁ. Itaresupi",
  "atk-s0402a24:44_2": "eseva nayo. Anekavihitaṁ iddhividhantiādīnaṁ attho ceva bhāvanānayo ca visuddhimagge vitthāritova.",
  "atk-s0402a24:45_0": "Nimittenaādisatīti āgatanimittena vā gatanimittena vā ṭhitanimittena vā “idaṁ nāma",
  "atk-s0402a24:45_1": "bhavissatī”ti katheti. Tatridaṁ vatthu – eko kira rājā tisso muttā gahetvā purohitaṁ",
  "atk-s0402a24:45_2": "pucchi “kiṁ me, ācariya, hatthe”ti. So ito cito ca olokesi, tena ca samayena ekā",
  "atk-s0402a24:45_3": "sarabū “makkhikaṁ gahessāmī”ti pakkhantā, gahaṇakāle makkhikā palātā. So makkhikāya",
  "atk-s0402a24:45_4": "muttattā “muttā mahārājā”ti āha. Muttā tāva hontu, kati muttāti. So puna nimittaṁ",
  "atk-s0402a24:45_5": "olokesi. Athāvidūre kukkuṭo tikkhattuṁ saddaṁ nicchāresi. Brāhmaṇo “tisso mahārājā”ti",
  "atk-s0402a24:45_6": "āha. Evaṁ ekacco āgatanimittena katheti. Etenupāyena gataṭhitanimittehipi kathanaṁ",
  "atk-s0402a24:45_7": "veditabbaṁ. Evampi te manoti evaṁ tava mano somanassito vā domanassito vā kāmavitakkādisaṁyutto",
  "atk-s0402a24:45_8": "vāti. Dutiyaṁ tasseva vevacanaṁ. Itipi te cittanti itipi tava cittaṁ, imañca imañca",
  "atk-s0402a24:45_9": "atthaṁ cintayamānaṁ pavattatīti attho. Bahuṁ cepi ādisatīti bahuṁ cepi katheti. Tatheva",
  "atk-s0402a24:45_10": "taṁ hotīti yathā kathitaṁ, tatheva hoti.",
  "atk-s0402a24:46_0": "Amanussānanti yakkhapisācādīnaṁ. Devatānanti cātumahārājikādīnaṁ. Saddaṁ sutvāti",
  "atk-s0402a24:46_1": "aññassa cittaṁ ñatvā kathentānaṁ sutvā. Vitakkavipphārasaddanti vitakkavipphāravasena",
  "atk-s0402a24:46_2": "uppannaṁ vippalapantānaṁ suttappamattādīnaṁ saddaṁ. Sutvāti taṁ sutvā. Yaṁ vitakkayato",
  "atk-s0402a24:46_3": "tassa so saddo uppanno, tassa vasena “evampi te mano”tiādisati.",
  "atk-s0402a24:47_0": "Tatrimāni vatthūni – eko kira manusso “aṭṭaṁ karissāmī”ti gāmā nagaraṁ gacchanto",
  "atk-s0402a24:47_1": "nikkhantaṭṭhānato paṭṭhāya “vinicchayasabhāyaṁ rañño ca rājamahāmattānañca idaṁ kathessāmi",
  "atk-s0402a24:47_2": "idaṁ kathessāmī”ti vitakkento rājakulaṁ gato viya rañño purato ṭhito viya aṭṭakārakena",
  "atk-s0402a24:47_3": "saddhiṁ kathento viya ca ahosi, tassa taṁ vitakkavipphāravasena niccharantaṁ saddaṁ",
  "atk-s0402a24:47_4": "sutvā eko puriso “kenaṭṭhena gacchasī”ti āha. Aṭṭakammenāti. Gaccha, jayo te bhavissatīti.",
  "atk-s0402a24:47_5": "So gantvā aṭṭaṁ katvā jayameva pāpuṇi.",
  "atk-s0402a24:48_0": "Aparopi thero moḷiyagāme piṇḍāya cari. Atha naṁ nikkhamantaṁ ekā dārikā aññavihitā",
  "atk-s0402a24:48_1": "na addasa. So gāmadvāre ṭhatvā nivattitvā oloketvā taṁ disvā vitakkento agamāsi.",
  "atk-s0402a24:48_2": "Gacchantoyeva ca “kiṁ nu kho kurumānā dārikā na addasā”ti vacībhedaṁ akāsi. Passe",
  "atk-s0402a24:48_3": "ṭhito eko puriso sutvā “tumhe, bhante, moḷiyagāme caritthā”ti āha.",
  "atk-s0402a24:49_0": "Manosaṅkhārāpaṇihitāti cittasaṅkhārā suṭṭhapitā. Vitakkessatīti vitakkayissati pavattayissatīti",
  "atk-s0402a24:49_1": "pajānāti. Pajānanto ca āgamanena jānāti, pubbabhāgena jānāti, antosamāpattiyaṁ cittaṁ",
  "atk-s0402a24:49_2": "apaloketvā jānāti. Āgamanena jānāti nāma kasiṇaparikammakāleyeva “yenākārenesa kasiṇabhāvanaṁ",
  "atk-s0402a24:49_3": "āraddho paṭhamajjhānaṁ vā…pe… catutthajjhānaṁ vā aṭṭha vā samāpattiyo nibbattessatī”ti",
  "atk-s0402a24:49_4": "jānāti. Pubbabhāgena jānāti nāma paṭhamavipassanāya āraddhāyayeva jānāti, “yenākārena",
  "atk-s0402a24:49_5": "esa vipassanaṁ āraddho sotāpattimaggaṁ vā nibbattessati…pe… arahattamaggaṁ vā nibbattessatī”ti",
  "atk-s0402a24:49_6": "jānāti. Antosamāpattiyaṁ cittaṁ oloketvā jānāti nāma – “yenākārena imassa manosaṅkhārā",
  "atk-s0402a24:49_7": "suṭṭhapitā, imassa nāma cittassa anantarā imaṁ nāma vitakkaṁ vitakkessati, ito vuṭṭhitassa",
  "atk-s0402a24:49_8": "etassa hānabhāgiyo vā samādhi bhavissati ṭhitibhāgiyo vā visesabhāgiyo vā nibbedhabhāgiyo",
  "atk-s0402a24:49_9": "vā, abhiññāyo vā nibbattessatī”ti jānāti. Tattha puthujjano cetopariyañāṇalābhī puthujjanānaṁyeva",
  "atk-s0402a24:49_10": "cittaṁ jānāti, na ariyānaṁ. Ariyesupi heṭṭhimo uparimassa cittaṁ na jānāti, uparimo",
  "atk-s0402a24:49_11": "pana heṭṭhimassa jānāti. Etesu ca sotāpanno sotāpattiphalasamāpattiṁ samāpajjati…pe…",
  "atk-s0402a24:49_12": "arahā arahattaphalasamāpattiṁ samāpajjati. Uparimo heṭṭhimaṁ na samāpajjati. Tesañhi",
  "atk-s0402a24:49_13": "heṭṭhimā heṭṭhimā samāpatti tatravattiyeva hoti. Tatheva taṁhotīti etaṁ ekaṁsena",
  "atk-s0402a24:49_14": "tatheva hoti. Cetopariyañāṇavasena ñātañhi aññathābhāvi nāma natthi.",
  "atk-s0402a24:50_0": "Evaṁ vitakkethāti evaṁ nekkhammavitakkādayo pavattentā vitakketha. Mā evaṁ vitakkayitthāti",
  "atk-s0402a24:50_1": "evaṁ kāmavitakkādayo pavattentā mā vitakkayittha. Evaṁ manasi karothāti evaṁ aniccasaññameva,",
  "atk-s0402a24:50_2": "dukkhasaññādīsu vā aññataraṁ manasi karotha. Mā evanti niccantiādinā nayena mā manasā",
  "atk-s0402a24:50_3": "karittha. Idanti idaṁ pañcakāmaguṇarāgaṁ pajahatha. Idañca upasampajjāti idaṁ catumaggaphalappabhedaṁ",
  "atk-s0402a24:50_4": "lokuttaradhammameva upasampajja pāpuṇitvā nipphādetvā viharatha.",
  "atk-s0402a24:51_0": "Māyāsahadhammarūpaṁ viya khāyatīti māyāya samānakāraṇajātikaṁ viya hutvā upaṭṭhāti.",
  "atk-s0402a24:51_1": "Māyākāropi hi udakaṁ gahetvā telaṁ karoti, telaṁ gahetvā udakanti evaṁ anekarūpaṁ",
  "atk-s0402a24:51_2": "māyaṁ dasseti. Idampi pāṭihāriyaṁ tathārūpamevāti. Idampi me, bho gotama, pāṭihāriyaṁ",
  "atk-s0402a24:51_3": "māyāsahadhammarūpaṁ viya khāyatīti cintāmaṇikavijjāsarikkhakataṁ sandhāya evaṁ āha.",
  "atk-s0402a24:51_4": "Cintāmaṇikavijjaṁ jānantāpi hi āgacchantameva disvā “ayaṁ idaṁ nāma vitakkento āgacchatī”ti",
  "atk-s0402a24:51_5": "jānanti. Tathā “idaṁ nāma vitakkento ṭhito, idaṁ nāma vitakkento nisinno, idaṁ nāma",
  "atk-s0402a24:51_6": "vitakkento nipanno”ti jānanti.",
  "atk-s0402a24:52_0": "Abhikkantataranti sundarataraṁ. Paṇītataranti uttamataraṁ. Bhavañhi gotamo avitakkaṁ",
  "atk-s0402a24:52_1": "avicāranti idha brāhmaṇo avasesaṁ ādesanāpāṭihāriyaṁ bāhirakanti na gaṇhi. Idañca",
  "atk-s0402a24:52_2": "pana sabbaṁ so brāhmaṇo tathāgatassa vaṇṇaṁ kathentoyeva āha. Addhā kho tyāyanti",
  "atk-s0402a24:52_3": "ekaṁseneva tayā ayaṁ. Āsajja upanīya vācā bhāsitāti mama guṇe ghaṭṭetvā mameva guṇānaṁ",
  "atk-s0402a24:52_4": "santikaṁ upanītā vācā bhāsitā. Apica tyāhaṁ byākarissāmīti apica te ahameva kathessāmīti.",
  "atk-s0402a24:52_5": "Sesaṁ uttānatthamevāti.",
  "atk-s0402a24:53": "Brāhmaṇavaggo paṭhamo."
}