{
  "tha-ap129:0.1": "Therāpadāna ",
  "tha-ap129:0.2": "Sereyyavagga ",
  "tha-ap129:0.3": "7. Phaladāyakattheraapadāna ",
  "tha-ap129:1.1": "“Ajjhāyako mantadharo, ",
  "tha-ap129:1.2": "tiṇṇaṁ vedāna pāragū; ",
  "tha-ap129:1.3": "Himavantassāvidūre, ",
  "tha-ap129:1.4": "vasāmi assame ahaṁ. ",
  "tha-ap129:2.1": "Aggihuttañca me atthi, ",
  "tha-ap129:2.2": "puṇḍarīkaphalāni ca; ",
  "tha-ap129:2.3": "Puṭake nikkhipitvāna, ",
  "tha-ap129:2.4": "dumagge laggitaṁ mayā. ",
  "tha-ap129:3.1": "Padumuttaro lokavidū, ",
  "tha-ap129:3.2": "āhutīnaṁ paṭiggaho; ",
  "tha-ap129:3.3": "Mamuddharitukāmo so, ",
  "tha-ap129:3.4": "bhikkhanto mamupāgami. ",
  "tha-ap129:4.1": "Pasannacitto sumano, ",
  "tha-ap129:4.2": "phalaṁ buddhassadāsahaṁ; ",
  "tha-ap129:4.3": "Vittisañjanano mayhaṁ, ",
  "tha-ap129:4.4": "diṭṭhadhammasukhāvaho. ",
  "tha-ap129:5.1": "Suvaṇṇavaṇṇo sambuddho, ",
  "tha-ap129:5.2": "āhutīnaṁ paṭiggaho; ",
  "tha-ap129:5.3": "Antalikkhe ṭhito satthā, ",
  "tha-ap129:5.4": "imaṁ gāthaṁ abhāsatha. ",
  "tha-ap129:6.1": "‘Iminā phaladānena, ",
  "tha-ap129:6.2": "cetanāpaṇidhīhi ca; ",
  "tha-ap129:6.3": "Kappānaṁ satasahassaṁ, ",
  "tha-ap129:6.4": "duggatiṁ nupapajjati’. ",
  "tha-ap129:7.1": "Teneva sukkamūlena, ",
  "tha-ap129:7.2": "anubhotvāna sampadā; ",
  "tha-ap129:7.3": "Pattomhi acalaṁ ṭhānaṁ, ",
  "tha-ap129:7.4": "hitvā jayaparājayaṁ. ",
  "tha-ap129:8.1": "Ito sattasate kappe, ",
  "tha-ap129:8.2": "rājā āsiṁ sumaṅgalo; ",
  "tha-ap129:8.3": "Sattaratanasampanno, ",
  "tha-ap129:8.4": "cakkavattī mahabbalo. ",
  "tha-ap129:9.1": "Paṭisambhidā catasso, ",
  "tha-ap129:9.2": "…pe… ",
  "tha-ap129:9.3": "kataṁ buddhassa sāsanaṁ”. ",
  "tha-ap129:10.1": "Itthaṁ sudaṁ āyasmā phaladāyako thero imā gāthāyo abhāsitthāti. ",
  "tha-ap129:11.1": "Phaladāyakattherassāpadānaṁ sattamaṁ. "
}