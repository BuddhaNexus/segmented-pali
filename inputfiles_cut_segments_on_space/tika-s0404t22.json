{
  "tika-s0404t22:0": "(10) 5. Upālivaggo",
  "tika-s0404t22:1": "1-4. Kāmabhogīsuttādivaṇṇanā",
  "tika-s0404t22:2_0": "91-94. Pañcamassa paṭhamādīni uttānatthāni. Catutthe tapanaṁ santapanaṁ kāyassa khedanaṁ",
  "tika-s0404t22:2_1": "tapo, so etassa atthīti tapassī, taṁ tapassiṁ. Yasmā tathābhūto tapanissito, tapo",
  "tika-s0404t22:2_2": "vā tannissito, tasmā āha “tapanissitaka”nti. Lūkhaṁ pharusaṁ sādhusammatācāravirahato",
  "tika-s0404t22:2_3": "na pasādanīyaṁ ājīvati vattatīti lūkhājīvī, taṁ lūkhājīviṁ. Upakkosatīti uppaṇḍeti,",
  "tika-s0404t22:2_4": "upahasanavasena paribhāsati. Upavadatīti avaññāpubbakaṁ apavadati. Tenāha “hīḷeti vambhetī”ti.",
  "tika-s0404t22:3": "Kāmabhogīsuttādivaṇṇanā niṭṭhitā.",
  "tika-s0404t22:4": "5. Uttiyasuttavaṇṇanā",
  "tika-s0404t22:5_0": "95. Pañcame paccante bhavaṁ paccantimaṁ. Pākārassa thirabhāvaṁ uddhamuddhaṁ pāpetīti",
  "tika-s0404t22:5_1": "uddhāpaṁ, pākāramūlaṁ. Ādi-saddena pākāradvārabandhaparikhādīnaṁ saṅgaho veditabbo.",
  "tika-s0404t22:5_2": "Paṇḍitadovārikaṭṭhāniyaṁ katvā bhagavā attānaṁ dassesīti dassento “ekadvāranti kasmā",
  "tika-s0404t22:5_3": "āhā”ti codanaṁ samuṭṭhāpesi. Yassā paññāya vasena puriso paṇḍitoti vuccati, taṁ paṇḍiccanti",
  "tika-s0404t22:5_4": "āha “paṇḍiccena samannāgato”ti. Taṁtaṁitikattabbatāsu chekabhāvo byattabhāvo veyyattiyaṁ.",
  "tika-s0404t22:5_5": "Medhati sammohaṁ hiṁsati vidhamatīti medhā, sā etassa atthīti medhāvī. Ṭhāne ṭhāne",
  "tika-s0404t22:5_6": "uppatti etissā atthīti ṭhānuppattikā, ṭhānaso uppajjanapaññā. Anupariyāyanti etenāti",
  "tika-s0404t22:5_7": "anupariyāyo, so eva pathoti anupariyāyapatho, parito pākārassa anusaṁyāyanamaggo.",
  "tika-s0404t22:5_8": "Pākārabhāgā sandhātabbā etthāti pākārasandhi, pākārassa phullitappadeso. So pana",
  "tika-s0404t22:5_9": "heṭṭhimantena dvinnampi iṭṭhakānaṁ vigamena evaṁ vuccatīti āha “dvinnaṁ iṭṭhakānaṁ",
  "tika-s0404t22:5_10": "apagataṭṭhāna”nti. Chinnaṭṭhānanti chinnabhinnappadeso, chiddaṭṭhānaṁ vā. Tañhi vivaranti vuccati.",
  "tika-s0404t22:6": "Uttiyasuttavaṇṇanā niṭṭhitā.",
  "tika-s0404t22:7": "6-8. Kokanudasuttādivaṇṇanā",
  "tika-s0404t22:8_0": "96-98. Chaṭṭhe khandhāpi diṭṭhiṭṭhānaṁ ārammaṇaṭṭhena “rūpaṁ attato samanupassatī”tiādivacanato.",
  "tika-s0404t22:8_1": "Avijjāpi diṭṭhiṭṭhānaṁ upanissayādibhāvena pavattanato. Yathāha “assutavā, bhikkhave,",
  "tika-s0404t22:8_2": "puthujjano ariyānaṁ adassāvī ariyadhammassa akovido”tiādi. Phassopi diṭṭhiṭṭhānaṁ.",
  "tika-s0404t22:8_3": "Yathā cāha “tadapi phassapaccayā phussa phussa paṭisaṁvediyantī”ti ca. Saññāpi diṭṭhiṭṭhānaṁ.",
  "tika-s0404t22:8_4": "Vuttañhetaṁ “saññānidānā hi papañcasaṅkhā, pathavito saññatvā”ti ca ādi. Vitakkopi",
  "tika-s0404t22:8_5": "diṭṭhiṭṭhānaṁ. Vuttampi cetaṁ “takkañca diṭṭhīsu pakappayitvā, saccaṁ musāti dvayadhammamāhū”ti,",
  "tika-s0404t22:8_6": "“takkī hoti vīmaṁsī”ti ca ādi. Ayonisomanasikāropi diṭṭhiṭṭhānaṁ. Tenāha bhagavā",
  "tika-s0404t22:8_7": "– “tassevaṁ ayoniso manasikaroto channaṁ diṭṭhīnaṁ aññatarā diṭṭhi uppajjati, atthi",
  "tika-s0404t22:8_8": "me attāti tassa saccato thetato diṭṭhi uppajjatī”tiādi.",
  "tika-s0404t22:9_0": "Yā diṭṭhīti idāni vuccamānānaṁ aṭṭhārasannaṁ padānaṁ sādhāraṇaṁ mūlapadaṁ. Diṭṭhiyeva",
  "tika-s0404t22:9_1": "diṭṭhigataṁ gūthagataṁ viya, diṭṭhīsu vā gataṁ idaṁ dassanaṁ dvāsaṭṭhidiṭṭhīsu antogadhattātipi",
  "tika-s0404t22:9_2": "diṭṭhigataṁ, diṭṭhiyā vā gataṁ diṭṭhigataṁ. Idañhi “atthi me attā”tiādi diṭṭhiyā",
  "tika-s0404t22:9_3": "gamanamattameva, natthettha attā vā nicco vā kocīti vuttaṁ hoti. Sā cāyaṁ diṭṭhi",
  "tika-s0404t22:9_4": "dunniggamanaṭṭhena gahanaṁ. Duratikkamaṭṭhena sappaṭibhayaṭṭhena ca kantāro dubbhikkhakantāravāḷakantārādayo",
  "tika-s0404t22:9_5": "viya. Sammādiṭṭhiyā vinivijjhanaṭṭhena, vilomanaṭṭhena vā visūkaṁ. Kadāci sassatassa,",
  "tika-s0404t22:9_6": "kadāci ucchedassa vā gahaṇato virūpaṁ phanditanti vipphanditaṁ. Bandhanaṭṭhena saṁyojanaṁ.",
  "tika-s0404t22:9_7": "Diṭṭhiyeva anto tudanaṭṭhena dunnīharaṇīyaṭṭhena ca sallanti diṭṭhisallaṁ. Diṭṭhiyeva",
  "tika-s0404t22:9_8": "pīḷākaraṇaṭṭhena sambādhoti diṭṭhisambādho. Diṭṭhiyeva mokkhāvaraṇaṭṭhena palibodhoti",
  "tika-s0404t22:9_9": "diṭṭhipalibodho. Diṭṭhiyeva dummocanīyaṭṭhena bandhananti diṭṭhibandhanaṁ. Diṭṭhiyeva",
  "tika-s0404t22:9_10": "duruttaraṇaṭṭhena papātoti diṭṭhipapāto. Diṭṭhiyeva thāmagataṭṭhena anusayoti diṭṭhānusayo.",
  "tika-s0404t22:9_11": "Diṭṭhiyeva attānaṁ santāpetīti diṭṭhisantāpo. Diṭṭhiyeva attānaṁ anudahatīti diṭṭhipariḷāho.",
  "tika-s0404t22:9_12": "Diṭṭhiyeva kilesakāyaṁ ganthetīti diṭṭhigantho. Diṭṭhiyeva bhusaṁ ādiyatīti diṭṭhupādānaṁ.",
  "tika-s0404t22:9_13": "Diṭṭhiyeva “sacca”ntiādivasena abhinivisatīti diṭṭhābhiniveso. Diṭṭhiyeva “idaṁ para”nti",
  "tika-s0404t22:9_14": "āmasati, parato vā āmasatīti diṭṭhiparāmāso, samuṭṭhāti etenāti samuṭṭhānaṁ, kāraṇaṁ.",
  "tika-s0404t22:9_15": "Samuṭṭhānassa bhāvo samuṭṭhānaṭṭho, tena samuṭṭhānaṭṭhena, kāraṇabhāvenāti attho.",
  "tika-s0404t22:9_16": "Sattamaṭṭhamesu natthi vattabbaṁ.",
  "tika-s0404t22:10": "Kokanudasuttādivaṇṇanā niṭṭhitā.",
  "tika-s0404t22:11": "9-10. Upālisuttādivaṇṇanā",
  "tika-s0404t22:12_0": "99-100. Navame ajjhogāhetvā adhippetamatthaṁ sambhavituṁ sādhetuṁ dukkhāni durabhisambhavāni.",
  "tika-s0404t22:12_1": "Aṭṭhakathāyaṁ pana tattha nivāsoyeva dukkhoti dassetuṁ “sambhavituṁ dukkhāni dussahānī”ti",
  "tika-s0404t22:12_2": "vuttaṁ. Araññavanapatthānīti araññalakkhaṇappattāni vanasaṇḍāni. Vanapatthasaddo",
  "tika-s0404t22:12_3": "hi saṇḍabhūte rukkhasamūhepi vattatīti araññaggahaṇaṁ. Pavivekanti pakārato, pakārehi",
  "tika-s0404t22:12_4": "vā vivecanaṁ, rūpādiputhuttārammaṇe pakārato gamanādiiriyāpathappakārehi attano kāyassa",
  "tika-s0404t22:12_5": "vivecanaṁ, gacchatopi tiṭṭhatopi nisajjatopi nipajjatopi ekasseva pavatti. Teneva",
  "tika-s0404t22:12_6": "hi vivecetabbānaṁ vivecanākārassa ca bhedato bahuvidhattā te ekattena gahetvā “paviveka”nti",
  "tika-s0404t22:12_7": "ekavacanena vuttaṁ. Dukkaraṁ pavivekanti vā pavivekaṁ kattuṁ na sukhanti attho. Ekībhāveti",
  "tika-s0404t22:12_8": "ekattabhāve. Dvayaṁdvayārāmoti dvinnaṁ dvinnaṁ bhāvābhirato. Haranti viyāti saṁharanti",
  "tika-s0404t22:12_9": "viya vighātuppādanena. Tenāha “ghasanti viyā”ti. Bhayasantāsuppādanena khādituṁ āgatā",
  "tika-s0404t22:12_10": "yakkharakkhasapisācādayo viyāti adhippāyo. Īdisassāti aladdhasamādhino. Tiṇapaṇṇamigādisaddehīti",
  "tika-s0404t22:12_11": "vāteritānaṁ tiṇapaṇṇādīnaṁ migapakkhiādīnañca bhīsanakehi bheravehi saddehi. Vividhehi",
  "tika-s0404t22:12_12": "ca aññehi khāṇuādīhi yakkhādiākārehi upaṭṭhitehi bhīsanakehi. Ghaṭena kīḷā ghaṭikāti",
  "tika-s0404t22:12_13": "eke. Dasamaṁ uttānameva.",
  "tika-s0404t22:13": "Upālisuttādivaṇṇanā niṭṭhitā.",
  "tika-s0404t22:14": "Upālivaggavaṇṇanā niṭṭhitā.",
  "tika-s0404t22:15": "Dutiyapaṇṇāsakaṁ niṭṭhitaṁ.",
  "tika-s0404t22:16": "3. Tatiyapaṇṇāsakaṁ"
}