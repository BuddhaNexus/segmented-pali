{
  "tika-vin05t10:0": "10. Bhaṇḍapaṭisāmanavinicchayakathā",
  "tika-vin05t10:1_0": "53.Bhaṇḍassapaṭisāmananti paresaṁ bhaṇḍassa gopanaṁ. Paresañhi kappiyavatthu vā hotu",
  "tika-vin05t10:1_1": "akappiyavatthu vā, antamaso mātu kaṇṇapiḷandhanaṁ kālapaṇṇampi gihisantakaṁ bhaṇḍāgārikasīsena",
  "tika-vin05t10:1_2": "paṭisāmentassa pācittiyaṁ. Sace pana mātāpitūnaṁ santakaṁ avassaṁ paṭisāmetabbaṁ",
  "tika-vin05t10:1_3": "kappiyabhaṇḍaṁ hoti, attano atthāya gahetvā paṭisāmetabbaṁ. “Idaṁ paṭisāmetvā dehī”ti",
  "tika-vin05t10:1_4": "pana vutte “na vaṭṭatī”ti paṭikkhipitabbaṁ. Sace “paṭisāmehī”ti pātetvā gacchanti,",
  "tika-vin05t10:1_5": "palibodho nāma hoti, paṭisāmetuṁ vaṭṭati. Vihāre kammaṁ karontā vaḍḍhakīādayo vā",
  "tika-vin05t10:1_6": "rājavallabhā vā “attano upakaraṇabhaṇḍaṁ vā sayanabhaṇḍaṁ vā paṭisāmetvā dethā”ti",
  "tika-vin05t10:1_7": "vadanti, chandenapi bhayenapi na kātabbameva, guttaṭṭhānaṁ pana dassetuṁ vaṭṭati,",
  "tika-vin05t10:1_8": "balakkārena pātetvā gatesu ca paṭisāmetuṁ.",
  "tika-vin05t10:2_0": "Sace attano hatthe paṭisāmanatthāya ṭhapitaṁ bhaṇḍaṁ sāmikena “dehi me bhaṇḍa”nti",
  "tika-vin05t10:2_1": "yācito adātukāmo “nāhaṁ gaṇhāmī”ti bhaṇati, sampajānamusāvādepi adinnādānassa payogattā",
  "tika-vin05t10:2_2": "dukkaṭaṁ. “Kiṁ tumhe bhaṇatha, nevidaṁ mayhaṁ anurūpaṁ, na tumhāka”ntiādīni vadantassapi",
  "tika-vin05t10:2_3": "dukkaṭameva. “Raho mayā etassa hatthe ṭhapitaṁ, na añño koci jānāti, dassati nu kho",
  "tika-vin05t10:2_4": "me, no”ti sāmiko vimatiṁ uppādeti, bhikkhussa thullaccayaṁ. Tassa pharusādibhāvaṁ",
  "tika-vin05t10:2_5": "disvā sāmiko “na mayhaṁ dassatī”ti dhuraṁ nikkhipati, tatra sacāyaṁ bhikkhu “kilametvā",
  "tika-vin05t10:2_6": "naṁ dassāmī”ti dāne saussāho, rakkhati tāva. Sacepi so dāne nirussāho, bhaṇḍasāmiko",
  "tika-vin05t10:2_7": "pana gahaṇe saussāho, rakkhatiyeva. Yadi pana tasmiṁ dāne nirussāho bhaṇḍasāmiko",
  "tika-vin05t10:2_8": "“na mayhaṁ dassatī”ti dhuraṁ nikkhipati, evaṁ ubhinnaṁ dhuranikkhepena bhikkhuno",
  "tika-vin05t10:2_9": "pārājikaṁ. Yadipi mukhena “dassāmī”ti vadati, cittena pana adātukāmo, evampi sāmikassa",
  "tika-vin05t10:2_10": "dhuranikkhepe pārājikaṁ. Taṁ pana saṅgopanatthāya attano hatthe parehi ṭhapitaṁ bhaṇḍaṁ",
  "tika-vin05t10:2_11": "aguttadesato ṭhānā cāvetvā guttaṭṭhāne ṭhapanatthāya harato anāpatti. Theyyacittenapi",
  "tika-vin05t10:2_12": "ṭhānā cāventassa avahāro natthi. Kasmā? Attano hatthe nikkhittattā, bhaṇḍadeyyaṁ",
  "tika-vin05t10:2_13": "pana hoti. Theyyacittena paribhuñjatopi eseva nayo.",
  "tika-vin05t10:3_0": "54. Pañcannaṁ sahadhammikānaṁ santakaṁ pana yaṁ kiñci parikkhāraṁ paṭisāmetuṁ vaṭṭati.",
  "tika-vin05t10:3_1": "Sace āgantuko bhikkhu āvāsikānaṁ cīvarakammaṁ karontānaṁ samīpe pattacīvaraṁ ṭhapetvā",
  "tika-vin05t10:3_2": "“ete saṅgopessantī”ti maññamāno nahāyituṁ vā aññatra vā gacchati, sace taṁ āvāsikā",
  "tika-vin05t10:3_3": "saṅgopenti, iccetaṁ kusalaṁ. No ce, naṭṭhe gīvā na hoti. Sacepi so “idaṁ, bhante,",
  "tika-vin05t10:3_4": "ṭhapethā”ti vatvā gacchati, itare ca kiccapasutattā na jānanti, eseva nayo. Athāpi",
  "tika-vin05t10:3_5": "te “idaṁ, bhante, ṭhapethā”ti vuttā “mayaṁ byāvaṭā”ti paṭikkhipanti, itaro ca “avassaṁ",
  "tika-vin05t10:3_6": "ṭhapessantī”ti anādiyitvā gacchati, eseva nayo. Sace pana te tena yācitā vā ayācitā",
  "tika-vin05t10:3_7": "vā “mayaṁ ṭhapessāma, tvaṁ gacchā”ti vadanti, taṁ saṅgopitabbaṁ. No ce saṅgopenti,",
  "tika-vin05t10:3_8": "naṭṭhe gīvā. Kasmā? Sampaṭicchitattā.",
  "tika-vin05t10:4_0": "Yo bhikkhu bhaṇḍāgāriko hutvā paccūsasamaye eva bhikkhūnaṁ pattacīvarāni heṭṭhāpāsādaṁ",
  "tika-vin05t10:4_1": "oropetvā dvāraṁ apidahitvā tesampi anārocetvāva dūre bhikkhācāraṁ gacchati, tāni",
  "tika-vin05t10:4_2": "ce corā haranti, tasseva gīvā. Yo pana bhikkhu bhikkhūhi “oropetha, bhante, pattacīvarāni,",
  "tika-vin05t10:4_3": "kālo salākaggahaṇassā”ti vutto “samāgatātthā”ti pucchitvā “āma samāgatāmhā”ti vutte",
  "tika-vin05t10:4_4": "pattacīvarāni nīharitvā nikkhipitvā bhaṇḍāgāradvāraṁ bandhitvā “tumhe pattacīvarāni",
  "tika-vin05t10:4_5": "gahetvā heṭṭhāpāsādadvāraṁ paṭijaggitvā gaccheyyāthā”ti vatvā gacchati. Tatra ceko",
  "tika-vin05t10:4_6": "alasajātiko bhikkhu bhikkhūsu gatesu pacchā akkhīni puñchanto uṭṭhahitvā udakaṭṭhānaṁ",
  "tika-vin05t10:4_7": "mukhadhovanatthaṁ gacchati, taṁ khaṇaṁ disvā corā tassa pattacīvaraṁ haranti, suhaṭaṁ,",
  "tika-vin05t10:4_8": "bhaṇḍāgārikassa gīvā na hoti.",
  "tika-vin05t10:5_0": "Sacepi koci bhaṇḍāgārikassa anārocetvāva bhaṇḍāgāre attano parikkhāraṁ ṭhapeti, tasmimpi",
  "tika-vin05t10:5_1": "naṭṭhe bhaṇḍāgārikassa gīvā na hoti. Sace pana bhaṇḍāgāriko taṁ disvā “aṭṭhāne ṭhapita”nti",
  "tika-vin05t10:5_2": "gahetvā ṭhapeti, naṭṭhe tasseva gīvā. Sacepi ṭhapitabhikkhunā “mayā, bhante, īdiso",
  "tika-vin05t10:5_3": "nāma parikkhāro ṭhapito, upadhāreyyāthā”ti vutto “sādhū”ti sampaṭicchati, dunnikkhittaṁ",
  "tika-vin05t10:5_4": "vā maññamāno aññasmiṁ ṭhāne ṭhapeti, naṭṭhe tasseva gīvā. “Nāhaṁ jānāmī”ti paṭikkhipantassa",
  "tika-vin05t10:5_5": "pana natthi gīvā. Yopi tassa passantasseva ṭhapeti, bhaṇḍāgārikañca na sampaṭicchāpeti,",
  "tika-vin05t10:5_6": "naṭṭhaṁ sunaṭṭhameva. Sace pana naṁ bhaṇḍāgāriko aññatra ṭhapeti, naṭṭhe gīvā. Sace",
  "tika-vin05t10:5_7": "bhaṇḍāgāraṁ suguttaṁ, sabbo saṅghassa cetiyassa ca parikkhāro tattheva ṭhapīyati,",
  "tika-vin05t10:5_8": "bhaṇḍāgāriko ca bālo abyatto dvāraṁ vivaritvā dhammakathaṁ vā sotuṁ aññaṁ vā kiñci",
  "tika-vin05t10:5_9": "kātuṁ katthaci gacchati, taṁ khaṇaṁ disvā yattakaṁ corā haranti, sabbaṁ tassa gīvā.",
  "tika-vin05t10:5_10": "Bhaṇḍāgārato nikkhamitvā bahi caṅkamantassa vā dvāraṁ vivaritvā sarīraṁ utuṁ gāhāpentassa",
  "tika-vin05t10:5_11": "vā tattheva samaṇadhammānuyogena nisinnassa vā tattheva nisīditvā kenaci kammena",
  "tika-vin05t10:5_12": "byāvaṭassa vā uccārapassāvapīḷitassapi sato tattheva upacāre vijjamāne bahi gacchato",
  "tika-vin05t10:5_13": "vā aññena vā kenaci ākārena pamattassa sato dvāraṁ vivaritvā vā vivaṭameva pavisitvā",
  "tika-vin05t10:5_14": "vā sandhiṁ chinditvā vā yattakaṁ tassa pamādapaccayā corā haranti, sabbaṁ tasseva",
  "tika-vin05t10:5_15": "gīvā. “Uṇhasamaye pana vātapānaṁ vivaritvā nipajjituṁ vaṭṭatī”ti vadanti. Uccārapīḷitassa",
  "tika-vin05t10:5_16": "pana tasmiṁ upacāre asati aññattha gacchantassa gilānapakkhe ṭhitattā avisayo, tasmā gīvā na hoti.",
  "tika-vin05t10:6_0": "55. Yo pana anto uṇhapīḷito dvāraṁ suguttaṁ katvā bahi nikkhamati, corā taṁ gahetvā",
  "tika-vin05t10:6_1": "“dvāraṁ vivarā”ti vadanti, yāvatatiyaṁ na vivaritabbaṁ. Yadi pana te corā “sace na",
  "tika-vin05t10:6_2": "vivarasi, tañca māressāma, dvārañca bhinditvā parikkhāraṁ harissāmā”ti pharasuādīni",
  "tika-vin05t10:6_3": "ukkhipanti, “mayi ca mate saṅghassa ca senāsane vinaṭṭhe guṇo natthī”ti vivarituṁ",
  "tika-vin05t10:6_4": "vaṭṭati. Idhāpi “avisayattā gīvā natthī”ti vadanti. Sace koci āgantuko kuñcikaṁ vā",
  "tika-vin05t10:6_5": "deti, dvāraṁ vā vivarati, yattakaṁ corā haranti, sabbaṁ tassa gīvā. Saṅghena bhaṇḍāgāraṁ",
  "tika-vin05t10:6_6": "guttatthāya sūciyantakañca kuñcikamuddikā ca yojetvā dinnā hoti, bhaṇḍāgāriko ghaṭikamattaṁ",
  "tika-vin05t10:6_7": "datvā nipajjati, corā vivaritvā parikkhāraṁ haranti, tasseva gīvā. Sūciyantakañca",
  "tika-vin05t10:6_8": "kuñcikamuddikañca yojetvā nipannaṁ panetaṁ sace corā āgantvā “dvāraṁ vivarāhī”ti",
  "tika-vin05t10:6_9": "vadanti, tattha purimanayeneva paṭipajjitabbaṁ. Evaṁ suguttaṁ katvā nipanne pana",
  "tika-vin05t10:6_10": "sace bhittiṁ vā chadanaṁ vā bhinditvā umaṅgena vā pavisitvā haranti, na tassa gīvā.",
  "tika-vin05t10:7_0": "Sace bhaṇḍāgāre aññepi therā vasanti, vivaṭe dvāre attano attano parikkhāraṁ gahetvā",
  "tika-vin05t10:7_1": "gacchanti, bhaṇḍāgāriko tesu gatesu dvāraṁ na jaggati, sace tattha kiñci avaharīyati,",
  "tika-vin05t10:7_2": "bhaṇḍāgārikassa issaravatāya bhaṇḍāgārikasseva gīvā, therehi pana sahāyehi bhavitabbaṁ.",
  "tika-vin05t10:7_3": "Ayañhi sāmīci. Yadi bhaṇḍāgāriko “tumhe bahi ṭhatvā tumhākaṁ parikkhāraṁ gaṇhatha,",
  "tika-vin05t10:7_4": "mā pavisitthā”ti vadati, tesañca eko lolamahāthero sāmaṇerehi ceva upaṭṭhākehi ca",
  "tika-vin05t10:7_5": "saddhiṁ bhaṇḍāgāraṁ pavisitvā nisīdati ceva nipajjati ca, yattakaṁ bhaṇḍaṁ nassati,",
  "tika-vin05t10:7_6": "sabbaṁ tassa gīvā, bhaṇḍāgārikena pana avasesatherehi ca sahāyehi bhavitabbaṁ. Atha",
  "tika-vin05t10:7_7": "bhaṇḍāgārikova lolasāmaṇere ca upaṭṭhāke ca gahetvā bhaṇḍāgāre nisīdati ceva nipajjati",
  "tika-vin05t10:7_8": "ca, yattakaṁ nassati, sabbaṁ tasseva gīvā. Tasmā bhaṇḍāgārikeneva tattha vasitabbaṁ,",
  "tika-vin05t10:7_9": "avasesehi appeva rukkhamūle vasitabbaṁ, na ca bhaṇḍāgāreti.",
  "tika-vin05t10:8_0": "56. Ye pana attano attano sabhāgabhikkhūnaṁ vasanagabbhesu parikkhāraṁ ṭhapenti,",
  "tika-vin05t10:8_1": "parikkhāre naṭṭhe yehi ṭhapito, tesaṁyeva gīvā, itarehi pana sahāyehi bhavitabbaṁ.",
  "tika-vin05t10:8_2": "Yadi pana saṅgho bhaṇḍāgārikassa vihāreyeva yāgubhattaṁ dāpeti, so ca bhikkhācāratthāya",
  "tika-vin05t10:8_3": "gāmaṁ gacchati, naṭṭhaṁ tasseva gīvā. Bhikkhācāraṁ pavisantehi atirekacīvaraṁ rakkhaṇatthāya",
  "tika-vin05t10:8_4": "ṭhapitavihāravārikassapi yāgubhattaṁ vā nivāpaṁ vā labhamānasseva bhikkhācāraṁ gacchato",
  "tika-vin05t10:8_5": "yaṁ tattha nassati, sabbaṁ gīvā. Na kevalañca ettakameva, bhaṇḍāgārikassa viya yaṁ",
  "tika-vin05t10:8_6": "tassa pamādapaccayā nassati, sabbaṁ gīvā.",
  "tika-vin05t10:9_0": "Sace vihāro mahā hoti, aññaṁ padesaṁ rakkhituṁ gacchantassa aññasmiṁ padese nikkhittaṁ",
  "tika-vin05t10:9_1": "haranti, avisayattā gīvā na hoti. Īdise pana vihāre vemajjhe sabbesaṁ osaraṇaṭṭhāne",
  "tika-vin05t10:9_2": "parikkhāre ṭhapetvā nisīditabbaṁ, vihāravārikā vā dve tayo ṭhapetabbā. Sace tesampi",
  "tika-vin05t10:9_3": "appamattānaṁ ito cito ca rakkhataṁyeva kiñci nassati, gīvā na hoti. Vihāravārike",
  "tika-vin05t10:9_4": "bandhitvā haritabhaṇḍampi corānaṁ paṭipathaṁ gatesu aññena maggena haritabhaṇḍampi",
  "tika-vin05t10:9_5": "na tesaṁ gīvā. Sace vihāravārikānaṁ vihāre dātabbaṁ yāgubhattaṁ vā nivāpo vā na hoti,",
  "tika-vin05t10:9_6": "tehi pattabbalābhato atirekā dve tisso yāgusalākā tesaṁ pahonakabhattasalākā ca ṭhapetuṁ",
  "tika-vin05t10:9_7": "vaṭṭati, nibaddhaṁ katvā pana na ṭhapetabbā. Manussā hi vippaṭisārino honti “vihāravārikāyeva",
  "tika-vin05t10:9_8": "amhākaṁ bhattaṁ bhuñjantī”ti, tasmā parivattetvā parivattetvā ṭhapetabbā. Sace tesaṁ",
  "tika-vin05t10:9_9": "sabhāgā salākabhattādīni āharitvā denti, iccetaṁ kusalaṁ. No ce denti, vāraṁ gāhāpetvā",
  "tika-vin05t10:9_10": "nīharāpetabbāni. Sace vihāravāriko dve tisso yāgusalākā ca cattāri pañca salākabhattāni",
  "tika-vin05t10:9_11": "ca labhamāno bhikkhācāraṁ gacchati, bhaṇḍāgārikassa viya sabbaṁ naṭṭhaṁ gīvā hoti.",
  "tika-vin05t10:9_12": "Sace saṅghassa vihārapālānaṁ dātabbaṁ bhattaṁ vā nivāpo vā natthi, bhikkhū vihāravāraṁ",
  "tika-vin05t10:9_13": "gahetvā attano attano nissitake vihāraṁ jaggāpenti, sampattavāraṁ aggahetuṁ na labhati.",
  "tika-vin05t10:9_14": "Yathā aññe bhikkhū karonti, tatheva kātabbaṁ. Bhikkhūhi pana asahāyassa vā adutiyassa",
  "tika-vin05t10:9_15": "vā yassa sabhāgo bhikkhu bhattaṁ ānetvā dātā natthi, evarūpassa vāro na pāpetabbo.",
  "tika-vin05t10:10_0": "Yampi pākavaṭṭatthāya vihāre ṭhapenti, taṁ gahetvā upajīvantena ṭhātabbaṁ. Yo taṁ",
  "tika-vin05t10:10_1": "na upajīvati, so vāraṁ na gāhāpetabbo. Phalāphalatthāyapi vihāre bhikkhuṁ ṭhapenti,",
  "tika-vin05t10:10_2": "jaggitvā gopetvā phalavārena bhājetvā khādanti. Yo tāni khādati, tena ṭhātabbaṁ,",
  "tika-vin05t10:10_3": "anupajīvanto na gāhāpetabbo. Senāsanamañcapīṭhapaccattharaṇarakkhaṇatthāyapi ṭhapenti,",
  "tika-vin05t10:10_4": "āvāse vasantena ṭhātabbaṁ, abbhokāsiko pana rukkhamūliko vā na gāhāpetabbo. Eko navako",
  "tika-vin05t10:10_5": "hoti, bahussuto pana bahūnaṁ dhammaṁ vāceti, paripucchaṁ deti, pāḷiṁ vaṇṇeti, dhammakathaṁ",
  "tika-vin05t10:10_6": "katheti, saṅghassa bhāraṁ nittharati, ayaṁ lābhaṁ paribhuñjantopi āvāse vasantopi",
  "tika-vin05t10:10_7": "vāraṁ na gāhāpetabbo. “Purisaviseso nāma ñātabbo”ti vadanti. Uposathāgārapaṭimāgharajagganakassa",
  "tika-vin05t10:10_8": "pana diguṇaṁ yāgubhattaṁ, devasikaṁ taṇḍulanāḷi, saṁvacchare ticīvaraṁ dasavīsagghanakaṁ",
  "tika-vin05t10:10_9": "kappiyabhaṇḍañca dātabbaṁ. Sace pana tassa taṁ labhamānasseva pamādena tattha kiñci",
  "tika-vin05t10:10_10": "nassati, sabbaṁ gīvā. Bandhitvā balakkārena acchinnaṁ, na gīvā. Tattha cetiyassa",
  "tika-vin05t10:10_11": "vā saṅghassa vā santakena cetiyassa santakaṁ rakkhāpetuṁ vaṭṭati, cetiyassa santakena",
  "tika-vin05t10:10_12": "saṅghassa santakaṁ rakkhāpetuṁ na vaṭṭati. Yaṁ pana cetiyassa santakena saddhiṁ saṅghassa",
  "tika-vin05t10:10_13": "santakaṁ ṭhapitaṁ hoti, taṁ cetiyasantake rakkhāpite rakkhitameva hotīti evaṁ vaṭṭati.",
  "tika-vin05t10:10_14": "Pakkhavārena uposathāgārādīni rakkhatopi pamādavasena naṭṭhaṁ gīvāyevāti.",
  "tika-vin05t10:11": "Iti pāḷimuttakavinayavinicchayasaṅgahe",
  "tika-vin05t10:12": "Bhaṇḍapaṭisāmanavinicchayakathā samattā."
}