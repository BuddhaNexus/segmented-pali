{
  "atk-s0103a10:0": "11. Dasuttarasuttavaṇṇanā",
  "atk-s0103a10:1_0": "350.Evaṁme sutanti dasuttarasuttaṁ. Tatrāyaṁ apubbapadavaṇṇanā – āvuso bhikkhaveti",
  "atk-s0103a10:1_1": "sāvakānaṁ ālapanametaṁ. Buddhā hi parisaṁ āmantayamānā ‘bhikkhave’ti vadanti. Sāvakā",
  "atk-s0103a10:1_2": "satthāraṁ uccaṭṭhāne ṭhapessāmāti satthu ālapanena anālapitvā āvusoti ālapanti. Te",
  "atk-s0103a10:1_3": "bhikkhūti te dhammasenāpatiṁ parivāretvā nisinnā bhikkhū. Ke pana te bhikkhūti? Anibaddhavāsā",
  "atk-s0103a10:1_4": "disāgamanīyā bhikkhū. Buddhakāle dve vāre bhikkhū sannipatanti – upakaṭṭhavassūpanāyikakāle",
  "atk-s0103a10:1_5": "ca pavāraṇakāle ca. Upakaṭṭhavassūpanāyikāya dasapi vīsatipi tiṁsampi cattālīsampi",
  "atk-s0103a10:1_6": "paññāsampi bhikkhū vaggā vaggā kammaṭṭhānatthāya āgacchanti. Bhagavā tehi saddhiṁ",
  "atk-s0103a10:1_7": "sammoditvā kasmā, bhikkhave, upakaṭṭhāya vassūpanāyikāya vicarathāti pucchati. Atha",
  "atk-s0103a10:1_8": "te ‘‘bhagavā kammaṭṭhānatthaṁ āgatamha, kammaṭṭhānaṁ no dethā’’ti yācanti.",
  "atk-s0103a10:2_0": "Satthā tesaṁ cariyavasena rāgacaritassa asubhakammaṭṭhānaṁ deti. Dosacaritassa mettākammaṭṭhānaṁ,",
  "atk-s0103a10:2_1": "mohacaritassa uddeso paripucchā – ‘kālena dhammassavanaṁ, kālena dhammasākacchā,",
  "atk-s0103a10:2_2": "idaṁ tuyhaṁ sappāya’nti ācikkhati. Vitakkacaritassa ānāpānassatikammaṭṭhānaṁ deti.",
  "atk-s0103a10:2_3": "Saddhācaritassa pasādanīyasuttante buddhasubodhiṁ dhammasudhammataṁ saṅghasuppaṭipattiñca",
  "atk-s0103a10:2_4": "pakāseti. Ñāṇacaritassa aniccatādipaṭisaṁyutte gambhīre suttante katheti. Te kammaṭṭhānaṁ",
  "atk-s0103a10:2_5": "gahetvā sace sappāyaṁ hoti, tattheva vasanti. No ce hoti, sappāyaṁ senāsanaṁ pucchitvā",
  "atk-s0103a10:2_6": "gacchanti. Te tattha vasantā temāsikaṁ paṭipadaṁ gahetvā ghaṭetvā vāyamantā sotāpannāpi",
  "atk-s0103a10:2_7": "honti sakadāgāminopi anāgāminopi arahantopi.",
  "atk-s0103a10:3_0": "Tato vutthavassā pavāretvā satthu santikaṁ gantvā ‘‘bhagavā ahaṁ tumhākaṁ santike",
  "atk-s0103a10:3_1": "kammaṭṭhānaṁ gahetvā sotāpattiphalaṁ patto…pe… ahaṁ aggaphalaṁ arahatta’’nti paṭiladdhaguṇaṁ",
  "atk-s0103a10:3_2": "ārocenti. Tattha ime bhikkhū upakaṭṭhāya vassūpanāyikāya āgatā. Evaṁ āgantvā gacchante",
  "atk-s0103a10:3_3": "pana bhikkhū bhagavā aggasāvakānaṁ santikaṁ peseti, yathāha ‘‘apaloketha pana, bhikkhave,",
  "atk-s0103a10:3_4": "sāriputtamoggallāne’’ti. Bhikkhū ca vadanti ‘‘kiṁ nu kho mayaṁ, bhante, apalokema",
  "atk-s0103a10:3_5": "sāriputtamoggallāne’’ti (saṁ. ni. 3.2). Atha ne bhagavā tesaṁ dassane uyyojesi. ‘‘Sevatha,",
  "atk-s0103a10:3_6": "bhikkhave, sāriputtamoggallāne; bhajatha, bhikkhave, sāriputtamoggallāne. Paṇḍitā",
  "atk-s0103a10:3_7": "bhikkhū anuggāhakā sabrahmacārīnaṁ. Seyyathāpi, bhikkhave, janetā evaṁ sāriputto.",
  "atk-s0103a10:3_8": "Seyyathāpi jātassa āpādetā evaṁ moggallāno. Sāriputto, bhikkhave, sotāpattiphale",
  "atk-s0103a10:3_9": "vineti, moggallāno uttamatthe’’ti (ma. ni. 3.371).",
  "atk-s0103a10:4_0": "Tadāpi bhagavā imehi bhikkhūhi saddhiṁ paṭisanthāraṁ katvā tesaṁ bhikkhūnaṁ āsayaṁ",
  "atk-s0103a10:4_1": "upaparikkhanto ‘‘ime bhikkhū sāvakavineyyā’’ti addasa. Sāvakavineyyā nāma ye buddhānampi",
  "atk-s0103a10:4_2": "dhammadesanāya bujjhanti sāvakānampi. Buddhavineyyā pana sāvakā bodhetuṁ na sakkonti.",
  "atk-s0103a10:4_3": "Sāvakavineyyabhāvaṁ pana etesaṁ ñatvā katarassa bhikkhuno desanāya bujjhissantīti",
  "atk-s0103a10:4_4": "olokento sāriputtassāti disvā therassa santikaṁ pesesi. Thero te bhikkhū pucchi ‘‘satthu",
  "atk-s0103a10:4_5": "santikaṁ gatattha āvuso’’ti. ‘‘Āma, gatamha satthārā pana amhe tumhākaṁ santikaṁ",
  "atk-s0103a10:4_6": "pesitā’’ti. Tato thero ‘‘ime bhikkhū mayhaṁ desanāya bujjhissanti, kīdisī nu kho",
  "atk-s0103a10:4_7": "tesaṁ desanā vaṭṭatī’’ti cintento ‘‘ime bhikkhū samaggārāmā, sāmaggirasassa dīpikā",
  "atk-s0103a10:4_8": "nesaṁ desanā vaṭṭatī’’ti sanniṭṭhānaṁ katvā tathārūpaṁ desanaṁ desetukāmo dasuttaraṁ",
  "atk-s0103a10:4_9": "pavakkhāmītiādimāha. Tattha dasadhā mātikaṁ ṭhapetvā vibhattoti dasuttaro, ekakato",
  "atk-s0103a10:4_10": "paṭṭhāya yāva dasakā gatotipi dasuttaro, ekekasmiṁ pabbe dasa dasa pañhā visesitātipi",
  "atk-s0103a10:4_11": "dasuttaro, taṁ dasuttaraṁ. Pavakkhāmīti kathessāmi. Dhammanti suttaṁ. Nibbānapattiyāti",
  "atk-s0103a10:4_12": "nibbānapaṭilābhatthāya. Dukkhassantakiriyāyāti sakalassa vaṭṭadukkhassa pariyantakaraṇatthaṁ.",
  "atk-s0103a10:4_13": "Sabbaganthappamocananti abhijjhākāyaganthādīnaṁ sabbaganthānaṁ pamocanaṁ.",
  "atk-s0103a10:5_0": "Iti thero desanaṁ uccaṁ karonto bhikkhūnaṁ tattha pemaṁ janento evametaṁ uggahetabbaṁ",
  "atk-s0103a10:5_1": "pariyāpuṇitabbaṁ dhāretabbaṁ vācetabbaṁ maññissantīti catūhi padehi vaṇṇaṁ kathesi,",
  "atk-s0103a10:5_2": "‘‘ekāyano ayaṁ, bhikkhave, maggo’’tiādinā nayena tesaṁ tesaṁ suttānaṁ bhagavā viya.",
  "atk-s0103a10:6": "Ekadhammavaṇṇanā",
  "atk-s0103a10:7": "351. (Ka) tattha bahukāroti bahūpakāro.",
  "atk-s0103a10:8": "(Kha) bhāvetabboti vaḍḍhetabbo.",
  "atk-s0103a10:9": "(Ga) pariññeyyoti tīhi pariññāhi parijānitabbo.",
  "atk-s0103a10:10": "(Gha) pahātabboti pahānānupassanāya pajahitabbo.",
  "atk-s0103a10:11": "(Ṅa) hānabhāgiyoti apāyagāmiparihānāya saṁvattanako.",
  "atk-s0103a10:12": "(Ca) visesabhāgiyoti visesagāmivisesāya saṁvattanako.",
  "atk-s0103a10:13": "(Cha) duppaṭivijjhoti duppaccakkhakaro.",
  "atk-s0103a10:14": "(Ja) uppādetabboti nipphādetabbo.",
  "atk-s0103a10:15": "(Jha) abhiññeyyoti ñātapariññāya abhijānitabbo.",
  "atk-s0103a10:16": "(Ña) sacchikātabboti paccakkhaṁ kātabbo.",
  "atk-s0103a10:17_0": "Evaṁ sabbattha mātikāsu attho veditabbo. Iti āyasmā sāriputto yathā nāma dakkho veḷukāro",
  "atk-s0103a10:17_1": "sammukhībhūtaṁ veḷuṁ chetvā niggaṇṭhiṁ katvā dasadhā khaṇḍe katvā ekamekaṁ khaṇḍaṁ",
  "atk-s0103a10:17_2": "hīraṁ hīraṁ karonto phāleti, evameva tesaṁ bhikkhūnaṁ sappāyaṁ desanaṁ upaparikkhitvā",
  "atk-s0103a10:17_3": "dasadhā mātikaṁ ṭhapetvā ekekakoṭṭhāse ekekapadaṁ vibhajanto ‘‘katamo eko dhammo",
  "atk-s0103a10:17_4": "bahukāro, appamādo kusalesu dhammesūti’’tiādinā nayena desanaṁ vitthāretuṁ āraddho.",
  "atk-s0103a10:18_0": "Tattha appamādo kusalesu dhammesūti sabbatthakaṁ upakārakaṁ appamādaṁ kathesi. Ayañhi",
  "atk-s0103a10:18_1": "appamādo nāma sīlapūraṇe, indriyasaṁvare, bhojane mattaññutāya, jāgariyānuyoge, sattasu",
  "atk-s0103a10:18_2": "saddhammesu, vipassanāgabbhaṁ gaṇhāpane, atthapaṭisambhidādīsu, sīlakkhandhādipañcadhammakkhandhesu,",
  "atk-s0103a10:18_3": "ṭhānāṭṭhānesu, mahāvihārasamāpattiyaṁ, ariyasaccesu, satipaṭṭhānādīsu, bodhipakkhiyesu,",
  "atk-s0103a10:18_4": "vipassanāñāṇādīsu aṭṭhasu vijjāsūti sabbesu anavajjaṭṭhena kusalesu dhammesu bahūpakāro.",
  "atk-s0103a10:19_0": "Teneva naṁ bhagavā ‘‘yāvatā, bhikkhave, sattā apadā vā…pe… tathāgato tesaṁ aggamakkhāyati.",
  "atk-s0103a10:19_1": "Evameva kho, bhikkhave, ye keci kusalā dhammā, sabbete appamādamūlakā appamādasamosaraṇā,",
  "atk-s0103a10:19_2": "appamādo tesaṁ dhammānaṁ aggamakkhāyatī’’tiādinā (saṁ. ni. 5.139) nayena hatthipadādīhi",
  "atk-s0103a10:19_3": "opammehi opamento saṁyuttanikāyeappamādavagge nānappakāraṁ thometi. Taṁ sabbaṁ ekapadeneva",
  "atk-s0103a10:19_4": "saṅgahetvā thero appamādo kusalesu dhammesūti āha. Dhammapade appamādavaggenāpissa",
  "atk-s0103a10:19_5": "bahūpakāratā dīpetabbā. Asokavatthunāpi dīpetabbā –",
  "atk-s0103a10:20_0": "(Ka) asokarājā hi nigrodhasāmaṇerassa ‘‘appamādo amatapada’’nti gāthaṁ sutvā eva",
  "atk-s0103a10:20_1": "‘‘tiṭṭha, tāta, mayhaṁ tayā tepiṭakaṁ buddhavacanaṁ kathita’’nti sāmaṇere pasīditvā",
  "atk-s0103a10:20_2": "caturāsītivihārasahassāni kāresi. Iti thāmasampannena bhikkhunā appamādassa bahūpakāratā",
  "atk-s0103a10:20_3": "tīhi piṭakehi dīpetvā kathetabbā. Yaṁkiñci suttaṁ vā gāthaṁ vā appamādadīpanatthaṁ",
  "atk-s0103a10:20_4": "āharanto ‘‘aṭṭhāne ṭhatvā āharasi, atitthena pakkhando’’ti na vattabbo. Dhammakathikassevettha",
  "atk-s0103a10:20_5": "thāmo ca balañca pamāṇaṁ.",
  "atk-s0103a10:21_0": "(Kha) kāyagatāsatīti ānāpānaṁ catuiriyāpatho satisampajaññaṁ dvattiṁsākāro catudhātuvavatthānaṁ",
  "atk-s0103a10:21_1": "dasa asubhā nava sivathikā cuṇṇikamanasikāro kesādīsu cattāri rūpajjhānānīti ettha",
  "atk-s0103a10:21_2": "uppannasatiyā etaṁ adhivacanaṁ. Sātasahagatāti ṭhapetvā catutthajjhānaṁ aññattha",
  "atk-s0103a10:21_3": "sātasahagatā hoti sukhasampayuttā, taṁ sandhāyetaṁ vuttaṁ.",
  "atk-s0103a10:22": "(Ga) sāsavo upādāniyoti āsavānañceva upādānānañca paccayabhūto. Iti tebhūmakadhammameva niyameti.",
  "atk-s0103a10:23": "(Gha) asmimānoti rūpādīsu asmīti māno.",
  "atk-s0103a10:24": "(Ṅa) ayoniso manasikāroti anicce niccantiādinā nayena pavatto uppathamanasikāro.",
  "atk-s0103a10:25": "(Ca) vipariyāyena yoniso manasikāro veditabbo.",
  "atk-s0103a10:26_0": "(Cha) ānantarikocetosamādhīti aññattha maggānantaraṁ phalaṁ ānantariko cetosamādhi",
  "atk-s0103a10:26_1": "nāma . Idha pana vipassanānantaro maggo vipassanāya vā anantarattā attano vā anantaraṁ",
  "atk-s0103a10:26_2": "phaladāyakattā ānantariko cetosamādhīti adhippeto.",
  "atk-s0103a10:27": "(Ja) akuppaṁ ñāṇanti aññattha phalapaññā akuppañāṇaṁ nāma. Idha paccavekkhaṇapaññā adhippetā.",
  "atk-s0103a10:28": "(Jha) āhāraṭṭhitikāti paccayaṭṭhitikā. Ayaṁ eko dhammoti yena paccayena tiṭṭhanti, ayaṁ eko dhammo ñātapariññāya abhiññeyyo.",
  "atk-s0103a10:29": "(Ña) akuppācetovimuttīti arahattaphalavimutti.",
  "atk-s0103a10:30_0": "Imasmiṁ vāre abhiññāya ñātapariññā kathitā. Pariññāya tīraṇapariññā. Pahātabbasacchikātabbehi",
  "atk-s0103a10:30_1": "pahānapariññā. Duppaṭivijjhoti ettha pana maggo kathito. Sacchikātabboti phalaṁ kathitaṁ,",
  "atk-s0103a10:30_2": "maggo ekasmiṁyeva pade labbhati. Phalaṁ pana anekesupi labbhatiyeva.",
  "atk-s0103a10:31_0": "Bhūtāti sabhāvato vijjamānā. Tacchāti yāthāvā. Tathāti yathā vuttā tathāsabhāvā.",
  "atk-s0103a10:31_1": "Avitathāti yathā vuttā na tathā na honti. Anaññathāti vuttappakārato na aññathā.",
  "atk-s0103a10:31_2": "Sammā tathāgatena abhisambuddhāti tathāgatena bodhipallaṅke nisīditvā hetunā kāraṇena",
  "atk-s0103a10:31_3": "sayameva abhisambuddhā ñātā viditā sacchikatā. Iminā thero ‘‘ime dhammā tathāgatena",
  "atk-s0103a10:31_4": "abhisambuddhā, ahaṁ pana tumhākaṁ rañño lekhavācakasadiso’’ti jinasuttaṁ dassento okappanaṁ janesi.",
  "atk-s0103a10:32": "Ekadhammavaṇṇanā niṭṭhitā.",
  "atk-s0103a10:33": "Dvedhammavaṇṇanā",
  "atk-s0103a10:34": "352. (Ka) ime dve dhammā bahukārāti ime dve satisampajaññā dhammā sīlapūraṇādīsu appamādo viya sabbattha upakārakā hitāvahā.",
  "atk-s0103a10:35": "(Kha) samathoca vipassanā cāti ime dve saṅgītisutte lokiyalokuttarā kathitā. Imasmiṁ dasuttarasutte pubbabhāgā kathitā.",
  "atk-s0103a10:36_0": "(Cha) sattānaṁ saṁkilesāya sattānaṁ visuddhiyāti ayoniso manasikāro hetu ceva paccayo",
  "atk-s0103a10:36_1": "ca sattānaṁ saṁkilesāya, yoniso manasikāro visuddhiyā. Tathā dovacassatā pāpamittatā",
  "atk-s0103a10:36_2": "saṁkilesāya; sovacassatā kalyāṇamittatā visuddhiyā. Tathā tīṇi akusalamūlāni; tīṇi",
  "atk-s0103a10:36_3": "kusalamūlāni. Cattāro yogā cattāro visaṁyogā. Pañca cetokhilā pañcindriyāni. Cha",
  "atk-s0103a10:36_4": "agāravā cha gāravā. Satta asaddhammā satta saddhammā. Aṭṭha kusītavatthūni aṭṭha",
  "atk-s0103a10:36_5": "ārambhavatthūni. Nava āghātavatthūni nava āghātappaṭivinayā. Dasa akusalakammapathā",
  "atk-s0103a10:36_6": "dasa kusalakammapathāti evaṁ pabhedā ime dve dhammā duppaṭivijjhāti veditabbā.",
  "atk-s0103a10:37": "(Jha) saṅkhatā dhātūti paccayehi katā pañcakkhandhā. Asaṅkhatā dhātūti paccayehi akataṁ nibbānaṁ.",
  "atk-s0103a10:38": "(Ña) vijjā ca vimutti cāti ettha vijjāti tisso vijjā. Vimuttīti arahattaphalaṁ.",
  "atk-s0103a10:39": "Imasmiṁ vāre abhiññādīni ekakasadisāneva, uppādetabbapade pana maggo kathito, sacchikātabbapade phalaṁ.",
  "atk-s0103a10:40": "Dvedhammavaṇṇanā niṭṭhitā.",
  "atk-s0103a10:41": "Tayodhammavaṇṇanā",
  "atk-s0103a10:42_0": "353. (Cha) kāmānametaṁ nissaraṇaṁ yadidaṁ nekkhammanti ettha nekkhammanti anāgāmimaggo",
  "atk-s0103a10:42_1": "adhippeto. So hi sabbaso kāmānaṁ nissaraṇaṁ. Rūpānaṁ nissaraṇaṁ yadidaṁ āruppanti",
  "atk-s0103a10:42_2": "ettha āruppepi arahattamaggo. Puna uppattinivāraṇato sabbaso rūpānaṁ nissaraṇaṁ nāma.",
  "atk-s0103a10:42_3": "Nirodho tassanissaraṇanti idha arahattaphalaṁ nirodhoti adhippetaṁ. Arahattaphalena",
  "atk-s0103a10:42_4": "hi nibbāne diṭṭhe puna āyatiṁ sabbasaṅkhārā na hontīti arahattaṁ saṅkhatanirodhassa",
  "atk-s0103a10:42_5": "paccayattā nirodhoti vuttaṁ.",
  "atk-s0103a10:43": "(Ja) atītaṁse ñāṇanti atītaṁsārammaṇaṁ ñāṇaṁ itaresupi eseva nayo.",
  "atk-s0103a10:44": "Imasmimpi vāre abhiññādayo ekakasadisāva. Duppaṭivijjhapade pana maggo kathito, sacchikātabbe phalaṁ.",
  "atk-s0103a10:45": "Tayodhammavaṇṇanā niṭṭhitā.",
  "atk-s0103a10:46": "Cattārodhammavaṇṇanā",
  "atk-s0103a10:47_0": "354. (Ka) cattāri cakkānīti ettha cakkaṁ nāma dārucakkaṁ, ratanacakkaṁ, dhammacakkaṁ,",
  "atk-s0103a10:47_1": "iriyāpathacakkaṁ, sampatticakkanti pañcavidhaṁ. Tattha ‘‘yaṁ panidaṁ samma, rathakāra,",
  "atk-s0103a10:47_2": "cakkaṁ chahi māsehi niṭṭhitaṁ, chārattūnehī’’ti (a. ni. 3.15) idaṁ dārucakkaṁ. ‘‘Pitarā",
  "atk-s0103a10:47_3": "pavattitaṁ cakkaṁ anuppavattetī’’ti (a. ni. 5.132) idaṁ ratanacakkaṁ. ‘‘Pavattitaṁ",
  "atk-s0103a10:47_4": "cakka’’nti (ma. ni. 2.399) idaṁ dhammacakkaṁ. ‘‘Catucakkaṁ navadvāra’’nti (saṁ. ni.",
  "atk-s0103a10:47_5": "1.29) idaṁ iriyāpathacakkaṁ. ‘‘Cattārimāni, bhikkhave, cakkāni, yehi samannāgatānaṁ",
  "atk-s0103a10:47_6": "devamanussānaṁ catucakkaṁ pavattatī’’ti (a. ni. 4.31) idaṁ sampatticakkaṁ. Idhāpi etadeva adhippetaṁ.",
  "atk-s0103a10:48_0": "Patirūpadesavāsoti yattha catasso parisā sandissanti, evarūpe anucchavike dese vāso.",
  "atk-s0103a10:48_1": "Sappurisūpanissayoti buddhādīnaṁ sappurisānaṁ avassayanaṁ sevanaṁ bhajanaṁ. Attasammāpaṇidhīti",
  "atk-s0103a10:48_2": "attano sammā ṭhapanaṁ, sace pana pubbe assaddhādīhi samannāgato hoti, tāni pahāya",
  "atk-s0103a10:48_3": "saddhādīsu patiṭṭhāpanaṁ. Pubbe ca katapuññatāti pubbe upacitakusalatā. Idamevettha",
  "atk-s0103a10:48_4": "pamāṇaṁ. Yena hi ñāṇasampayuttacittena kusalaṁ kataṁ hoti, tadeva kusalaṁ taṁ purisaṁ",
  "atk-s0103a10:48_5": "patirūpadese upaneti, sappurise bhajāpesi . So eva ca puggalo attānaṁ sammā ṭhapeti.",
  "atk-s0103a10:48_6": "Catūsu āhāresu paṭhamo lokiyova. Sesā pana tayo saṅgītisutte lokiyalokuttaramissakā",
  "atk-s0103a10:48_7": "kathitā. Idha pubbabhāge lokiyā.",
  "atk-s0103a10:49": "(Ca) kāmayogavisaṁyogādayo anāgāmimaggādivasena veditabbā.",
  "atk-s0103a10:50_0": "(Cha) hānabhāgiyādīsu paṭhamassa jhānassa lābhī kāmasahagatā saññāmanasikārā samudācaranti",
  "atk-s0103a10:50_1": "hānabhāgiyo samādhi. Tadanudhammatā sati santiṭṭhati ṭhitibhāgiyo samādhi. Vitakkasahagatā",
  "atk-s0103a10:50_2": "saññāmanasikārā samudācaranti visesabhāgiyo samādhi. Nibbidāsahagatā saññāmanasikārā",
  "atk-s0103a10:50_3": "samudācaranti virāgūpasañhito nibbedhabhāgiyo samādhīti iminā nayena sabbasamāpattiyo",
  "atk-s0103a10:50_4": "vitthāretvā attho veditabbo. Visuddhimagge panassa vinicchayakathā kathitāva.",
  "atk-s0103a10:51": "Imasmimpi vāre abhiññādīni ekakasadisāneva. Abhiññāpade panettha maggo kathito. Sacchikātabbapade phalaṁ.",
  "atk-s0103a10:52": "Cattārodhammavaṇṇanā niṭṭhitā.",
  "atk-s0103a10:53": "Pañcadhammavaṇṇanā",
  "atk-s0103a10:54_0": "355. (Kha) pītipharaṇatādīsu pītiṁ pharamānā uppajjatīti dvīsu jhānesu paññā pītipharaṇatā",
  "atk-s0103a10:54_1": "nāma. Sukhaṁ pharamānaṁ uppajjatīti tīsu jhānesu paññā sukhapharaṇatā nāma. Paresaṁ",
  "atk-s0103a10:54_2": "ceto pharamānā uppajjatīti cetopariyapaññā cetopharaṇatā nāma. Ālokapharaṇe uppajjatīti",
  "atk-s0103a10:54_3": "dibbacakkhupaññā ālokapharaṇatā nāma. Paccavekkhaṇañāṇaṁ paccavekkhaṇanimittaṁ nāma.",
  "atk-s0103a10:54_4": "Vuttampi cetaṁ ‘‘dvīsu jhānesu paññā pītipharaṇatā, tīsu jhānesu paññā sukhapharaṇatā.",
  "atk-s0103a10:54_5": "Paracitte paññā cetopharaṇatā, dibbacakkhu ālokapharaṇatā. Tamhā tamhā samādhimhā",
  "atk-s0103a10:54_6": "vuṭṭhitassa paccavekkhaṇañāṇaṁ paccavekkhaṇanimitta’’nti (vibha. 804).",
  "atk-s0103a10:55_0": "Tattha pītipharaṇatā sukhapharaṇatā dve pādā viya. Cetopharaṇatā ālokapharaṇatā dve",
  "atk-s0103a10:55_1": "hatthā viya. Abhiññāpādakajjhānaṁ majjhimakāyo viya . Paccavekkhaṇanimittaṁ sīsaṁ",
  "atk-s0103a10:55_2": "viya. Iti āyasmā sāriputtatthero pañcaṅgikaṁ sammāsamādhiṁ aṅgapaccaṅgasampannaṁ",
  "atk-s0103a10:55_3": "purisaṁ katvā dassesi.",
  "atk-s0103a10:56_0": "(Ja) ayaṁ samādhi paccuppannasukho ce vātiādīsu arahattaphalasamādhi adhippeto. So",
  "atk-s0103a10:56_1": "hi appitappitakkhaṇe sukhattā paccuppannasukho. Purimo purimo pacchimassa pacchimassa",
  "atk-s0103a10:56_2": "samādhisukhassa paccayattā āyatiṁ sukhavipāko.",
  "atk-s0103a10:57_0": "Kilesehi ārakattā ariyo. Kāmāmisavaṭṭāmisalokāmisānaṁ abhāvā nirāmiso. Buddhādīhi",
  "atk-s0103a10:57_1": "mahāpurisehi sevitattā akāpurisasevito. Aṅgasantatāya ārammaṇasantatāya sabbakilesadarathasantatāya",
  "atk-s0103a10:57_2": "ca santo. Atappanīyaṭṭhena paṇīto. Kilesapaṭippassaddhiyā laddhattā kilesapaṭippassaddhibhāvaṁ",
  "atk-s0103a10:57_3": "vā laddhattā paṭippassaddhaladdho. Paṭippassaddhaṁ paṭippassaddhīti hi idaṁ atthato",
  "atk-s0103a10:57_4": "ekaṁ. Paṭippassaddhakilesena vā arahatā laddhattā paṭippassaddhaladdho. Ekodibhāvena",
  "atk-s0103a10:57_5": "adhigatattā ekodibhāvameva vā adhigatattā ekodibhāvādhigato. Appaguṇasāsavasamādhi",
  "atk-s0103a10:57_6": "viya sasaṅkhārena sappayogena cittena paccanīkadhamme niggayha kilese vāretvā anadhigatattā",
  "atk-s0103a10:57_7": "nasasaṅkhāraniggayhavāritagato. Tañca samādhiṁ samāpajjanto tato vā vuṭṭhahanto sativepullapattattā.",
  "atk-s0103a10:57_8": "Satova samāpajjati sato vuṭṭhahati. Yathāparicchinnakālavasena vā sato samāpajjati",
  "atk-s0103a10:57_9": "sato vuṭṭhahati. Tasmā yadettha ‘‘ayaṁ samādhi paccuppannasukho ceva āyatiñca sukhavipāko’’ti",
  "atk-s0103a10:57_10": "evaṁ paccavekkhamānassa paccattaṁyeva aparappaccayaṁ ñāṇaṁ uppajjati, taṁ ekamaṅgaṁ.",
  "atk-s0103a10:57_11": "Esa nayo sesesupi. Evamimehi pañcahi paccavekkhaṇañāṇehi ayaṁ samādhi ‘‘pañcañāṇiko",
  "atk-s0103a10:57_12": "sammāsamādhī’’ti vutto.",
  "atk-s0103a10:58": "Imasmiṁ vāre visesabhāgiyapade maggo kathito. Sacchikātabbapade phalaṁ. Sesaṁ purimasadisameva.",
  "atk-s0103a10:59": "Chadhammavaṇṇanā",
  "atk-s0103a10:60": "356. Chakkesu sabbaṁ uttānatthameva. Duppaṭivijjhapade panettha maggo kathito. Sesaṁ purimasadisaṁ.",
  "atk-s0103a10:61": "Sattadhammavaṇṇanā",
  "atk-s0103a10:62_0": "357. (Ña) sammappaññāyasudiṭṭhā hontīti hetunā nayena vipassanāñāṇena sudiṭṭhā honti.",
  "atk-s0103a10:62_1": "Kāmāti vatthukāmā ca kilesakāmā ca, dvepi sapariḷāhaṭṭhena aṅgārakāsu viya sudiṭṭhā",
  "atk-s0103a10:62_2": "honti. Vivekaninnanti nibbānaninnaṁ. Poṇaṁ pabbhāranti ninnassetaṁ vevacanaṁ. Byantībhūtanti",
  "atk-s0103a10:62_3": "niyatibhūtaṁ. Nittaṇhanti attho. Kuto? Sabbaso āsavaṭṭhānīyehi dhammehi tebhūmakadhammehīti",
  "atk-s0103a10:62_4": "attho. Idha bhāvetabbapade maggo kathito. Sesaṁ purimasadisameva.",
  "atk-s0103a10:63": "Aṭṭhadhammavaṇṇanā",
  "atk-s0103a10:64_0": "358. (Ka) ādibrahmacariyikāya paññāyāti sikkhattayasaṅgahassa maggabrahmacariyassa",
  "atk-s0103a10:64_1": "ādibhūtāya pubbabhāge taruṇasamathavipassanāpaññāya . Aṭṭhaṅgikassa vā maggassa ādibhūtāya",
  "atk-s0103a10:64_2": "sammādiṭṭhipaññāya. Tibbanti balavaṁ. Hirottappanti hirī ca ottappañca. Pemanti gehassitapemaṁ.",
  "atk-s0103a10:64_3": "Gāravoti garucittabhāvo. Garubhāvanīyañhi upanissāya viharato kilesā nuppajjanti",
  "atk-s0103a10:64_4": "ovādānusāsaniṁ labhati. Tasmā taṁ nissāya vihāro paññāpaṭilābhassa paccayo hoti.",
  "atk-s0103a10:65": "(Cha) akkhaṇesu yasmā petā asurānaṁ āvāhanaṁ gacchanti, vivāhanaṁ gacchanti, tasmā pettivisayeneva asurakāyo gahitoti veditabbo.",
  "atk-s0103a10:66_0": "(Ja) appicchassāti ettha paccayaappiccho, adhigamaappiccho, pariyattiappiccho, dhutaṅgaappicchoti",
  "atk-s0103a10:66_1": "cattāro appicchā. Tattha paccayaappiccho bahuṁ dente appaṁ gaṇhāti, appaṁ dente appataraṁ",
  "atk-s0103a10:66_2": "vā gaṇhāti, na vā gaṇhāti, na anavasesagāhī hoti. Adhigamaappiccho majjhantikatthero",
  "atk-s0103a10:66_3": "viya attano adhigamaṁ aññesaṁ jānituṁ na deti. Pariyattiappiccho tepiṭakopi samāno",
  "atk-s0103a10:66_4": "na bahussutabhāvaṁ jānāpetukāmo hoti sāketatissatthero viya. Dhutaṅgaappiccho dhutaṅgapariharaṇabhāvaṁ",
  "atk-s0103a10:66_5": "aññesaṁ jānituṁ na deti dvebhātikattheresu jeṭṭhakatthero viya. Vatthu visuddhimagge",
  "atk-s0103a10:66_6": "kathitaṁ. Ayaṁ dhammoti evaṁ santaguṇanigūhanena ca paccayapaṭiggahaṇe mattaññutāya",
  "atk-s0103a10:66_7": "ca appicchassa puggalassa ayaṁ navalokuttaradhammo sampajjati, no mahicchassa. Evaṁ",
  "atk-s0103a10:66_8": "sabbattha yojetabbaṁ.",
  "atk-s0103a10:67_0": "Santuṭṭhassāti catūsu paccayesu tīhi santosehi santuṭṭhassa. Pavivittassāti kāyacittaupadhivivekehi",
  "atk-s0103a10:67_1": "vivittassa. Tattha kāyaviveko nāma gaṇasaṅgaṇikaṁ vinodetvā aṭṭhaārambhavatthuvasena",
  "atk-s0103a10:67_2": "ekībhāvo. Ekībhāvamattena pana kammaṁ na nipphajjatīti kasiṇaparikammaṁ katvā aṭṭha",
  "atk-s0103a10:67_3": "samāpattiyo nibbatteti, ayaṁ cittaviveko nāma. Samāpattimatteneva kammaṁ na nipphajjatīti",
  "atk-s0103a10:67_4": "jhānaṁ pādakaṁ katvā saṅkhāre sammasitvā saha paṭisambhidāhi arahattaṁ pāpuṇāti,",
  "atk-s0103a10:67_5": "ayaṁ upadhiviveko nāma. Tenāha bhagavā – ‘‘kāyaviveko ca vivekaṭṭhakāyānaṁ nekkhammābhiratānaṁ.",
  "atk-s0103a10:67_6": "Cittaviveko ca parisuddhacittānaṁ paramavodānappattānaṁ. Upadhiviveko ca nirupadhīnaṁ",
  "atk-s0103a10:67_7": "puggalānaṁ visaṅkhāragatāna’’nti (mahāni. 49).",
  "atk-s0103a10:68_0": "Saṅgaṇikārāmassāti gaṇasaṅgaṇikāya ceva kilesasaṅgaṇikāya ca ratassa. Āraddhavīriyassāti",
  "atk-s0103a10:68_1": "kāyikacetasikavīriyavasena āraddhavīriyassa. Upaṭṭhitasatissāti catusatipaṭṭhānavasena",
  "atk-s0103a10:68_2": "upaṭṭhitasatissa. Samāhitassāti ekaggacittassa. Paññavatoti kammassakatapaññāya paññavato.",
  "atk-s0103a10:68_3": "Nippapañcassāti vigatamānataṇhādiṭṭhipapañcassa.",
  "atk-s0103a10:69": "Idha bhāvetabbapade maggo kathito. Sesaṁ purimasadisameva.",
  "atk-s0103a10:70": "Navadhammavaṇṇanā",
  "atk-s0103a10:71_0": "359. (Kha) sīlavisuddhīti visuddhiṁ pāpetuṁ samatthaṁ catupārisuddhisīlaṁ. Pārisuddhipadhāniyaṅganti",
  "atk-s0103a10:71_1": "parisuddhabhāvassa padhānaṅgaṁ. Cittavisuddhīti vipassanāya padaṭṭhānabhūtā aṭṭha",
  "atk-s0103a10:71_2": "paguṇasamāpattiyo. Diṭṭhivisuddhīti sapaccayanāmarūpadassanaṁ. Kaṅkhāvitaraṇavisuddhīti",
  "atk-s0103a10:71_3": "paccayākārañāṇaṁ. Addhattayepi hi paccayavaseneva dhammā pavattantīti passato kaṅkhaṁ",
  "atk-s0103a10:71_4": "vitarati. Maggāmaggañāṇadassanavisuddhīti obhāsādayo na maggo, vīthippaṭipannaṁ udayabbayañāṇaṁ",
  "atk-s0103a10:71_5": "maggoti evaṁ maggāmagge ñāṇaṁ. Paṭipadāñāṇadassanavisuddhīti rathavinīte vuṭṭhānagāminivipassanā",
  "atk-s0103a10:71_6": "kathitā, idha taruṇavipassanā. Ñāṇadassanavisuddhīti rathavinīte maggo kathito, idha",
  "atk-s0103a10:71_7": "vuṭṭhānagāminivipassanā. Etā pana sattapi visuddhiyo vitthārena visuddhimagge kathitā.",
  "atk-s0103a10:71_8": "Paññāti arahattaphalapaññā. Vimuttipi arahattaphalavimuttiyeva.",
  "atk-s0103a10:72_0": "(Cha) dhātunānattaṁ paṭicca uppajjati phassanānattanti cakkhādidhātunānattaṁ paṭicca",
  "atk-s0103a10:72_1": "cakkhusamphassādinānattaṁ uppajjatīti attho. Phassanānattaṁ paṭiccāti cakkhusamphassādinānattaṁ",
  "atk-s0103a10:72_2": "paṭicca . Vedanānānattanti cakkhusamphassajādivedanānānattaṁ. Saññānānattaṁ paṭiccāti",
  "atk-s0103a10:72_3": "kāmasaññādinānattaṁ paṭicca. Saṅkappanānattanti kāmasaṅkappādinānattaṁ. Saṅkappanānattaṁ",
  "atk-s0103a10:72_4": "paṭicca uppajjati chandanānattanti saṅkappanānattatāya rūpe chando sadde chandoti",
  "atk-s0103a10:72_5": "evaṁ chandanānattaṁ uppajjati. Pariḷāhanānattanti chandanānattatāya rūpapariḷāho",
  "atk-s0103a10:72_6": "saddapariḷāhoti evaṁ pariḷāhanānattaṁ uppajjati. Pariyesanānānattanti pariḷāhanānattatāya",
  "atk-s0103a10:72_7": "rūpapariyesanādinānattaṁ uppajjati. Lābhanānattanti pariyesanānānattatāya rūpapaṭilābhādinānattaṁ uppajjati.",
  "atk-s0103a10:73_0": "(Ja) saññāsu maraṇasaññāti maraṇānupassanāñāṇe saññā. Āhārepaṭikūlasaññāti āhāraṁ",
  "atk-s0103a10:73_1": "pariggaṇhantassa uppannasaññā. Sabbalokeanabhiratisaññāti sabbasmiṁ vaṭṭe ukkaṇṭhantassa",
  "atk-s0103a10:73_2": "uppannasaññā. Sesā heṭṭhā kathitā eva. Idha bahukārapade maggo kathito. Sesaṁ purimasadisameva.",
  "atk-s0103a10:74": "Dasadhammavaṇṇanā",
  "atk-s0103a10:75_0": "360. (Jha) nijjaravatthūnīti nijjarakāraṇāni. Micchādiṭṭhi nijjiṇṇā hotīti ayaṁ heṭṭhā",
  "atk-s0103a10:75_1": "vipassanāyapi nijjiṇṇā eva pahīnā. Kasmā puna gahitāti asamucchinnattā. Vipassanāya",
  "atk-s0103a10:75_2": "hi kiñcāpi jiṇṇā, na pana samucchinnā, maggo pana uppajjitvā taṁ samucchindati, na",
  "atk-s0103a10:75_3": "puna vuṭṭhātuṁ deti. Tasmā puna gahitā. Evaṁ sabbapadesu nayo netabbo.",
  "atk-s0103a10:76_0": "Ettha ca sammādiṭṭhipaccayā catusaṭṭhi dhammā bhāvanāpāripūriṁ gacchanti. Katame",
  "atk-s0103a10:76_1": "catusaṭṭhi? Sotāpattimaggakkhaṇe adhimokkhaṭṭhena saddhindriyaṁ paripūreti, paggahaṭṭhena",
  "atk-s0103a10:76_2": "vīriyindriyaṁ paripūreti, anussaraṇaṭṭhena satindriyaṁ paripūreti, avikkhepaṭṭhena",
  "atk-s0103a10:76_3": "samādhindriyaṁ paripūreti, dassanaṭṭhena paññindriyaṁ paripūreti, vijānanaṭṭhena",
  "atk-s0103a10:76_4": "manindriyaṁ, abhinandanaṭṭhena somanassindriyaṁ, pavattasantatiadhipateyyaṭṭhena",
  "atk-s0103a10:76_5": "jīvitindriyaṁ paripūreti…pe… arahattaphalakkhaṇe adhimokkhaṭṭhena saddhindriyaṁ,",
  "atk-s0103a10:76_6": "pavattasantatiadhipateyyaṭṭhena jīvitindriyaṁ paripūretīti evaṁ catūsu maggesu catūsu",
  "atk-s0103a10:76_7": "phalesu aṭṭha aṭṭha hutvā catusaṭṭhi dhammā pāripūriṁ gacchanti. Idha abhiññeyyapade",
  "atk-s0103a10:76_8": "maggo kathito. Sesaṁ purimasadisameva.",
  "atk-s0103a10:77_0": "Idha ṭhatvā pañhā samodhānetabbā. Dasake sataṁ pañhā kathitā. Ekake ca navake ca",
  "atk-s0103a10:77_1": "sataṁ , duke ca aṭṭhake ca sataṁ, tike ca sattake ca sataṁ, catukke ca chakke ca",
  "atk-s0103a10:77_2": "sataṁ, pañcake paññāsāti aḍḍhachaṭṭhāni pañhasatāni kathitāni honti.",
  "atk-s0103a10:78_0": "‘‘Idamavoca āyasmā sāriputto, attamanā te bhikkhū āyasmato sāriputtassa bhāsitaṁ",
  "atk-s0103a10:78_1": "abhinandu’’nti sādhu, sādhūti abhinandantā sirasā sampaṭicchiṁsu. Tāya ca pana attamanatāya",
  "atk-s0103a10:78_2": "imameva suttaṁ āvajjamānā pañcasatāpi te bhikkhū saha paṭisambhidāhi aggaphale arahatte patiṭṭhahiṁsūti.",
  "atk-s0103a10:79": "Sumaṅgalavilāsiniyā dīghanikāyaṭṭhakathāya",
  "atk-s0103a10:80": "Dasuttarasuttavaṇṇanā niṭṭhitā.",
  "atk-s0103a10:81": "Niṭṭhitā ca pāthikavaggassa vaṇṇanāti.",
  "atk-s0103a10:82": "Pāthikavaggaṭṭhakathā niṭṭhitā.",
  "atk-s0103a10:83": "Nigamanakathā",
  "atk-s0103a10:84": "Ettāvatā ca –",
  "atk-s0103a10:85": "Āyācito sumaṅgala, pariveṇanivāsinā thiraguṇena;",
  "atk-s0103a10:86": "Dāṭhānāgasaṅghattherena, theravaṁsanvayena.",
  "atk-s0103a10:87": "Dīghāgamavarassa dasabala, guṇagaṇaparidīpanassa aṭṭhakathaṁ;",
  "atk-s0103a10:88": "Yaṁ ārabhiṁ sumaṅgala, vilāsiniṁ nāma nāmena.",
  "atk-s0103a10:89": "Sā hi mahāṭṭhakathāya, sāramādāya niṭṭhitā;",
  "atk-s0103a10:90": "Esā ekāsītipamāṇāya, pāḷiyā bhāṇavārehi.",
  "atk-s0103a10:91": "Ekūnasaṭṭhimatto, visuddhimaggopi bhāṇavārehi;",
  "atk-s0103a10:92": "Atthappakāsanatthāya, āgamānaṁ kato yasmā.",
  "atk-s0103a10:93": "Tasmā tena sahā’yaṁ, aṭṭhakathā bhāṇavāragaṇanāya;",
  "atk-s0103a10:94": "Suparimitaparicchinnaṁ, cattālīsasataṁ hoti.",
  "atk-s0103a10:95": "Sabbaṁ cattālīsādhikasata, parimāṇaṁ bhāṇavārato evaṁ;",
  "atk-s0103a10:96": "Samayaṁ pakāsayantiṁ, mahāvihāre nivāsinaṁ.",
  "atk-s0103a10:97": "Mūlakaṭṭhakathāsāra, mādāya mayā imaṁ karontena;",
  "atk-s0103a10:98": "Yaṁ puññamupacitaṁ tena, hotu sabbo sukhī lokoti.",
  "atk-s0103a10:99_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena",
  "atk-s0103a10:99_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede",
  "atk-s0103a10:99_2": "sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-s0103a10:99_3": "yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite",
  "atk-s0103a10:99_4": "uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ",
  "atk-s0103a10:99_5": "vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-s0103a10:99_6": "therena katā ayaṁ sumaṅgalavilāsinī nāma dīghanikāyaṭṭhakathā –",
  "atk-s0103a10:100": "Tāva tiṭṭhatu lokasmiṁ, lokanittharaṇesinaṁ;",
  "atk-s0103a10:101": "Dassentī kulaputtānaṁ, nayaṁ diṭṭhivisuddhiyā.",
  "atk-s0103a10:102": "Yāva buddhoti nāmampi, suddhacittassa tādino;",
  "atk-s0103a10:103": "Lokamhi lokajeṭṭhassa, pavattati mahesinoti.",
  "atk-s0103a10:104": "Sumaṅgalavilāsinī nāma",
  "atk-s0103a10:105": "Dīghanikāyaṭṭhakathā niṭṭhitā."
}