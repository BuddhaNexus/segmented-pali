{
  "atk-s0502a9:0": "9. Pāpavaggo",
  "atk-s0502a9:1": "1. Cūḷekasāṭakabrāhmaṇavatthu",
  "atk-s0502a9:2": "Abhittharethakalyāṇeti imaṁ dhammadesanaṁ satthā jetavane viharanto cūḷekasāṭakabrāhmaṇaṁ ārabbha kathesi.",
  "atk-s0502a9:3_0": "Vipassidasabalassa kālasmiñhi mahāekasāṭakabrāhmaṇo nāma ahosi, ayaṁ pana etarahi",
  "atk-s0502a9:3_1": "sāvatthiyaṁ cūḷekasāṭako nāma. Tassa hi eko nivāsanasāṭako ahosi, brāhmaṇiyāpi eko.",
  "atk-s0502a9:3_2": "Ubhinnampi ekameva pārupanaṁ, bahi gamanakāle brāhmaṇo vā brāhmaṇī vā taṁ pārupati.",
  "atk-s0502a9:3_3": "Athekadivasaṁ vihāre dhammassavane ghosite brāhmaṇo āha – ‘‘bhoti dhammassavanaṁ",
  "atk-s0502a9:3_4": "ghositaṁ, kiṁ divā dhammassavanaṁ gamissasi, udāhu rattiṁ. Pārupanassa hi abhāvena",
  "atk-s0502a9:3_5": "na sakkā amhehi ekato gantu’’nti. Brāhmaṇī, ‘‘sāmi, ahaṁ divā gamissāmī’’ti sāṭakaṁ",
  "atk-s0502a9:3_6": "pārupitvā agamāsi. Brāhmaṇo divasabhāgaṁ gehe vītināmetvā rattiṁ gantvā satthu purato",
  "atk-s0502a9:3_7": "nisinnova dhammaṁ assosi. Athassa sarīraṁ pharamānā pañcavaṇṇā pīti uppajji. So satthāraṁ",
  "atk-s0502a9:3_8": "pūjitukāmo hutvā ‘‘sace imaṁ sāṭakaṁ dassāmi, neva brāhmaṇiyā, na mayhaṁ pārupanaṁ",
  "atk-s0502a9:3_9": "bhavissatī’’ti cintesi. Athassa maccheracittānaṁ sahassaṁ uppajji, punekaṁ saddhācittaṁ",
  "atk-s0502a9:3_10": "uppajji. Taṁ abhibhavitvā puna maccherasahassaṁ uppajji. Itissa balavamaccheraṁ bandhitvā",
  "atk-s0502a9:3_11": "gaṇhantaṁ viya saddhācittaṁ paṭibāhatiyeva. Tassa ‘‘dassāmi, na dassāmī’’ti cintentasseva",
  "atk-s0502a9:3_12": "paṭhamayāmo apagato, majjhimayāmo sampatto. Tasmimpi dātuṁ nāsakkhi. Pacchimayāme",
  "atk-s0502a9:3_13": "sampatte so cintesi – ‘‘mama saddhācittena maccheracittena ca saddhiṁ yujjhantasseva",
  "atk-s0502a9:3_14": "dve yāmā vītivattā, idaṁ mama ettakaṁ maccheracittaṁ vaḍḍhamānaṁ catūhi apāyehi sīsaṁ",
  "atk-s0502a9:3_15": "ukkhipituṁ na dassati, dassāmi na’’nti. So maccherasahassaṁ abhibhavitvā saddhācittaṁ",
  "atk-s0502a9:3_16": "purecārikaṁ katvā sāṭakaṁ ādāya satthu pādamūle ṭhapetvā ‘‘jitaṁ me, jitaṁ me’’ti",
  "atk-s0502a9:3_17": "tikkhattuṁ mahāsaddamakāsi.",
  "atk-s0502a9:4_0": "Rājā pasenadi kosalo dhammaṁ suṇanto taṁ saddaṁ sutvā ‘‘pucchatha naṁ, kiṁ kira tena",
  "atk-s0502a9:4_1": "jita’’nti āha. So rājapurisehi pucchito tamatthaṁ ārocesi. Taṁ sutvā rājā ‘‘dukkaraṁ",
  "atk-s0502a9:4_2": "kataṁ brāhmaṇena, saṅgahamassa karissāmī’’ti ekaṁ sāṭakayugaṁ dāpesi. So tampi tathāgatasseva",
  "atk-s0502a9:4_3": "adāsi. Puna rājā dve cattāri aṭṭha soḷasāti dviguṇaṁ katvā dāpesi. So tānipi tathāgatasseva",
  "atk-s0502a9:4_4": "adāsi. Athassa rājā dvattiṁsa yugāni dāpesi. Brāhmaṇo ‘‘attano aggahetvā laddhaṁ",
  "atk-s0502a9:4_5": "laddhaṁ vissajjesiyevā’’ti vādamocanatthaṁ tato ekaṁ yugaṁ attano, ekaṁ brāhmaṇiyāti",
  "atk-s0502a9:4_6": "dve yugāni gahetvā tiṁsa yugāni tathāgatasseva adāsi. Rājā pana tasmiṁ sattakkhattumpi",
  "atk-s0502a9:4_7": "dadante puna dātukāmoyeva ahosi. Pubbe mahāekasāṭako catusaṭṭhiyā sāṭakayugesu dve",
  "atk-s0502a9:4_8": "aggahesi, ayaṁ pana dvattiṁsāya laddhakāle dve aggahesi. Rājā purise āṇāpesi – ‘‘dukkaraṁ",
  "atk-s0502a9:4_9": "bhaṇe brāhmaṇena kataṁ, antepure mama dve kambalāni āharāpeyyāthā’’ti. Te tathā kariṁsu.",
  "atk-s0502a9:4_10": "Rājā satasahassagghanake dve kambale dāpesi. Brāhmaṇo ‘‘na ime mama sarīre upayogaṁ",
  "atk-s0502a9:4_11": "arahanti, buddhasāsanasseva ete anucchavikā’’ti ekaṁ kambalaṁ antogandhakuṭiyaṁ satthu",
  "atk-s0502a9:4_12": "sayanassa upari vitānaṁ katvā bandhi, ekaṁ attano ghare nibaddhaṁ bhuñjantassa bhikkhuno",
  "atk-s0502a9:4_13": "bhattakiccaṭṭhāne vitānaṁ katvā bandhi. Rājā sāyanhasamaye satthu santikaṁ gantvā",
  "atk-s0502a9:4_14": "taṁ kambalaṁ sañjānitvā, ‘‘bhante, kena pūjā katā’’ti pucchitvā ‘‘ekasāṭakenā’’ti",
  "atk-s0502a9:4_15": "vutte ‘‘brāhmaṇo mama pasādaṭṭhāneyeva pasīdatī’’ti vatvā ‘‘cattāro hatthī cattāro",
  "atk-s0502a9:4_16": "asse cattāri kahāpaṇasahassāni catasso itthiyo catasso dāsiyo cattāro purise caturo",
  "atk-s0502a9:4_17": "gāmavare’’ti evaṁ yāva sabbasatā cattāri cattāri katvā sabbacatukkaṁ nāma assa dāpesi.",
  "atk-s0502a9:5_0": "Bhikkhū dhammasabhāyaṁ kathaṁ samuṭṭhāpesuṁ – ‘‘aho acchariyaṁ cūḷekasāṭakassa kammaṁ,",
  "atk-s0502a9:5_1": "taṁmuhuttameva sabbacatukkaṁ labhi, idāni katena kalyāṇakammena ajjameva vipāko dinno’’ti.",
  "atk-s0502a9:5_2": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā",
  "atk-s0502a9:5_3": "‘‘imāya nāmā’’ti vutte, ‘‘bhikkhave, sacāyaṁ ekasāṭako paṭhamayāme mayhaṁ dātuṁ asakkhissa,",
  "atk-s0502a9:5_4": "sabbasoḷasakaṁ alabhissa. Sace majjhimayāme asakkhissa, sabbaṭṭhakaṁ alabhissa .",
  "atk-s0502a9:5_5": "Balavapacchimayāme dinnattā panesa sabbacatukkaṁ labhi. Kalyāṇakammaṁ karontena hi",
  "atk-s0502a9:5_6": "uppannaṁ cittaṁ ahāpetvā taṅkhaṇaññeva kātabbaṁ. Dandhaṁ kataṁ kusalañhi sampattiṁ",
  "atk-s0502a9:5_7": "dadamānaṁ dandhameva dadāti, tasmā cittuppādasamanantarameva kalyāṇakammaṁ kātabba’’nti",
  "atk-s0502a9:5_8": "vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a9:6": "116.",
  "atk-s0502a9:7": " ‘‘Abhittharetha kalyāṇe, pāpā cittaṁ nivāraye;",
  "atk-s0502a9:8": "Dandhañhi karoto puññaṁ, pāpasmiṁ ramatī mano’’ti.",
  "atk-s0502a9:9_0": "Tattha abhittharethāti turitaturitaṁ sīghasīghaṁ kareyyāti attho. Gihinā vā hi ‘‘salākabhattadānādīsu",
  "atk-s0502a9:9_1": "kiñcideva kusalaṁ karissāmī’’ti citte uppanne yathā aññe okāsaṁ na labhanti, evaṁ",
  "atk-s0502a9:9_2": "‘‘ahaṁ pure, ahaṁ pure’’ti turitaturitameva kātabbaṁ. Pabbajitena vā upajjhāyavattādīni",
  "atk-s0502a9:9_3": "karontena aññassa okāsaṁ adatvā ‘‘ahaṁ pure, ahaṁ pure’’ti turitaturitameva kātabbaṁ.",
  "atk-s0502a9:9_4": "Pāpā cittanti kāyaduccaritādipāpakammato vā akusalacittuppādato vā sabbathāmena cittaṁ",
  "atk-s0502a9:9_5": "nivāraye. Dandhañhi karototi yo pana ‘‘dassāmi, na dassāmi sampajjissati nu kho me,",
  "atk-s0502a9:9_6": "no’’ti evaṁ cikkhallamaggena gacchanto viya dandhaṁ puññaṁ karoti, tassa ekasāṭakassa",
  "atk-s0502a9:9_7": "viya maccherasahassaṁ pāpaṁ okāsaṁ labhati. Athassa pāpasmiṁ ramatī mano, kusalakammakaraṇakāleyeva",
  "atk-s0502a9:9_8": "hi cittaṁ kusale ramati, tato muccitvā pāpaninnameva hotīti.",
  "atk-s0502a9:10": "Gāthāpariyosāne bahū sotāpattiphalādīni pāpuṇiṁsūti.",
  "atk-s0502a9:11": "Cūḷekasāṭakabrāhmaṇavatthu paṭhamaṁ.",
  "atk-s0502a9:12": "2. Seyyasakattheravatthu",
  "atk-s0502a9:13": "Pāpañcapurisoti imaṁ dhammadesanaṁ satthā jetavane viharanto seyyasakattheraṁ ārabbha kathesi.",
  "atk-s0502a9:14_0": "So hi lāḷudāyittherassa saddhivihāriko, attano anabhiratiṁ tassa ārocetvā tena paṭhamasaṅghādisesakamme",
  "atk-s0502a9:14_1": "samādapito uppannuppannāya anabhiratiyā taṁ kammamakāsi (pārā. 234). Satthā tassa",
  "atk-s0502a9:14_2": "kiriyaṁ sutvā taṁ pakkosāpetvā ‘‘evaṁ kira tvaṁ karosī’’ti pucchitvā ‘‘āma, bhante’’ti",
  "atk-s0502a9:14_3": "vutte ‘‘kasmā bhāriyaṁ kammaṁ akāsi, ananucchavikaṁ moghapurisā’’ti nānappakārato",
  "atk-s0502a9:14_4": "garahitvā sikkhāpadaṁ paññāpetvā ‘‘evarūpañhi kammaṁ diṭṭhadhammepi samparāyepi dukkhasaṁvattanikameva",
  "atk-s0502a9:14_5": "hotī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a9:15": "117.",
  "atk-s0502a9:16": " ‘‘Pāpañce puriso kayirā, na naṁ kayirā punappunaṁ;",
  "atk-s0502a9:17": "Na tamhi chandaṁ kayirātha, dukkho pāpassa uccayo’’ti.",
  "atk-s0502a9:18_0": "Tassattho – sace puriso sakiṁ pāpakammaṁ kareyya, taṅkhaṇeyeva paccavekkhitvā ‘‘idaṁ",
  "atk-s0502a9:18_1": "appatirūpaṁ oḷārika’’nti na naṁ kayirā punappunaṁ. Yopi tamhi chando vā ruci vā uppajjeyya,",
  "atk-s0502a9:18_2": "tampi vinodetvā na kayirātheva. Kiṁ kāraṇā? Dukkho pāpassa uccayo. Pāpassa hi uccayo",
  "atk-s0502a9:18_3": "vuḍḍhi idhalokepi samparāyepi dukkhameva āvahatīti.",
  "atk-s0502a9:19": "Desanāvasāne bahū sotāpattiphalādīni pāpuṇiṁsūti.",
  "atk-s0502a9:20": "Seyyasakattheravatthu dutiyaṁ.",
  "atk-s0502a9:21": "3. Lājadevadhītāvatthu",
  "atk-s0502a9:22": "Puññañceti imaṁ dhammadesanaṁ satthā jetavane viharanto lājadevadhītaraṁ ārabbha kathesi. Vatthu rājagahe samuṭṭhitaṁ.",
  "atk-s0502a9:23_0": "Āyasmā hi mahākassapo pippaliguhāyaṁ viharanto jhānaṁ samāpajjitvā sattame divase",
  "atk-s0502a9:23_1": "vuṭṭhāya dibbena cakkhunā bhikkhācāraṭṭhānaṁ olokento ekaṁ sālikhettapālikaṁ itthiṁ",
  "atk-s0502a9:23_2": "sālisīsāni gahetvā lāje kurumānaṁ disvā ‘‘saddhā nu kho, assaddhā’’ti vīmaṁsitvā",
  "atk-s0502a9:23_3": "‘‘saddhā’’ti ñatvā ‘‘sakkhissati nu kho me saṅgahaṁ kātuṁ, no’’ti upadhārento ‘‘visāradā",
  "atk-s0502a9:23_4": "kuladhītā mama saṅgahaṁ karissati, katvā ca pana mahāsampattiṁ labhissatī’’ti ñatvā",
  "atk-s0502a9:23_5": "cīvaraṁ pārupitvā pattamādāya sālikhettasamīpeyeva aṭṭhāsi. Kuladhītā theraṁ disvāva",
  "atk-s0502a9:23_6": "pasannacittā pañcavaṇṇāya pītiyā phuṭṭhasarīrā ‘‘tiṭṭhatha, bhante’’ti vatvā lāje",
  "atk-s0502a9:23_7": "ādāya vegena gantvā therassa patte ākiritvā pañcapatiṭṭhitena vanditvā, ‘‘bhante,",
  "atk-s0502a9:23_8": "tumhehi diṭṭhadhammassa bhāginī assa’’nti patthanaṁ akāsi. Thero ‘‘evaṁ hotū’’ti",
  "atk-s0502a9:23_9": "anumodanamakāsi. Sāpi theraṁ vanditvā attanā dinnadānaṁ āvajjamānā nivatti. Tāya",
  "atk-s0502a9:23_10": "ca pana kedāramariyādāya gamanamagge ekasmiṁ bile ghoraviso sappo nipajji. So therassa",
  "atk-s0502a9:23_11": "kāsāyapaṭicchannaṁ jaṅghaṁ ḍaṁsituṁ nāsakkhi. Itarā dānaṁ āvajjamānā nivattantī taṁ",
  "atk-s0502a9:23_12": "padesaṁ pāpuṇi. Sappo bilā nikkhamitvā taṁ ḍaṁsitvā tattheva pātesi. Sā pasannacittena",
  "atk-s0502a9:23_13": "kālaṁ katvā tāvatiṁsabhavane tiṁsayojanike kanakavimāne suttappabuddhā viya sabbālaṅkārapaṭimaṇḍitena",
  "atk-s0502a9:23_14": "tigāvutena attabhāvena nibbatti. Sā dvādasayojanikaṁ ekaṁ dibbavatthaṁ nivāsetvā",
  "atk-s0502a9:23_15": "ekaṁ pārupitvā accharāsahassaparivutā pubbakammapakāsanatthāya suvaṇṇalājabharitena",
  "atk-s0502a9:23_16": "olambakena suvaṇṇasarakena paṭimaṇḍite vimānadvāre ṭhitā attano sampattiṁ oloketvā",
  "atk-s0502a9:23_17": "‘‘kiṁ nu kho me katvā ayaṁ sampatti laddhā’’ti dibbena cakkhunā upadhārentī ‘‘ayyassa",
  "atk-s0502a9:23_18": "me mahākassapattherassa dinnalājanissandena sā laddhā’’ti aññāsi.",
  "atk-s0502a9:24_0": "Sā evaṁ parittakena kammena evarūpaṁ sampattiṁ labhitvā ‘‘na dāni mayā pamajjituṁ",
  "atk-s0502a9:24_1": "vaṭṭati, ayyassa vattapaṭivattaṁ katvā imaṁ sampattiṁ thāvaraṁ karissāmī’’ti cintetvā",
  "atk-s0502a9:24_2": "pātova kanakamayaṁ sammajjaniñceva kacavarachaḍḍanakañca pacchiṁ ādāya gantvā therassa",
  "atk-s0502a9:24_3": "pariveṇaṁ sammajjitvā pānīyaparibhojanīyaṁ upaṭṭhāpesi. Thero taṁ disvā ‘‘kenaci",
  "atk-s0502a9:24_4": "daharena vā sāmaṇerena vā vattaṁ kataṁ bhavissatī’’ti sallakkhesi. Sā dutiyadivasepi",
  "atk-s0502a9:24_5": "tatheva akāsi, theropi tatheva sallakkhesi. Tatiyadivase pana thero tassā sammajjanisaddaṁ",
  "atk-s0502a9:24_6": "sutvā tālacchiddādīhi ca paviṭṭhaṁ sarīrobhāsaṁ disvā dvāraṁ vivaritvā ‘‘ko esa sammajjatī’’ti",
  "atk-s0502a9:24_7": "pucchi. ‘‘Ahaṁ, bhante, tumhākaṁ upaṭṭhāyikā lājadevadhītā’’ti. ‘‘Nanu mayhaṁ evaṁnāmikā",
  "atk-s0502a9:24_8": "upaṭṭhāyikā nāma natthī’’ti. ‘‘Ahaṁ, bhante, sālikhettaṁ rakkhamānā lāje datvā pasannacittā",
  "atk-s0502a9:24_9": "nivattantī sappena daṭṭhā kālaṁ katvā tāvatiṁsadevaloke uppannā, mayā ayyaṁ nissāya",
  "atk-s0502a9:24_10": "ayaṁ sampatti laddhā, idānipi tumhākaṁ vattapaṭivattaṁ katvā ‘sampattiṁ thāvaraṁ",
  "atk-s0502a9:24_11": "karissāmī’ti āgatāmhi, bhante’’ti. ‘‘Hiyyopi parepi tayāvetaṁ ṭhānaṁ sammajjitaṁ,",
  "atk-s0502a9:24_12": "tayāva pānīyabhojanīyaṁ upaṭṭhāpita’’nti. ‘‘Āma, bhante’’ti. ‘‘Apehi devadhīte, tayā",
  "atk-s0502a9:24_13": "kataṁ vattaṁ kataṁva hotu, ito paṭṭhāya imaṁ ṭhānaṁ mā āgamī’’ti. ‘‘Bhante, mā maṁ",
  "atk-s0502a9:24_14": "nāsetha, tumhākaṁ vattaṁ katvā sampattiṁ me thiraṁ kātuṁ dethā’’ti. ‘‘Apehi devadhīte,",
  "atk-s0502a9:24_15": "mā maṁ anāgate cittabījaniṁ gahetvā nisinnehi dhammakathikehi ‘mahākassapattherassa",
  "atk-s0502a9:24_16": "kira ekā devadhītā āgantvā vattapaṭivattaṁ katvā pānīyaparibhojanīyaṁ upaṭṭhāpesī’ti",
  "atk-s0502a9:24_17": "vattabbataṁ kari, ito paṭṭhāya idha mā āgami, paṭikkamā’’ti. Sā ‘‘mā maṁ, bhante,",
  "atk-s0502a9:24_18": "nāsethā’’ti punappunaṁ yāciyeva. Thero ‘‘nāyaṁ mama vacanaṁ suṇātī’’ti cintetvā ‘‘tuvaṁ",
  "atk-s0502a9:24_19": "pamāṇaṁ na jānāsī’’ti accharaṁ pahari. Sā tattha saṇṭhātuṁ asakkontī ākāse uppatitvā",
  "atk-s0502a9:24_20": "añjaliṁ paggayha, ‘‘bhante, mayā laddhasampattiṁ mā nāsetha, thāvaraṁ kātuṁ dethā’’ti",
  "atk-s0502a9:24_21": "rodantī ākāse aṭṭhāsi.",
  "atk-s0502a9:25_0": "Satthā jetavane gandhakuṭiyaṁ nisinnova tassā roditasaddaṁ sutvā obhāsaṁ pharitvā",
  "atk-s0502a9:25_1": "devadhītāya sammukhe nisīditvā kathento viya ‘‘devadhīte mama puttassa kassapassa",
  "atk-s0502a9:25_2": "saṁvarakaraṇameva bhāro, puññatthikānaṁ pana ‘ayaṁ no attho’ti sallakkhetvā puññakaraṇameva",
  "atk-s0502a9:25_3": "bhāro. Puññakaraṇañhi idha ceva samparāye ca sukhamevā’’ti vatvā anusandhiṁ ghaṭetvā",
  "atk-s0502a9:25_4": "dhammaṁ desento imaṁ gāthamāha –",
  "atk-s0502a9:26": "118.",
  "atk-s0502a9:27": " ‘‘Puññañce puriso kayirā, kayirā naṁ punappunaṁ;",
  "atk-s0502a9:28": "Tamhi chandaṁ kayirātha, sukho puññassa uccayo’’ti.",
  "atk-s0502a9:29_0": "Tassattho – sace puriso puññaṁ kareyya, ‘‘ekavāraṁ me puññaṁ kataṁ, alaṁ ettāvatā’’ti",
  "atk-s0502a9:29_1": "anoramitvā punappunaṁ karotheva. Tassa akaraṇakkhaṇepi tamhi puññe chandaṁ ruciṁ",
  "atk-s0502a9:29_2": "ussāhaṁ karotheva. Kiṁ kāraṇā? Sukho puññassa uccayo. Puññassa hi uccayo vuḍḍhi idhalokaparalokasukhāvahanato sukhoti.",
  "atk-s0502a9:30": "Desanāvasāne devadhītā pañcacattālīsayojanamatthake ṭhitāva sotāpattiphalaṁ pāpuṇīti.",
  "atk-s0502a9:31": "Lājadevadhītāvatthu tatiyaṁ.",
  "atk-s0502a9:32": "4. Anāthapiṇḍikaseṭṭhivatthu",
  "atk-s0502a9:33": "Pāpopipassatī bhadranti imaṁ dhammadesanaṁ satthā jetavane viharanto anāthapiṇḍikaṁ ārabbha kathesi.",
  "atk-s0502a9:34_0": "Anāthapiṇḍiko hi vihārameva uddissa catupaṇṇāsakoṭidhanaṁ buddhasāsane vikiritvā",
  "atk-s0502a9:34_1": "satthari jetavane viharante devasikaṁ tīṇi mahāupaṭṭhānāni gacchati, gacchanto ca",
  "atk-s0502a9:34_2": "‘‘kiṁ nu kho ādāya āgatoti sāmaṇerā vā daharā vā hatthampi me olokeyyu’’nti tucchahattho",
  "atk-s0502a9:34_3": "nāma na gatapubbo. Pātova gacchanto yāguṁ gāhāpetvāva gacchati, katapātarāso sappinavanītādīni",
  "atk-s0502a9:34_4": "bhesajjāni. Sāyanhasamaye mālāgandhavilepanavatthādīni gāhāpetvā gacchati. Evaṁ niccakālameva",
  "atk-s0502a9:34_5": "divase divase dānaṁ datvā sīlaṁ rakkhati. Aparabhāge dhanaṁ parikkhayaṁ gacchati.",
  "atk-s0502a9:34_6": "Vohārūpajīvinopissa hatthato aṭṭhārasakoṭidhanaṁ iṇaṁ gaṇhiṁsu, kulasantakāpissa",
  "atk-s0502a9:34_7": "aṭṭhārasahiraññakoṭiyo, nadītīre nidahitvā ṭhapitā udakena kūle bhinne mahāsamuddaṁ",
  "atk-s0502a9:34_8": "pavisiṁsu. Evamassa anupubbena dhanaṁ parikkhayaṁ agamāsi. So evaṁbhūtopi saṅghassa",
  "atk-s0502a9:34_9": "dānaṁ detiyeva, paṇītaṁ pana katvā dātuṁ na sakkoti.",
  "atk-s0502a9:35_0": "So ekadivasaṁ satthārā ‘‘dīyati pana te, gahapati, kule dāna’’nti vutte ‘‘dīyati,",
  "atk-s0502a9:35_1": "bhante, tañca kho kaṇājakaṁ bilaṅgadutiya’’nti āha. Atha naṁ satthā, ‘‘gahapati,",
  "atk-s0502a9:35_2": "‘lūkhaṁ dānaṁ demī’ti mā cintayi. Cittasmiñhi paṇīte buddhādīnaṁ dinnadānaṁ lūkhaṁ",
  "atk-s0502a9:35_3": "nāma natthi, apica tvaṁ aṭṭhannaṁ ariyapuggalānaṁ dānaṁ desi, ahaṁ pana velāmakāle",
  "atk-s0502a9:35_4": "sakalajambudīpaṁ unnaṅgalaṁ katvā mahādānaṁ pavattayamānopi tisaraṇagatampi kañci",
  "atk-s0502a9:35_5": "nālatthaṁ, dakkhiṇeyyā nāma evaṁ dullabhā. Tasmā ‘lūkhaṁ me dāna’nti mā cintayī’’ti",
  "atk-s0502a9:35_6": "vatvā velāmasuttamassa (a. ni. 9.20) kathesi. Athassa dvārakoṭṭhake adhivatthā devatā",
  "atk-s0502a9:35_7": "satthari ceva satthusāvakesu ca gehaṁ pavisantesu tesaṁ tejena saṇṭhātuṁ asakkontī,",
  "atk-s0502a9:35_8": "‘‘yathā ime imaṁ gehaṁ na pavisanti, tathā gahapatiṁ paribhindissāmī’’ti taṁ vattukāmāpi",
  "atk-s0502a9:35_9": "issarakāle kiñci vattuṁ nāsakkhi, idāni ‘‘panāyaṁ duggato gaṇhissati me vacana’’nti",
  "atk-s0502a9:35_10": "rattibhāge seṭṭhissa sirigabbhaṁ pavisitvā ākāse aṭṭhāsi. Atha seṭṭhi naṁ disvā ‘‘ko",
  "atk-s0502a9:35_11": "eso’’ti āha. Ahaṁ te mahāseṭṭhi catutthadvārakoṭṭhake adhivatthā devatā, tuyhaṁ ovādadānatthāya",
  "atk-s0502a9:35_12": "āgatāti. Tena hi ovadehīti. Mahāseṭṭhi tayā pacchimakālaṁ anoloketvāva samaṇassa",
  "atk-s0502a9:35_13": "gotamassa sāsane bahuṁ dhanaṁ vippakiṇṇaṁ, idāni duggato hutvāpi taṁ na muñcasiyeva,",
  "atk-s0502a9:35_14": "evaṁ vattamāno katipāheneva ghāsacchādanamattampi na labhissasi , kiṁ te samaṇena",
  "atk-s0502a9:35_15": "gotamena, atipariccāgato oramitvā kammante payojento kuṭumbaṁ saṇṭhāpehīti. Ayaṁ",
  "atk-s0502a9:35_16": "me tayā dinnaovādoti. Āma, seṭṭhīti. Gaccha, nāhaṁ tādisīnaṁ satenapi sahassenapi",
  "atk-s0502a9:35_17": "satasahassenapi sakkā kampetuṁ, ayuttaṁ te vuttaṁ, kaṁ tayā mama gehe vasamānāya,",
  "atk-s0502a9:35_18": "sīghaṁ sīghaṁ me gharā nikkhamāhīti. Sā sotāpannassa ariyasāvakassa vacanaṁ sutvā",
  "atk-s0502a9:35_19": "ṭhātuṁ asakkontī dārake ādāya nikkhami, nikkhamitvā ca pana aññattha vasanaṭṭhānaṁ",
  "atk-s0502a9:35_20": "alabhamānā ‘‘seṭṭhiṁ khamāpetvā tattheva vasissāmī’’ti nagarapariggāhakaṁ devaputtaṁ",
  "atk-s0502a9:35_21": "upasaṅkamitvā attanā katāparādhaṁ ācikkhitvā ‘‘ehi, maṁ seṭṭhissa santikaṁ netvā",
  "atk-s0502a9:35_22": "khamāpetvā vasanaṭṭhānaṁ dāpehī’’ti āha. So ‘‘ayuttaṁ tayā vuttaṁ, nāhaṁ tassa santikaṁ",
  "atk-s0502a9:35_23": "gantuṁ ussahāmī’’ti taṁ paṭikkhipi. Sā catunnaṁ mahārājānaṁ santikaṁ gantvā tehipi",
  "atk-s0502a9:35_24": "paṭikkhittā sakkaṁ devarājānaṁ upasaṅkamitvā taṁ pavattiṁ ācikkhitvā, ‘‘ahaṁ, deva,",
  "atk-s0502a9:35_25": "vasanaṭṭhānaṁ alabhamānā dārake hatthena gahetvā anāthā vicarāmi, vasanaṭṭhānaṁ me",
  "atk-s0502a9:35_26": "dāpehī’’ti suṭṭhutaraṁ yāci.",
  "atk-s0502a9:36_0": "Atha naṁ so ‘‘ahampi tava kāraṇā seṭṭhiṁ vattuṁ na sakkhissāmi, ekaṁ pana te upāyaṁ",
  "atk-s0502a9:36_1": "kathessāmī’’ti āha. Sādhu, deva, kathehīti. Gaccha, seṭṭhino āyuttakavesaṁ gahetvā",
  "atk-s0502a9:36_2": "seṭṭhissa hatthato paṇṇaṁ āropetvā vohārūpajīvīhi gahitaṁ aṭṭhārasakoṭidhanaṁ attano",
  "atk-s0502a9:36_3": "ānubhāvena sodhetvā tucchagabbhe pūretvā mahāsamuddaṁ paviṭṭhaṁ aṭṭhārasakoṭidhanaṁ",
  "atk-s0502a9:36_4": "atthi, aññampi asukaṭṭhāne nāma assāmikaṁ aṭṭhārasakoṭidhanaṁ atthi, taṁ sabbaṁ saṁharitvā",
  "atk-s0502a9:36_5": "tassa tucchagabbhe pūretvā daṇḍakammaṁ katvā khamāpehīti. Sā ‘‘sādhu, devā’’ti vuttanayeneva",
  "atk-s0502a9:36_6": "taṁ sabbaṁ katvā puna tassa sirigabbhaṁ obhāsayamānā ākāse ṭhatvā ‘‘ko eso’’ti vutte",
  "atk-s0502a9:36_7": "ahaṁ te catutthadvārakoṭṭhake adhivatthā andhabāladevatā, mayā andhabālatāya yaṁ",
  "atk-s0502a9:36_8": "tumhākaṁ santike kathitaṁ, taṁ me khamatha. Sakkassa hi me vacanena catupaṇṇāsakoṭidhanaṁ",
  "atk-s0502a9:36_9": "saṁharitvā tucchagabbhapūraṇaṁ daṇḍakammaṁ kataṁ, vasanaṭṭhānaṁ alabhamānā kilamāmīti.",
  "atk-s0502a9:36_10": "Anāthapiṇḍiko cintesi – ‘‘ayaṁ devatā ‘daṇḍakammañca me kata’nti vadati, attano ca",
  "atk-s0502a9:36_11": "dosaṁ paṭijānāti, sammāsambuddhassa naṁ dassessāmī’’ti. So taṁ satthu santikaṁ netvā",
  "atk-s0502a9:36_12": "tāya katakammaṁ sabbaṁ ārocesi. Devatā satthu pādesu sirasā nipatitvā, ‘‘bhante,",
  "atk-s0502a9:36_13": "yaṁ mayā andhabālatāya tumhākaṁ guṇe ajānitvā pāpakaṁ vacanaṁ vuttaṁ, taṁ me khamathā’’ti",
  "atk-s0502a9:36_14": "satthāraṁ khamāpetvā mahāseṭṭhiṁ khamāpesi. Satthā kalyāṇapāpakānaṁ kammānaṁ vipākavasena",
  "atk-s0502a9:36_15": "seṭṭhiñceva devatañca ovadanto ‘‘idha, gahapati, pāpapuggalopi yāva pāpaṁ na paccati,",
  "atk-s0502a9:36_16": "tāva bhadrampi passati. Yadā panassa pāpaṁ paccati, tadā pāpameva passati. Bhadrapuggalopi",
  "atk-s0502a9:36_17": "yāva bhadraṁ na paccati, tāva pāpāni passati. Yadā panassa bhadraṁ paccati, tadā",
  "atk-s0502a9:36_18": "bhadrameva passatī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a9:37": "119.",
  "atk-s0502a9:38": " ‘‘Pāpopi passatī bhadraṁ, yāva pāpaṁ na paccati;",
  "atk-s0502a9:39": "Yadā ca paccatī pāpaṁ, atha pāpo pāpāni passati.",
  "atk-s0502a9:40": "120.",
  "atk-s0502a9:41": " ‘‘Bhadropi passatī pāpaṁ, yāva bhadraṁ na paccati;",
  "atk-s0502a9:42": "Yadā ca paccatī bhadraṁ, atha bhadro bhadrāni passatī’’ti.",
  "atk-s0502a9:43_0": "Tattha pāpoti kāyaduccaritādinā pāpakammena yuttapuggalo. Sopi hi purimasucaritānubhāvena",
  "atk-s0502a9:43_1": "nibbattaṁ sukhaṁ anubhavamāno bhadrampi passati. Yāva pāpaṁ na paccatīti yāvassa",
  "atk-s0502a9:43_2": "taṁ pāpakammaṁ diṭṭhadhamme vā samparāye vā vipākaṁ na deti. Yadā panassa taṁ diṭṭhadhamme",
  "atk-s0502a9:43_3": "vā samparāye vā vipākaṁ deti, atha diṭṭhadhamme vividhā kammakāraṇā, samparāye ca",
  "atk-s0502a9:43_4": "apāyadukkhaṁ anubhonto so pāpo pāpāniyeva passati. Dutiyagāthāyapi kāyasucaritādinā",
  "atk-s0502a9:43_5": "bhadrakammena yutto bhadro. Sopi hi purimaduccaritānubhāvena nibbattaṁ dukkhaṁ anubhavamāno",
  "atk-s0502a9:43_6": "pāpaṁ passati. Yāva bhadraṁ na paccatīti yāvassa taṁ bhadraṁ kammaṁ diṭṭhadhamme",
  "atk-s0502a9:43_7": "vā samparāye vā vipākaṁ na deti. Yadā pana taṁ vipākaṁ deti, atha diṭṭhadhamme lābhasakkārādisukhaṁ,",
  "atk-s0502a9:43_8": "samparāye ca dibbasampattisukhaṁ anubhavamāno so bhadro bhadrāniyeva passatīti.",
  "atk-s0502a9:44": "Desanāvasāne sā devatā sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a9:45": "Anāthapiṇḍikaseṭṭhivatthu catutthaṁ.",
  "atk-s0502a9:46": "5. Asaññataparikkhārabhikkhuvatthu",
  "atk-s0502a9:47": "Māvamaññetha pāpassāti imaṁ dhammadesanaṁ satthā jetavane viharanto ekaṁ asaññataparikkhāraṁ bhikkhuṁ ārabbha kathesi.",
  "atk-s0502a9:48_0": "So kira yaṁ kiñci mañcapīṭhādibhedaṁ parikkhāraṁ bahi paribhuñjitvā tattheva chaḍḍeti.",
  "atk-s0502a9:48_1": "Parikkhāro vassenapi ātapenapi upacikādīhipi vinassati. So bhikkhūhi ‘‘nanu, āvuso,",
  "atk-s0502a9:48_2": "parikkhāro nāma paṭisāmitabbo’’ti vutte ‘‘appakaṁ mayā kataṁ, āvuso, etaṁ, na etassa",
  "atk-s0502a9:48_3": "cittaṁ atthi, na pitta’’nti vatvā tatheva karoti. Bhikkhū tassa kiriyaṁ satthu ārocesuṁ.",
  "atk-s0502a9:48_4": "Satthā taṁ pakkosāpetvā ‘‘saccaṁ kira tvaṁ bhikkhu evaṁ karosī’’ti pucchi. So satthārā",
  "atk-s0502a9:48_5": "pucchitopi ‘‘kiṁ etaṁ bhagavā appakaṁ mayā kataṁ, na tassa cittaṁ atthi, nāssa pitta’’nti",
  "atk-s0502a9:48_6": "tatheva avamaññanto āha. Atha naṁ satthā ‘‘bhikkhūhi evaṁ kātuṁ na vaṭṭati, pāpakammaṁ",
  "atk-s0502a9:48_7": "nāma ‘appaka’nti na avamaññitabbaṁ. Ajjhokāse ṭhapitañhi vivaṭamukhaṁ bhājanaṁ deve",
  "atk-s0502a9:48_8": "vassante kiñcāpi ekabindunā na pūrati, punappunaṁ vassante pana pūrateva, evamevaṁ",
  "atk-s0502a9:48_9": "pāpaṁ karonto puggalo anupubbena mahantaṁ pāparāsiṁ karotī’’ti vatvā anusandhiṁ ghaṭetvā",
  "atk-s0502a9:48_10": "dhammaṁ desento imaṁ gāthamāha –",
  "atk-s0502a9:49": "121.",
  "atk-s0502a9:50": " ‘‘Māvamaññetha pāpassa, na mandaṁ āgamissati;",
  "atk-s0502a9:51": "Udabindunipātena, udakumbhopi pūrati;",
  "atk-s0502a9:52": "Bālo pūrati pāpassa, thokaṁ thokampi ācina’’nti.",
  "atk-s0502a9:53_0": "Tattha māvamaññethāti na avajāneyya. Pāpassāti pāpaṁ. Na mandaṁ āgamissatīti ‘‘appamattakaṁ",
  "atk-s0502a9:53_1": "me pāpakaṁ kataṁ, kadā etaṁ vipaccissatī’’ti evaṁ pāpaṁ nāvajāneyyāti attho. Udakumbhopīti",
  "atk-s0502a9:53_2": "deve vassante mukhaṁ vivaritvā ṭhapitaṁ yaṁ kiñci kulālabhājanaṁ yathā taṁ ekekassāpi",
  "atk-s0502a9:53_3": "udakabinduno nipātena anupubbena pūrati, evaṁ bālapuggalo thokaṁ thokampi pāpaṁ ācinanto",
  "atk-s0502a9:53_4": "karonto vaḍḍhento pāpassa pūratiyevāti attho.",
  "atk-s0502a9:54_0": "Desanāvasāne bahū sotāpattiphalādīni pāpuṇiṁsu. Satthāpi ‘‘ajjhokāse seyyaṁ santharitvā",
  "atk-s0502a9:54_1": "paṭipākatikaṁ akaronto imaṁ nāma āpattimāpajjatī’’ti (pāci. 108-110) sikkhāpadaṁ paññāpesīti.",
  "atk-s0502a9:55": "Asaññataparikkhārabhikkhuvatthu pañcamaṁ.",
  "atk-s0502a9:56": "6. Biḷālapādakaseṭṭhivatthu",
  "atk-s0502a9:57": "Māvamaññethapuññassāti imaṁ dhammadesanaṁ satthā jetavane viharanto biḷālapādakaseṭṭhiṁ ārabbha kathesi.",
  "atk-s0502a9:58": "Ekasmiñhi samaye sāvatthivāsino vaggabandhanena buddhappamukhassa bhikkhusaṅghassa dānaṁ denti. Athekadivasaṁ satthā anumodanaṁ karonto evamāha –",
  "atk-s0502a9:59_0": "‘‘Upāsakā idhekacco attanāva dānaṁ deti, paraṁ na samādapeti. So nibbattanibbattaṭṭhāne",
  "atk-s0502a9:59_1": "bhogasampadaṁ labhati, no parivārasampadaṁ. Ekacco attanā dānaṁ na deti, paraṁ samādapeti.",
  "atk-s0502a9:59_2": "So nibbattanibbattaṭṭhāne parivārasampadaṁ labhati, no bhogasampadaṁ. Ekacco attanā",
  "atk-s0502a9:59_3": "ca na deti, parañca na samādapeti. So nibbattanibbattaṭṭhāne neva bhogasampadaṁ labhati,",
  "atk-s0502a9:59_4": "na parivārasampadaṁ, vighāsādo hutvā vicarati. Ekacco attanā ca deti, parañca samādapeti.",
  "atk-s0502a9:59_5": "So nibbattanibbattaṭṭhāne bhogasampadañceva labhati, parivārasampadañcā’’ti.",
  "atk-s0502a9:60_0": "Atheko paṇḍitapuriso taṁ dhammadesanaṁ sutvā ‘‘aho acchariyamidaṁ kāraṇaṁ, ahaṁ dāni",
  "atk-s0502a9:60_1": "ubhayasampattisaṁvattanikaṁ kammaṁ karissāmī’’ti cintetvā satthāraṁ uṭṭhāya gamanakāle",
  "atk-s0502a9:60_2": "āha – ‘‘bhante, sve amhākaṁ bhikkhaṁ gaṇhathā’’ti. Kittakehi pana te bhikkhūhi atthoti?",
  "atk-s0502a9:60_3": "Sabbabhikkhūhi, bhanteti. Satthā adhivāsesi . Sopi gāmaṁ pavisitvā, ‘‘ammatātā, mayā",
  "atk-s0502a9:60_4": "svātanāya buddhappamukho bhikkhusaṅgho nimantito, yo yattakānaṁ bhikkhūnaṁ sakkoti,",
  "atk-s0502a9:60_5": "so tattakānaṁ yāguādīnaṁ atthāya taṇḍulādīni detu, ekasmiṁ ṭhāne pacāpetvā dānaṁ",
  "atk-s0502a9:60_6": "dassāmā’’ti ugghosento vicari.",
  "atk-s0502a9:61_0": "Atha naṁ eko seṭṭhi attano āpaṇadvāraṁ sampattaṁ disvā ‘‘ayaṁ attano pahonake bhikkhū",
  "atk-s0502a9:61_1": "animantetvā pana sakalagāmaṁ samādapento vicaratī’’ti kujjhitvā ‘‘tayā gahitabhājanaṁ",
  "atk-s0502a9:61_2": "āharā’’ti tīhi aṅgulīhi gahetvā thoke taṇḍule adāsi, tathā mugge, tathā māseti. So",
  "atk-s0502a9:61_3": "tato paṭṭhāya biḷālapādakaseṭṭhi nāma jāto, sappiphāṇitādīni dentopi karaṇḍaṁ kuṭe",
  "atk-s0502a9:61_4": "pakkhipitvā ekato koṇaṁ katvā binduṁ binduṁ paggharāyanto thokathokameva adāsi. Upāsako",
  "atk-s0502a9:61_5": "avasesehi dinnaṁ ekato katvā iminā dinnaṁ visuṁyeva aggahesi. So seṭṭhi tassa kiriyaṁ",
  "atk-s0502a9:61_6": "disvā ‘‘kiṁ nu kho esa mayā dinnaṁ visuṁ gaṇhātī’’ti cintetvā tassa pacchato pacchato",
  "atk-s0502a9:61_7": "ekaṁ cūḷupaṭṭhākaṁ pahiṇi ‘‘gaccha, yaṁ esa karoti, taṁ jānāhī’’ti. So gantvā ‘‘seṭṭhissa",
  "atk-s0502a9:61_8": "mahapphalaṁ hotū’’ti yāgubhattapūvānaṁ atthāya ekaṁ dve taṇḍule pakkhipitvā muggamāsepi",
  "atk-s0502a9:61_9": "telaphāṇitādibindūnipi sabbabhājanesu pakkhipi. Cūḷupaṭṭhāko gantvā seṭṭhissa ārocesi",
  "atk-s0502a9:61_10": ". Taṁ sutvā seṭṭhi cintesi – ‘‘sace me so parisamajjhe avaṇṇaṁ bhāsissati, mama nāme",
  "atk-s0502a9:61_11": "gahitamatteyeva naṁ paharitvā māressāmī’’ti nivāsanantare churikaṁ bandhitvā punadivase",
  "atk-s0502a9:61_12": "gantvā bhattagge aṭṭhāsi. So puriso buddhappamukhaṁ bhikkhusaṅghaṁ parivisitvā bhagavantaṁ",
  "atk-s0502a9:61_13": "āha – ‘‘bhante, mayā mahājanaṁ samādapetvā imaṁ dānaṁ dinnaṁ, tattha samādapitamanussā",
  "atk-s0502a9:61_14": "attano attano balena bahūnipi thokānipi taṇḍulādīni adaṁsu, tesaṁ sabbesaṁ mahapphalaṁ",
  "atk-s0502a9:61_15": "hotū’’ti. Taṁ sutvā so seṭṭhi cintesi – ‘‘ahaṁ ‘asukena nāma accharāya gaṇhitvā taṇḍulādīni",
  "atk-s0502a9:61_16": "dinnānīti mama nāme gahitamatte imaṁ māressāmī’ti āgato, ayaṁ pana sabbasaṅgāhikaṁ",
  "atk-s0502a9:61_17": "katvā ‘yehipi nāḷiādīhi minitvā dinnaṁ, yehipi accharāya gahetvā dinnaṁ, sabbesaṁ",
  "atk-s0502a9:61_18": "mahapphalaṁ hotū’ti vadati. Sacāhaṁ evarūpaṁ na khamāpessāmi, devadaṇḍo mama matthake",
  "atk-s0502a9:61_19": "patissatī’’ti. So tassa pādamūle nipajjitvā ‘‘khamāhi me, sāmī’’ti āha. ‘‘Kiṁ ida’’nti",
  "atk-s0502a9:61_20": "ca tena vutte sabbaṁ taṁ pavattiṁ ārocesi. Taṁ kiriyaṁ disvā satthā ‘‘kiṁ ida’’nti",
  "atk-s0502a9:61_21": "dānaveyyāvaṭikaṁ pucchi. So atītadivasato paṭṭhāya sabbaṁ taṁ pavattiṁ ārocesi. Atha",
  "atk-s0502a9:61_22": "naṁ satthā ‘‘evaṁ kira seṭṭhī’’ti pucchitvā, ‘‘āma, bhante’’ti vutte, ‘‘upāsaka,",
  "atk-s0502a9:61_23": "puññaṁ nāma ‘appaka’nti na avamaññitabbaṁ, mādisassa buddhappamukhassa bhikkhusaṅghassa",
  "atk-s0502a9:61_24": "dānaṁ datvā ‘appaka’nti na avamaññitabbaṁ. Paṇḍitamanussā hi puññaṁ karontā vivaṭabhājanaṁ",
  "atk-s0502a9:61_25": "viya udakena anukkamena puññena pūrantiyevā’’ti vatvā anusandhiṁ ghaṭetvā dhammaṁ",
  "atk-s0502a9:61_26": "desento imaṁ gāthamāha –",
  "atk-s0502a9:62": "122.",
  "atk-s0502a9:63": " ‘‘Māvamaññetha puññassa, na mandaṁ āgamissati;",
  "atk-s0502a9:64": "Udabindunipātena, udakumbhopi pūrati;",
  "atk-s0502a9:65": "Dhīro pūrati puññassa, thokaṁ thokampi ācina’’nti.",
  "atk-s0502a9:66_0": "Tassattho – paṇḍitamanusso puññaṁ katvā ‘‘appakamattaṁ mayā kataṁ, na mandaṁ vipākavasena",
  "atk-s0502a9:66_1": "āgamissati, evaṁ parittakaṁ kammaṁ kahaṁ maṁ dakkhissati, ahaṁ vā taṁ kahaṁ dakkhissāmi,",
  "atk-s0502a9:66_2": "kadā etaṁ vipaccissatī’’ti evaṁ puññaṁ māvamaññetha na avajāneyya. Yathā hi nirantaraṁ",
  "atk-s0502a9:66_3": "udabindunipātena vivaritvā ṭhapitaṁ kulālabhājanaṁ pūrati, evaṁ dhīro paṇḍitapuriso",
  "atk-s0502a9:66_4": "thokaṁ thokampi puññaṁ ācinanto puññassa pūratīti.",
  "atk-s0502a9:67": "Desanāvasāne so seṭṭhi sotāpattiphalaṁ pāpuṇi, sampattaparisāyapi sātthikā dhammadesanā ahosīti.",
  "atk-s0502a9:68": "Biḷālapādakaseṭṭhivatthu chaṭṭhaṁ.",
  "atk-s0502a9:69": "7. Mahādhanavāṇijavatthu",
  "atk-s0502a9:70": "Vāṇijovāti imaṁ dhammadesanaṁ satthā jetavane viharanto mahādhanavāṇijaṁ ārabbha kathesi.",
  "atk-s0502a9:71_0": "Tassa kira vāṇijassa gehe pañcasatā corā otāraṁ gavesamānā otāraṁ na labhiṁsu. Aparena",
  "atk-s0502a9:71_1": "samayena vāṇijo pañca sakaṭasatāni bhaṇḍassa pūretvā bhikkhūnaṁ ārocāpesi – ‘‘ahaṁ",
  "atk-s0502a9:71_2": "asukaṭṭhānaṁ nāma vāṇijjatthāya gacchāmi, ye, ayyā, taṁ ṭhānaṁ gantukāmā, te nikkhamantu,",
  "atk-s0502a9:71_3": "magge bhikkhāya na kilamissantī’’ti. Taṁ sutvā pañcasatā bhikkhū tena saddhiṁ maggaṁ",
  "atk-s0502a9:71_4": "paṭipajjiṁsu. Tepi corā ‘‘so kira vāṇijo nikkhanto’’ti gantvā aṭaviyaṁ aṭṭhaṁsu.",
  "atk-s0502a9:71_5": "Vāṇijopi gantvā aṭavimukhe ekasmiṁ gāme vāsaṁ katvā dve tayopi divase goṇasakaṭādīni",
  "atk-s0502a9:71_6": "saṁvidahi, tesaṁ pana bhikkhūnaṁ nibaddhaṁ bhikkhaṁ detiyeva. Corā tasmiṁ aticirāyante",
  "atk-s0502a9:71_7": "‘‘gaccha, tassa nikkhamanadivasaṁ ñatvā ehī’’ti ekaṁ purisaṁ pahiṇiṁsu. So taṁ gāmaṁ",
  "atk-s0502a9:71_8": "gantvā ekaṁ sahāyakaṁ pucchi – ‘‘kadā vāṇijo nikkhamissatī’’ti. So ‘‘dvīhatīhaccayenā’’ti",
  "atk-s0502a9:71_9": "vatvā ‘‘kimatthaṁ pana pucchasī’’ti āha. Athassa so ‘‘mayaṁ pañcasatā corā etassatthāya",
  "atk-s0502a9:71_10": "aṭaviyaṁ ṭhitā’’ti ācikkhi. Itaro ‘‘tena hi gaccha, sīghaṁ nikkhamissatī’’ti taṁ",
  "atk-s0502a9:71_11": "uyyojetvā, ‘‘kiṁ nu kho core vāremi, udāhu vāṇija’’nti cintetvā, ‘‘kiṁ me corehi,",
  "atk-s0502a9:71_12": "vāṇijaṁ nissāya pañcasatā bhikkhū jīvanti, vāṇijassa saññaṁ dassāmī’’ti so tassa",
  "atk-s0502a9:71_13": "santikaṁ gantvā ‘‘kadā gamissathā’’ti pucchitvā ‘‘tatiyadivase’’ti vutte mayhaṁ vacanaṁ",
  "atk-s0502a9:71_14": "karotha, aṭaviyaṁ kira tumhākaṁ atthāya pañcasatā corā ṭhitā, mā tāva gamitthāti.",
  "atk-s0502a9:71_15": "Tvaṁ kathaṁ jānāsīti? Tesaṁ antare mama sahāyo atthi, tassa me kathāya ñātanti. ‘‘Tena",
  "atk-s0502a9:71_16": "hi ‘kiṁ me etto gatenā’ti nivattitvā gehameva gamissāmī’’ti āha. Tasmiṁ cirāyante",
  "atk-s0502a9:71_17": "puna tehi corehi pesito puriso āgantvā taṁ sahāyakaṁ pucchitvā taṁ pavattiṁ sutvā",
  "atk-s0502a9:71_18": "‘‘nivattitvā gehameva kira gamissatī’’ti gantvā corānaṁ ārocesi. Taṁ sutvā corā tato",
  "atk-s0502a9:71_19": "nikkhamitvā itarasmiṁ magge aṭṭhaṁsu, tasmiṁ cirayante punapi te corā tassa santikaṁ",
  "atk-s0502a9:71_20": "purisaṁ pesesuṁ. So tesaṁ tattha ṭhitabhāvaṁ ñatvā puna vāṇijassa ārocesi. Vāṇijo",
  "atk-s0502a9:71_21": "‘‘idhāpi me vekallaṁ natthi, evaṁ sante neva etto gamissāmi, na ito, idheva bhavissāmī’’ti",
  "atk-s0502a9:71_22": "bhikkhūnaṁ santikaṁ gantvā āha – ‘‘bhante, corā kira maṁ vilumpitukāmā magge ṭhitā,",
  "atk-s0502a9:71_23": "‘puna nivattissatī’ti sutvā itarasmiṁ magge ṭhitā, ahaṁ etto vā ito vā agantvā thokaṁ",
  "atk-s0502a9:71_24": "idheva bhavissāmi, bhadantā idheva vasitukāmā vasantu, gantukāmā attano ruciṁ karontū’’ti.",
  "atk-s0502a9:71_25": "Bhikkhū ‘‘evaṁ sante mayaṁ nivattissāmā’’ti vāṇijaṁ āpucchitvā punadeva sāvatthiṁ",
  "atk-s0502a9:71_26": "gantvā satthāraṁ vanditvā nisīdiṁsu. Satthā ‘‘kiṁ, bhikkhave, mahādhanavāṇijena saddhiṁ",
  "atk-s0502a9:71_27": "na gamitthā’’ti pucchitvā ‘‘āma, bhante, mahādhanavāṇijassa vilumpanatthāya dvīsupi",
  "atk-s0502a9:71_28": "maggesu corā pariyuṭṭhiṁsu, tena so tattheva ṭhito, mayaṁ pana taṁ āpucchitvā āgatā’’ti",
  "atk-s0502a9:71_29": "vutte, ‘‘bhikkhave, mahādhanavāṇijo corānaṁ atthitāya maggaṁ parivajjati, jīvitukāmo",
  "atk-s0502a9:71_30": "viya puriso halāhalaṁ visaṁ parivajjeti, bhikkhunāpi ‘tayo bhavā corehi pariyuṭṭhitamaggasadisā’ti",
  "atk-s0502a9:71_31": "ñatvā pāpaṁ parivajjetuṁ vaṭṭatī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a9:72": "123.",
  "atk-s0502a9:73": " ‘‘Vāṇijova bhayaṁ maggaṁ, appasattho mahaddhano;",
  "atk-s0502a9:74": "Visaṁ jīvitukāmova, pāpāni parivajjaye’’ti.",
  "atk-s0502a9:75_0": "Tattha bhayanti bhāyitabbaṁ, corehi pariyuṭṭhitattā sappaṭibhayanti attho. Idaṁ vuttaṁ",
  "atk-s0502a9:75_1": "hoti – yathā mahādhanavāṇijo appasattho sappaṭibhayaṁ maggaṁ, yathā ca jīvitukāmo",
  "atk-s0502a9:75_2": "halāhalaṁ visaṁ parivajjeti, evaṁ paṇḍito bhikkhu appamattakānipi pāpāni parivajjeyyāti.",
  "atk-s0502a9:76": "Desanāvasāne te bhikkhū saha paṭisambhidāhi arahattaṁ pāpuṇiṁsu, sampattamahājanassāpi sātthikā dhammadesanā ahosīti.",
  "atk-s0502a9:77": "Mahādhanavāṇijavatthu sattamaṁ.",
  "atk-s0502a9:78": "8. Kukkuṭamittanesādavatthu",
  "atk-s0502a9:79": "Pāṇimhi ceti imaṁ dhammadesanaṁ satthā veḷuvane viharanto kukkuṭamittaṁ nāma nesādaṁ ārabbha kathesi.",
  "atk-s0502a9:80_0": "Rājagahe kira ekā seṭṭhidhītā vayappattā sattabhūmikapāsādassa upari sirigabbhe ārakkhaṇatthāya",
  "atk-s0502a9:80_1": "ekaṁ paricārikaṁ datvā mātāpitūhi vāsiyamānā ekadivasaṁ sāyanhasamaye vātapānena",
  "atk-s0502a9:80_2": "antaravīthiṁ olokentī pañca pāsasatāni pañca sūlasatāni ādāya mige vadhitvā jīvamānaṁ",
  "atk-s0502a9:80_3": "ekaṁ kukkuṭamittaṁ nāma nesādaṁ pañca migasatāni vadhitvā tesaṁ maṁsena mahāsakaṭaṁ",
  "atk-s0502a9:80_4": "pūretvā sakaṭadhure nisīditvā maṁsavikkiṇanatthāya nagaraṁ pavisantaṁ disvā tasmiṁ",
  "atk-s0502a9:80_5": "paṭibaddhacittā paricārikāya hatthe paṇṇākāraṁ datvā ‘‘gaccha, etassa paṇṇākāraṁ",
  "atk-s0502a9:80_6": "datvā gamanakālaṁ ñatvā ehī’’ti pesesi. Sā gantvā tassa paṇṇākāraṁ datvā pucchi –",
  "atk-s0502a9:80_7": "‘‘kadā gamissasī’’ti? So ‘‘ajja maṁsaṁ vikkiṇitvā pātova asukadvārena nāma nikkhamitvā",
  "atk-s0502a9:80_8": "gamissāmī’’ti āha. Sā tena kathitakathaṁ sutvā āgantvā tassā ārocesi. Seṭṭhidhītā",
  "atk-s0502a9:80_9": "attanā gahetabbayuttakaṁ vatthābharaṇajātaṁ saṁvidahitvā pātova malinavatthaṁ nivāsetvā",
  "atk-s0502a9:80_10": "kuṭaṁ ādāya dāsīhi saddhiṁ udakatitthaṁ gacchantī viya nikkhamitvā taṁ ṭhānaṁ gantvā",
  "atk-s0502a9:80_11": "tassāgamanaṁ olokentī aṭṭhāsi. Sopi pātova sakaṭaṁ pājento nikkhami. Sā tassa pacchato",
  "atk-s0502a9:80_12": "pacchato pāyāsi. So taṁ disvā ‘‘ahaṁ taṁ ‘asukassa nāma dhītā’ti na jānāmi, mā maṁ",
  "atk-s0502a9:80_13": "anubandhi, ammā’’ti āha. Na maṁ tvaṁ pakkosasi, ahaṁ attano dhammatāya āgacchāmi,",
  "atk-s0502a9:80_14": "tvaṁ tuṇhī hutvā attano sakaṭaṁ pājehīti. So punappunaṁ taṁ nivāretiyeva. Atha naṁ",
  "atk-s0502a9:80_15": "sā āha – ‘‘sāmi, sirī nāma attano santikaṁ āgacchantī nivāretuṁ na vaṭṭatī’’ti. So",
  "atk-s0502a9:80_16": "tassā nissaṁsayena āgamanakāraṇaṁ ñatvā taṁ sakaṭaṁ āropetvā agamāsi. Tassā mātāpitaro",
  "atk-s0502a9:80_17": "ito cito ca pariyesāpetvā apassantā ‘‘matā bhavissatī’’ti matakabhattaṁ kariṁsu.",
  "atk-s0502a9:80_18": "Sāpi tena saddhiṁ saṁvāsamanvāya paṭipāṭiyā satta putte vijāyitvā te vayappatte gharabandhanena bandhi.",
  "atk-s0502a9:81_0": "Athekadivasaṁ satthā paccūsasamaye lokaṁ volokento kukkuṭamittaṁ saputtaṁ sasuṇisaṁ",
  "atk-s0502a9:81_1": "attano ñāṇajālassa anto paviṭṭhaṁ disvā, ‘‘kiṁ nu kho eta’’nti upadhārento tesaṁ",
  "atk-s0502a9:81_2": "pannarasannampi sotāpattimaggassa upanissayaṁ disvā pātova pattacīvaraṁ ādāya tassa",
  "atk-s0502a9:81_3": "pāsaṭṭhānaṁ agamāsi . Taṁ divasaṁ pāse baddho ekamigopi nāhosi. Satthā tassa pāsamūle",
  "atk-s0502a9:81_4": "padavalañjaṁ dassetvā purato ekassa gumbassa heṭṭhā chāyāyaṁ nisīdi. Kukkuṭamitto",
  "atk-s0502a9:81_5": "pātova dhanuṁ ādāya pāsaṭṭhānaṁ gantvā ādito paṭṭhāya pāse olokayamāno pāse baddhaṁ",
  "atk-s0502a9:81_6": "ekampi migaṁ adisvā satthu padavalañjaṁ addasa. Athassa etadahosi – ‘‘ko mayhaṁ baddhamige",
  "atk-s0502a9:81_7": "mocento vicaratī’’ti. So satthari āghātaṁ bandhitvā gacchanto gumbamūle nisinnaṁ",
  "atk-s0502a9:81_8": "satthāraṁ disvā, ‘‘iminā mama migā mocitā bhavissanti, māressāmi na’’nti dhanuṁ ākaḍḍhi.",
  "atk-s0502a9:81_9": "Satthā dhanuṁ ākaḍḍhituṁ datvā vissajjetuṁ nādāsi. So saraṁ vissajjetumpi oropetumpi",
  "atk-s0502a9:81_10": "asakkonto phāsukāhi bhijjantīhi viya mukhato kheḷena paggharantena kilantarūpo aṭṭhāsi.",
  "atk-s0502a9:81_11": "Athassa puttā gehaṁ gantvā ‘‘pitā no cirāyati, kiṁ nu kho eta’’nti vatvā ‘‘gacchatha,",
  "atk-s0502a9:81_12": "tātā, pitu santika’’nti mātarā pesitā dhanūni ādāya gantvā pitaraṁ tathāṭhitaṁ disvā",
  "atk-s0502a9:81_13": "‘‘ayaṁ no pitu paccāmitto bhavissatī’’ti sattapi janā dhanūni ākaḍḍhitvā buddhānubhāvena",
  "atk-s0502a9:81_14": "yathā nesaṁ pitā ṭhito, tatheva aṭṭhaṁsu. Atha nesaṁ mātā ‘‘kiṁ nu kho me puttāpi",
  "atk-s0502a9:81_15": "cirāyantī’’ti vatvā sattahi suṇisāhi saddhiṁ gantvā te tathāṭhite disvā ‘‘kassa nu",
  "atk-s0502a9:81_16": "kho ime dhanūni ākaḍḍhitvā ṭhitā’’ti olokentī satthāraṁ disvā bāhā paggayha – ‘‘mā",
  "atk-s0502a9:81_17": "me pitaraṁ nāsetha, mā me pitaraṁ nāsethā’’ti mahāsaddamakāsi. Kukkuṭamitto taṁ saddaṁ",
  "atk-s0502a9:81_18": "sutvā cintesi – ‘‘naṭṭho vatamhi, sasuro kira me esa, aho mayā bhāriyaṁ kammaṁ kata’’nti.",
  "atk-s0502a9:81_19": "Puttāvissa ‘‘ayyako kira no esa, aho bhāriyaṁ kammaṁ kata’’nti cintayiṁsu. Kukkuṭamitto",
  "atk-s0502a9:81_20": "‘‘ayaṁ sasuro me’’ti mettacittaṁ upaṭṭhapesi, puttāpissa ‘‘ayyako no’’ti mettacittaṁ",
  "atk-s0502a9:81_21": "upaṭṭhapesuṁ. Atha te nesaṁ mātā seṭṭhidhītā ‘‘khippaṁ dhanūni chaḍḍetvā pitaraṁ",
  "atk-s0502a9:81_22": "me khamāpethā’’ti āha.",
  "atk-s0502a9:82_0": "Satthā tesaṁ muducittataṁ ñatvā dhanuṁ otāretuṁ adāsi. Te sabbe satthāraṁ vanditvā",
  "atk-s0502a9:82_1": "‘‘khamatha no, bhante’’ti khamāpetvā ekamantaṁ nisīdiṁsu. Atha nesaṁ satthā anupubbiṁ",
  "atk-s0502a9:82_2": "kathaṁ kathesi. Desanāvasāne kukkuṭamitto saddhiṁ puttehi ceva suṇisāhi ca attapañcadasamo",
  "atk-s0502a9:82_3": "sotāpattiphale patiṭṭhahi. Satthā piṇḍāya caritvā pacchābhattaṁ vihāraṁ agamāsi.",
  "atk-s0502a9:82_4": "Atha naṁ ānandatthero pucchi – ‘‘bhante, kahaṁ gamitthā’’ti. Kukkuṭamittassa santikaṁ",
  "atk-s0502a9:82_5": ", ānandāti. Pāṇātipātakammassa vo, bhante, akārako katoti. Āmānanda, so attapañcadasamo",
  "atk-s0502a9:82_6": "acalasaddhāya patiṭṭhāya tīsu ratanesu nikkaṅkho hutvā pāṇātipātakammassa akārako",
  "atk-s0502a9:82_7": "jātoti. Bhikkhū āhaṁsu – ‘‘nanu, bhante, bhariyāpissa atthī’’ti. Āma, bhikkhave,",
  "atk-s0502a9:82_8": "sā kulagehe kumārikā hutvā sotāpattiphalaṁ pattāti. Bhikkhū kathaṁ samuṭṭhāpesuṁ",
  "atk-s0502a9:82_9": "‘‘kukkuṭamittassa kira bhariyā kumārikakāle eva sotāpattiphalaṁ patvā tassa gehaṁ",
  "atk-s0502a9:82_10": "gantvā satta putte labhi, sā ettakaṁ kālaṁ sāmikena ‘dhanuṁ āhara, sare āhara, sattiṁ",
  "atk-s0502a9:82_11": "āhara, sūlaṁ āhara, jālaṁ āharā’ti vuccamānā tāni adāsi. Sopi tāya dinnāni ādāya",
  "atk-s0502a9:82_12": "gantvā pāṇātipātaṁ karoti, kiṁ nu kho sotāpannāpi pāṇātipātaṁ karontī’’ti. Satthā",
  "atk-s0502a9:82_13": "āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya",
  "atk-s0502a9:82_14": "nāmā’’ti vutte, ‘‘na, bhikkhave, sotāpannā pāṇātipātaṁ karonti, sā pana ‘sāmikassa",
  "atk-s0502a9:82_15": "vacanaṁ karomī’ti tathā akāsi. ‘Idaṁ gahetvā esa gantvā pāṇātipātaṁ karotū’ti tassā",
  "atk-s0502a9:82_16": "cittaṁ natthi. Pāṇitalasmiñhi vaṇe asati visaṁ gaṇhantassa taṁ visaṁ anuḍahituṁ na",
  "atk-s0502a9:82_17": "sakkoti, evamevaṁ akusalacetanāya abhāvena pāpaṁ akarontassa dhanuādīni nīharitvā",
  "atk-s0502a9:82_18": "dadatopi pāpaṁ nāma na hotī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a9:83": "124.",
  "atk-s0502a9:84": " ‘‘Pāṇimhi ce vaṇo nāssa, hareyya pāṇinā visaṁ;",
  "atk-s0502a9:85": "Nābbaṇaṁ visamanveti, natthi pāpaṁ akubbato’’ti.",
  "atk-s0502a9:86_0": "Tattha nāssāti na bhaveyya. Hareyyāti harituṁ sakkuṇeyya. Kiṁ kāraṇā? Yasmā nābbaṇaṁ",
  "atk-s0502a9:86_1": "visamanveti avaṇañhi pāṇiṁ visaṁ anvetuṁ na sakkoti, evameva dhanuādīni nīharitvā",
  "atk-s0502a9:86_2": "dentassāpi akusalacetanāya abhāvena pāpaṁ akubbato pāpaṁ nāma natthi, avaṇaṁ pāṇiṁ",
  "atk-s0502a9:86_3": "visaṁ viya nāssa cittaṁ pāpaṁ anugacchatīti.",
  "atk-s0502a9:87": "Desanāvasāne bahū sotāpattiphalādīni pāpuṇiṁsūti.",
  "atk-s0502a9:88_0": "Aparena samayena bhikkhū kathaṁ samuṭṭhāpesuṁ – ‘‘ko nu kho kukkuṭamittassa saputtassa",
  "atk-s0502a9:88_1": "sasuṇisassa sotāpattimaggassūpanissayo, kena kāraṇena nesādakule nibbatto’’ti. Satthā",
  "atk-s0502a9:88_2": "āgantvā ‘‘kāya nuttha, bhikkhave , etarahi kathāya sannisinnā’’ti pucchitvā ‘‘imāya",
  "atk-s0502a9:88_3": "nāmā’’ti vutte, bhikkhave, atīte kassapadasabalassa dhātucetiyaṁ saṁvidahantā evamāhaṁsu",
  "atk-s0502a9:88_4": "– ‘‘kiṁ nu kho imassa cetiyassa mattikā bhavissati, kiṁ udaka’’nti. Atha nesaṁ etadahosi",
  "atk-s0502a9:88_5": "– ‘‘haritālamanosilā mattikā bhavissati, tilatelaṁ udaka’’nti. Te haritālamanosilā",
  "atk-s0502a9:88_6": "koṭṭetvā tilatelena saṁsanditvā iṭṭhakāya ghaṭetvā suvaṇṇena khacitvā anto ciniṁsu,",
  "atk-s0502a9:88_7": "bahimukhe pana ekagghanasuvaṇṇaiṭṭhakāva ahesuṁ. Ekekā satasahassagghanikā ahosi.",
  "atk-s0502a9:88_8": "Te yāva dhātunidhānā cetiye niṭṭhite cintayiṁsu – ‘‘dhātunidhānakāle bahunā dhanena",
  "atk-s0502a9:88_9": "attho, kaṁ nu kho jeṭṭhakaṁ karomā’’ti.",
  "atk-s0502a9:89_0": "Atheko gāmavāsiko seṭṭhi ‘‘ahaṁ jeṭṭhako bhavissāmī’’ti dhātunidhāne ekaṁ hiraññakoṭiṁ",
  "atk-s0502a9:89_1": "pakkhipi. Taṁ disvā raṭṭhavāsino ‘‘ayaṁ nagaraseṭṭhi dhanameva saṁharati, evarūpe",
  "atk-s0502a9:89_2": "cetiye jeṭṭhako bhavituṁ na sakkoti, gāmavāsī pana koṭidhanaṁ pakkhipitvā jeṭṭhako",
  "atk-s0502a9:89_3": "jāto’’ti ujjhāyiṁsu. So tesaṁ kathaṁ sutvā ‘‘ahaṁ dve koṭiyo datvā jeṭṭhako bhavissāmī’’ti",
  "atk-s0502a9:89_4": "dve koṭiyo adāsi. Itaro ‘‘ahameva jeṭṭhako bhavissāmī’’ti tisso koṭiyo adāsi. Evaṁ",
  "atk-s0502a9:89_5": "vaḍḍhetvā vaḍḍhetvā nagaravāsī aṭṭha koṭiyo adāsi. Gāmavāsino pana gehe navakoṭidhanameva",
  "atk-s0502a9:89_6": "atthi, nagaravāsino cattālīsakoṭidhanaṁ. Tasmā gāmavāsī cintesi – ‘‘sacāhaṁ nava",
  "atk-s0502a9:89_7": "koṭiyo dassāmi, ayaṁ ‘dasa koṭiyo dassāmī’ti vakkhati, atha me niddhanabhāvo paññāyissatī’’ti.",
  "atk-s0502a9:89_8": "So evamāha – ‘‘ahaṁ ettakañca dhanaṁ dassāmi, saputtadāro ca cetiyassa dāso bhavissāmī’’ti",
  "atk-s0502a9:89_9": "satta putte satta suṇisāyo bhariyañca gahetvā attanā saddhiṁ cetiyassa niyyādesi.",
  "atk-s0502a9:89_10": "Raṭṭhavāsino ‘‘dhanaṁ nāma sakkā uppādetuṁ, ayaṁ pana saputtadāro attānaṁ niyyādesi,",
  "atk-s0502a9:89_11": "ayameva jeṭṭhako hotū’’ti taṁ jeṭṭhakaṁ kariṁsu. Iti te soḷasapi janā cetiyassa dāsā",
  "atk-s0502a9:89_12": "ahesuṁ. Raṭṭhavāsino pana te bhujisse akaṁsu. Evaṁ santepi cetiyameva paṭijaggitvā",
  "atk-s0502a9:89_13": "yāvatāyukaṁ ṭhatvā tato cutā devaloke nibbattiṁsu. Tesu ekaṁ buddhantaraṁ devaloke",
  "atk-s0502a9:89_14": "vasantesu imasmiṁ buddhuppāde bhariyā tato cavitvā rājagahe seṭṭhino dhītā hutvā",
  "atk-s0502a9:89_15": "nibbatti. Sā kumārikāva hutvā sotāpattiphalaṁ pāpuṇi. Adiṭṭhasaccassa pana paṭisandhi",
  "atk-s0502a9:89_16": "nāma bhāriyāti tassā sāmiko samparivattamāno gantvā nesādakule nibbatti. Tassa saha",
  "atk-s0502a9:89_17": "dassaneneva seṭṭhidhītaraṁ pubbasineho ajjhotthari. Vuttampi cetaṁ –",
  "atk-s0502a9:90": "‘‘Pubbeva sannivāsena, paccuppannahitena vā;",
  "atk-s0502a9:91": "Evaṁ taṁ jāyate pemaṁ, uppalaṁva yathodake’’ti. (jā. 1.2.174);",
  "atk-s0502a9:92_0": "Sā pubbasineheneva nesādakulaṁ agamāsi. Puttāpissā devalokā cavitvā tassā eva kucchismiṁ",
  "atk-s0502a9:92_1": "paṭisandhiṁ gaṇhiṁsu, suṇisāyopissā tattha tattha nibbattitvā vayappattā tesaṁyeva",
  "atk-s0502a9:92_2": "gehaṁ agamaṁsu. Evaṁ te sabbepi tadā cetiyaṁ paṭijaggitvā tassa kammassānubhāvena",
  "atk-s0502a9:92_3": "sotāpattiphalaṁ pattāti.",
  "atk-s0502a9:93": "Kukkuṭamittanesādavatthu aṭṭhamaṁ.",
  "atk-s0502a9:94": "9. Kokasunakhaluddakavatthu",
  "atk-s0502a9:95": "Yo appaduṭṭhassāti imaṁ dhammadesanaṁ satthā jetavane viharanto kokaṁ nāma sunakhaluddakaṁ ārabbha kathesi.",
  "atk-s0502a9:96_0": "So kira ekadivasaṁ pubbaṇhasamaye dhanuṁ ādāya sunakhaparivuto araññaṁ gacchanto",
  "atk-s0502a9:96_1": "antarāmagge ekaṁ piṇḍāya pavisantaṁ bhikkhuṁ disvā kujjhitvā ‘‘kāḷakaṇṇi me diṭṭho,",
  "atk-s0502a9:96_2": "ajja kiñci na labhissāmī’’ti cintetvā pakkāmi. Theropi gāme piṇḍāya caritvā katabhattakicco",
  "atk-s0502a9:96_3": "puna vihāraṁ pāyāsi. Itaropi araññe vicaritvā kiñci alabhitvā paccāgacchanto puna",
  "atk-s0502a9:96_4": "theraṁ disvā ‘‘ajjāhaṁ imaṁ kāḷakaṇṇiṁ disvā araññaṁ gato kiñci na labhiṁ, idāni",
  "atk-s0502a9:96_5": "me punapi abhimukho jāto, sunakhehi naṁ khādāpessāmī’’ti saññaṁ datvā sunakhe vissajjesi.",
  "atk-s0502a9:96_6": "Theropi ‘‘mā evaṁ kari upāsakā’’ti yāci. So ‘‘ajjāhaṁ tava sammukhībhūtattā kiñci",
  "atk-s0502a9:96_7": "nālatthaṁ, punapi me sammukhībhāvamāgatosi, khādāpessāmeva ta’’nti vatvā sunakhe",
  "atk-s0502a9:96_8": "uyyojesi. Thero vegena ekaṁ rukkhaṁ abhiruhitvā purisappamāṇe ṭhāne nisīdi. Sunakhā",
  "atk-s0502a9:96_9": "rukkhaṁ parivāresuṁ. Luddako gantvā ‘‘rukkhaṁ abhiruhatopi te mokkho natthī’’ti taṁ",
  "atk-s0502a9:96_10": "saratuṇḍena pādatale vijjhi. Thero ‘‘mā evaṁ karohī’’ti taṁ yāciyeva. Itaro tassa",
  "atk-s0502a9:96_11": "yācanaṁ anādiyitvā punappunaṁ vijjhiyeva. Thero ekasmiṁ pādatale vijjhiyamāne taṁ",
  "atk-s0502a9:96_12": "ukkhipitvā dutiyaṁ pādaṁ olambitvā tasmiṁ vijjhiyamāne tampi ukkhipati, evamassa",
  "atk-s0502a9:96_13": "so yācanaṁ anādiyitvāva dvepi pādatalāni vijjhiyeva. Therassa sarīraṁ ukkāhi ādittaṁ",
  "atk-s0502a9:96_14": "viya ahosi. So vedanānuvattiko hutvā satiṁ paccupaṭṭhāpetuṁ nāsakkhi, pārutacīvaraṁ",
  "atk-s0502a9:96_15": "bhassantampi na sallakkhesi. Taṁ patamānaṁ kokaṁ sīsato paṭṭhāya parikkhipantameva",
  "atk-s0502a9:96_16": "pati. Sunakhā ‘‘thero patito’’ti saññāya cīvarantaraṁ pavisitvā attano sāmikaṁ luñjitvā",
  "atk-s0502a9:96_17": "khādantā aṭṭhimattāvasesaṁ kariṁsu. Sunakhā cīvarantarato nikkhamitvā bahi aṭṭhaṁsu.",
  "atk-s0502a9:97_0": "Atha nesaṁ thero ekaṁ sukkhadaṇḍakaṁ bhañjitvā khipi. Sunakhā theraṁ disvā ‘‘sāmikova",
  "atk-s0502a9:97_1": "amhehi khādito’’ti ñatvā araññaṁ pavisiṁsu. Thero kukkuccaṁ uppādesi ‘‘mama cīvarantaraṁ",
  "atk-s0502a9:97_2": "pavisitvā esa naṭṭho, arogaṁ nu kho me sīla’’nti. So rukkhā otaritvā satthu santikaṁ",
  "atk-s0502a9:97_3": "gantvā ādito paṭṭhāya sabbaṁ taṁ pavattiṁ ārocetvā – ‘‘bhante, mama cīvaraṁ nissāya",
  "atk-s0502a9:97_4": "so upāsako naṭṭho, kacci me arogaṁ sīlaṁ, atthi me samaṇabhāvo’’ti pucchi. Satthā",
  "atk-s0502a9:97_5": "tassa vacanaṁ sutvā ‘‘bhikkhu arogaṁ te sīlaṁ, atthi te samaṇabhāvo, so appaduṭṭhassa",
  "atk-s0502a9:97_6": "padussitvā vināsaṁ patto, na kevalañca idāneva, atītepi appaduṭṭhānaṁ padussitvā",
  "atk-s0502a9:97_7": "vināsaṁ pattoyevā’’ti vatvā tamatthaṁ pakāsento atītaṁ āhari –",
  "atk-s0502a9:98_0": "Atīte kireko vejjo vejjakammatthāya gāmaṁ vicaritvā kiñci kammaṁ alabhitvā chātajjhatto",
  "atk-s0502a9:98_1": "nikkhamitvā gāmadvāre sambahule kumārake kīḷante disvā ‘‘ime sappena ḍaṁsāpetvā tikicchitvā",
  "atk-s0502a9:98_2": "āhāraṁ labhissāmī’’ti ekasmiṁ rukkhabile sīsaṁ niharitvā nipannaṁ sappaṁ dassetvā,",
  "atk-s0502a9:98_3": "‘‘ambho, kumārakā eso sāḷikapotako, gaṇhatha na’’nti āha. Atheko kumārako sappaṁ",
  "atk-s0502a9:98_4": "gīvāyaṁ daḷhaṁ gahetvā nīharitvā tassa sappabhāvaṁ ñatvā viravanto avidūre ṭhitassa",
  "atk-s0502a9:98_5": "vejjassa matthake khipi. Sappo vejjassa khandhaṭṭhikaṁ parikkhipitvā daḷhaṁ ḍaṁsitvā",
  "atk-s0502a9:98_6": "tattheva jīvitakkhayaṁ pāpesi, evamesa koko sunakhaluddako pubbepi appaduṭṭhassa",
  "atk-s0502a9:98_7": "padussitvā vināsaṁ pattoyevāti.",
  "atk-s0502a9:99": "Satthā imaṁ atītaṁ āharitvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a9:100": "125.",
  "atk-s0502a9:101": " ‘‘Yo appaduṭṭhassa narassa dussati, suddhassa posassa anaṅgaṇassa;",
  "atk-s0502a9:102": "Tameva bālaṁ pacceti pāpaṁ, sukhumo rajo paṭivātaṁva khitto’’ti.",
  "atk-s0502a9:103_0": "Tattha appaduṭṭhassāti attano vā sabbasattānaṁ vā aduṭṭhassa. Narassāti sattassa.",
  "atk-s0502a9:103_1": "Dussatīti aparajjhati. Suddhassāti niraparādhasseva. Posassāti idampi aparenākārena",
  "atk-s0502a9:103_2": "sattādhivacanameva. Anaṅgaṇassāti nikkilesassa. Paccetīti patieti. Paṭivātanti yathā",
  "atk-s0502a9:103_3": "ekena purisena paṭivāte ṭhitaṁ paharitukāmatāya khitto sukhumo rajoti tameva purisaṁ",
  "atk-s0502a9:103_4": "pacceti, tasseva upari patati, evameva yo puggalo apaduṭṭhassa purisassa pāṇippaharādīni",
  "atk-s0502a9:103_5": "dadanto padussati, tameva bālaṁ diṭṭheva dhamme, samparāye vā nirayādīsu vipaccamānaṁ",
  "atk-s0502a9:103_6": "taṁ pāpaṁ vipākadukkhavasena paccetīti attho.",
  "atk-s0502a9:104": "Desanāvasāne so bhikkhu arahatte patiṭṭhahi, sampattaparisāyapi sātthikā dhammadesanā ahosīti.",
  "atk-s0502a9:105": "Kokasunakhaluddakavatthu navamaṁ.",
  "atk-s0502a9:106": "10. Maṇikārakulūpakatissattheravatthu",
  "atk-s0502a9:107": "Gabbhameketi imaṁ dhammadesanaṁ satthā jetavane viharanto maṇikārakulūpakaṁ tissattheraṁ ārabbha kathesi.",
  "atk-s0502a9:108_0": "So kira thero ekassa maṇikārassa kule dvādasa vassāni bhuñji. Tasmiṁ kule jayampatikā",
  "atk-s0502a9:108_1": "mātāpituṭṭhāne ṭhatvā theraṁ paṭijaggiṁsu. Athekadivasaṁ so maṇikāro therassa purato",
  "atk-s0502a9:108_2": "maṁsaṁ chindanto nisinno hoti. Tasmiṁ khaṇe rājā pasenadi kosalo ekaṁ maṇiratanaṁ",
  "atk-s0502a9:108_3": "‘‘imaṁ dhovitvā vijjhitvā pahiṇatū’’ti pesesi. Maṇikāro salohiteneva hatthena taṁ",
  "atk-s0502a9:108_4": "paṭiggahetvā peḷāya upari ṭhapetvā hatthadhovanatthaṁ anto pāvisi. Tasmiṁ pana gehe",
  "atk-s0502a9:108_5": "posāvaniyakoñcasakuṇo atthi. So lohitagandhena maṁsasaññāya taṁ maṇiṁ therassa passantasseva",
  "atk-s0502a9:108_6": "gili. Maṇikāro āgantvā maṇiṁ apassanto ‘‘maṇi kena gahito’’ti bhariyañca puttake",
  "atk-s0502a9:108_7": "ca paṭipāṭiyā pucchitvā tehi ‘‘na gaṇhāmā’’ti vutte ‘‘therena gahito bhavissatī’’ti.",
  "atk-s0502a9:108_8": "Cintetvā bhariyāya saddhiṁ mantesi – ‘‘therena maṇi gahito bhavissatī’’ti. Sā, sāmi,",
  "atk-s0502a9:108_9": "mā evaṁ avaca, ettakaṁ kālaṁ mayā therassa na kiñci vajjaṁ diṭṭhapubbaṁ, na so maṇiṁ",
  "atk-s0502a9:108_10": "gaṇhātīti. Maṇikāro theraṁ pucchi – ‘‘bhante, imasmiṁ ṭhāne maṇiratanaṁ tumhehi gahita’’nti.",
  "atk-s0502a9:108_11": "Na gaṇhāmi, upāsakāti. Bhante, na idha añño atthi, tumhehiyeva gahito bhavissati,",
  "atk-s0502a9:108_12": "detha me maṇiratananti. So tasmiṁ asampaṭicchante puna bhariyaṁ āha – ‘‘thereneva",
  "atk-s0502a9:108_13": "maṇi gahito, pīḷetvā naṁ pucchissāmī’’ti. Sā, sāmi, mā no nāsayi, varaṁ amhehi dāsabyaṁ",
  "atk-s0502a9:108_14": "upagantuṁ, na ca theraṁ evarūpaṁ vattunti. So ‘‘sabbeva mayaṁ dāsattaṁ upagacchantā",
  "atk-s0502a9:108_15": "maṇimūlaṁ na agghāmā’’ti rajjuṁ gahetvā therassa sīsaṁ veṭhetvā daṇḍena ghaṭṭesi.",
  "atk-s0502a9:108_16": "Therassa sīsato ca kaṇṇanāsāhi ca lohitaṁ pagghari, akkhīni nikkhamanākārappattāni",
  "atk-s0502a9:108_17": "ahesuṁ, so vedanāpamatto bhūmiyaṁ pati. Koñco lohitagandhenā gantvā lohitaṁ pivi.",
  "atk-s0502a9:108_18": "Atha naṁ maṇikāro there uppannakodhavegena ‘‘tvaṁ kiṁ karosī’’ti pādena paharitvā",
  "atk-s0502a9:108_19": "khipi. So ekappahāreneva maritvā uttāno ahosi.",
  "atk-s0502a9:109_0": "Thero taṁ disvā, upāsaka, sīse veṭhanaṁ tāva me sithilaṁ katvā imaṁ koñcaṁ olokehi",
  "atk-s0502a9:109_1": "‘‘mato vā, no vā’’ti. Atha naṁ so āha – ‘‘eso viya tvampi marissasī’’ti. Upāsaka,",
  "atk-s0502a9:109_2": "iminā so maṇi gilito, sace ayaṁ na amarissā, na te ahaṁ marantopi maṇiṁ ācikkhissanti.",
  "atk-s0502a9:109_3": "So tassa udaraṁ phāletvā maṇiṁ disvā pavedhento saṁviggamānaso therassa pādamūle",
  "atk-s0502a9:109_4": "nipajjitvā ‘‘khamatha, me, bhante, ajānantena mayā kata’’nti āha. Upāsaka, neva tuyhaṁ",
  "atk-s0502a9:109_5": "doso atthi, na mayhaṁ, vaṭṭassevesa doso, khamāmi teti. Bhante, sace me khamatha,",
  "atk-s0502a9:109_6": "pakatiniyāmeneva me gehe nisīditvā bhikkhaṁ gaṇhathāti. ‘‘Upāsaka, na dānāhaṁ ito",
  "atk-s0502a9:109_7": "paṭṭhāya paresaṁ gehassa antochadanaṁ pavisissāmi, antogehapavesanasseva hi ayaṁ",
  "atk-s0502a9:109_8": "doso, ito paṭṭhāya pādesu āvahantesu gehadvāre ṭhitova bhikkhaṁ gaṇhissāmī’’ti vatvā",
  "atk-s0502a9:109_9": "dhutaṅgaṁ samādāya imaṁ gāthamāha –",
  "atk-s0502a9:110": "‘‘Paccati munino bhattaṁ, thokaṁ thokaṁ kule kule;",
  "atk-s0502a9:111": "Piṇḍikāya carissāmi, atthi jaṅghabalaṁ mamā’’ti. (theragā. 248) –",
  "atk-s0502a9:112_0": "Idañca pana vatvā thero teneva byādhinā na cirasseva parinibbāyi. Koñco maṇikārassa",
  "atk-s0502a9:112_1": "bhariyāya kucchismiṁ paṭisandhiṁ gaṇhi. Maṇikāro kālaṁ katvā niraye nibbatti. Maṇikārassa",
  "atk-s0502a9:112_2": "bhariyā there muducittatāya kālaṁ katvā devaloke nibbatti. Bhikkhū satthāraṁ tesaṁ",
  "atk-s0502a9:112_3": "abhisamparāyaṁ pucchiṁsu. Satthā, ‘‘bhikkhave, idhekacce gabbhe nibbattanti, ekacce",
  "atk-s0502a9:112_4": "pāpakārino niraye nibbattanti, ekacce katakalyāṇā devaloke nibbattanti, anāsavā pana",
  "atk-s0502a9:112_5": "parinibbāyantī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a9:113": "126.",
  "atk-s0502a9:114": " ‘‘Gabbhameke uppajjanti, nirayaṁ pāpakammino;",
  "atk-s0502a9:115": "Saggaṁ sugatino yanti, parinibbanti anāsavā’’ti.",
  "atk-s0502a9:116": "Tattha gabbhanti idha manussagabbhova adhippeto. Sesamettha uttānatthameva.",
  "atk-s0502a9:117": "Desanāvasāne bahū sotāpattiphalādīni pāpuṇiṁsūti.",
  "atk-s0502a9:118": "Maṇikārakulūpakatissattheravatthu dasamaṁ.",
  "atk-s0502a9:119": "11. Tayojanavatthu",
  "atk-s0502a9:120": "Naantalikkheti imaṁ dhammadesanaṁ satthā jetavane viharanto tayo jane ārabbha kathesi.",
  "atk-s0502a9:121_0": "Satthari kira jetavane viharante sambahulā bhikkhū satthu dassanatthāya āgacchantā",
  "atk-s0502a9:121_1": "ekaṁ gāmaṁ piṇḍāya pavisiṁsu. Gāmavāsino te sampatte ādāya āsanasālāya nisīdāpetvā",
  "atk-s0502a9:121_2": "yāgukhajjakaṁ datvā piṇḍapātavelaṁ āgamayamānā dhammaṁ suṇantā nisīdiṁsu. Tasmiṁ",
  "atk-s0502a9:121_3": "khaṇe bhattaṁ pacitvā sūpabyañjanaṁ dhūpayamānāya ekissā itthiyā bhājanato aggijālā",
  "atk-s0502a9:121_4": "uṭṭhahitvā chadanaṁ gaṇhi. Tato ekaṁ tiṇakaraḷaṁ uṭṭhahitvā jalamānaṁ ākāsaṁ pakkhandi.",
  "atk-s0502a9:121_5": "Tasmiṁ khaṇe eko kāko ākāsena gacchanto tattha gīvaṁ pavesetvā tiṇavalliveṭhito jhāyitvā",
  "atk-s0502a9:121_6": "gāmamajjhe pati . Bhikkhū taṁ disvā ‘‘aho bhāriyaṁ kammaṁ, passathāvuso, kākena pattaṁ",
  "atk-s0502a9:121_7": "vippakāraṁ, iminā katakammaṁ aññatra satthārā ko jānissati, satthāramassa kammaṁ",
  "atk-s0502a9:121_8": "pucchissāmā’’ti cintetvā pakkamiṁsu.",
  "atk-s0502a9:122_0": "Aparesampi bhikkhūnaṁ satthu dassanatthāya nāvaṁ abhiruyha gacchantānaṁ nāvā samudde",
  "atk-s0502a9:122_1": "niccalā aṭṭhāsi. Manussā ‘‘kāḷakaṇṇinā ettha bhavitabba’’nti salākaṁ vicāresuṁ. Nāvikassa",
  "atk-s0502a9:122_2": "ca bhariyā paṭhamavaye ṭhitā dassanīyā pāsādikā, salākā tassā pāpuṇi. ‘‘Salākaṁ puna",
  "atk-s0502a9:122_3": "vicārethā’’ti vatvā yāvatatiyaṁ vicāresuṁ, tikkhattumpi tassā eva pāpuṇi. Manussā",
  "atk-s0502a9:122_4": "‘‘kiṁ, sāmī’’ti nāvikassa mukhaṁ olokesuṁ. Nāviko ‘‘na sakkā ekissā atthāya mahājanaṁ",
  "atk-s0502a9:122_5": "nāsetuṁ, udake naṁ khipathā’’ti āha. Sā gahetvā udake khipiyamānā maraṇabhayatajjitā",
  "atk-s0502a9:122_6": "viravaṁ akāsi. Taṁ sutvā nāviko ko attho imissā ābharaṇehi naṭṭhehi, sabbābharaṇāni",
  "atk-s0502a9:122_7": "omuñcitvā ekaṁ pilotikaṁ nivāsāpetvā chaḍḍetha naṁ, ahaṁ panetaṁ udakapiṭṭhe plavamānaṁ",
  "atk-s0502a9:122_8": "daṭṭhuṁ na sakkhissāmī tasmā yathā naṁ ahaṁ na passāmi, tathā ekaṁ vālukakuṭaṁ gīvāya",
  "atk-s0502a9:122_9": "bandhitvā samudde khipathāti. Te tathā kariṁsu. Tampi patitaṭṭhāneyeva macchakacchapā",
  "atk-s0502a9:122_10": "vilumpiṁsu. Bhikkhū taṁ pavattiṁ ñatvā ‘‘ṭhapetvā satthāraṁ ko añño etissā itthiyā",
  "atk-s0502a9:122_11": "katakammaṁ jānissati, satthāraṁ tassā kammaṁ pucchissāmā’’ti icchitaṭṭhānaṁ patvā",
  "atk-s0502a9:122_12": "nāvāto oruyha pakkamiṁsu.",
  "atk-s0502a9:123_0": "Aparepi satta bhikkhū satthu dassanatthāya gacchantā sāyaṁ ekaṁ vihāraṁ pavisitvā",
  "atk-s0502a9:123_1": "vasanaṭṭhānaṁ pucchiṁsu. Ekasmiñca leṇe satta mañcā honti. Tesaṁ tadeva labhitvā",
  "atk-s0502a9:123_2": "tattha nipannānaṁ rattibhāge kūṭāgāramatto pāsāṇo pavaṭṭamāno āgantvā leṇadvāraṁ",
  "atk-s0502a9:123_3": "pidahi. Nevāsikā bhikkhū ‘‘mayaṁ imaṁ leṇaṁ āgantukabhikkhūnaṁ pāpayimhā, ayañca",
  "atk-s0502a9:123_4": "mahāpāsāṇo leṇadvāraṁ pidahanto aṭṭhāsi, apanessāma na’’nti samantā sattahi gāmehi",
  "atk-s0502a9:123_5": "manusse sannipātetvā vāyamantāpi ṭhānā cāletuṁ nāsakkhiṁsu. Anto paviṭṭhabhikkhūpi",
  "atk-s0502a9:123_6": "vāyamiṁsuyeva. Evaṁ santepi sattāhaṁ pāsāṇaṁ cāletuṁ nāsakkhiṁsu. Āgantukā sattāhaṁ",
  "atk-s0502a9:123_7": "chātajjhattā mahādukkhaṁ anubhaviṁsu. Sattame divase pāsāṇo sayameva pavaṭṭitvā apagato.",
  "atk-s0502a9:123_8": "Bhikkhū nikkhamitvā ‘‘amhākaṁ imaṁ pāpaṁ aññatra satthārā ko jānissati, satthāraṁ",
  "atk-s0502a9:123_9": "pucchissāmā’’ti cintetvā pakkamiṁsu. Te purimehi saddhiṁ antarāmagge samāgantvā sabbe",
  "atk-s0502a9:123_10": "ekatova satthāraṁ upasaṅkamitvā vanditvā ekamantaṁ nisinnā satthārā katapaṭisanthārā",
  "atk-s0502a9:123_11": "attanā attanā diṭṭhānubhūtāni kāraṇāni paṭipāṭiyā pucchiṁsu.",
  "atk-s0502a9:124_0": "Satthāpi tesaṁ paṭipāṭiyā evaṁ byākāsi – ‘‘bhikkhave, so tāva kāko attanā katakammameva",
  "atk-s0502a9:124_1": "anubhosi. Atītakāle hi bārāṇasiyaṁ eko kassako attano goṇaṁ damento dametuṁ nāsakkhi.",
  "atk-s0502a9:124_2": "So hissa goṇo thokaṁ gantvā nipajji, pothetvā uṭṭhāpitopi thokaṁ gantvā punapi tatheva",
  "atk-s0502a9:124_3": "nipajji. So vāyamitvā taṁ dametuṁ asakkonto kodhābhibhūto hutvā ‘ito dāni paṭṭhāya",
  "atk-s0502a9:124_4": "sukhaṁ nipajjissasī’ti palālapiṇḍaṁ viya karonto palālena tassa gīvaṁ paliveṭhetvā",
  "atk-s0502a9:124_5": "aggimadāsi, goṇo tattheva jhāyitvā mato. Tadā, bhikkhave, tena kākena taṁ pāpakammaṁ",
  "atk-s0502a9:124_6": "kataṁ. So tassa vipākena dīgharattaṁ niraye paccitvā vipākāvasesena sattakkhattuṁ",
  "atk-s0502a9:124_7": "kākayoniyaṁ nibbattitvā evameva ākāse jhāyitvāva mato’’ti.",
  "atk-s0502a9:125_0": "Sāpi, bhikkhave, itthī attanā katakammameva anubhosi. Sā hi atīte bārāṇasiyaṁ ekassa",
  "atk-s0502a9:125_1": "gahapatikassa bhariyā udakaharaṇakoṭṭanapacanādīni sabbakiccāni sahattheneva akāsi.",
  "atk-s0502a9:125_2": "Tassā eko sunakho taṁ gehe sabbakiccāni kurumānaṁ olokentova nisīdati. Khette bhattaṁ",
  "atk-s0502a9:125_3": "harantiyā dārupaṇṇādīnaṁ vā atthāya araññaṁ gacchantiyā tāya saddhiṁyeva gacchati.",
  "atk-s0502a9:125_4": "Taṁ disvā daharamanussā ‘‘ambho nikkhanto sunakhaluddako, ajja mayaṁ maṁsena bhuñjissāmā’’ti",
  "atk-s0502a9:125_5": "uppaṇḍenti. Sā tesaṁ kathāya maṅku hutvā sunakhaṁ leḍḍudaṇḍādīhi paharitvā palāpeti,",
  "atk-s0502a9:125_6": "sunakho nivattitvā puna anubandhati. So kirassā tatiye attabhāve bhattā ahosi, tasmā",
  "atk-s0502a9:125_7": "sinehaṁ chindituṁ na sakkoti. Kiñcāpi hi anamatagge saṁsāre jāyā vā pati vā abhūtapubbā",
  "atk-s0502a9:125_8": "nāma natthi, avidūre pana attabhāve ñātakesu adhimatto sineho hoti, tasmā so sunakho",
  "atk-s0502a9:125_9": "taṁ vijahituṁ na sakkoti. Sā tassa kujjhitvā khettaṁ sāmikassa yāguṁ haramānā rajjuṁ",
  "atk-s0502a9:125_10": "ucchaṅge ṭhapetvā agamāsi, sunakho tāyeva saddhiṁ gato. Sā sāmikassa yāguṁ datvā",
  "atk-s0502a9:125_11": "tucchakuṭaṁ ādāya ekaṁ udakaṭṭhānaṁ gantvā kuṭaṁ vālukāya pūretvā samīpe oloketvā",
  "atk-s0502a9:125_12": "ṭhitassa sunakhassa saddamakāsi. Sunakho ‘‘cirassaṁ vata me ajja madhurakathā laddhā’’ti",
  "atk-s0502a9:125_13": "naṅguṭṭhaṁ cālento taṁ upasaṅkami. Sā taṁ gīvāyaṁ daḷhaṁ gahetvā ekāya rajjukoṭiyā",
  "atk-s0502a9:125_14": "kuṭaṁ bandhitvā ekaṁ rajjukoṭiṁ sunakhassa gīvāyaṁ bandhitvā kuṭaṁ udakābhimukhaṁ",
  "atk-s0502a9:125_15": "pavaṭṭesi. Sunakho kuṭaṁ anubandhanto udake patitvā tattheva kālamakāsi. Sā tassa",
  "atk-s0502a9:125_16": "kammassa vipākena dīgharattaṁ niraye paccitvā vipākāvasesena attabhāvasate vālukakuṭaṁ",
  "atk-s0502a9:125_17": "gīvāyaṁ bandhitvā udake pakkhittā kālamakāsīti.",
  "atk-s0502a9:126_0": "Tumhehipi, bhikkhave, attanā katakammameva anubhūtaṁ. Atītasmiñhi bārāṇasivāsino",
  "atk-s0502a9:126_1": "satta gopālakadārakā ekasmiṁ aṭavipadese sattāhavārena gāviyo vicarantā ekadivasaṁ",
  "atk-s0502a9:126_2": "gāviyo vicāretvā āgacchantā ekaṁ mahāgodhaṁ disvā anubandhiṁsu. Godhā palāyitvā ekaṁ",
  "atk-s0502a9:126_3": "vammikaṁ pāvisi. Tassa pana vammikassa satta chiddāni, dārakā ‘‘mayaṁ dāni gahetuṁ",
  "atk-s0502a9:126_4": "na sakkhissāma, sve āgantvā gaṇhissāmā’’ti ekeko ekekaṁ sākhabhaṅgamuṭṭhiṁ ādāya",
  "atk-s0502a9:126_5": "sattapi janā satta chiddāni pidahitvā pakkamiṁsu . Te punadivase taṁ godhaṁ amanasikatvā",
  "atk-s0502a9:126_6": "aññasmiṁ padese gāviyo vicāretvā sattame divase gāviyo ādāya gacchantā taṁ vammikaṁ",
  "atk-s0502a9:126_7": "disvā satiṁ paṭilabhitvā ‘‘kā nu kho tassā godhāya pavattī’’ti attanā attanā pidahitāni",
  "atk-s0502a9:126_8": "chiddāni vivariṁsu. Godhā jīvite nirālayā hutvā aṭṭhicammāvasesā pavedhamānā nikkhami.",
  "atk-s0502a9:126_9": "Te taṁ disvā anukampaṁ katvā ‘‘mā naṁ māretha, sattāhaṁ chinnabhattā jātā’’ti tassā",
  "atk-s0502a9:126_10": "piṭṭhiṁ parimajjitvā ‘‘sukhena gacchāhī’’ti vissajjesuṁ. Te godhāya amāritattā niraye",
  "atk-s0502a9:126_11": "tāva na pacciṁsu. Te pana satta janā ekato hutvā cuddasasu attabhāvesu satta satta",
  "atk-s0502a9:126_12": "divasāni chinnabhattā ahesuṁ. Tadā, bhikkhave, tumhehi sattahi gopālakehi hutvā taṁ",
  "atk-s0502a9:126_13": "kammaṁ katanti. Evaṁ satthā tehi puṭṭhapuṭṭhaṁ pañhaṁ byākāsi.",
  "atk-s0502a9:127_0": "Atheko bhikkhu satthāraṁ āha – ‘‘kiṁ pana, bhante, pāpakammaṁ katvā ākāse uppatitassapi",
  "atk-s0502a9:127_1": "samuddaṁ pakkhandassāpi pabbatantaraṁ paviṭṭhassāpi mokkho natthī’’ti. Satthā ‘‘evametaṁ,",
  "atk-s0502a9:127_2": "bhikkhave, ākāsādīsupi ekapadesopi natthi, yattha ṭhito pāpakammato mucceyyā’’ti",
  "atk-s0502a9:127_3": "vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a9:128": "127.",
  "atk-s0502a9:129": " ‘‘Na antalikkhe na samuddamajjhe, na pabbatānaṁ vivaraṁ pavissa;",
  "atk-s0502a9:130": "Na vijjatī so jagatippadeso, yatthaṭṭhito mucceyya pāpakammā’’ti.",
  "atk-s0502a9:131_0": "Tassattho – sace hi koci ‘‘iminā upāyena pāpakammato muccissāmī’’ti antalikkhe vā",
  "atk-s0502a9:131_1": "nisīdeyya, caturāsītiyojanasahassagambhīraṁ mahāsamuddaṁ vā paviseyya, pabbatantare",
  "atk-s0502a9:131_2": "vā nisīdeyya, neva pāpakammato mucceyya. Puratthimādīsu jagatipadesesu pathavībhāgesu",
  "atk-s0502a9:131_3": "na so vālaggamattopi okāso atthi, yattha ṭhito pāpakammato muccituṁ sakkuṇeyyāti.",
  "atk-s0502a9:132": "Desanāvasāne te bhikkhū sotāpattiphalādīni pāpuṇiṁsu, sampattamahājanassāpi sātthikā dhammadesanā ahosīti.",
  "atk-s0502a9:133": "Tayojanavatthu ekādasamaṁ.",
  "atk-s0502a9:134": "12. Suppabuddhasakyavatthu",
  "atk-s0502a9:135": "Naantalikkheti imaṁ dhammadesanaṁ satthā nigrodhārāme viharanto suppabuddhaṁ sakkaṁ ārabbha kathesi.",
  "atk-s0502a9:136_0": "So kira ‘‘ayaṁ mama dhītaraṁ chaḍḍetvā nikkhanto ca, mama puttaṁ pabbājetvā tassa",
  "atk-s0502a9:136_1": "veriṭṭhāne ṭhito cā’’ti imehi dvīhi kāraṇehi satthari āghātaṁ bandhitvā ekadivasaṁ",
  "atk-s0502a9:136_2": "‘‘na dānissa nimantanaṭṭhānaṁ gantvā bhuñjituṁ dassāmī’’ti gamanamaggaṁ pidahitvā",
  "atk-s0502a9:136_3": "antaravīthiyaṁ suraṁ pivanto nisīdi. Athassa satthari bhikkhusaṅghaparivute taṁ ṭhānaṁ",
  "atk-s0502a9:136_4": "āgate ‘‘satthā āgato’’ti ārocesuṁ . So āha – ‘‘purato gacchāti tassa vadetha, nāyaṁ",
  "atk-s0502a9:136_5": "mayā mahallakataro, nāssa maggaṁ dassāmī’’ti punappunaṁ vuccamānopi tatheva vatvā",
  "atk-s0502a9:136_6": "nisīdi. Satthā mātulassa santikā maggaṁ alabhitvā tato nivatti. Sopi ekaṁ carapurisaṁ",
  "atk-s0502a9:136_7": "pesesi ‘‘gaccha, tassa kathaṁ sutvā ehī’’ti. Satthāpi nivattanto sitaṁ katvā ānandattherena",
  "atk-s0502a9:136_8": "‘‘ko nu kho, bhante, sitassa pātukammassa paccayo’’ti puṭṭho āha – ‘‘passasi, ānanda,",
  "atk-s0502a9:136_9": "suppabuddha’’nti. Passāmi, bhanteti. Bhāriyaṁ tena kammaṁ kataṁ mādisassa buddhassa",
  "atk-s0502a9:136_10": "maggaṁ adentena, ito sattame divase heṭṭhāpāsāde sopānapādamūle pathaviṁ pavisissatīti.",
  "atk-s0502a9:136_11": "Carapuriso taṁ kathaṁ sutvā suppabuddhassa santikaṁ gantvā ‘‘kiṁ mama bhāgineyyena",
  "atk-s0502a9:136_12": "nivattantena vutta’’nti puṭṭho yathāsutaṁ ārocesi. So tassa vacanaṁ sutvā ‘‘na dāni",
  "atk-s0502a9:136_13": "mama bhāgineyyassa kathāya doso atthi, addhā yaṁ so vadati, taṁ tatheva hoti. Evaṁ",
  "atk-s0502a9:136_14": "santepi naṁ idāni musāvādena niggaṇhissāmi. So hi maṁ ‘sattame divase pathaviṁ pavisissatī’ti",
  "atk-s0502a9:136_15": "aniyamena avatvā ‘heṭṭhāpāsāde sopānapādamūle pathaviṁ pavisissatī’’’ti āha. ‘‘Ito",
  "atk-s0502a9:136_16": "dāni paṭṭhāyāhaṁ taṁ ṭhānaṁ na gamissāmi, atha naṁ tasmiṁ ṭhāne pathaviṁ apavisitvā",
  "atk-s0502a9:136_17": "musāvādena niggaṇhissāmī’’ti attano upabhogajātaṁ sabbaṁ sattabhūmikapāsādassa upari",
  "atk-s0502a9:136_18": "āropetvā sopānaṁ harāpetvā dvāraṁ pidahāpetvā ekekasmiṁ dvāre dve dve malle ṭhapetvā",
  "atk-s0502a9:136_19": "‘‘sacāhaṁ pamādena heṭṭhā orohitukāmo homi, nivāreyyātha ma’’nti vatvā sattame pāsādatale",
  "atk-s0502a9:136_20": "sirigabbhe nisīdi. Satthā taṁ pavattiṁ sutvā, ‘‘bhikkhave, suppabuddho na kevalaṁ",
  "atk-s0502a9:136_21": "pāsādatale vehāsaṁ uppatitvā ākāse vā nisīdatu, nāvāya vā samuddaṁ pakkhandatu, pabbatantaraṁ",
  "atk-s0502a9:136_22": "vā pavisatu, buddhānaṁ kathāya dvidhābhāvo nāma natthi, mayā vuttaṭṭhāneyeva so pathaviṁ",
  "atk-s0502a9:136_23": "pavisissatī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a9:137": "128.",
  "atk-s0502a9:138": " ‘‘Na antalikkhe na samuddamajjhe, na pabbatānaṁ vivaraṁ pavissa;",
  "atk-s0502a9:139": "Na vijjatī so jagatippadeso, yatthaṭṭhitaṁ nappasaheyya maccū’’ti.",
  "atk-s0502a9:140": "Tattha yattha ṭhitaṁ nappasaheyya, maccūti yasmiṁ padese ṭhitaṁ maraṇaṁ nappasaheyya nābhibhaveyya, kesaggamattopi pathavippadeso natthi. Sesaṁ purimasadisamevāti.",
  "atk-s0502a9:141": "Desanāvasāne bahū sotāpattiphalādīni pāpuṇiṁsūti.",
  "atk-s0502a9:142_0": "Sattame divase satthu bhikkhācāramaggassa niruddhavelāya heṭṭhāpāsāde suppabuddhassa",
  "atk-s0502a9:142_1": "maṅgalasso uddāmo hutvā taṁ taṁ bhittiṁ pahari. So upari nisinnovassa saddaṁ sutvā",
  "atk-s0502a9:142_2": "‘‘kimeta’’nti pucchi. ‘‘Maṅgalasso uddāmo’’ti. So panasso suppabuddhaṁ disvāva sannisīdati.",
  "atk-s0502a9:142_3": "Atha naṁ so gaṇhitukāmo hutvā nisinnaṭṭhānā uṭṭhāya dvārābhimukho ahosi, dvārāni",
  "atk-s0502a9:142_4": "sayameva vivaṭāni, sopānaṁ sakaṭṭhāneyeva ṭhitaṁ. Dvāre ṭhitā mallā taṁ gīvāyaṁ gahetvā",
  "atk-s0502a9:142_5": "heṭṭhābhimukhaṁ khipiṁsu. Etenupāyena sattasupi talesu dvārāni sayameva vivaṭāni,",
  "atk-s0502a9:142_6": "sopānāni yathāṭhāne ṭhitāni. Tattha tattha mallā taṁ gīvāyameva gahetvā heṭṭhābhimukhaṁ",
  "atk-s0502a9:142_7": "khipiṁsu. Atha naṁ heṭṭhāpāsāde sopānapādamūlaṁ sampattameva mahāpathavī vivaramānā",
  "atk-s0502a9:142_8": "bhijjitvā sampaṭicchi, so gantvā avīcimhi nibbattīti.",
  "atk-s0502a9:143": "Suppabuddhasakyavatthu dvādasamaṁ.",
  "atk-s0502a9:144": "Pāpavaggavaṇṇanā niṭṭhitā.",
  "atk-s0502a9:145": "Navamo vaggo."
}