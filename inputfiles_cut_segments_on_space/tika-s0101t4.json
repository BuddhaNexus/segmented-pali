{
  "tika-s0101t4:0": "4. Soṇadaṇḍasuttavaṇṇanā",
  "tika-s0101t4:1_0": "300. Sundarabhāvena sātisayāni aṅgāni etesaṁ atthīti aṅgā, rājakumārāti āha “aṅgā",
  "tika-s0101t4:1_1": "nāma aṅgapāsādikatāyā”tiādi. Idhāpi adhippetā, na ambaṭṭhasutte eva. Āgantuṁ na dassantīti",
  "tika-s0101t4:1_2": "āgamane ādīnavaṁ dassetvā paṭikkhipanavasena āgantuṁ na dassanti, nānujānissantīti",
  "tika-s0101t4:1_3": "adhippāyo. Nīlāsokakaṇikārakoviḷārakundarājarukkhehi sammissatāya taṁ campakavanaṁ",
  "tika-s0101t4:1_4": "“nīlādipañcavaṇṇakusumapaṭimaṇḍita”nti daṭṭhabbaṁ. Na campakarukkhānaṁyeva nīlādipañcakusumatāyāti",
  "tika-s0101t4:1_5": "vadanti. “Bhagavā kusumagandhasugandhe campakavane viharatī”ti iminā na māpanakāle",
  "tika-s0101t4:1_6": "eva tasmiṁ nagare campakarukkhā ussannā, atha kho aparabhāge pīti dasseti. Māpanakāle",
  "tika-s0101t4:1_7": "hi campakānaṁ ussannatāya sā nagarī “campā”ti nāmaṁ labhi. Issarattāti adhipatibhāvato.",
  "tika-s0101t4:1_8": "Senā etassa atthīti seniko, seniko eva seniyo, atthitā cettha bahubhāvavisiṭṭhāti",
  "tika-s0101t4:1_9": "vuttaṁ “mahatiyā senāya samannāgatattā”ti.",
  "tika-s0101t4:2_0": "301-2.Saṁhatāti sannipatitā, “saṅghino”ti vattabbe “saṅghī”ti puthutthe ekavacanaṁ",
  "tika-s0101t4:2_1": "brāhmaṇagahapatikānaṁ adhippetattā, tenāha “etesa”nti. Rājarājaññādīnaṁ bhaṇḍadharā",
  "tika-s0101t4:2_2": "purisā khatā, nesaṁ tāyanato khattā. So hi yehi yattha pesito, tattha tesaṁ dosaṁ",
  "tika-s0101t4:2_3": "pariharanto yuttapattavasena pucchitamatthaṁ katheti, tenāha “pucchitapañhe byākaraṇasamattho”ti.",
  "tika-s0101t4:2_4": "Kulāpadesādinā mahatī mattā etassāti mahāmatto.",
  "tika-s0101t4:3": "Soṇadaṇḍaguṇakathāvaṇṇanā",
  "tika-s0101t4:4_0": "303. Visiṭṭhaṁ rajjaṁ virajjaṁ, virajjameva verajjaṁ yathā “vekataṁ vesaya”nti, nānāvidhaṁ",
  "tika-s0101t4:4_1": "verajjaṁ nānāverajjaṁ, tattha jātātiādinā sabbaṁ vuttanayeneva veditabbaṁ. Uttamabrāhmaṇoti",
  "tika-s0101t4:4_2": "abhijanasampattiyā vittasampattiyā vijjāsampattiyā uggatataro, uḷāro vā brāhmaṇo.",
  "tika-s0101t4:4_3": "Asannipātoti lābhamaccharena nippīḷitatāya asannipāto viya bhavissati.",
  "tika-s0101t4:5_0": "“Aṅgeti gameti ñāpetīti aṅgaṁ, hetūti āha “imināpi kāraṇenā”ti. “Ubhato sujāto”ti",
  "tika-s0101t4:5_1": "ettake vutte yehi kehici dvīhi bhāgehi sujātatā viññāyeyya. Sujāta-saddo ca “sujāto",
  "tika-s0101t4:5_2": "cārudassano”tiādīsu ārohasampattipariyāyoti jātivaseneva sujātataṁ vibhāvetuṁ “mātito",
  "tika-s0101t4:5_3": "ca pitito cā”ti vuttaṁ. Anorasaputtavasenāpi loke mātupitusamaññā dissati, idha panassa",
  "tika-s0101t4:5_4": "orasaputtavaseneva icchitāti dassetuṁ “saṁsuddhagahaṇiko”ti vuttaṁ. Gabbhaṁ gaṇhāti",
  "tika-s0101t4:5_5": "dhāretīti gahaṇī, gabbhāsayasaññito mātukucchippadeso. Yathābhuttassa āhārassa vipācanavasena",
  "tika-s0101t4:5_6": "gaṇhanato achaḍḍanato gahaṇī, kammajatejodhātu.",
  "tika-s0101t4:6_0": "Pitā ca mātā ca pitaro, pitūnaṁ pitaro pitāmahā, tesaṁ yugo dvando pitāmahayugo,",
  "tika-s0101t4:6_1": "tasmā, yāva sattamā pitāmahayugā pitāmahadvandāti evamettha attho daṭṭhabbo. Evañhi",
  "tika-s0101t4:6_2": "pitāmahaggahaṇeneva mātāmahopi gahitoti. So aṭṭhakathāyaṁ visuṁ na uddhaṭo. Yuga-saddo",
  "tika-s0101t4:6_3": "cettha ekasesanayena daṭṭhabbo “yugo ca yugo ca yugā”ti. Evañhi tattha tattha dvandaṁ",
  "tika-s0101t4:6_4": "gahitameva hoti, tenāha “tato uddhaṁ sabbepi pubbapurisā pitāmahaggahaṇeneva gahitā”ti.",
  "tika-s0101t4:6_5": "Purisaggahaṇañcettha ukkaṭṭhaniddesavasena katanti daṭṭhabbaṁ. Evañhi “mātito”ti",
  "tika-s0101t4:6_6": "pāḷivacanaṁ samatthitaṁ hoti. Akkhittoti appattakhepo. Anavakkhittoti saddhathālipākādīsu",
  "tika-s0101t4:6_7": "na avakkhitto na chaḍḍito. Jātivādenāti hetumhi karaṇavacananti dassetuṁ “kena kāraṇenā”tiādi",
  "tika-s0101t4:6_8": "vuttaṁ. Ettha ca “ubhato…pe… pitāmahayugā”ti etena brāhmaṇassa yonidosābhāvo dassito",
  "tika-s0101t4:6_9": "saṁsuddhagahaṇikabhāvakittanato, “akkhitto”ti iminā kiriyāparādhābhāvo. Kiriyāparādhena",
  "tika-s0101t4:6_10": "hi sattā khepaṁ pāpuṇanti. “Anupakkuṭṭho”ti iminā ayuttasaṁsaggābhāvo. Ayuttasaṁsaggampi",
  "tika-s0101t4:6_11": "hi paṭicca sattā akkosaṁ labhanti.",
  "tika-s0101t4:7_0": "Issaroti ādhipateyyasaṁvattaniyakammabalena īsanasīlo, sā panassa issaratā vibhavasampattipaccayā",
  "tika-s0101t4:7_1": "pākaṭā jātāti aḍḍhatāpariyāyabhāveneva vadanto “aḍḍhoti issaro”ti āha. Mahantaṁ dhanaṁ",
  "tika-s0101t4:7_2": "assa bhūmigatañceva vehāsaṭṭhañcāti mahaddhano. Tassāti tassa tassa. Vadanti “anvayato,",
  "tika-s0101t4:7_3": "byatirekato ca anupasaṅkamanakāraṇaṁ kittemā”ti.",
  "tika-s0101t4:8_0": "Adhikarūpoti visiṭṭharūpo uttamasarīro. Dassanaṁ arahatīti dassanīyo, tenāha “dassanayoggo”ti.",
  "tika-s0101t4:8_1": "Pasādaṁ āvahatīti pāsādiko, tenāha “cittappasādajananato”ti. Vaṇṇassāti vaṇṇadhātuyā.",
  "tika-s0101t4:8_2": "Sarīranti sannivesavisiṭṭhaṁ karacaraṇagīvāsīsādiavayavasamudāyaṁ, so ca saṇṭhānamukhena",
  "tika-s0101t4:8_3": "gayhatīti “paramāya vaṇṇapokkharatāyāti…pe… sampattiyā cā”ti vuttaṁ. Sabbavaṇṇesu",
  "tika-s0101t4:8_4": "suvaṇṇavaṇṇova uttamoti vuttaṁ “seṭṭhena suvaṇṇavaṇṇena samannāgato”ti. Tathā hi",
  "tika-s0101t4:8_5": "buddhā, cakkavattino ca suvaṇṇavaṇṇāva honti. Brahmavacchasīti uttamasarīrābho, suvaṇṇābho",
  "tika-s0101t4:8_6": "icceva attho. Imameva hi atthaṁ sandhāya “mahābrahmuno sarīrasadiseneva sarīrena",
  "tika-s0101t4:8_7": "samannāgato”ti vuttaṁ, na brahmujugattataṁ. Akhuddāvakāso dassanāyāti ārohapariṇāhasampattiyā,",
  "tika-s0101t4:8_8": "avayavapāripūriyā ca dassanāya okāso na khuddako, tenāha “sabbānevā”tiādi.",
  "tika-s0101t4:9_0": "Yamaniyamalakkhaṇaṁ sīlamassa atthīti sīlavā. Taṁ panassa rattaññutāya vuddhaṁ vaḍḍhitaṁ",
  "tika-s0101t4:9_1": "atthīti vuddhasīlī. Tena ca sabbadā sammāyogato vuddhasīlena samannāgato. Sabbametaṁ",
  "tika-s0101t4:9_2": "pañcasīlamattameva sandhāya vadanti tato paraṁ sīlassa tattha abhāvato, tesañca ajānanato.",
  "tika-s0101t4:10_0": "Ṭhānakaraṇasampattiyā, sikkhāsampattiyā ca katthacipi anūnatāya parimaṇḍalapadāni",
  "tika-s0101t4:10_1": "byañjanāni akkharāni etissāti parimaṇḍalapadabyañjanā. Atha vā pajjati attho etenāti",
  "tika-s0101t4:10_2": "padaṁ, nāmādi. Yathādhippetamatthaṁ byañjetīti byañjanaṁ, vākyaṁ. Tesaṁ paripuṇṇatāya",
  "tika-s0101t4:10_3": "parimaṇḍalapadabyañjanā. Atthañāpane sādhanatāya vācāva karaṇanti vākkaraṇaṁ, udāhāraghoso.",
  "tika-s0101t4:10_4": "Guṇaparipuṇṇabhāvena tassa brāhmaṇassa, tena vā bhāsitabbaatthassa. Pūre puṇṇabhāve.",
  "tika-s0101t4:10_5": "Pūreti ca purimasmiṁ atthe ādhāre bhummaṁ, dutiyasmiṁ visaye. “Sukhumālattanenā”ti",
  "tika-s0101t4:10_6": "iminā tassā vācāya mudusaṇhabhāvamāha. Apalibuddhāya pittasemhādīhi. Sandiṭṭhaṁ sabbaṁ",
  "tika-s0101t4:10_7": "dassetvā viya ekadesaṁ kathanaṁ. Vilambitaṁ saṇikaṁ cirāyitvā kathanaṁ. “Sandiddhavilambitādī”ti",
  "tika-s0101t4:10_8": "vā pāṭho. Tattha sandiddhaṁ sandehajanakaṁ. Ādi-saddena dukkhalitānukaḍḍhitādiṁ saṅgaṇhāti.",
  "tika-s0101t4:10_9": "“Ādimajjhapariyosānaṁ pākaṭaṁ katvā”ti iminā tassā vācāya atthapāripūriṁ vadanti.",
  "tika-s0101t4:11_0": "“Jiṇṇo”tiādīni padāni suviññeyyāni, heṭṭhā vuttatthāni ca. Dutiyanaye pana jiṇṇoti",
  "tika-s0101t4:11_1": "nāyaṁ jiṇṇatā vayomattena, atha kho kulaparivaṭṭena purāṇatāti āha “jiṇṇoti porāṇo”tiādi,",
  "tika-s0101t4:11_2": "tena tassa brāhmaṇassa kulavasena uditoditabhāvamāha. Jātivuddhiyā “vayoanuppatto”ti",
  "tika-s0101t4:11_3": "vakkhamānattā, guṇavuddhiyā tato sātisayattā ca “vuddhoti sīlācārādiguṇavuddhiyā",
  "tika-s0101t4:11_4": "yutto”ti āha. Tathā jātimahallakatāya vakkhamānattā “mahallako”ti padena vibhavamahattatā",
  "tika-s0101t4:11_5": "yojitā. Maggapaṭipannoti brāhmaṇānaṁ paṭipattivīthiṁ upagato taṁ avokkamma caraṇato.",
  "tika-s0101t4:11_6": "Antimavayanti pacchimavayaṁ.",
  "tika-s0101t4:12": "Buddhaguṇakathāvaṇṇanā",
  "tika-s0101t4:13_0": "304. Tādisehi mahānubhāvehi saddhiṁ yugaggāhavasenapi dahanaṁ na mādisānaṁ anucchavikaṁ,",
  "tika-s0101t4:13_1": "kuto pana ukkaṁsananti idaṁ brāhmaṇassa na yuttarūpanti dassento āha “na kho pana",
  "tika-s0101t4:13_2": "metaṁ yutta”ntiādi. Sadisāti ekadesena sadisā. Na hi buddhānaṁ guṇehi sabbathā sadisā",
  "tika-s0101t4:13_3": "kecipi guṇā aññesu labbhanti. Itareti attano guṇehi asadisaguṇe. Idanti idaṁ atthajātaṁ.",
  "tika-s0101t4:13_4": "Gopadakanti gāviyā pade ṭhitaudakaṁ.",
  "tika-s0101t4:14_0": "Saṭṭhikulasatasahassanti saṭṭhisahassādhikaṁ kulasatasahassaṁ kulapariyāyenāti suddhodanamahārājassa",
  "tika-s0101t4:14_1": "kulānukkamena āgataṁ. Tesupīti tesupi catūsu nidhīsu. Gahitagahitanti gahitaṁ gahitaṁ",
  "tika-s0101t4:14_2": "ṭhānaṁ pūratiyeva dhanena paṭipākatikameva hoti. Aparimāṇoyevāti “ettako eso”ti kenaci",
  "tika-s0101t4:14_3": "paricchindituṁ asakkuṇeyyatāya aparicchinno eva.",
  "tika-s0101t4:15_0": "Tatthāti mañcake. Sīhaseyyaṁ kappesīti yathā rāhu asurindo āyāmato, vitthārato ubbedhato",
  "tika-s0101t4:15_1": "ca bhagavato rūpakāyassa paricchedaṁ gahetuṁ na sakkoti, tathā rūpaṁ iddhābhisaṅkhāraṁ",
  "tika-s0101t4:15_2": "abhisaṅkharonto sīhaseyyaṁ kappesi.",
  "tika-s0101t4:16_0": "Kilesehi ārakattā parisuddhaṭṭhena ariyanti āha “ariyaṁ uttamaṁ parisuddha”nti. Anavajjaṭṭhena",
  "tika-s0101t4:16_1": "kusalaṁ, na sukhavipākaṭṭhena. Katthaci caturāsītipāṇasahassāni, katthaci aparimāṇāpi",
  "tika-s0101t4:16_2": "devamanussā yasmā catuvīsatiyā ṭhānesu asaṅkhyeyyā aparimeyyā devamanussā maggaphalāmataṁ",
  "tika-s0101t4:16_3": "piviṁsu, koṭisatasahassādiparimāṇenapi bahū eva, tasmā anuttarācārasikkhāpanavasena",
  "tika-s0101t4:16_4": "bhagavā bahūnaṁ ācariyo. Teti kāmarāgato aññe bhagavato pahīnakilese. Keḷanāti keḷāyanā dhanāyanā.",
  "tika-s0101t4:17_0": "Apāpapurekkhāroti apāpe pure karoti, na vā pāpaṁ purato karotītipi apāpapurekkhāroti",
  "tika-s0101t4:17_1": "imamatthaṁ dassetuṁ “apāpe navalokuttaradhamme”tiādi vuttaṁ. Tattha apāpeti pāpapaṭipakkhe,",
  "tika-s0101t4:17_2": "pāparahite ca. Brahmani seṭṭhe buddhe bhagavati bhavā tassa dhammadesanāvasena ariyāya",
  "tika-s0101t4:17_3": "jātiyā jātattā, brahmuno vā bhagavato hitā garukaraṇādinā, yathānusiṭṭhapaṭipattiyā",
  "tika-s0101t4:17_4": "ca, brahmaṁ vā seṭṭhaṁ ariyamaggaṁ jānātīti brahmaññā, ariyasāvakasaṅkhātā pajā,",
  "tika-s0101t4:17_5": "tenāha “sāriputtā”tiādi. Pakatibrāhmaṇajātivasenāpi “brahmaññāya pajāyā”ti padassa",
  "tika-s0101t4:17_6": "attho veditabboti dassetuṁ “apicā”tiādi vuttaṁ.",
  "tika-s0101t4:18_0": "Tiroraṭṭhā tirojanapadāti ettha rajjaṁ raṭṭhaṁ, rājanti rājāno etenāti, tadekadesabhūtā",
  "tika-s0101t4:18_1": "padesā pana janapado,janā pajjanti ettha sukhajīvikaṁ pāpuṇantīti. Pucchāya vā dosaṁ",
  "tika-s0101t4:18_2": "sallakkhetvāti sambandho. Asamatthatanti attano asamatthataṁ. Bhagavā vissajjeti",
  "tika-s0101t4:18_3": "tesaṁ upanissayasampattiṁ, ñāṇaparipākaṁ, cittācārañca ñatvāti adhippāyo.",
  "tika-s0101t4:19_0": "“Ehisvāgatavādī”ti iminā sukhasambhāsapubbakaṁ piyavāditaṁ dasseti, “sakhilo”ti iminā",
  "tika-s0101t4:19_1": "saṇhavācataṁ, “sammodako”ti iminā paṭisandhārakusalataṁ, “abhākuṭiko”ti iminā sabbattheva",
  "tika-s0101t4:19_2": "vippasannamukhataṁ, “uttānamukho”ti iminā sukhālāpataṁ, “pubbabhāsī”ti iminā dhammānuggahassa",
  "tika-s0101t4:19_3": "okāsakaraṇato hitajjhāsayataṁ bhagavato vibhāveti.",
  "tika-s0101t4:20": "Yattha kirāti kira-saddo arucisūcanattho, tena bhagavatā adhivutthapadese na devatānubhāvena manussānaṁ anupaddavatā, atha kho buddhānubhāvenāti dasseti. Tenāha “apicā”tiādi.",
  "tika-s0101t4:21_0": "Anusāsitabboti vineyyajanasamūho gayhatīti nibbattitaṁ ariyasaṅghameva dassetuṁ “sayaṁ",
  "tika-s0101t4:21_1": "vā”tiādi vuttaṁ, anantarassa vidhi paṭisedho vāti katvā. “Tādisovā”ti iminā “sayaṁ",
  "tika-s0101t4:21_2": "vā”tiādinā vuttavikappo eva paccāmaṭṭhoti. “Purimapadasseva vā”ti vikappantaraggahaṇaṁ.",
  "tika-s0101t4:21_3": "Bahūnaṁ titthakarānanti pūraṇādīnaṁ anekesaṁ titthakarānaṁ, niddhāraṇe cetaṁ sāmivacanaṁ.",
  "tika-s0101t4:21_4": "Kāraṇenāti appicchasantuṭṭhatādisamāropanalakkhaṇena kāraṇena. Āgantukā navakāti",
  "tika-s0101t4:21_5": "abhinavā āgantukā abbhāgatā. Pariyāpuṇāmīti paricchindituṁ jānāmi sakkomi, tenāha",
  "tika-s0101t4:21_6": "“jānāmī”ti. “Kappampi ce aññamabhāsamāno”ti abhūtaparikappanavacanametaṁ tathā bhāsamānassa abhāvato.",
  "tika-s0101t4:22_0": "305. Alaṁ-saddo arahattopi hoti “alameva nibbinditu”ntiādīsu viyāti āha “alamevāti",
  "tika-s0101t4:22_1": "yuttamevā”ti. Puṭena netvā asitabbato paribhuñjitabbato puṭosaṁ vuccati pātheyyaṁ. Puṭaṁsena purisena.",
  "tika-s0101t4:23": "Soṇadaṇḍaparivitakkavaṇṇanā",
  "tika-s0101t4:24": "307.Ubhatopakkhikāti micchādiṭṭhisammādiṭṭhīnaṁ vasena ubhayapakkhikā. Kerāṭikāti saṭhā.",
  "tika-s0101t4:25": "Brāhmaṇapaññattivaṇṇanā",
  "tika-s0101t4:26": "309.Vighātanti cittadukkhaṁ.",
  "tika-s0101t4:27_0": "311-3.Sujanti homadabbiṁ paggaṇhantesūti juhanatthaṁ gaṇhanakesu, irubbijjesūti attho.",
  "tika-s0101t4:27_1": "Paṭhamo vāti tattha sannipatitesu yajanakiriyāyaṁ sabbapadhāno vā. Dutiyo vāti tadanantaro",
  "tika-s0101t4:27_2": "vā. “Suja”nti karaṇe etaṁ upayogavacananti āha “sujāyā”ti. Aggihuttapamukhatāya yaññassa",
  "tika-s0101t4:27_3": "yaññe diyyamānaṁ sujāmukhena dīyatīti āha “sujāya diyyamāna”nti. Porāṇāti aṭṭhakathācariyā.",
  "tika-s0101t4:27_4": "Visesatoti vijjācaraṇavisesato, na brāhmaṇehi icchitavijjācaraṇamattato. Uttamabrāhmaṇassāti",
  "tika-s0101t4:27_5": "anuttaradakkhiṇeyyatāya ukkaṭṭhabrāhmaṇassa. Brāhmaṇasamayanti brāhmaṇasiddhantaṁ.",
  "tika-s0101t4:27_6": "Mā bhindi mā vināsesi.",
  "tika-s0101t4:28_0": "316.Samasamoti samoyeva hutvā samo. Hīnopamavasenapi samatā vuccatīti taṁ nivattento",
  "tika-s0101t4:28_1": "“ṭhapetvā ekadesasamatta”ntiādimāha. Kulakoṭiparidīpananti kulaādiparidīpanaṁ athāpisiyāti",
  "tika-s0101t4:28_2": "athāpi tumhākaṁ evaṁ parivitakko siyā. Brāhmaṇabhāvaṁ sādheti vaṇṇo. Mantajātīsupi",
  "tika-s0101t4:28_3": "eseva nayo. Sīlameva sādhessati brāhmaṇabhāvaṁ. Kasmāti ce? Āha “tasmiñhissā”tiādi.",
  "tika-s0101t4:28_4": "Sammohamattaṁ vaṇṇādayoti vaṇṇamantajātiyo hi brāhmaṇabhāvassa aṅganti sammohamattametaṁ",
  "tika-s0101t4:28_5": "asamavekkhitābhimānabhāvato.",
  "tika-s0101t4:29": "Sīlapaññākathāvaṇṇanā",
  "tika-s0101t4:30_0": "317.Kathito brāhmaṇena pañhoti “sīlavā ca hotī”tiādinā dvinnameva aṅgānaṁ vasena",
  "tika-s0101t4:30_1": "yathāpucchito pañho yāthāvato vissajjito etthāti etasmiṁ yathāvissajjite atthe. Tassāti",
  "tika-s0101t4:30_2": "soṇadaṇḍassa. Sīlaparisuddhāti sīlasampattiyā sabbaso suddhā anupakkiliṭṭhā. Kuto",
  "tika-s0101t4:30_3": "dussīle paññā asamāhitattā tassa. Jaḷe eḷamūge kuto sīlanti jaḷe eḷamūge duppaññe",
  "tika-s0101t4:30_4": "kuto sīlaṁ sīlavibhāgassa, sīlaparisodhanūpāyassa ca ajānanato. Pakaṭṭhaṁ ukkaṭṭhaṁ",
  "tika-s0101t4:30_5": "ñāṇaṁ paññāṇanti, pākatikaṁ ñāṇaṁ nivattetuṁ “paññāṇa”nti vuttanti tayidaṁ pakārehi",
  "tika-s0101t4:30_6": "jānanato paññāvāti āha “paññāṇanti paññā yevā”ti.",
  "tika-s0101t4:31_0": "Sīlenadhotāti samādhipadaṭṭhānena sīlena sakalasaṁkilesamalavisuddhiyā dhotā visuddhā,",
  "tika-s0101t4:31_1": "tenāha “kathaṁ panā”tiādi. Tattha dhovatīti sujjhati. Mahāsaṭṭhivassatthero viyāti",
  "tika-s0101t4:31_2": "saṭṭhivassamahāthero viya. Vedanāpariggahamattampīti ettha vedanāpariggaho nāma yathāuppannaṁ",
  "tika-s0101t4:31_3": "vedanaṁ sabhāvarasato upadhāretvā “ayaṁ vedanā phassaṁ paṭicca, so phasso anicco",
  "tika-s0101t4:31_4": "dukkho vipariṇāmadhammo”ti lakkhaṇattayaṁ āropetvā pavattitavipassanā. Evaṁ vipassantena",
  "tika-s0101t4:31_5": "“sukhena sakkā sā vedanā adhivāsetuṁ “vedanā eva vediyatī”ti. Vedanaṁ vikkhambhetvāti",
  "tika-s0101t4:31_6": "yathāuppannaṁ dukkhaṁ vedanaṁ ananuvattitvā vipassanaṁ ārabhitvā vīthiṁ paṭipannāya",
  "tika-s0101t4:31_7": "vipassanāya taṁ vinodetvā. Saṁsumārapatitenāti kumbhīlena viya bhūmiyaṁ urena nipajjanena.",
  "tika-s0101t4:31_8": "Paññāya sīlaṁ dhovitvāti akhaṇḍādibhāvāpādanena sīlaṁ ādimajjhapariyosānesu paññāya suvisodhitaṁ katvā.",
  "tika-s0101t4:32_0": "318.“Kasmā āhā”ti uparidesanāya kāraṇaṁ pucchati. Lajjā nāma “sīlassa jātiyā ca guṇadosapakāsanena",
  "tika-s0101t4:32_1": "samaṇena gotamena pucchitapañhaṁ vissajjesī”ti parisāya paññātatā. Ettakaparamāti",
  "tika-s0101t4:32_2": "ettakaukkaṁsakoṭikā pañca sīlāni, vedattayavibhāvanaṁ paññañca lakkhaṇādito niddhāretvā",
  "tika-s0101t4:32_3": "jānanaṁ natthi, kevalaṁ tattha vacīparamā mayanti dassetīti āha “sīlapaññāṇanti vacanameva",
  "tika-s0101t4:32_4": "paramaṁ amhāka”nti. “Ayaṁ pana viseso”ti idaṁ niyyātanāpekkhaṁ sīlaniddese, tenāha",
  "tika-s0101t4:32_5": "“sīlamicceva niyyātita”nti. Sāmaññaphale pana “sāmaññaphala” micceva niyyātitaṁ,",
  "tika-s0101t4:32_6": "paññāniddese pana jhānapaññaṁ adhiṭṭhānaṁ katvā vipassanāpaññāvaseneva paññāniyyātanaṁ",
  "tika-s0101t4:32_7": "kataṁ, tenāha “paṭhamajjhānādīnī”ti.",
  "tika-s0101t4:33": "Soṇadaṇḍaupāsakattapaṭivedanākathāvaṇṇanā",
  "tika-s0101t4:34_0": "321-2.Nattāti puttaputto. Agāravaṁ nāma natthi, na cāyaṁ bhagavati agāravena “ahañceva",
  "tika-s0101t4:34_1": "kho panā”tiādimāha, atha kho attalābhaparihānibhayena. Ayañhi yathā tathā attano",
  "tika-s0101t4:34_2": "mahājanassa sambhāvanaṁ uppādetvā kohaññena pare vimhāpetvā lābhuppādaṁ nijigisanto",
  "tika-s0101t4:34_3": "vicarati, tasmā tathā avoca, tenāha “iminā kirā”tiādi.",
  "tika-s0101t4:35_0": "Taṅkhaṇānurūpāyāti yādisī tadā tassa ajjhāsayappavatti, tadanurūpāyāti attho. Tassa",
  "tika-s0101t4:35_1": "tadā tādisassa vivaṭṭasannissitassa ñāṇassa paripākassa abhāvato kevalaṁ abbhudayanissito",
  "tika-s0101t4:35_2": "eva attho dassitoti āha “diṭṭhadhammikasamparāyikamatthaṁ sandassetvā”ti, paccakkhato",
  "tika-s0101t4:35_3": "vibhāvetvāti attho. Kusale dhammeti tebhūmake kusale dhamme, “catubhūmake”tipi vattuṁ",
  "tika-s0101t4:35_4": "vaṭṭatiyeva, tenevāha “āyatiṁ nibbānatthāya vāsanābhāgiyā vā”ti. Tatthāti kusaladhamme",
  "tika-s0101t4:35_5": "yathā samādapite. Nanti brāhmaṇaṁ samuttejetvāti sammadeva uparūpari nisānetvā puññakiriyāya",
  "tika-s0101t4:35_6": "tikkhavisadabhāvaṁ āpādetvā. Taṁ pana atthato tattha ussāhajananaṁ hotīti āha “saussāhaṁ",
  "tika-s0101t4:35_7": "katvā”ti. Evaṁ puññakiriyāya saussāhatā, evarūpaṁ guṇasamaṅgitā ca niyamato diṭṭhadhammikā",
  "tika-s0101t4:35_8": "atthasampādanīti evaṁ saussāhatāya, aññehi ca tasmiṁ vijjamānaguṇehi sampahaṁsetvā",
  "tika-s0101t4:35_9": "sammadeva haṭṭhatuṭṭhabhāvaṁ āpādetvā.",
  "tika-s0101t4:36_0": "Yadi bhagavā dhammaratanavassaṁ vassi, atha kasmā so visesaṁ nādhigacchatīti āha",
  "tika-s0101t4:36_1": "“brāhmaṇo panā”tiādi. Yadi evaṁ kasmā bhagavā tassa tathā dhammaratanavassaṁ vassīti",
  "tika-s0101t4:36_2": "āha “kevalamassā”tiādi. Na hi bhagavato niratthakā desanā hotīti.",
  "tika-s0101t4:37": "Soṇadaṇḍasuttavaṇṇanāya līnatthappakāsanā."
}