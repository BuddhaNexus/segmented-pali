{
  "tika-s0403t0:0": "Namo tassa bhagavato arahato sammāsambuddhassa",
  "tika-s0403t0:1": "Aṅguttaranikāye",
  "tika-s0403t0:2": "Pañcakanipāta-ṭīkā",
  "tika-s0403t0:3": "1. Paṭhamapaṇṇāsakaṁ",
  "tika-s0403t0:4": "1. Sekhabalavaggo",
  "tika-s0403t0:5": "1. Saṁkhittasuttavaṇṇanā",
  "tika-s0403t0:6": "1. Pañcakanipātassa paṭhame kāmaṁ sampayuttadhammesu thirabhāvopi balaṭṭho eva, paṭipakkhehi pana akampanīyattaṁ sātisayaṁ balaṭṭhoti vuttaṁ – “assaddhiye na kampatī”ti.",
  "tika-s0403t0:7": "Saṁkhittasuttavaṇṇanā niṭṭhitā.",
  "tika-s0403t0:8": "2-6. Vitthatasuttādivaṇṇanā",
  "tika-s0403t0:9": "2-6. Dutiye hirīyatīti lajjati virajjati. Yasmā hirī pāpajigucchanalakkhaṇā, tasmā “jigucchatīti attho”ti vuttaṁ. Ottappatīti utrasati. Pāputrāsalakkhaṇañhi ottappaṁ.",
  "tika-s0403t0:10_0": "Paggahitavīriyoti saṅkocaṁ anāpannavīriyo. Tenāha “anosakkitamānaso”ti. Pahānatthāyāti",
  "tika-s0403t0:10_1": "samucchinnatthāya. Kusalānaṁ dhammānaṁ upasampadā nāma samadhigamo evāti āha “paṭilābhatthāyā”ti.",
  "tika-s0403t0:11_0": "Gatiatthā dhātusaddā buddhiatthā hontīti āha “udayañca vayañca paṭivijjhituṁ samatthāyā”ti.",
  "tika-s0403t0:11_1": "Missakanayenāyaṁ desanā gatāti āha “vikkhambhanavasena ca samucchedavasena cā”ti.",
  "tika-s0403t0:11_2": "Tenāha “vipassanāpaññāya ceva maggapaññāya cā”ti. Vipassanāpaññāya vikkhambhanakiriyato",
  "tika-s0403t0:11_3": "sā ca kho padesikāti nippadesikaṁ katvā dassetuṁ “maggapaññāya paṭilābhasaṁvattanato”ti",
  "tika-s0403t0:11_4": "vuttaṁ. Dukkhakkhayagāminibhāvepi eseva nayo. Sammāti yāthāvato. Akuppadhammatāya",
  "tika-s0403t0:11_5": "hi maggapaññāya khepitaṁ khepitameva, nāssa puna khepanakiccaṁ atthīti upāyena ñāyena",
  "tika-s0403t0:11_6": "sā pavattatīti āha “hetunā nayenā”ti. Tatiyādīsu natthi vattabbaṁ.",
  "tika-s0403t0:12": "Vitthatasuttādivaṇṇanā niṭṭhitā.",
  "tika-s0403t0:13": "7. Kāmasuttavaṇṇanā",
  "tika-s0403t0:14_0": "7. Sattame asanti lūnanti tenāti asitaṁ, dāttaṁ. Vividhā ābhañjanti bhāraṁ olambenti",
  "tika-s0403t0:14_1": "tenāti byābhaṅgī, vidhaṁ. Kulaputtoti ettha duvidho kulaputto jātikulaputto, ācārakulaputto",
  "tika-s0403t0:14_2": "ca. Tattha “tena kho pana samayena raṭṭhapālo nāma kulaputto tasmiṁyeva thullakoṭṭhike",
  "tika-s0403t0:14_3": "aggakulikassa putto”ti evaṁ āgato uccakulappasuto jātikulaputto nāma. “Ye te kulaputtā",
  "tika-s0403t0:14_4": "saddhā agārasmā anagāriyaṁ pabbajitā”ti evaṁ āgatā pana yattha katthaci kule pasutāpi",
  "tika-s0403t0:14_5": "ācārasampannā ācārakulaputto nāma. Idha pana ācārakulaputto adhippeto. Tenāha “kulaputtoti",
  "tika-s0403t0:14_6": "ācārakulaputto”ti. Yuttanti anucchavikaṁ, evaṁ vattabbataṁ arahatīti attho. Sesamettha uttānameva.",
  "tika-s0403t0:15": "Kāmasuttavaṇṇanā niṭṭhitā.",
  "tika-s0403t0:16": "8. Cavanasuttavaṇṇanā",
  "tika-s0403t0:17_0": "8. Aṭṭhame saddhāyāti iminā adhigamasaddhā dassitā. Catubbidhā hi saddhā – āgamanīyasaddhā,",
  "tika-s0403t0:17_1": "adhigamasaddhā, pasādasaddhā, okappanasaddhāti. Tattha āgamanīyasaddhā sabbaññubodhisattānaṁ",
  "tika-s0403t0:17_2": "pavattā hoti. Āgamanīyappaṭipadāya āgatā hi saddhā sātisayā mahābodhisattānaṁ paropadesena",
  "tika-s0403t0:17_3": "vinā saddheyyavatthuṁ aviparītato gahetvā adhimuccanato. Saccappaṭivedhato āgatasaddhā",
  "tika-s0403t0:17_4": "adhigamasaddhā suppabuddhādīnaṁ viya. “Sammāsambuddho bhagavā”tiādinā buddhādīsu",
  "tika-s0403t0:17_5": "uppajjanakappasādo pasādasaddhā mahākappinarājādīnaṁ viya. “Evameta”nti okkanditvā",
  "tika-s0403t0:17_6": "pakkhanditvā saddahanavasena kappanaṁ okappanaṁ, tadeva saddhāti okappanasaddhā.",
  "tika-s0403t0:17_7": "Tattha pasādasaddhā paraneyyarūpā hoti, savanamattenapi pasīdanato. Okappanasaddhā",
  "tika-s0403t0:17_8": "saddheyyaṁ vatthuṁ ogāhitvā anupavisitvā “evameta”nti paccakkhaṁ karontī viya pavattati.",
  "tika-s0403t0:18": "Cavanasuttavaṇṇanā niṭṭhitā.",
  "tika-s0403t0:19": "9. Paṭhamaagāravasuttavaṇṇanā",
  "tika-s0403t0:20_0": "9. Navame appatissayoti appatissavo va-kārassa ya-kāraṁ katvā niddeso. Garunā kismiñci",
  "tika-s0403t0:20_1": "vutto gāravavasena patissavanaṁ, patissavo, patissavabhūtaṁ, taṁsabhāvañca yaṁ kiñci",
  "tika-s0403t0:20_2": "gāravaṁ. Natthi etasmiṁ patissavoti appatissavo, gāravavirahito. Tenāha “ajeṭṭhako anīcavuttī”ti.",
  "tika-s0403t0:21": "Paṭhamaagāravasuttavaṇṇanā niṭṭhitā.",
  "tika-s0403t0:22": "10. Dutiyaagāravasuttavaṇṇanā",
  "tika-s0403t0:23_0": "10. Dasame vuddhintiādīsu sīlena vuddhiṁ, maggena viruḷhiṁ, nibbānena vepullaṁ. Sīlasamādhīhi",
  "tika-s0403t0:23_1": "vā vuddhiṁ, vipassanāmaggehi viruḷhiṁ, phalanibbānehi vepullaṁ. Ettha ca yassa catubbidhaṁ",
  "tika-s0403t0:23_2": "sīlaṁ akhaṇḍādibhāvappavattiyā suparisuddhaṁ visesabhāgiyattā appakasireneva maggaphalāvahaṁ",
  "tika-s0403t0:23_3": "saṅgharakkhitattherassa viya, so tādisena sīlena imasmiṁ dhammavinaye vuddhiṁ āpajjissati.",
  "tika-s0403t0:23_4": "Tena vuttaṁ – “sīlena vuddhi”nti. Yassa pana ariyamaggo uppanno, so virūḷhamūlo viya",
  "tika-s0403t0:23_5": "pādapo suppatiṭṭhitattā sāsane virūḷhiṁ āpanno nāma hoti. Tena vuttaṁ – “maggena",
  "tika-s0403t0:23_6": "virūḷhi”nti. Yo sabbakilesanibbānappatto, so arahā sīlādidhammakkhandhapāripūriyā",
  "tika-s0403t0:23_7": "sati vepullappatto hoti. Tena vuttaṁ “nibbānena vepulla”nti. Dutiyavikappe attho",
  "tika-s0403t0:23_8": "vuttanayānusārena veditabbo.",
  "tika-s0403t0:24": "Dutiyaagāravasuttavaṇṇanā niṭṭhitā.",
  "tika-s0403t0:25": "Sekhabalavaggavaṇṇanā niṭṭhitā."
}