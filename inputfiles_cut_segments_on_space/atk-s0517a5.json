{
  "atk-s0517a5:0": "4. Indriyakathā",
  "atk-s0517a5:1": "1. Paṭhamasuttantaniddesavaṇṇanā",
  "atk-s0517a5:2_0": "184. Idāni ānāpānassatikathānantaraṁ kathitāya indriyakathāya apubbatthānuvaṇṇanā",
  "atk-s0517a5:2_1": "anuppattā. Ayañhi indriyakathā ānāpānassatibhāvanāya upakārakānaṁ indriyānaṁ abhāve",
  "atk-s0517a5:2_2": "ānāpānassatibhāvanāya abhāvato tadupakārakānaṁ indriyānaṁ visodhanādividhidassanatthaṁ",
  "atk-s0517a5:2_3": "ānāpānassatikathānantaraṁ kathitāti tañca kathetabbaṁ indriyakathaṁ attanā bhagavato",
  "atk-s0517a5:2_4": "sammukhā sutaṁ viññātādhippāyasuttantikadesanaṁ pubbaṅgamaṁ katvā tadatthappakāsanavasena",
  "atk-s0517a5:2_5": "kathetukāmo paṭhamaṁ tāva evaṁ me sutantiādimāha.",
  "atk-s0517a5:3": "Tattha evanti nipātapadaṁ. Metiādīni nāmapadāni. Viharatīti ettha vi-iti upasaggapadaṁ, haratīti ākhyātapadanti iminā tāva nayena padavibhāgo veditabbo.",
  "atk-s0517a5:4_0": "Atthato pana upamūpadesagarahapasaṁsanākāravacanaggahaṇesu evaṁ-saddo dissati nidassanatthe",
  "atk-s0517a5:4_1": "ca avadhāraṇatthe ca. Idha pana evaṁsaddo ākāratthe nidassanatthe ca viññujanena",
  "atk-s0517a5:4_2": "pavutto, tatheva avadhāraṇatthe ca.",
  "atk-s0517a5:5_0": "Tattha ākāratthena evaṁsaddena etamatthaṁ dīpeti – nānānayanipuṇamanekajjhāsayasamuṭṭhānaṁ",
  "atk-s0517a5:5_1": "atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattānaṁ",
  "atk-s0517a5:5_2": "sakasakabhāsānurūpato sotapathamāgacchantaṁ tassa bhagavato vacanaṁ sabbappakārena",
  "atk-s0517a5:5_3": "ko samattho viññātuṁ, sabbathāmena pana sotukāmataṁ janetvāpi evaṁ me sutaṁ, mayāpi",
  "atk-s0517a5:5_4": "ekenākārena sutanti.",
  "atk-s0517a5:6": "Nidassanatthena ‘‘nāhaṁ sayambhū, na mayā idaṁ sacchikata’’nti attānaṁ parimocento ‘‘evaṁ me sutaṁ, mayāpi evaṁ suta’’nti idāni vattabbaṁ sakalaṁ suttaṁ nidasseti.",
  "atk-s0517a5:7_0": "Avadhāraṇatthena thero sāriputto ‘‘etadaggaṁ, bhikkhave, mama sāvakānaṁ bhikkhūnaṁ",
  "atk-s0517a5:7_1": "mahāpaññānaṁ yadidaṁ sāriputto’’ti (a. ni. 1.188-189), ‘‘nāhaṁ, bhikkhave, aññaṁ",
  "atk-s0517a5:7_2": "ekapuggalampi samanupassāmi, yo evaṁ tathāgatena anuttaraṁ dhammacakkaṁ pavattitaṁ",
  "atk-s0517a5:7_3": "sammadeva anuppavatteti yathayidaṁ, bhikkhave, sāriputto. Sāriputto, bhikkhave, tathāgatena",
  "atk-s0517a5:7_4": "anuttaraṁ dhammacakkaṁ pavattitaṁ sammadeva anuppavattetī’’tievamādinā (a. ni. 1.187)",
  "atk-s0517a5:7_5": "nayena bhagavatā pasatthabhāvānurūpaṁ attano dhāraṇabalaṁ dassento sattānaṁ sotukāmataṁ",
  "atk-s0517a5:7_6": "janeti ‘‘evaṁ me sutaṁ, tañca kho atthato vā byañjanato vā anūnamanadhikaṁ, evameva,",
  "atk-s0517a5:7_7": "na aññathā daṭṭhabba’’nti.",
  "atk-s0517a5:8": "Mesaddo karaṇasampadānasāmiatthesu dissati. Idha pana ‘‘mayā sutaṁ, mama suta’’nti ca atthadvaye yujjati.",
  "atk-s0517a5:9_0": "Sutanti ayaṁsaddo saupasaggo anupasaggo ca vissutagamanakilinnaupacitaanuyogasotaviññeyyesu",
  "atk-s0517a5:9_1": "dissati viññātepi ca sotadvārānusārena. Idha panassa sotadvārānusārena upadhāritanti",
  "atk-s0517a5:9_2": "vā upadhāraṇanti vā attho. Me-saddassa hi mayātiatthe sati ‘‘evaṁ mayā sutaṁ sotadvārānusārena",
  "atk-s0517a5:9_3": "upadhārita’’nti yujjati, mamātiatthe sati ‘‘evaṁ mama sutaṁ sotadvārānusārena upadhāraṇa’’nti yujjati.",
  "atk-s0517a5:10_0": "Apica ‘‘evaṁ me suta’’nti attanā uppāditabhāvaṁ appaṭijānanto purimasavanaṁ vivaranto",
  "atk-s0517a5:10_1": "‘‘sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa",
  "atk-s0517a5:10_2": "āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa",
  "atk-s0517a5:10_3": "dhammādhipatino dhammadīpassa dhammasaraṇassa saddhammavaracakkavattino sammāsambuddhassa",
  "atk-s0517a5:10_4": "vacanaṁ, na ettha atthe vā dhamme vā pade vā byañjane vā kaṅkhā vā vimati vā kātabbā’’ti",
  "atk-s0517a5:10_5": "imasmiṁ dhamme assaddhiyaṁ vināseti, saddhāsampadaṁ uppādetīti. Tenetaṁ vuccati –",
  "atk-s0517a5:11": "‘‘Vināsayati assaddhaṁ, saddhaṁ vaḍḍheti sāsane;",
  "atk-s0517a5:12": "Evaṁ me sutamiccevaṁ, vadaṁ gotamasāvako’’ti.",
  "atk-s0517a5:13": "Ekanti gaṇanaparicchedaniddeso. Samayanti paricchinnaniddeso. Ekaṁ samayanti aniyamitaparidīpanaṁ. Tattha samayasaddo –",
  "atk-s0517a5:14": "Samavāye khaṇe kāle, samūhe hetudiṭṭhisu;",
  "atk-s0517a5:15": "Paṭilābhe pahāne ca, paṭivedhe ca dissati.",
  "atk-s0517a5:16_0": "Idha panassa kālo attho. Tena saṁvaccharautumāsaddhamāsarattindivapubbaṇhamajjhanhikasāyanhapaṭhama-",
  "atk-s0517a5:16_1": "majjhimapacchimayāmamuhuttādīsu kālappabhedabhūtesu samayesu ekaṁ samayanti dīpeti.",
  "atk-s0517a5:17_0": "Tattha kiñcāpi etesu saṁvaccharādīsu samayesu yaṁ yaṁ suttaṁ yamhi yamhi saṁvacchare",
  "atk-s0517a5:17_1": "utumhi māse pakkhe rattibhāge divasabhāge vā vuttaṁ, sabbaṁ taṁ therassa suviditaṁ",
  "atk-s0517a5:17_2": "suvavatthāpitaṁ paññāya. Yasmā pana ‘‘evaṁ me sutaṁ asukasaṁvacchare asukautumhi",
  "atk-s0517a5:17_3": "asukamāse asukapakkhe asukarattibhāge asukadivasabhāge vā’’ti evaṁ vutte na sakkā",
  "atk-s0517a5:17_4": "sukhena dhāretuṁ vā uddisituṁ vā uddisāpetuṁ vā, bahu ca vattabbaṁ hoti, tasmā ekeneva",
  "atk-s0517a5:17_5": "padena tamatthaṁ samodhānetvā ‘‘ekaṁ samaya’’nti āha.",
  "atk-s0517a5:18_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo",
  "atk-s0517a5:18_1": "māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayotievamādayo",
  "atk-s0517a5:18_2": "bhagavato devamanussesu ativiya pakāsā anekakālappabhedā eva samayā, tesu samayesu",
  "atk-s0517a5:18_3": "desanāsamayasaṅkhātaṁ ekaṁ samayanti dīpeti. Yo cāyaṁ ñāṇakaruṇākiccasamayesu karuṇākiccasamayo,",
  "atk-s0517a5:18_4": "attahitaparahitapaṭipattisamayesu parahitapaṭipattisamayo, sannipatitānaṁ karaṇīyadvayasamayesu",
  "atk-s0517a5:18_5": "dhammikathāsamayo, desanāpaṭipattisamayesu desanāsamayo, tesupi samayesu aññataraṁ",
  "atk-s0517a5:18_6": "samayaṁ sandhāya ‘‘ekaṁ samaya’’nti āha.",
  "atk-s0517a5:19_0": "Yasmā pana ‘‘ekaṁ samaya’’nti accantasaṁyogattho sambhavati. Yañhi samayaṁ bhagavā",
  "atk-s0517a5:19_1": "imaṁ aññaṁ vā suttantaṁ desesi, accantameva taṁ samayaṁ karuṇāvihārena vihāsi, tasmā",
  "atk-s0517a5:19_2": "tadatthajotanatthaṁ idha upayogavacananiddeso katoti.",
  "atk-s0517a5:20": "Tenetaṁ vuccati –",
  "atk-s0517a5:21": "‘‘Taṁ taṁ atthamapekkhitvā, bhummena karaṇena ca;",
  "atk-s0517a5:22": "Aññatra samayo vutto, upayogena so idhā’’ti.",
  "atk-s0517a5:23_0": "Porāṇā pana vaṇṇayanti – ‘‘tasmiṁ samaye’’ti vā ‘‘tena samayenā’’ti vā ‘‘taṁ samaya’’nti",
  "atk-s0517a5:23_1": "vā abhilāpamattabhedo esa, sabbattha bhummamevatthoti. Tasmā ‘‘ekaṁ samaya’’nti vuttepi",
  "atk-s0517a5:23_2": "‘‘ekasmiṁ samaye’’ti attho veditabbo.",
  "atk-s0517a5:24": "Bhagavāti garu. Garuñhi loke ‘‘bhagavā’’ti vadanti. Ayañca sabbaguṇavisiṭṭhatāya sabbasattānaṁ garu, tasmā ‘‘bhagavā’’ti veditabbo. Porāṇehipi vuttaṁ –",
  "atk-s0517a5:25": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0517a5:26": "Garu gāravayutto so, bhagavā tena vuccatī’’ti.",
  "atk-s0517a5:27": "Apica –",
  "atk-s0517a5:28": "‘‘Bhāgyavā bhaggavā yutto, bhagehi ca vibhattavā;",
  "atk-s0517a5:29": "Bhattavā vantagamano, bhavesu bhagavā tato’’ti. –",
  "atk-s0517a5:30": "Imissāpi gāthāya vasena assa padassa vitthārato attho veditabbo. So ca visuddhimagge buddhānussatiniddese (visuddhi. 1.123 ādayo) vuttoyeva.",
  "atk-s0517a5:31": "Ettāvatā cettha evanti vacanena desanāsampattiṁ niddisati, me sutanti sāvakasampattiṁ, ekaṁ samayanti kālasampattiṁ, bhagavāti desakasampattiṁ.",
  "atk-s0517a5:32_0": "Sāvatthiyanti ettha ca savatthassa isino nivāsaṭṭhānabhūtā nagarī sāvatthī, yathā",
  "atk-s0517a5:32_1": "kākandī mākandīti evaṁ tāva akkharacintakā. Aṭṭhakathācariyā pana bhaṇanti – yaṁ",
  "atk-s0517a5:32_2": "kiñci manussānaṁ upabhogaparibhogaṁ sabbamettha atthīti sāvatthī, satthasamāyoge",
  "atk-s0517a5:32_3": "ca kiṁ bhaṇḍamatthīti pucchite sabbamatthītipi vacanamupādāya sāvatthī.",
  "atk-s0517a5:33": "‘‘Sabbadā sabbūpakaraṇaṁ, sāvatthiyaṁ samohitaṁ;",
  "atk-s0517a5:34": "Tasmā sabbamupādāya, sāvatthīti pavuccatī’’ti. –",
  "atk-s0517a5:35_0": "Tassaṁ sāvatthiyaṁ. Samīpatthe bhummavacanaṁ. Viharatīti avisesena iriyāpathadibbabrahmaariyavihāresu",
  "atk-s0517a5:35_1": "aññataravihārasamaṅgiparidīpanametaṁ, idha pana ṭhānagamanāsanasayanappabhedesu iriyāpathesu",
  "atk-s0517a5:35_2": "aññatarairiyāpathasamāyogaparidīpanaṁ. Tena ṭhitopi gacchantopi nisinnopi sayānopi",
  "atk-s0517a5:35_3": "bhagavā ‘‘viharati’’cceva veditabbo. So hi bhagavā ekaṁ iriyāpathabādhanaṁ aññena",
  "atk-s0517a5:35_4": "iriyāpathena vicchinditvā aparipatantamattabhāvaṁ harati pavatteti, tasmā ‘‘viharatī’’ti vuccati.",
  "atk-s0517a5:36_0": "Jetavaneti ettha attano paccatthikajanaṁ jinātīti jeto, rañño vā attano paccatthikajane",
  "atk-s0517a5:36_1": "jite jātoti jeto, maṅgalakamyatāya vā tassa evaṁnāmameva katanti jeto, vanayatīti",
  "atk-s0517a5:36_2": "vanaṁ, attasampadāya sattānaṁ bhattiṁ kāreti, attani sinehaṁ uppādetīti attho. Vanute",
  "atk-s0517a5:36_3": "iti vā vanaṁ, nānāvidhakusumagandhasammodamattakokilādivihaṅgābhirutehi mandamārutacalitarukkhasākhāviṭapapallavapalāsehi",
  "atk-s0517a5:36_4": "‘‘etha maṁ paribhuñjathā’’ti pāṇino yācati viyāti attho. Jetassa vanaṁ jetavanaṁ.",
  "atk-s0517a5:36_5": "Tañhi jetena rājakumārena ropitaṁ saṁvaddhitaṁ paripālitaṁ, so ca tassa sāmī ahosi,",
  "atk-s0517a5:36_6": "tasmā jetavananti vuccati. Tasmiṁ jetavane. Vanañca nāma ropimaṁ sayaṁjātanti duvidhaṁ.",
  "atk-s0517a5:36_7": "Idañca veḷuvanādīni ca ropimāni, andhavanamahāvanādīni sayaṁjātāni.",
  "atk-s0517a5:37_0": "Anāthapiṇḍikassa ārāmeti sudatto nāma so gahapati mātāpitūhi katanāmavasena. Sabbakāmasamiddhatāya",
  "atk-s0517a5:37_1": "pana vigatamaccheratāya karuṇādiguṇasamaṅgitāya ca niccakālaṁ anāthānaṁ piṇḍamadāsi,",
  "atk-s0517a5:37_2": "tena anāthapiṇḍikoti saṅkhaṁ gato. Āramanti ettha pāṇino, visesena vā pabbajitāti",
  "atk-s0517a5:37_3": "ārāmo, tassa pupphaphalādisobhāya nātidūranaccāsannatādipañcavidhasenāsanaṅgasampattiyā",
  "atk-s0517a5:37_4": "ca tato tato āgamma ramanti abhiramanti, anukkaṇṭhitā hutvā nivasantīti attho. Vuttappakārāya",
  "atk-s0517a5:37_5": "vā sampattiyā tattha tattha gatepi attano abbhantaraṁ ānetvā ramāpetīti ārāmo. So",
  "atk-s0517a5:37_6": "hi anāthapiṇḍikena gahapatinā jetassa rājakumārassa hatthato aṭṭhārasahi hiraññakoṭīhi",
  "atk-s0517a5:37_7": "koṭisantharena kīṇitvā aṭṭhārasahi hiraññakoṭīhi senāsanāni kārāpetvā aṭṭhārasahi",
  "atk-s0517a5:37_8": "hiraññakoṭīhi vihāramahaṁ niṭṭhāpetvā evaṁ catupaññāsahiraññakoṭipariccāgena buddhappamukhassa",
  "atk-s0517a5:37_9": "bhikkhusaṅghassa niyyādito, tasmā ‘‘anāthapiṇḍikassa ārāmo’’ti vuccati. Tasmiṁ anāthapiṇḍikassa ārāme.",
  "atk-s0517a5:38_0": "Ettha ca ‘‘jetavane’’tivacanaṁ purimasāmiparikittanaṁ, ‘‘anāthapiṇḍikassa ārāme’’ti",
  "atk-s0517a5:38_1": "pacchimasāmiparikittanaṁ. Kimetesaṁ parikittane payojananti? Puññakāmānaṁ diṭṭhānugatiāpajjanaṁ.",
  "atk-s0517a5:38_2": "Tattha hi dvārakoṭṭhakapāsādamāpane bhūmivikkayaladdhā aṭṭhārasa hiraññakoṭiyo anekakoṭiagghanakā",
  "atk-s0517a5:38_3": "rukkhā ca jetassa pariccāgo, catupaññāsa hiraññakoṭiyo anāthapiṇḍikassa . Iti tesaṁ",
  "atk-s0517a5:38_4": "parikittanena evaṁ puññakāmā puññāni karontīti dassento āyasmā sāriputto aññepi puññakāme",
  "atk-s0517a5:38_5": "tesaṁ diṭṭhānugatiāpajjane niyojeti.",
  "atk-s0517a5:39_0": "Tattha siyā – yadi tāva bhagavā sāvatthiyaṁ viharati, ‘‘jetavane anāthapiṇḍikassa",
  "atk-s0517a5:39_1": "ārāme’’ti na vattabbaṁ. Atha tattha viharati, ‘‘sāvatthiya’’nti na vattabbaṁ. Na",
  "atk-s0517a5:39_2": "hi sakkā ubhayattha ekaṁ samayaṁ viharitunti. Na kho panetaṁ evaṁ daṭṭhabbaṁ, nanu",
  "atk-s0517a5:39_3": "avocumha ‘‘samīpatthe bhummavacana’’nti. Tasmā yathā gaṅgāyamunādīnaṁ samīpe goyūthāni",
  "atk-s0517a5:39_4": "carantāni ‘‘gaṅgāya caranti, yamunāya carantī’’ti vuccanti, evamidhāpi yadidaṁ sāvatthiyā",
  "atk-s0517a5:39_5": "samīpe jetavanaṁ anāthapiṇḍikassa ārāmo, tattha viharanto vuccati ‘‘sāvatthiyaṁ viharati",
  "atk-s0517a5:39_6": "jetavane anāthapiṇḍikassa ārāme’’ti. Gocaragāmanidassanatthaṁ hissa sāvatthivacanaṁ,",
  "atk-s0517a5:39_7": "pabbajitānurūpanivāsaṭṭhānanidassanatthaṁ sesavacanaṁ.",
  "atk-s0517a5:40_0": "Tattha sāvatthikittanena āyasmā sāriputto bhagavato gahaṭṭhānuggahakaraṇaṁ dasseti,",
  "atk-s0517a5:40_1": "jetavanādikittanena pabbajitānuggahakaraṇaṁ. Tathā purimena paccayaggahaṇato attakilamathānuyogavivajjanaṁ,",
  "atk-s0517a5:40_2": "pacchimena vatthukāmappahānato kāmasukhallikānuyogavivajjanūpāyaṁ. Atha vā purimena",
  "atk-s0517a5:40_3": "ca dhammadesanābhiyogaṁ, pacchimena vivekādhimuttiṁ. Purimena karuṇāya upagamanaṁ,",
  "atk-s0517a5:40_4": "pacchimena paññāya apagamanaṁ. Purimena sattānaṁ hitasukhanipphādanādhimuttataṁ,",
  "atk-s0517a5:40_5": "pacchimena parahitasukhakaraṇe nirupalepataṁ. Purimena dhammikasukhāpariccāganimittaṁ",
  "atk-s0517a5:40_6": "phāsuvihāraṁ, pacchimena uttarimanussadhammānuyoganimittaṁ. Purimena manussānaṁ upakārabahulataṁ,",
  "atk-s0517a5:40_7": "pacchimena devānaṁ. Purimena loke jātassa loke saṁvaddhabhāvaṁ, pacchimena lokena",
  "atk-s0517a5:40_8": "anupalittataṁ. Purimena ‘‘ekapuggalo, bhikkhave, loke uppajjamāno uppajjati bahujanahitāya",
  "atk-s0517a5:40_9": "bahujanasukhāya lokānukampāya atthāya hitāya sukhāya devamanussānaṁ. Katamo ekapuggalo?",
  "atk-s0517a5:40_10": "Tathāgato arahaṁ sammāsambuddho’’ti (a. ni. 1.170) vacanato yadatthaṁ bhagavā uppanno,",
  "atk-s0517a5:40_11": "tadatthaparidīpanaṁ, pacchimena yattha uppanno, tadanurūpavihāraparidīpanaṁ. Bhagavā",
  "atk-s0517a5:40_12": "hi paṭhamaṁ lumbinivane, dutiyaṁ bodhimaṇḍeti lokiyalokuttarassa uppattiyā vaneyeva",
  "atk-s0517a5:40_13": "uppanno, tenassa vaneyeva vihāraṁ dassetīti evamādinā nayenettha atthayojanā veditabbā.",
  "atk-s0517a5:41_0": "Tatrāti desakālaparidīpanaṁ. Tañhi yaṁ samayaṁ viharati, tatra samaye, yasmiñca jetavane",
  "atk-s0517a5:41_1": "viharati, tatra jetavaneti dīpeti. Bhāsitabbayutte vā desakāle dīpeti. Na hi bhagavā",
  "atk-s0517a5:41_2": "ayutte dese kāle vā dhammaṁ deseti. ‘‘Akālo kho tāva bāhiyā’’tiādi (udā. 10) cettha",
  "atk-s0517a5:41_3": "sādhakaṁ. Khoti padapūraṇamatte avadhāraṇatthe ādikālatthe vā nipāto. Bhagavāti lokagarudīpanaṁ.",
  "atk-s0517a5:41_4": "Bhikkhūti kathāsavanayuttapuggalavacanaṁ. Apicettha ‘‘bhikkhakoti bhikkhu, bhikkhācariyaṁ",
  "atk-s0517a5:41_5": "ajjhupagatoti bhikkhū’’tiādinā (vibha. 510; pārā. 45) nayena vacanattho veditabbo.",
  "atk-s0517a5:41_6": "Āmantesīti ālapi abhāsi sambodhesi, ayamettha attho. Aññatra pana ñāpanepi pakkosanepi.",
  "atk-s0517a5:41_7": "Bhikkhavoti āmantanākāradīpanaṁ. Tena tesaṁ bhikkhūnaṁ bhikkhanasīlatābhikkhanadhammatābhikkhanesādhukāritādiguṇayogasiddhena",
  "atk-s0517a5:41_8": "vacanena hīnādhikajanasevitaṁ vuttiṁ pakāsento uddhatadīnabhāvaniggahaṁ karoti. ‘‘Bhikkhavo’’ti",
  "atk-s0517a5:41_9": "iminā ca karuṇāvipphārasommahadayanayananipātapubbaṅgamena vacanena te attano mukhābhimukhe",
  "atk-s0517a5:41_10": "karonto teneva kathetukamyatādīpakena vacanena nesaṁ sotukamyataṁ janeti. Teneva",
  "atk-s0517a5:41_11": "ca sambodhanatthena vacanena sādhukasavanamanasikārepi te niyojeti. Sādhukasavanamanasikārāyattā hi sāsanasampatti.",
  "atk-s0517a5:42_0": "Aparesu devamanussesu vijjamānesu kasmā bhikkhūyeva āmantesīti ce? Jeṭṭhaseṭṭhāsannasadāsannihitabhājanabhāvato.",
  "atk-s0517a5:42_1": "Sabbaparisasādhāraṇā hi bhagavato dhammadesanā. Parisāya ca jeṭṭhā bhikkhū paṭhamuppannattā,",
  "atk-s0517a5:42_2": "seṭṭhā anagāriyabhāvaṁ ādiṁ katvā satthu cariyānuvidhāyakattā sakalasāsanapaṭiggāhakattā",
  "atk-s0517a5:42_3": "ca, āsannā tattha nisinnesu satthusannikattā, sadāsannihitā satthusantikāvacarattā,",
  "atk-s0517a5:42_4": "dhammadesanāya ca te eva bhājanaṁ yathānusiṭṭhaṁ paṭipattisabbhāvato.",
  "atk-s0517a5:43_0": "Tattha siyā – kimatthaṁ pana bhagavā dhammaṁ desento paṭhamaṁ bhikkhū āmantesi, na",
  "atk-s0517a5:43_1": "dhammameva desesīti? Satijananatthaṁ. Parisāya hi bhikkhū aññaṁ cintentāpi vikkhittacittāpi",
  "atk-s0517a5:43_2": "dhammaṁ paccavekkhantāpi kammaṭṭhānaṁ manasikarontāpi nisinnā honti, te anāmantetvā",
  "atk-s0517a5:43_3": "dhamme desiyamāne ‘‘ayaṁ desanā kiṁnidānā kiṁpaccayā katamāya atthuppattiyā desitā’’ti",
  "atk-s0517a5:43_4": "sallakkhetuṁ asakkontā vikkhepaṁ āpajjeyyuṁ, duggahitaṁ vā gaṇheyyuṁ . Tena tesaṁ",
  "atk-s0517a5:43_5": "satijananatthaṁ bhagavā paṭhamaṁ āmantetvā pacchā dhammaṁ deseti.",
  "atk-s0517a5:44_0": "Bhadanteti gāravavacanametaṁ, satthuno paṭivacanadānaṁ vā. Apicettha ‘‘bhikkhavo’’ti",
  "atk-s0517a5:44_1": "vadamāno bhagavā te bhikkhū ālapati, ‘‘bhadante’’ti vadamānā te bhagavantaṁ paccālapanti.",
  "atk-s0517a5:44_2": "Tathā ‘‘bhikkhavo’’ti bhagavā ābhāsati, ‘‘bhadante’’ti te paccābhāsanti. ‘‘Bhikkhavo’’ti",
  "atk-s0517a5:44_3": "paṭivacanaṁ dāpeti, bhadanteti paṭivacanaṁ denti. Te bhikkhūti ye bhagavā āmantesi.",
  "atk-s0517a5:44_4": "Bhagavato paccassosunti bhagavato āmantanaṁ paṭiassosuṁ, abhimukhā hutvā suṇiṁsu",
  "atk-s0517a5:44_5": "sampaṭicchiṁsu paṭiggahesunti attho. Bhagavā etadavocāti bhagavā etaṁ idāni vattabbaṁ sakalasuttaṁ avoca.",
  "atk-s0517a5:45_0": "Ettāvatā ca yaṁ āyasmatā sāriputtena kamalakuvalayujjalavimalasādurasasalilāya pokkharaṇiyā",
  "atk-s0517a5:45_1": "sukhāvataraṇatthaṁ nimmalasilātalaracanavilāsasopānaṁ vippakiṇṇamuttājālasadisavālikākiṇṇapaṇḍarabhūmibhāgaṁ",
  "atk-s0517a5:45_2": "titthaṁ viya, suvibhattabhittivicitravedikāparikkhittassa nakkhattapathaṁ phusitukāmatāya",
  "atk-s0517a5:45_3": "viya, vijambhitasamussayassa pāsādavarassa sukhārohaṇatthaṁ dantamayasaṇhamuduphalakakañcanalatāvinaddhamaṇigaṇappabhāsamudayujjalasobhaṁ",
  "atk-s0517a5:45_4": "sopānaṁ viya, suvaṇṇavalayanūpurādisaṅghaṭṭanasaddasammissitakathitahasitamadhurassaragehajanavicaritassa",
  "atk-s0517a5:45_5": "uḷārissariyavibhavasobhitassa mahāgharassa sukhappavesanatthaṁ suvaṇṇarajatamaṇimuttāpavāḷādijutivisadavijjotitasuppatiṭṭhitavisāladvārakavāṭaṁ",
  "atk-s0517a5:45_6": "mahādvāraṁ viya atthabyañjanasampannassa buddhānaṁ desanāñāṇagambhīrabhāvasaṁsūcakassa",
  "atk-s0517a5:45_7": "imassa suttassa sukhāvagāhaṇatthaṁ kāladesadesakaparisāpadesapaṭimaṇḍitaṁ nidānaṁ",
  "atk-s0517a5:45_8": "bhāsitaṁ, tassa atthavaṇṇanā samattā.",
  "atk-s0517a5:46": "Suttante pañcāti gaṇanaparicchedo. Imāni indriyānīti paricchinnadhammanidassanaṁ. Indriyaṭṭho heṭṭhā vutto.",
  "atk-s0517a5:47_0": "185. Idāni imaṁ suttantaṁ dassetvā imasmiṁ suttante vuttānaṁ indriyānaṁ visuddhibhāvanāvidhānaṁ",
  "atk-s0517a5:47_1": "bhāvitattaṁ paṭippassaddhiñca dassetukāmo imāni pañcindriyānītiādimāha. Tattha visujjhantīti",
  "atk-s0517a5:47_2": "visuddhiṁ pāpuṇanti. Assaddheti tīsu ratanesu saddhāvirahite. Saddheti tīsu ratanesu",
  "atk-s0517a5:47_3": "saddhāsampanne. Sevatoti cittena sevantassa. Bhajatoti upasaṅkamantassa. Payirupāsatoti",
  "atk-s0517a5:47_4": "sakkaccaṁ upanisīdantassa. Pasādanīye suttanteti pasādajanake ratanattayaguṇapaṭisaṁyutte",
  "atk-s0517a5:47_5": "suttante. Kusīteti kucchitena ākārena sīdantīti kusīdā, kusīdā eva kusītā. Te kusīte.",
  "atk-s0517a5:47_6": "Sammappadhāneti catukiccasādhakavīriyapaṭisaṁyuttasuttante. Muṭṭhassatīti naṭṭhassatike.",
  "atk-s0517a5:47_7": "Satipaṭṭhāneti satipaṭṭhānādhikārake suttante. Jhānavimokkheti catutthajjhānaaṭṭhavimokkhatividhavimokkhādhikārake",
  "atk-s0517a5:47_8": "suttante. Duppaññeti nippaññe, paññābhāvato vā duṭṭhā paññā etesanti duppaññā. Te",
  "atk-s0517a5:47_9": "duppaññe. Gambhīrañāṇacariyanti catusaccapaṭiccasamuppādādipaṭisaṁyutte suttante,",
  "atk-s0517a5:47_10": "ñāṇakathāsadise vā. Suttantakkhandheti suttantakoṭṭhāse. Assaddhiyantiādīsu assaddhiyanti",
  "atk-s0517a5:47_11": "assaddhabhāvaṁ. Assaddhiye ādīnavadassāvī assaddhiyaṁ pajahanto saddhindriyaṁ bhāveti,",
  "atk-s0517a5:47_12": "saddhindriye ānisaṁsadassāvī saddhindriyaṁ bhāvento assaddhiyaṁ pajahati. Esa nayo",
  "atk-s0517a5:47_13": "sesesu. Kosajjanti kusītabhāvaṁ. Pamādanti sativippavāsaṁ. Uddhaccanti uddhatabhāvaṁ,",
  "atk-s0517a5:47_14": "vikkhepanti attho. Pahīnattāti appanāvasena jhānapāripūriyā pahīnattā. Suppahīnattāti",
  "atk-s0517a5:47_15": "vuṭṭhānagāminivasena vipassanāpāripūriyā suṭṭhu pahīnattā. Bhāvitaṁ hoti subhāvitanti",
  "atk-s0517a5:47_16": "vuttakkameneva yojetabbaṁ. Vipassanāya hi vipakkhavasena pahīnattā ‘‘suppahīnattā’’ti",
  "atk-s0517a5:47_17": "vattuṁ yujjati. Tasmāyeva ca ‘‘subhāvita’’nti, na tathā jhānena. Yasmā pana pahātabbānaṁ",
  "atk-s0517a5:47_18": "pahānena bhāvanāsiddhi, bhāvanāsiddhiyā ca pahātabbānaṁ pahānasiddhi hoti, tasmā",
  "atk-s0517a5:47_19": "yamakaṁ katvā niddiṭṭhaṁ.",
  "atk-s0517a5:48_0": "186. Paṭippassaddhivāre bhāvitāni ceva honti subhāvitāni cāti bhāvitānaṁyeva subhāvitatā.",
  "atk-s0517a5:48_1": "Paṭippassaddhāni ca suppaṭippassaddhāni cāti paṭippassaddhānaṁyeva suppaṭippassaddhatā",
  "atk-s0517a5:48_2": "vuttā. Phalakkhaṇe maggakiccanibbattivasena bhāvitatā paṭippassaddhatā ca veditabbā.",
  "atk-s0517a5:48_3": "Samucchedavisuddhiyoti maggavisuddhiyoyeva. Paṭippassaddhivisuddhiyoti phalavisuddhiyo eva.",
  "atk-s0517a5:49_0": "Idāni tathā vuttavidhānāni indriyāni kārakapuggalavasena yojetvā dassetuṁ katinaṁ",
  "atk-s0517a5:49_1": "puggalānantiādimāha. Tattha savanena buddhoti sammāsambuddhato dhammakathāsavanena",
  "atk-s0517a5:49_2": "catusaccaṁ buddhavā, ñātavāti attho. Idaṁ bhāvitindriyabhāvassa kāraṇavacanaṁ. Bhāvanābhisamayavasena",
  "atk-s0517a5:49_3": "hi maggassa buddhattā phalakkhaṇe bhāvitindriyo hoti. Aṭṭhannampi ariyānaṁ tathāgatassa",
  "atk-s0517a5:49_4": "sāvakattā visesetvā arahattaphalaṭṭhameva dassento khīṇāsavoti āha. Soyeva hi sabbakiccanipphattiyā",
  "atk-s0517a5:49_5": "bhāvitindriyoti vutto. Itarepi pana taṁtaṁmaggakiccanipphattiyā pariyāyena bhāvitindriyā",
  "atk-s0517a5:49_6": "eva. Tasmā eva ca catūsu phalakkhaṇesu ‘‘pañcindriyāni bhāvitāni ceva honti subhāvitāni",
  "atk-s0517a5:49_7": "cā’’ti vuttaṁ. Yasmā pana tesaṁ uparimaggatthāya indriyabhāvanā atthiyeva, tasmā",
  "atk-s0517a5:49_8": "te na nippariyāyena bhāvitindriyā. Sayaṁ bhūtaṭṭhenāti anācariyo hutvā sayameva ariyāya",
  "atk-s0517a5:49_9": "jātiyā bhūtaṭṭhena jātaṭṭhena bhagavā. Sopi hi bhāvanāsiddhivasena phalakkhaṇe sayambhū",
  "atk-s0517a5:49_10": "nāma hoti. Evaṁ sayaṁ bhūtaṭṭhena bhāvitindriyo. Appameyyaṭṭhenāti anantaguṇayogato",
  "atk-s0517a5:49_11": "pamāṇetuṁ asakkuṇeyyaṭṭhena. Bhagavā phalakkhaṇe bhāvanāsiddhito appameyyoti. Tasmāyeva bhāvitindriyo.",
  "atk-s0517a5:50": "Paṭhamasuttantaniddesavaṇṇanā niṭṭhitā.",
  "atk-s0517a5:51": "2. Dutiyasuttantaniddesavaṇṇanā",
  "atk-s0517a5:52_0": "187. Puna aññaṁ suttantaṁ nikkhipitvā indriyavidhānaṁ niddisitukāmo pañcimāni, bhikkhavetiādikaṁ",
  "atk-s0517a5:52_1": "suttantaṁ dasseti. Tattha yehi kecīti anavasesapariyādānaṁ, hi-kāro padapūraṇamatte",
  "atk-s0517a5:52_2": "nipāto. Samaṇā vā brāhmaṇā vāti lokavohāravasena vuttaṁ. Samudayanti paccayaṁ. Atthaṅgamanti",
  "atk-s0517a5:52_3": "uppannānaṁ abhāvagamanaṁ, anuppannānaṁ anuppādaṁ vā. Assādanti ānisaṁsaṁ. Ādīnavanti",
  "atk-s0517a5:52_4": "dosaṁ. Nissaraṇanti niggamanaṁ. Yathābhūtanti yathāsabhāvaṁ. Samaṇesūti samitapāpesu.",
  "atk-s0517a5:52_5": "Samaṇasammatāti na mayā samaṇāti sammatā. ‘‘Sammatā’’ti vattamānakālavasena vuccamāne",
  "atk-s0517a5:52_6": "saddalakkhaṇavasena ‘‘me’’ti ettha sāmivacanameva hoti. Brāhmaṇesūti bāhitapāpesu.",
  "atk-s0517a5:52_7": "Sāmaññatthanti samaṇabhāvassa atthaṁ. Brahmaññatthanti brāhmaṇabhāvassa atthaṁ. Dvayenāpi",
  "atk-s0517a5:52_8": "arahattaphalameva vuttaṁ. Atha vā sāmaññatthanti heṭṭhā tīṇi phalāni. Brahmaññatthanti",
  "atk-s0517a5:52_9": "arahattaphalaṁ. Sāmaññabrahmaññanti hi ariyamaggoyeva. Diṭṭheva dhammeti paccakkheyeva",
  "atk-s0517a5:52_10": "attabhāve. Sayaṁ abhiññā sacchikatvāti attanāyeva adhikena ñāṇena paccakkhaṁ katvā.",
  "atk-s0517a5:52_11": "Upasampajjāti pāpuṇitvā, nipphādetvā vā.",
  "atk-s0517a5:53_0": "188. Suttantaniddese paṭhamaṁ indriyasamudayādīnaṁ pabhedagaṇanaṁ pucchitvā puna",
  "atk-s0517a5:53_1": "pabhedagaṇanā vissajjitā. Tattha asītisatanti asītiuttaraṁ sataṁ. Paṇḍitehi ‘‘asītisata’’nti",
  "atk-s0517a5:53_2": "vuttehi ākārehīti yojanā.",
  "atk-s0517a5:54_0": "Puna pabhedagaṇanāpucchāpubbaṅgame gaṇanāniddese adhimokkhatthāyāti adhimuccanatthāya",
  "atk-s0517a5:54_1": "saddahanatthāya. Āvajjanāya samudayoti manodvārāvajjanacittassa samudayo. Saddhindriyassa",
  "atk-s0517a5:54_2": "samudayoti saddhindriyassa paccayo, saddhaṁ uppādessāmīti pubbabhāgāvajjanaṁ saddhindriyassa",
  "atk-s0517a5:54_3": "upanissayapaccayo, saddhindriyajavanassa āvajjanaṁ paṭhamassa javanassa anantarapaccayo,",
  "atk-s0517a5:54_4": "dutiyajavanādīnaṁ upanissayapaccayo. Adhimokkhavasenāti chandasampayuttaadhimokkhavasena.",
  "atk-s0517a5:54_5": "Chandassa samudayoti pubbabhāgāvajjanapaccayā uppannassa adhimokkhasampayuttassa",
  "atk-s0517a5:54_6": "yevāpanakabhūtassa dhammacchandassa samudayo. So pana saddhindriyassa sahajātaaññamaññanissayasampayuttaatthiavigatavasena",
  "atk-s0517a5:54_7": "paccayo hoti, chandādhipatikāle adhipatipaccayo ca hoti, soyeva dutiyassa anantarasamanantaraanantarūpanissayāsevananatthivigatavasena",
  "atk-s0517a5:54_8": "paccayo hoti. Imināva nayena manasikārassapi yojanā kātabbā. Kevalañhettha manasikāroti",
  "atk-s0517a5:54_9": "sāraṇalakkhaṇo yevāpanakamanasikāro. Adhipatipaccayatā panassa na hoti. Sampayuttesu",
  "atk-s0517a5:54_10": "imesaṁ dvinnaṁyeva gahaṇaṁ balavapaccayattāti veditabbaṁ . Saddhindriyassa vasenāti",
  "atk-s0517a5:54_11": "bhāvanābhivuddhiyā indriyabhāvaṁ pattassa saddhindriyassa vasena. Ekattupaṭṭhānanti",
  "atk-s0517a5:54_12": "ekārammaṇe acalabhāvena bhusaṁ ṭhānaṁ uparūpari saddhindriyassa paccayo hoti. Saddhindriye",
  "atk-s0517a5:54_13": "vuttanayeneva sesindriyānipi veditabbāni. Evamekekassa indriyassa cattāro cattāro",
  "atk-s0517a5:54_14": "samudayāti pañcannaṁ indriyānaṁ vīsati samudayā honti. Puna catunnaṁ samudayānaṁ",
  "atk-s0517a5:54_15": "ekekasmiṁ samudaye pañca pañca indriyāni yojetvā vīsati samudayā vuttā. Paṭhamavīsati",
  "atk-s0517a5:54_16": "nānāmaggavasena daṭṭhabbā, dutiyavīsati ekamaggavasena daṭṭhabbāti vadanti. Evaṁ",
  "atk-s0517a5:54_17": "cattālīsa ākārā honti. Atthaṅgamavāropi imināva nayena veditabbo. So pana atthaṅgamo",
  "atk-s0517a5:54_18": "indriyabhāvanaṁ ananuyuttassa appaṭiladdhā paṭilābhatthaṅgamo, indriyabhāvanāya parihīnassa",
  "atk-s0517a5:54_19": "paṭiladdhaparihāni atthaṅgamo, phalappattassa paṭippassaddhiatthaṅgamo. Ekattaanupaṭṭhānanti",
  "atk-s0517a5:54_20": "ekatte anupaṭṭhānaṁ.",
  "atk-s0517a5:55": "Ka. assādaniddesavaṇṇanā",
  "atk-s0517a5:56_0": "189. Assādaniddese assaddhiyassa anupaṭṭhānanti assaddhe puggale parivajjayato saddhe",
  "atk-s0517a5:56_1": "puggale sevato pasādanīyasuttante paccavekkhato tattha yonisomanasikāraṁ bahulīkaroto",
  "atk-s0517a5:56_2": "ca assaddhiyassa anupaṭṭhānaṁ hoti. Assaddhiyapariḷāhassa anupaṭṭhānanti ettha assaddhassa",
  "atk-s0517a5:56_3": "saddhākathāya pavattamānāya dukkhaṁ domanassaṁ uppajjati. Ayaṁ assaddhiyapariḷāho.",
  "atk-s0517a5:56_4": "Adhimokkhacariyāya vesārajjanti saddhāvatthuvasena vā bhāvanāya vā vasippattassa",
  "atk-s0517a5:56_5": "saddhāpavattiyā visāradabhāvo hoti. Santo ca vihārādhigamoti samathassa vā vipassanāya",
  "atk-s0517a5:56_6": "vā paṭilābho. Sukhaṁ somanassanti ettha cetasikasukhabhāvadassanatthaṁ somanassavacanaṁ.",
  "atk-s0517a5:56_7": "Saddhindriyasamuṭṭhitapaṇītarūpaphuṭṭhakāyassa kāyikasukhampi labbhatiyeva. Sukhasomanassassa",
  "atk-s0517a5:56_8": "padhānassādattā ‘‘ayaṁ saddhindriyassa assādo’’ti visesetvā vuttaṁ. Imināva nayena",
  "atk-s0517a5:56_9": "sesindriyassādāpi yojetvā veditabbā.",
  "atk-s0517a5:57": "Kha. ādīnavaniddesavaṇṇanā",
  "atk-s0517a5:58_0": "190. Ādīnavaniddese aniccaṭṭhenāti saddhindriyassa aniccaṭṭhena. So aniccaṭṭho saddhindriyassa",
  "atk-s0517a5:58_1": "ādīnavoti vuttaṁ hoti. Itaradvayepi eseva nayo. Ime samudayatthaṅgamassādādīnavā",
  "atk-s0517a5:58_2": "lokiyaindriyānamevāti veditabbā.",
  "atk-s0517a5:59": "Ga. nissaraṇaniddesavaṇṇanā",
  "atk-s0517a5:60_0": "191. Nissaraṇaniddese adhimokkhaṭṭhenātiādīsu ekekasmiṁ indriye pañca pañca katvā",
  "atk-s0517a5:60_1": "pañcannaṁ indriyānaṁ pañcavīsati nissaraṇāni maggaphalavasena niddiṭṭhāni. Tattha",
  "atk-s0517a5:60_2": "tato paṇītatarasaddhindriyassa paṭilābhāti tato vipassanākkhaṇe pavattasaddhindriyato",
  "atk-s0517a5:60_3": "maggakkhaṇe paṇītatarassa saddhindriyassa paṭilābhavasena. Purimatarasaddhindriyā",
  "atk-s0517a5:60_4": "nissaṭaṁ hotīti tasmiṁ maggakkhaṇe saddhindriyaṁ purimatarato vipassanākkhaṇe pavattasaddhindriyato",
  "atk-s0517a5:60_5": "nikkhantaṁ hoti. Imināva nayena phalakkhaṇe saddhindriyampi ubhayattha sesindriyānipi yojetabbāni.",
  "atk-s0517a5:61_0": "192.Pubbabhāgepañcahi indriyehīti paṭhamajjhānūpacāre pañcahi indriyehi paṭhamajjhānādiaṭṭhasamāpattivasena",
  "atk-s0517a5:61_1": "aṭṭha nissaraṇāni, aniccānupassanādiaṭṭhārasamahāvipassanāvasena aṭṭhārasa nissaraṇāni,",
  "atk-s0517a5:61_2": "sotāpattimaggādivasena aṭṭha lokuttaranissaraṇāni. Evaṁ jhānasamāpattimahāvipassanāmaggaphalavasena",
  "atk-s0517a5:61_3": "catuttiṁsa nissaraṇāni purimapurimasamatikkamato niddiṭṭhāni. Nekkhamme pañcindriyānītiādīni",
  "atk-s0517a5:61_4": "pana sattatiṁsa nissaraṇāni paṭipakkhapahānavasena paṭipakkhato niddiṭṭhāni. Tattha",
  "atk-s0517a5:61_5": "nekkhammādīsu sattasu satta nissaraṇāni upacārabhūmivasena vuttāni, phalāni pana",
  "atk-s0517a5:61_6": "paṭipakkhapahānābhāvato na vuttāni.",
  "atk-s0517a5:62_0": "193.Diṭṭhekaṭṭhehīti yāva sotāpattimaggā diṭṭhiyā saha ekasmiṁ puggale ṭhitāti diṭṭhekaṭṭhā.",
  "atk-s0517a5:62_1": "Tehi diṭṭhekaṭṭhehi. Oḷārikehīti thūlehi kāmarāgabyāpādehi. Aṇusahagatehīti sukhumabhūtehi",
  "atk-s0517a5:62_2": "kāmarāgabyāpādehiyeva. Sabbakilesehīti rūparāgādīhi. Tesu hi pahīnesu sabbakilesā",
  "atk-s0517a5:62_3": "pahīnā honti, tasmā ‘‘sabbakilesehī’’ti vuttaṁ. Avuttatthāni panettha padāni heṭṭhā",
  "atk-s0517a5:62_4": "vuttatthānevāti. Sabbesaññeva khīṇāsavānaṁ tattha tattha pañcindriyānīti ‘‘adhimokkhaṭṭhenā’’tiādīsu",
  "atk-s0517a5:62_5": "pubbe vuttesu ṭhānesu tasmiṁ tasmiṁ ṭhāne pañcindriyāni buddhapaccekabuddhasāvakānaṁ",
  "atk-s0517a5:62_6": "khīṇāsavānaṁ yathāyogaṁ tato tato nissaṭāni honti. Imasmiṁ vāre paṭhamaṁ vuttanayā",
  "atk-s0517a5:62_7": "eva yathāyogaṁ khīṇāsavavasena vuttā.",
  "atk-s0517a5:63_0": "Kathaṁ panetāni nissaraṇāni asītisataṁ hontīti? Vuccate – maggaphalavasena vuttāni",
  "atk-s0517a5:63_1": "pañcavīsati, samatikkamavasena vuttāni catuttiṁsa, paṭipakkhavasena vuttāni sattatiṁsāti",
  "atk-s0517a5:63_2": "paṭhamavāre sabbāni channavuti nissaraṇāni honti, etāniyeva dutiyavāre khīṇāsavānaṁ",
  "atk-s0517a5:63_3": "vasena dvādasasu apanītesu caturāsīti honti. Iti purimāni channavuti, imāni ca caturāsītīti",
  "atk-s0517a5:63_4": "asītisataṁ honti. Katamāni pana dvādasa khīṇāsavānaṁ apanetabbāni? Samatikkamato",
  "atk-s0517a5:63_5": "vuttesu maggaphalavasena vuttāni aṭṭha nissaraṇāni, paṭipakkhato vuttesu maggavasena",
  "atk-s0517a5:63_6": "vuttāni cattārīti imāni dvādasa apanetabbāni. Arahattaphalavasena vuttāni kasmā apanetabbānīti",
  "atk-s0517a5:63_7": "ce? Sabbapaṭhamaṁ vuttānaṁ pañcavīsatiyā nissaraṇānaṁ maggaphalavaseneva labbhanato.",
  "atk-s0517a5:63_8": "Arahattaphalavasena nissaraṇāni vuttāneva honti . Heṭṭhimaṁ heṭṭhimaṁ pana phalasamāpattiṁ",
  "atk-s0517a5:63_9": "uparimā uparimā na samāpajjantiyevāti heṭṭhā tīṇipi phalāni na labbhantiyeva. Jhānasamāpattivipassanānekkhammādīni",
  "atk-s0517a5:63_10": "ca kiriyāvasena labbhanti. Pañcapi cetāni indriyāni pubbameva paṭipakkhānaṁ paṭippassaddhattā",
  "atk-s0517a5:63_11": "paṭipakkhato nissaṭāneva hontīti.",
  "atk-s0517a5:64": "Dutiyasuttantaniddesavaṇṇanā niṭṭhitā.",
  "atk-s0517a5:65": "3. Tatiyasuttantaniddesavaṇṇanā",
  "atk-s0517a5:66_0": "194. Puna aññaṁ suttantaṁ nikkhipitvā indriyavidhānaṁ niddisitukāmo pañcimāni, bhikkhavetiādimāha.",
  "atk-s0517a5:66_1": "Tattha sotāpattiyaṅgesūti ettha soto ariyo aṭṭhaṅgiko maggo, sotassa āpatti bhusaṁ",
  "atk-s0517a5:66_2": "pāpuṇanaṁ sotāpatti, sotāpattiyā aṅgāni sambhārāni sotāpattiaṅgāni. Sotāpannatāya",
  "atk-s0517a5:66_3": "pubbabhāgapaṭilābhaaṅgāni. Sappurisasaṁsevo sotāpattiaṅgaṁ, saddhammassavanaṁ sotāpattiaṅgaṁ,",
  "atk-s0517a5:66_4": "yonisomanasikāro sotāpattiaṅgaṁ, dhammānudhammapaṭipatti sotāpattiaṅgaṁ, imāni cattāri",
  "atk-s0517a5:66_5": "sotāpattiaṅgāni. Sesā heṭṭhā vuttā eva. Idañca imesaṁ indriyānaṁ sakavisaye jeṭṭhakabhāvadassanatthaṁ",
  "atk-s0517a5:66_6": "vuttaṁ. Yathā hi cattāro seṭṭhiputtā rājātirājapañcamesu sahāyesu ‘‘nakkhattaṁ kīḷissāmā’’ti",
  "atk-s0517a5:66_7": "vīthiṁ otiṇṇesu ekassa seṭṭhiputtassa gehaṁ gatakāle itare cattāro tuṇhī nisīdanti,",
  "atk-s0517a5:66_8": "gehasāmikova ‘‘imesaṁ khādanīyaṁ bhojanīyaṁ detha, imesaṁ gandhamālālaṅkārādīni dethā’’ti",
  "atk-s0517a5:66_9": "gehe vicāreti, dutiyassa tatiyassa catutthassa gehaṁ gatakāle itare cattāro tuṇhī",
  "atk-s0517a5:66_10": "nisīdanti, gehasāmikova ‘‘imesaṁ khādanīyaṁ bhojanīyaṁ detha, imesaṁ gandhamālālaṅkārādīni",
  "atk-s0517a5:66_11": "dethā’’ti gehe vicāreti, atha sabbapacchā rañño gehaṁ gatakāle kiñcāpi rājā sabbattha",
  "atk-s0517a5:66_12": "issarova, imasmiṁ pana kāle attano geheyeva ‘‘imesaṁ khādanīyaṁ bhojanīyaṁ detha,",
  "atk-s0517a5:66_13": "imesaṁ gandhamālālaṅkārādīni dethā’’ti vicāreti, evameva saddhāpañcamakesu indriyesu",
  "atk-s0517a5:66_14": "tesu sahāyesu ekato vīthiṁ otarantesu viya ekārammaṇe uppajjamānesupi yathā paṭhamassa",
  "atk-s0517a5:66_15": "gehe itare cattāro tuṇhī nisīdanti, gehasāmikova vicāreti , evaṁ sotāpattiaṅgāni",
  "atk-s0517a5:66_16": "patvā adhimokkhalakkhaṇaṁ saddhindriyameva jeṭṭhakaṁ hoti pubbaṅgamaṁ, sesāni tadanvayāni",
  "atk-s0517a5:66_17": "honti. Yathā dutiyassa gehe itare cattāro tuṇhī nisīdanti, gehasāmikova vicāreti,",
  "atk-s0517a5:66_18": "evaṁ sammappadhānāni patvā paggahaṇalakkhaṇaṁ vīriyindriyameva jeṭṭhakaṁ hoti pubbaṅgamaṁ,",
  "atk-s0517a5:66_19": "sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova",
  "atk-s0517a5:66_20": "vicāreti, evaṁ satipaṭṭhānāni patvā upaṭṭhānalakkhaṇaṁ satindriyameva jeṭṭhakaṁ hoti",
  "atk-s0517a5:66_21": "pubbaṅgamaṁ, sesāni tadanvayāni honti. Yathā catutthassa gehe itare cattāro tuṇhī",
  "atk-s0517a5:66_22": "nisīdanti, gehasāmikova vicāreti, evaṁ jhānāni patvā avikkhepalakkhaṇaṁ samādhindriyameva",
  "atk-s0517a5:66_23": "jeṭṭhakaṁ hoti pubbaṅgamaṁ, sesāni tadanvayāni honti. Sabbapacchā rañño gehaṁ gatakāle",
  "atk-s0517a5:66_24": "pana yathā itare cattāro tuṇhī nisīdanti, rājāva vicāreti, evaṁ ariyasaccāni patvā",
  "atk-s0517a5:66_25": "pajānanalakkhaṇaṁ paññindriyameva jeṭṭhakaṁ hoti pubbaṅgamaṁ, sesāni tadanvayāni hontīti.",
  "atk-s0517a5:67": "Ka. pabhedagaṇananiddesavaṇṇanā",
  "atk-s0517a5:68_0": "195. Suttantassa pabhedagaṇanāpucchāpubbaṅgameva pabhedagaṇananiddese sappurisasaṁseveti",
  "atk-s0517a5:68_1": "sobhanānaṁ purisānaṁ sammā sevane. Adhimokkhādhipateyyaṭṭhenāti adhimokkhasaṅkhātena",
  "atk-s0517a5:68_2": "sesindriyesu adhipatibhāvaṭṭhena, sesindriyānaṁ pubbaṅgamaṭṭhenāti attho. Saddhammasavaneti",
  "atk-s0517a5:68_3": "sataṁ dhammo, sobhano vā dhammoti saddhammo. Tassa saddhammassa savane. Yonisomanasikāreti",
  "atk-s0517a5:68_4": "upāyena manasikāre. Dhammānudhammapaṭipattiyāti ettha nava lokuttaradhamme anugato",
  "atk-s0517a5:68_5": "dhammo dhammānudhammo, sīlasamādhipaññāsaṅkhātassa dhammānudhammassa paṭipatti paṭipajjanaṁ",
  "atk-s0517a5:68_6": "dhammānudhammapaṭipatti. Sammappadhānādīsupi eseva nayo.",
  "atk-s0517a5:69": "Kha. cariyāvāravaṇṇanā",
  "atk-s0517a5:70_0": "196. Cariyāvārepi imināva nayena attho veditabbo. Kevalaṁ paṭhamavāro indriyānaṁ",
  "atk-s0517a5:70_1": "uppādanakālavasena vutto, cariyāvāro uppannānaṁ āsevanakālavasena ca pāripūrikālavasena",
  "atk-s0517a5:70_2": "ca vutto. Cariyā pakati ussannatāti hi atthato ekaṁ.",
  "atk-s0517a5:71": "Cāravihāraniddesavaṇṇanā",
  "atk-s0517a5:72_0": "197. Idāni cariyāsambandheneva cāravihāraniddesavasena aparena pariyāyena indriyavidhānaṁ",
  "atk-s0517a5:72_1": "niddisitukāmo cāro ca vihāro cātiādikaṁ uddesaṁ uddisitvā tassa niddesamāha. Tattha",
  "atk-s0517a5:72_2": "uddese tāva yathā carantaṁ viharantaṁ viññū sabrahmacārī gambhīresu ṭhānesu okappeyyuṁ",
  "atk-s0517a5:72_3": "– addhā ayamāyasmā patto vā pāpuṇissati vāti, tathā indriyasampannassa cāro ca vihāro",
  "atk-s0517a5:72_4": "ca viññūhi sabrahmacārīhi anubuddho hoti paṭividdhoti uddesassa sambandho veditabbo.",
  "atk-s0517a5:72_5": "Uddesaniddese cariyā cāroyeva. Cāro cariyāti hi atthato ekaṁ. Tasmā ‘‘cāro’’tipadassa",
  "atk-s0517a5:72_6": "niddese ‘‘cariyā’’ti vuttaṁ. Iriyāpathacariyāti iriyāpathānaṁ cariyā, pavattananti",
  "atk-s0517a5:72_7": "attho. Sesesupi eseva nayo. Āyatanacariyā pana āyatanesu satisampajaññānaṁ cariyā.",
  "atk-s0517a5:72_8": "Pattīti phalāni. Tāni hi pāpuṇiyantīti ‘‘pattī’’ti vuttā. Sattalokassa diṭṭhadhammikasamparāyikā",
  "atk-s0517a5:72_9": "atthā lokatthāti ayaṁ viseso.",
  "atk-s0517a5:73_0": "Idāni tāsaṁ cariyānaṁ bhūmiṁ dassento catūsu iriyāpathesūtiādimāha. Satipaṭṭhānesūti",
  "atk-s0517a5:73_1": "ārammaṇasatipaṭṭhānesu. Satipaṭṭhānesupi vuccamānesu satito anaññāni vohāravasena",
  "atk-s0517a5:73_2": "aññāni viya katvā vuttaṁ. Ariyasaccesūti pubbabhāgalokiyasaccañāṇena visuṁ visuṁ",
  "atk-s0517a5:73_3": "saccapariggahavasena vuttaṁ. Ariyamaggesu sāmaññaphalesūti ca vohāravaseneva vuttaṁ.",
  "atk-s0517a5:73_4": "Padeseti lokatthacariyāya ekadese. Nippadesato hi lokatthacariyaṁ buddhā eva karonti.",
  "atk-s0517a5:73_5": "Puna tā eva cariyāyo kārakapuggalavasena dassento paṇidhisampannānantiādimāha. Tattha",
  "atk-s0517a5:73_6": "paṇidhisampannā nāma iriyāpathānaṁ santattā iriyāpathaguttiyā sampannā akampitairiyāpathā",
  "atk-s0517a5:73_7": "bhikkhubhāvānurūpena santena iriyāpathena sampannā. Indriyesu guttadvārānanti cakkhādīsu",
  "atk-s0517a5:73_8": "chasu indriyesu attano attano visaye pavattaekekadvāravasena guttaṁ dvāraṁ etesanti",
  "atk-s0517a5:73_9": "guttadvārā. Tesaṁ guttadvārānaṁ. Dvāranti cettha uppattidvāravasena cakkhādayo eva.",
  "atk-s0517a5:73_10": "Appamādavihārīnanti sīlādīsu appamādavihāravataṁ. Adhicittamanuyuttānanti vipassanāya",
  "atk-s0517a5:73_11": "pādakabhāvena adhicittasaṅkhātaṁ samādhimanuyuttānaṁ. Buddhisampannānanti nāmarūpavavatthānaṁ",
  "atk-s0517a5:73_12": "ādiṁ katvā yāva gotrabhu, tāva pavattena ñāṇena sampannānaṁ. Sammāpaṭipannānanti",
  "atk-s0517a5:73_13": "catumaggakkhaṇe. Adhigataphalānanti catuphalakkhaṇe.",
  "atk-s0517a5:74_0": "Adhimuccantoti adhimokkhaṁ karonto. Saddhāya caratīti saddhāvasena pavattati. Paggaṇhantoti",
  "atk-s0517a5:74_1": "catusammappadhānavīriyena padahanto. Upaṭṭhāpentoti satiyā ārammaṇaṁ upaṭṭhāpento.",
  "atk-s0517a5:74_2": "Avikkhepaṁ karontoti samādhivasena vikkhepaṁ akaronto. Pajānantoti catusaccapajānanapaññāya",
  "atk-s0517a5:74_3": "pakārena jānanto. Vijānantoti indriyasampayuttajavanapubbaṅgamena āvajjanaviññāṇena",
  "atk-s0517a5:74_4": "ārammaṇaṁ vijānanto. Viññāṇacariyāyāti āvajjanaviññāṇacariyavasena. Evaṁ paṭipannassāti",
  "atk-s0517a5:74_5": "sahajavanāya indriyacariyāya paṭipannassa. Kusalā dhammā āyāpentīti samathavipassanāvasena",
  "atk-s0517a5:74_6": "pavattā kusalā dhammā bhusaṁ yāpenti, pavattantīti attho. Āyatanacariyāyāti kusalānaṁ",
  "atk-s0517a5:74_7": "dhammānaṁ bhusaṁ yatanacariyāya, ghaṭanacariyāya pavattanacariyāyāti vuttaṁ hoti.",
  "atk-s0517a5:74_8": "Visesamadhigacchatīti vikkhambhanatadaṅgasamucchedapaṭippassaddhivasena visesaṁ adhigacchati.",
  "atk-s0517a5:74_9": "Dassanacariyādayo vuttatthāyeva.",
  "atk-s0517a5:75_0": "Saddhāya viharatītiādīsu saddhādisamaṅgissa iriyāpathavihāro daṭṭhabbo. Anubuddhoti",
  "atk-s0517a5:75_1": "anumānabuddhiyā. Paṭividdhoti paccakkhabuddhiyā. Yasmā adhimokkhaṭṭhādīsu anubuddhesu",
  "atk-s0517a5:75_2": "paṭividdhesu ca cāro ca vihāro ca anubuddho hoti paṭividdho, tasmā anubodhapaṭivedhesu",
  "atk-s0517a5:75_3": "adhimokkhaṭṭhādayo ca niddiṭṭhā.",
  "atk-s0517a5:76_0": "Evaṁ saddhāya carantantiādīsu evanti vuttappakāraṁ niddisanto yathāsaddassa atthaṁ",
  "atk-s0517a5:76_1": "niddisati. Viññūtiādīsupi yathāsabhāvaṁ jānantīti viññū. Viññātaṁ sabhāvaṁ vibhāventi",
  "atk-s0517a5:76_2": "pākaṭaṁ karontīti vibhāvī. Asani viya siluccaye kilese medhati hiṁsatīti medhā, khippaṁ",
  "atk-s0517a5:76_3": "gahaṇadhāraṇaṭṭhena vā medhā, medhā etesaṁ atthīti medhāvī. Ñāṇagatiyā paṇḍanti gacchanti",
  "atk-s0517a5:76_4": "pavattantīti paṇḍitā. Buddhisampadāya samannāgatattā buddhisampannā. Saha brahmaṁ",
  "atk-s0517a5:76_5": "cariyaṁ uttamaṁ paṭipadaṁ carantīti sabrahmacārino. Apalokanakammādicatubbidhaṁ kammaṁ",
  "atk-s0517a5:76_6": "ekato karaṇavasena ekaṁ kammaṁ. Tathā pañcavidho pātimokkhuddeso ekuddeso. Samā sikkhā",
  "atk-s0517a5:76_7": "etesanti samasikkhā, samasikkhānaṁ bhāvo samasikkhatā. Samasikkhātātipi paṭhanti.",
  "atk-s0517a5:76_8": "Yesaṁ ekaṁ kammaṁ eko uddeso samasikkhatā, te sabrahmacārīti vuttaṁ hoti. ‘‘Jhānānī’’ti",
  "atk-s0517a5:76_9": "vattabbe jhānāti liṅgavipallāso kato. Vimokkhāti tayo vā aṭṭha vā vimokkhā. Samādhīti",
  "atk-s0517a5:76_10": "savitakkasavicāraavitakkavicāramattaavitakkāvicārā tayo samādhī. Samāpattiyoti suññatānimittāppaṇihitā.",
  "atk-s0517a5:76_11": "Abhiññāyoti cha abhiññā.",
  "atk-s0517a5:77_0": "Eko aṁso bhāgo, na dutiyoti ekaṁso, ekaṁsassa atthassa vacanaṁ ekaṁsavacanaṁ. Evaṁ",
  "atk-s0517a5:77_1": "sesesupi yojanā kātabbā. Visesato pana samaṁ, samantā vā seti pavattatīti saṁsayo,",
  "atk-s0517a5:77_2": "natthettha saṁsayoti nissaṁsayo. Ekasmiṁyeva anicchayatā hutvā itarampi kaṅkhatīti",
  "atk-s0517a5:77_3": "kaṅkhā, natthettha kaṅkhāti nikkaṅkho. Dvidhā bhāvo dvejjhaṁ, natthettha dvejjhanti",
  "atk-s0517a5:77_4": "advejjho. Dvidhā elayati kampetīti dveḷhakaṁ, natthettha dveḷhakanti adveḷhako. Niyogena",
  "atk-s0517a5:77_5": "niyamena vacanaṁ niyogavacanaṁ. Niyyogavacanantipi paṭhanti. Apaṇṇakassa aviraddhassa",
  "atk-s0517a5:77_6": "niyyānikassa atthassa vacanaṁ apaṇṇakavacanaṁ. Avatthāpanavacananti nicchayavacanaṁ.",
  "atk-s0517a5:77_7": "Sabbampi hetaṁ vicikicchābhāvassa vevacanaṁ. Piyassa atthassa sabbhāvato vacanaṁ,",
  "atk-s0517a5:77_8": "piyamevāti piyavacanaṁ. Tathā garuvacanaṁ. Saha gāravena garubhāvena sagāravaṁ. Patissayanaṁ",
  "atk-s0517a5:77_9": "patissayo paraṁ garuṁ katvā nissayanaṁ apassayananti attho. Patissavanaṁ vā patissavo,",
  "atk-s0517a5:77_10": "nivātavuttitāya paravacanasavananti attho. Ubhayathāpi parajeṭṭhakabhāvassetaṁ nāmaṁ.",
  "atk-s0517a5:77_11": "Saha gāravena vattatīti sagāravaṁ. Saha patissayena, patissavena vā vattatīti sappatissayaṁ.",
  "atk-s0517a5:77_12": "‘‘Sappatissava’’nti vā vattabbe ya-kāraṁ, va-kāraṁ vā lopaṁ katvā ‘‘sappatissa’’nti",
  "atk-s0517a5:77_13": "vuttaṁ. Adhikaṁ visiṭṭhaṁ vacanaṁ adhivacanaṁ, sagāravañca taṁ sappatissañcāti sagāravasappatissaṁ,",
  "atk-s0517a5:77_14": "sagāravasappatissaṁ adhivacanaṁ sagāravasappatissādhivacanaṁ. Ubhayatthāpi vevacanavikappanānattavasena",
  "atk-s0517a5:77_15": "punappunaṁ etanti vuttaṁ. Patto vā pāpuṇissati vāti jhānādīniyevāti.",
  "atk-s0517a5:78": "Tatiyasuttantaniddesavaṇṇanā niṭṭhitā.",
  "atk-s0517a5:79": "4. Catutthasuttantaniddesavaṇṇanā",
  "atk-s0517a5:80_0": "198. Puna paṭhamasuttameva nikkhipitvā aparena ākārena indriyāni niddisati. Tattha",
  "atk-s0517a5:80_1": "katihākārehi kenaṭṭhena daṭṭhabbānīti katihi ākārehi daṭṭhabbāni. Kenaṭṭhena daṭṭhabbānīti",
  "atk-s0517a5:80_2": "daṭṭhabbākāre ca daṭṭhabbaṭṭhañca pucchati. Chahākārehi tenaṭṭhena daṭṭhabbānīti",
  "atk-s0517a5:80_3": "chahi ākārehi daṭṭhabbāni, teneva chaākārasaṅkhātenaṭṭhena daṭṭhabbāni. Ādhipateyyaṭṭhenāti",
  "atk-s0517a5:80_4": "adhipatibhāvaṭṭhena. Ādivisodhanaṭṭhenāti kusalānaṁ dhammānaṁ ādibhūtassa sīlassa",
  "atk-s0517a5:80_5": "visodhanaṭṭhena. Adhimattaṭṭhenāti balavaṭṭhena . Balavañhi adhikā mattā pamāṇaṁ",
  "atk-s0517a5:80_6": "assāti adhimattanti vuccati. Adhiṭṭhānaṭṭhenāti patiṭṭhānaṭṭhena. Pariyādānaṭṭhenāti",
  "atk-s0517a5:80_7": "khepanaṭṭhena. Patiṭṭhāpakaṭṭhenāti patiṭṭhāpanaṭṭhena.",
  "atk-s0517a5:81": "Ka. ādhipateyyaṭṭhaniddesavaṇṇanā",
  "atk-s0517a5:82_0": "199. Ādhipateyyaṭṭhaniddese assaddhiyaṁ pajahatotiādi ekekasseva indriyassa paṭipakkhapajahanavacanaṁ",
  "atk-s0517a5:82_1": "ekakkhaṇepi attano attano paṭipakkhapahānakiccasādhane adhipatibhāvasādhanatthaṁ",
  "atk-s0517a5:82_2": "vuttaṁ. Sesāni cattāri indriyāni taṁsampayuttāneva vuttāni. Nānākkhaṇesu vā ekekaṁ",
  "atk-s0517a5:82_3": "indriyaṁ dhuraṁ katvā tassa tassa paṭipakkhassa taṁ taṁ indriyaṁ jeṭṭhakaṁ katvā",
  "atk-s0517a5:82_4": "sesāni tadanvayāni katvā vuttantipi veditabbaṁ. Kāmacchandaṁ pajahatotiādi pana ekakkhaṇavaseneva vuttaṁ.",
  "atk-s0517a5:83": "Kha. ādivisodhanaṭṭhaniddesavaṇṇanā",
  "atk-s0517a5:84_0": "200. Ādivisodhanaṭṭhaniddese assaddhiyasaṁvaraṭṭhena sīlavisuddhīti assaddhiyassa",
  "atk-s0517a5:84_1": "nivāraṇaṭṭhena viratiatthena sīlamalavisodhanato sīlavisuddhi nāma. Saddhindriyassa",
  "atk-s0517a5:84_2": "ādivisodhanāti saddhindriyassa upanissayavasena ādibhūtassa sīlassa visodhanā. Imināva",
  "atk-s0517a5:84_3": "nayena sesānipi kāmacchandādisaṁvaraṇamūlakāni ca indriyāni veditabbāni.",
  "atk-s0517a5:85": "Ga. adhimattaṭṭhaniddesavaṇṇanā",
  "atk-s0517a5:86_0": "201. Adhimattaṭṭhaniddese saddhindriyassa bhāvanāya chando uppajjatīti saddhassa",
  "atk-s0517a5:86_1": "puggalassa saddhāpaṭisaṁyuttaṁ dhammaṁ sutvā vā saddhindriyabhāvanāya assādaṁ disvā",
  "atk-s0517a5:86_2": "vā saddhindriye kusalo dhammacchando jāyati. Pāmojjaṁ uppajjatīti chandajātattā dubbalapīti",
  "atk-s0517a5:86_3": "uppajjati. Pīti uppajjatīti pamuditattā balavapīti uppajjati. Passaddhi uppajjatīti",
  "atk-s0517a5:86_4": "pītiyā pīṇitattā kāyacittapassaddhi uppajjati. Sukhaṁ uppajjatīti passaddhakāyacittattā",
  "atk-s0517a5:86_5": "cetasikaṁ sukhaṁ uppajjati . Obhāso uppajjatīti sukhena abhisannattā ñāṇobhāso uppajjati.",
  "atk-s0517a5:86_6": "Saṁvego uppajjatīti ñāṇobhāsena viditasaṅkhārādīnavattā saṅkhārapavattiyaṁ saṁvego",
  "atk-s0517a5:86_7": "uppajjati. Saṁvejetvā cittaṁ samādahatīti saṁvegaṁ uppādetvā teneva saṁvegena cittaṁ",
  "atk-s0517a5:86_8": "samāhitaṁ karoti. Sādhukaṁ paggaṇhātīti līnuddhatabhāvaṁ mocetvā suṭṭhu paggaṇhāti.",
  "atk-s0517a5:86_9": "Sādhukaṁ ajjhupekkhatīti vīriyassa samaṁ hutvā pavattattā puna vīriyasamatāniyojane",
  "atk-s0517a5:86_10": "byāpāraṁ akaronto tatramajjhattupekkhāvasena sādhukaṁ ajjhupekkhati nāma. Upekkhāvasenāti",
  "atk-s0517a5:86_11": "samavāhitalakkhaṇāya tatramajjhattupekkhāya vasena. Nānattakilesehīti vipassanāya",
  "atk-s0517a5:86_12": "paṭipakkhabhūtehi nānāsabhāvehi kilesehi. Vimokkhavasenāti bhaṅgānupassanato paṭṭhāya",
  "atk-s0517a5:86_13": "nānattakilesehi vimuccanavasena. Vimuttattāti nānattakilesehi vimuttattā.",
  "atk-s0517a5:87_0": "Te dhammāti chandādayo dhammā. Ekarasā hontīti vimuttirasena ekarasā honti. Bhāvanāvasenāti",
  "atk-s0517a5:87_1": "ekarasabhāvanāvasena. Tato paṇītatare vivaṭṭantīti tena kāraṇena vipassanārammaṇato",
  "atk-s0517a5:87_2": "paṇītatare nibbānārammaṇe vivaṭṭanānupassanāsaṅkhātena gotrabhuñāṇena chandādayo",
  "atk-s0517a5:87_3": "dhammā nivattanti, saṅkhārārammaṇato apagantvā nibbānārammaṇe pavattantīti attho.",
  "atk-s0517a5:87_4": "Vivaṭṭanāvasenāti evaṁ gotrabhukhaṇe saṅkhārārammaṇato vivaṭṭanavasena. Vivaṭṭitattā",
  "atk-s0517a5:87_5": "tato vosajjatīti maggasamaṅgipuggalo maggassa uppādakkhaṇeyeva dubhatovuṭṭhānavasena",
  "atk-s0517a5:87_6": "vivaṭṭitattā teneva kāraṇena kilese ca khandhe ca vosajjati. Vosajjitattā tato nirujjhantīti",
  "atk-s0517a5:87_7": "maggassa uppādakkhaṇeyeva kilese ca khandhe ca vosajjitattā teneva kāraṇena kilesā",
  "atk-s0517a5:87_8": "ca khandhā ca anuppattinirodhavasena nirujjhanti. Vosajjitattāti ca āsaṁsāyaṁ bhūtavacanaṁ",
  "atk-s0517a5:87_9": "kataṁ. Kilesanirodhe sati khandhanirodhasabbhāvato ca khandhanirodho vutto. Nirodhavasenāti",
  "atk-s0517a5:87_10": "yathāvuttanirodhavasena. Tasseva maggassa uppādakkhaṇe dve vosagge dassetukāmo nirodhavasena",
  "atk-s0517a5:87_11": "dve vosaggātiādimāha. Dvepi heṭṭhā vuttatthā eva. Assaddhiyassa pahānāya chando uppajjatītiādīsupi",
  "atk-s0517a5:87_12": "imināva nayena vitthārato attho veditabbo. Vīriyindriyādimūlakesupi vāresu eseva",
  "atk-s0517a5:87_13": "nayo. Imināva nayena adhiṭṭhānaṭṭhaniddesopi vitthārato veditabbo. Kevalañhettha",
  "atk-s0517a5:87_14": "adhiṭṭhātīti viseso, patiṭṭhātīti attho.",
  "atk-s0517a5:88": "Gha-ṅa. pariyādānaṭṭhapatiṭṭhāpakaṭṭhaniddesavaṇṇanā",
  "atk-s0517a5:89_0": "202-203. Pariyādānaṭṭhaniddese pariyādiyatīti khepeti. Patiṭṭhāpakaṭṭhaniddese saddho",
  "atk-s0517a5:89_1": "saddhindriyaṁ adhimokkhe patiṭṭhāpetīti saddhāsampanno ‘‘sabbe saṅkhārā aniccā dukkhā",
  "atk-s0517a5:89_2": "anattā’’ti adhimuccanto saddhindriyaṁ adhimokkhe patiṭṭhāpeti. Iminā puggalavisesena",
  "atk-s0517a5:89_3": "indriyabhāvanāviseso niddiṭṭho. Saddhassa saddhindriyaṁ adhimokkhe patiṭṭhāpetīti",
  "atk-s0517a5:89_4": "saddhāsampannassa puggalassa saddhindriyaṁ taṁyeva saddhaṁ patiṭṭhāpeti. Tathā adhimuccantaṁ",
  "atk-s0517a5:89_5": "adhimokkhe patiṭṭhāpetīti. Iminā indriyabhāvanāvisesena puggalaviseso niddiṭṭho.",
  "atk-s0517a5:89_6": "Evaṁ cittaṁ paggaṇhanto paggahe patiṭṭhāpeti, satiṁ upaṭṭhāpento upaṭṭhāne patiṭṭhāpeti,",
  "atk-s0517a5:89_7": "cittaṁ samādahanto avikkhepe patiṭṭhāpeti, aniccaṁ dukkhaṁ anattāti passanto dassane",
  "atk-s0517a5:89_8": "patiṭṭhāpetīti sesesupi yojanā veditabbā. Yogāvacaroti samathayoge, vipassanāyoge",
  "atk-s0517a5:89_9": "vā avacaratīti yogāvacaro. Avacaratīti pavisitvā caratīti.",
  "atk-s0517a5:90": "Catutthasuttantaniddesavaṇṇanā niṭṭhitā.",
  "atk-s0517a5:91": "5. Indriyasamodhānavaṇṇanā",
  "atk-s0517a5:92_0": "204. Idāni samādhiṁ bhāvayato vipassanaṁ bhāvayato ca indriyasamodhānaṁ dassetukāmo",
  "atk-s0517a5:92_1": "paṭhamaṁ tāva upaṭṭhānakosallappabhedaṁ niddisituṁ puthujjano samādhiṁ bhāventotiādimāha.",
  "atk-s0517a5:92_2": "Tattha puthujjano samādhiṁ bhāventoti nibbedhabhāgiyaṁ samādhiṁ bhāvento. Sekkhassa",
  "atk-s0517a5:92_3": "vītarāgassa ca pana lokuttaropi samādhi labbhati. Āvajjitattāti kasiṇādinimittassa",
  "atk-s0517a5:92_4": "āvajjitattā, kasiṇādiparikammaṁ katvā tattha uppāditanimittattāti vuttaṁ hoti. Ārammaṇūpaṭṭhānakusaloti",
  "atk-s0517a5:92_5": "tassa uppāditassa nimittasseva upaṭṭhāne kusalo. Samathanimittūpaṭṭhānakusaloti accāraddhavīriyatādīhi",
  "atk-s0517a5:92_6": "uddhate citte passaddhisamādhiupekkhāsambojjhaṅgabhāvanāvasena cittopasamanimittassa",
  "atk-s0517a5:92_7": "upaṭṭhāne kusalo. Paggahanimittūpaṭṭhānakusaloti atisithilavīriyatādīhi līne citte",
  "atk-s0517a5:92_8": "dhammavicayavīriyapītisambojjhaṅgabhāvanāvasena cittapaggahanimittassa upaṭṭhāne",
  "atk-s0517a5:92_9": "kusalo. Avikkhepūpaṭṭhānakusaloti anuddhatālīnacittassa sampayuttassa samādhissa",
  "atk-s0517a5:92_10": "upaṭṭhāne kusalo. Obhāsūpaṭṭhānakusaloti paññāpayogamandatāya nirassāde citte aṭṭhasaṁvegavatthupaccavekkhaṇena",
  "atk-s0517a5:92_11": "cittaṁ saṁvejetvā ñāṇobhāsassa upaṭṭhāne kusalo. Aṭṭha saṁvegavatthūni nāma jātijarābyādhimaraṇāni",
  "atk-s0517a5:92_12": "cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ",
  "atk-s0517a5:92_13": "dukkhaṁ, paccuppanne āhārapariyeṭṭhimūlakaṁ dukkhanti. Sampahaṁsanūpaṭṭhānakusaloti",
  "atk-s0517a5:92_14": "upasamasukhānadhigamena nirassāde citte buddhadhammasaṅghaguṇānussaraṇena cittaṁ",
  "atk-s0517a5:92_15": "pasādento sampahaṁsanassa upaṭṭhāne kusalo. Upekkhūpaṭṭhānakusaloti uddhatādidosavirahite",
  "atk-s0517a5:92_16": "citte niggahapaggahādīsu byāpārābhāvakaraṇena upekkhāya upaṭṭhāne kusalo. Sekkhoti",
  "atk-s0517a5:92_17": "tisso sikkhā sikkhatīti sekkho. Ekattūpaṭṭhānakusaloti sakkāyadiṭṭhādīnaṁ pahīnattā",
  "atk-s0517a5:92_18": "nekkhammādino ekattassa upaṭṭhāne kusalo.",
  "atk-s0517a5:93_0": "Vītarāgoti sabbaso pahīnarāgattā vītarāgo khīṇāsavo. Ñāṇūpaṭṭhānakusaloti arahā dhammesu",
  "atk-s0517a5:93_1": "vigatasammohattā tattha tattha asammohañāṇassa upaṭṭhāne kusalo. Vimuttūpaṭṭhānakusaloti",
  "atk-s0517a5:93_2": "arahattaphalavimuttiyā upaṭṭhāne kusalo. Vimuttīti hi sabbakilesehi vimuttattā arahattaphalavimutti adhippetā.",
  "atk-s0517a5:94_0": "205. Vipassanābhāvanāya upaṭṭhānānupaṭṭhānesu aniccatotiādīni niccatotiādīni ca sīlakathāyaṁ",
  "atk-s0517a5:94_1": "vuttanayeneva veditabbāni. Pāṭhato pana ‘‘āyūhanānupaṭṭhānakusalo vipariṇāmūpaṭṭhānakusalo",
  "atk-s0517a5:94_2": "animittūpaṭṭhānakusalo nimittānupaṭṭhānakusalo appaṇihitūpaṭṭhānakusalo paṇidhianupaṭṭhānakusalo",
  "atk-s0517a5:94_3": "abhinivesānupaṭṭhānakusalo’’ti etesu sāmivacanena samāsapadacchedo kātabbo. Sesesu",
  "atk-s0517a5:94_4": "pana nissakkavacanena pāṭho.",
  "atk-s0517a5:95_0": "206.Suññatūpaṭṭhānakusaloti panettha suññato upaṭṭhānakusaloti vā suññatāya upaṭṭhānakusaloti",
  "atk-s0517a5:95_1": "vā padacchedo kātabbo. Yasmā pana nibbidāvirāganirodhapaṭinissaggānupassanā adhipaññādhammavipassanā",
  "atk-s0517a5:95_2": "yathābhūtañāṇadassanaṁ paṭisaṅkhānupassanā vivaṭṭanānupassanāti imā aṭṭha mahāvipassanā",
  "atk-s0517a5:95_3": "attano sabhāvavisesena visesitā, na ārammaṇavisesena, tasmā imāsaṁ aṭṭhannaṁ ‘‘aniccato",
  "atk-s0517a5:95_4": "upaṭṭhānakusalo hotī’’tiādīni vacanāni viya ‘‘nibbidāto upaṭṭhānakusalo hotī’’tiādīni",
  "atk-s0517a5:95_5": "vacanāni na yujjanti. Tasmā eva imā aṭṭha na yojitā. Ādīnavānupassanā pana ‘‘suññatūpaṭṭhānakusalo",
  "atk-s0517a5:95_6": "hoti, abhinivesānupaṭṭhānakusalo hotī’’ti iminā yugalakavacaneneva atthato ‘‘ādīnavato",
  "atk-s0517a5:95_7": "upaṭṭhānakusalo hoti, ālayābhinivesānupaṭṭhānakusalo hotī’’ti yojitāva hotīti sarūpena",
  "atk-s0517a5:95_8": "na yojitā. Iti purimā ca aṭṭha, ayañca ādīnavānupassanāti aṭṭhārasasu mahāvipassanāsu",
  "atk-s0517a5:95_9": "imā nava ayojetvā itarā eva nava yojitāti veditabbā. Ñāṇūpaṭṭhānakusaloti sekkho",
  "atk-s0517a5:95_10": "vipassanūpakkilesānaṁ abhāvato vipassanābhāvanāya ñāṇassa upaṭṭhāne kusalo. Samādhibhāvanāya",
  "atk-s0517a5:95_11": "pana nikantisabbhāvato ñāṇūpaṭṭhāne kusaloti na vutto.",
  "atk-s0517a5:96_0": "Visaññogūpaṭṭhānakusaloti ‘‘kāmayogavisaññogo bhavayogavisaññogo diṭṭhiyogavisaññogo",
  "atk-s0517a5:96_1": "avijjāyogavisaññogo’’ti (dī. ni. 3.312) catudhā vuttassa visaññogassa upaṭṭhāne kusalo.",
  "atk-s0517a5:96_2": "Saññogānupaṭṭhānakusaloti kāmayogabhavayogadiṭṭhiyogāvijjāyogavasena catudhā vuttassa",
  "atk-s0517a5:96_3": "saññogassa anupaṭṭhāne kusalo. Nirodhūpaṭṭhānakusaloti ‘‘puna caparaṁ, bhikkhave,",
  "atk-s0517a5:96_4": "khīṇāsavassa bhikkhuno nibbānaninnaṁ cittaṁ hoti nibbānapoṇaṁ nibbānapabbhāraṁ vivekaṭṭhaṁ",
  "atk-s0517a5:96_5": "nekkhammābhirataṁ byantībhūtaṁ sabbaso āsavaṭṭhāniyehi dhammehī’’ti (a. ni. 10.90;",
  "atk-s0517a5:96_6": "paṭi. ma. 2.44 atthato samānaṁ) vuttakhīṇāsavabalavasena nibbānaninnacittattā khīṇāsavova",
  "atk-s0517a5:96_7": "nirodhasaṅkhātassa nibbānassa upaṭṭhāne kusalo.",
  "atk-s0517a5:97_0": "Ārammaṇūpaṭṭhānakusalavasenātiādīsu kusalanti ñāṇaṁ. Ñāṇampi hi kusalapuggalayogato",
  "atk-s0517a5:97_1": "kusalaṁ yathā paṇḍitapuggalayogato ‘‘paṇḍitā dhammā’’ti (dha. sa. dukamātikā 103).",
  "atk-s0517a5:97_2": "Tasmā kosallavasenāti attho.",
  "atk-s0517a5:98": "207. Idāni catusaṭṭhiyā ākārehītiādi ñāṇakathāyaṁ (paṭi. ma. 1.107) vuttampi indriyakathāsambandhena idhānetvā vuttaṁ. Taṁ heṭṭhā vuttanayeneva veditabbaṁ.",
  "atk-s0517a5:99_0": "208. Puna samantacakkhusambandhena indriyavidhānaṁ vattukāmo na tassa addiṭṭhamidhatthi",
  "atk-s0517a5:99_1": "kiñcītiādimāha. Tattha samantacakkhūti sabbaññutaññāṇaṁ. Paññindriyassa vasenātiādinā",
  "atk-s0517a5:99_2": "pañcannaṁ indriyānaṁ aviyogitaṁ dasseti. Saddahanto paggaṇhātītiādīhi ekekindriyamūlakehi",
  "atk-s0517a5:99_3": "pañcahi catukkehi pañcannaṁ indriyānaṁ ninnapayogakāle vā maggakkhaṇe vā ekarasabhāvaṁ",
  "atk-s0517a5:99_4": "aññamaññapaccayabhāvañca dasseti. Saddahitattā paggahitantiādīhi ekekindriyamūlakehi",
  "atk-s0517a5:99_5": "pañcahi catukkehi pañcannaṁ indriyānaṁ nibbattikāle vā phalakāle vā ekarasabhāvaṁ",
  "atk-s0517a5:99_6": "aññamaññapaccayabhāvañca dasseti. Puna buddhacakkhusambandhena indriyavidhānaṁ vattukāmo",
  "atk-s0517a5:99_7": "yaṁ buddhacakkhūtiādimāha . Tattha buddhacakkhūti indriyaparopariyattañāṇaṁ āsayānusayañāṇañca.",
  "atk-s0517a5:99_8": "Buddhañāṇanti ca idaṁ tadeva dvayaṁ, sesaṁ heṭṭhā vuttatthamevāti.",
  "atk-s0517a5:100": "Indriyasamodhānavaṇṇanā niṭṭhitā.",
  "atk-s0517a5:101": "Saddhammappakāsiniyā paṭisambhidāmagga-aṭṭhakathāya",
  "atk-s0517a5:102": "Indriyakathāvaṇṇanā niṭṭhitā."
}