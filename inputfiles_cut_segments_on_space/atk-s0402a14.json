{
  "atk-s0402a14:0": "(15) 5. Samāpattivaggavaṇṇanā",
  "atk-s0402a14:1_0": "164. Pañcamassa paṭhame samāpattikusalatāti āhārasappāyaṁ utusappāyaṁ pariggaṇhitvā",
  "atk-s0402a14:1_1": "samāpattisamāpajjane chekatā. Samāpattivuṭṭhānakusalatāti yathāparicchedena gate",
  "atk-s0402a14:1_2": "kāle viyatto hutvā uṭṭhahanto vuṭṭhānakusalo nāma hoti, evaṁ kusalatā.",
  "atk-s0402a14:2": "165. Dutiye ajjavanti ujubhāvo. Maddavanti mudubhāvo.",
  "atk-s0402a14:3": "166. Tatiye khantīti adhivāsanakhanti. Soraccanti susīlyabhāvena suratabhāvo.",
  "atk-s0402a14:4": "167. Catutthe sākhalyanti saṇhavācāvasena sammodamānabhāvo. Paṭisanthāroti āmisena vā dhammena vā paṭisantharaṇaṁ.",
  "atk-s0402a14:5": "168. Pañcame avihiṁsāti karuṇāpubbabhāgo. Soceyyanti sīlavasena sucibhāvo. Chaṭṭhasattamāni uttānatthāneva.",
  "atk-s0402a14:6": "171. Aṭṭhame paṭisaṅkhānabalanti paccavekkhaṇabalaṁ.",
  "atk-s0402a14:7": "172. Navame muṭṭhassacce akampanena satiyeva satibalaṁ. Uddhacce akampanena samādhiyeva samādhibalaṁ.",
  "atk-s0402a14:8": "173. Dasame samathoti cittekaggatā. Vipassanāti saṅkhārapariggāhakaññāṇaṁ.",
  "atk-s0402a14:9": "174. Ekādasame sīlavipattīti dussīlyaṁ. Diṭṭhivipattīti micchādiṭṭhi.",
  "atk-s0402a14:10_0": "175. Dvādasame sīlasampadāti paripuṇṇasīlatā. Diṭṭhisampadāti sammādiṭṭhikabhāvo.",
  "atk-s0402a14:10_1": "Tena kammassakatasammādiṭṭhi, jhānasammādiṭṭhi, vipassanāsammādiṭṭhi, maggasammādiṭṭhi,",
  "atk-s0402a14:10_2": "phalasammādiṭṭhīti sabbāpi pañcavidhā sammādiṭṭhi saṅgahitā hoti.",
  "atk-s0402a14:11": "176. Terasame sīlavisuddhīti visuddhisampāpakaṁ sīlaṁ. Diṭṭhivisuddhīti visuddhisampāpikā catumaggasammādiṭṭhi, pañcavidhāpi vā sammādiṭṭhi.",
  "atk-s0402a14:12_0": "177. Cuddasame diṭṭhivisuddhīti visuddhisampāpikā sammādiṭṭhiyeva. Yathādiṭṭhissa",
  "atk-s0402a14:12_1": "ca padhānanti heṭṭhimamaggasampayuttaṁ vīriyaṁ. Tañhi tassā diṭṭhiyā anurūpattā ‘‘yathādiṭṭhissa",
  "atk-s0402a14:12_2": "ca padhāna’’nti vuttaṁ.",
  "atk-s0402a14:13": "178. Pannarasame asantuṭṭhitā ca kusalesu dhammesūti aññatra arahattamaggā kusalesu dhammesu asantuṭṭhibhāvo.",
  "atk-s0402a14:14": "179. Soḷasame muṭṭhassaccanti muṭṭhassatibhāvo. Asampajaññanti aññāṇabhāvo.",
  "atk-s0402a14:15": "180. Sattarasame apilāpanalakkhaṇā sati. Sammā pajānanalakkhaṇaṁ sampajaññanti.",
  "atk-s0402a14:16": "Samāpattivaggo pañcamo. Tatiyapaṇṇāsakaṁ niṭṭhitaṁ."
}