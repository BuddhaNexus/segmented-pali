{
  "tika-vin11t35:0": "Kammaṭṭhānavibhāvanāvidhānakathāvaṇṇanā",
  "tika-vin11t35:1": "3125. ‘‘Ādimhi sīlaṁ dasseyya.",
  "tika-vin11t35:2": "Majjhe maggaṁ vibhāvaye;",
  "tika-vin11t35:3": "Pariyosāne ca nibbānaṁ;",
  "tika-vin11t35:4": "Esā kathikasaṇṭhitī’’ti. (dī. ni. aṭṭha. 1.190; ma. ni. aṭṭha. 1.291; a. ni. aṭṭha. 2.3.64) –",
  "tika-vin11t35:5_0": "Vuttaṁ dhammakathikalakkhaṇaṁ samanussarantoyamācariyo pātimokkhasaṁvarasīlaparidīpakaṁ",
  "tika-vin11t35:5_1": "vinicchayaṁ nātisaṅkhepavitthāramukhena dassetvā taṁmūlakānaṁ itaresañca tiṇṇaṁ sīlānaṁ",
  "tika-vin11t35:5_2": "taṁdassaneneva dassitabhāvañca sīlavisuddhimūlikā cittavisuddhiādiyo pañcavisuddhiyo",
  "tika-vin11t35:5_3": "ca taṁmūlikañca ariyamaggasaṅkhātaṁ ñāṇadassanavisuddhiṁ tadadhigamanīyaṁ nibbānañca",
  "tika-vin11t35:5_4": "dassetvā yathāraddhaṁ vinayakathaṁ pariyosāpetukāmo āha ‘‘pāmokkhe’’tiādi. Tattha",
  "tika-vin11t35:5_5": "pāmokkheti samādhiādīnaṁ anavajjadhammānaṁ patiṭṭhābhāvena uttame. Mokkhappavesaneti",
  "tika-vin11t35:5_6": "amatamahānibbānanagarassa pavesananimitte. Mukhe asahāyadvārabhūte. Yathāha –",
  "tika-vin11t35:6": "‘‘Saggārohaṇasopānaṁ, aññaṁ sīlasamaṁ kuto;",
  "tika-vin11t35:7": "Dvāraṁ vā pana nibbāna-nagarassa pavesane’’ti. (visuddhi. 1.9; bu. baṁ. aṭṭha. 3.dīpaṅkarabuddhavaṁsavaṇṇanā);",
  "tika-vin11t35:8_0": "Sabbadukkhakkhayeti jātidukkhādisabbadukkhānaṁ khayassa ariyamaggassa adhigamūpāyattā",
  "tika-vin11t35:8_1": "phalūpacārena sabbadukkhakkhayasaṅkhāte. ‘‘Pāmokkhe’’ti ca ‘‘mokkhappavesane mukhe’’ti",
  "tika-vin11t35:8_2": "ca ‘‘sabbadukkhakkhaye’’ti ca ‘‘pātimokkhasmi’’nti etassa visesanaṁ. Vutteti pārājikato",
  "tika-vin11t35:8_3": "paṭṭhāya nānappakārato niddiṭṭhe sati. Itarattayaṁ vuttamevāti sambandho. Indriyasaṁvarasīlaājīvapārisuddhisīlapaccayasannissitasīlasaṅkhātaṁ",
  "tika-vin11t35:8_4": "itaraṁ sīlattayaṁ vuttameva hoti ‘‘rājā āgato’’ti vutte parisāya āgamanaṁ viya, tasmā",
  "tika-vin11t35:8_5": "taṁ na vakkhāmāti adhippāyo.",
  "tika-vin11t35:9_0": "3126.Idaṁ catubbidhaṁ sīlanti pātimokkhasaṁvarasīlādiṁ catupārisuddhisīlaṁ. Ñatvāti",
  "tika-vin11t35:9_1": "lakkhaṇādito, vodānato, hānabhāgiyaṭṭhitibhāgiyavisesabhāgiyanibbedhabhāgiyādippakārato",
  "tika-vin11t35:9_2": "ca jānitvā. Tatthāti catubbidhasīle. Patiṭṭhitoti acchiddādiaṅgasamannāgatabhāvamāpādanena",
  "tika-vin11t35:9_3": "patiṭṭhito. Samādhinti upacārappanābhedalokiyasamādhiṁ. Bhāvetvāti samacattālīsāya",
  "tika-vin11t35:9_4": "kammaṭṭhānesu punappunaṁ anuyogavasena vaḍḍhetvā. Paññāyāti tilakkhaṇākārādiparicchedikāya",
  "tika-vin11t35:9_5": "lokuttarāya paññāya hetubhūtāya, karaṇabhūtāya ca. Parimuccatīti sabbakilesabandhanaṁ",
  "tika-vin11t35:9_6": "chetvā saṁsāracārakā samantato muccati, anupādisesāya nibbānadhātuyā parinibbāyatīti adhippāyo.",
  "tika-vin11t35:10_0": "3127. Evaṁ samāsato vuttamevatthaṁ niddisanto āha ‘‘dasānussatiyo’’tiādi. Dasa anussatiyo",
  "tika-vin11t35:10_1": "ca dasa kasiṇā ca dasa asubhā ca catasso appamaññāyo ca tathā cattāro āruppā ca vuttā.",
  "tika-vin11t35:10_2": "Aparaṁ kammaṭṭhānadvayañca vuttanti sambandho.",
  "tika-vin11t35:11_0": "Tattha dasānussatiyo nāma ‘‘buddhānussati, dhammānussati, saṅghānussati, sīlānussati,",
  "tika-vin11t35:11_1": "cāgānussati, devatānussati, kāyagatāsati, maraṇānussati, ānāpānasati, upasamānussatī’’ti",
  "tika-vin11t35:11_2": "(visuddhi. 1.47) evaṁ vuttā dasa anussatiyo.",
  "tika-vin11t35:12_0": "Dasa kasiṇā nāma ‘‘pathavīkasiṇaṁ, āpokasiṇaṁ, tejokasiṇaṁ, vāyokasiṇaṁ, nīlakasiṇaṁ,",
  "tika-vin11t35:12_1": "pītakasiṇaṁ, lohitakasiṇaṁ, odātakasiṇaṁ, ālokakasiṇaṁ, paricchinnākāsakasiṇa’’nti",
  "tika-vin11t35:12_2": "(visuddhi. 1.47) vuttā ime dasa kasiṇā.",
  "tika-vin11t35:13_0": "Dasa asubhā nāma ‘‘uddhumātakaṁ, vinīlakaṁ, vipubbakaṁ, vicchiddakaṁ, vikkhāyitakaṁ,",
  "tika-vin11t35:13_1": "vikkhittakaṁ, hatavikkhittakaṁ, lohitakaṁ, puḷuvakaṁ, aṭṭhika’’nti (visuddhi. 1.47)",
  "tika-vin11t35:13_2": "vuttā ime dasa asubhā.",
  "tika-vin11t35:14": "Catasso appamaññāyo nāma ‘‘mettā, karuṇā, muditā, upekkhā’’ti (visuddhi. 1.47) vuttā ime appamaññāyo.",
  "tika-vin11t35:15_0": "Cattāro āruppā nāma ‘‘ākāsānañcāyatanaṁ, viññāṇañcāyatanaṁ, ākiñcaññāyatanaṁ, nevasaññānāsaññāyatana’’nti",
  "tika-vin11t35:15_1": "(visuddhi. 1.47) vuttā ime āruppā. Aparaṁ kammaṭṭhānadvayaṁ nāma ‘‘āhārepaṭikkūlasaññā,",
  "tika-vin11t35:15_2": "catudhātuvavatthāna’’nti vuttaṁ ṭṭhānaubhayaṁ.",
  "tika-vin11t35:16_0": "3128. Iccevaṁ cattālīsavidhaṁ manobhuno kammaṭṭhānaṁ sabbampi kammaṭṭhānaṁ samuddiṭṭhaṁ",
  "tika-vin11t35:16_1": "siyāti yojanā. Kammassa yogasaṅkhātassa ṭhānaṁ ārammaṇabhāvena pavattiṭṭhānanti kammaṭṭhānaṁ.",
  "tika-vin11t35:16_2": "Tiṭṭhati ettha phalaṁ tadāyattavuttitāyāti ṭhānaṁ, kāraṇaṁ, kammassa vipassanāya",
  "tika-vin11t35:16_3": "ṭhānaṁ kāraṇaṁ kammaṭṭhānaṁ, kassāti āha ‘‘manobhuno’’ti. Mano abhibhavatīti manobhū,",
  "tika-vin11t35:16_4": "tassa manobhuno, kusalacittappavattinivāraṇena tathāladdhanāmassa kāmadevassāti attho.",
  "tika-vin11t35:16_5": "Iminā kammaṭṭhānagaṇanāparicchedo dassito.",
  "tika-vin11t35:17_0": "3129-30. Imesaṁ kammaṭṭhānānaṁ bhāvanāmayaṁ bhinditvā dassetuṁ mātikaṁ tāva dassento",
  "tika-vin11t35:17_1": "āha ‘‘upacārappanāto’’tiādi. Tattha upacārappanātoti ‘‘ettakāni kammaṭṭhānāni upacārāvahāni",
  "tika-vin11t35:17_2": ", ettakāni appanāvahānī’’ti evaṁ upacārappanāvasena ca. Jhānabhedāti ‘‘ettakāni paṭhamajjhānikāni,",
  "tika-vin11t35:17_3": "ettakāni tikacatukkajjhānikāni, ettakāni pañcakajjhānikānī’’tiādinā jhānabhedā ca.",
  "tika-vin11t35:17_4": "Atikkamāti aṅgānaṁ, ārammaṇānañca atikkamato. Vaḍḍhanāvaḍḍhanā cāpīti aṅguladvaṅgulādivasena",
  "tika-vin11t35:17_5": "vaḍḍhetabbā, avaḍḍhetabbā ca. Ārammaṇabhūmitoti nimittārammaṇādiārammaṇato ceva labbhamānālabbhamānabhūmito ca.",
  "tika-vin11t35:18_0": "Gahaṇāti diṭṭhādivasena gahetabbato. Paccayāti taṁtaṁṭhānānaṁ paccayabhāvato ca.",
  "tika-vin11t35:18_1": "Bhiyyoti puna-saddatthanīhārattho. Cariyānukūlatoti rāgacariyādīnaṁ anukūlabhāvatoti",
  "tika-vin11t35:18_2": "ayaṁ viseso ayaṁ bhedo. Etesu cattālīsāya kammaṭṭhānesu.",
  "tika-vin11t35:19_0": "3131. Evaṁ mātikaṁ niddisitvā yathākkamaṁ niddisanto paṭhamaṁ tāva upacārāvahādayo",
  "tika-vin11t35:19_1": "dassetumāha ‘‘aṭṭhānussatiyo’’tiādi . Tatthāti tissaṁ mātikāyaṁ, tesu vā cattālīsāya",
  "tika-vin11t35:19_2": "kammaṭṭhānesu. Aṭṭhānussatiyoti kāyagatāsatiānāpānasatidvayavajjitā buddhānussatiādikā",
  "tika-vin11t35:19_3": "aṭṭha anussatiyo ca. Saññā āhārepaṭikkūlasaññā ca. Vavatthānañca catudhātuvavatthānañcāti",
  "tika-vin11t35:19_4": "ime dasa. Upacārāvahāti buddhaguṇādīnaṁ paramatthabhāvato, anekavidhattā, ekassāpi",
  "tika-vin11t35:19_5": "gambhīrabhāvato ca etesu dasasu kammaṭṭhānesu appanāvasena samādhissa patiṭṭhātumasakkuṇeyyattā",
  "tika-vin11t35:19_6": "appanābhāvanāppatto samādhi upacārabhāveyeva patiṭṭhāti, tasmā ete upacārāvahā.",
  "tika-vin11t35:20_0": "Nanu cettha dutiyacatutthāruppasamādhi, lokuttaro ca samādhi paramatthadhamme appanaṁ",
  "tika-vin11t35:20_1": "pāpuṇāti, tasmā ‘‘paramatthabhāvato’’ti hetu appanamapāpuṇane kāraṇabhāvena na vuccatīti?",
  "tika-vin11t35:20_2": "Na, tassa bhāvanāvisesena paramatthadhamme pavattisambhavato, imassa ca rūpāvacaracatutthabhāvanāvisesasambhavato",
  "tika-vin11t35:20_3": "ca. Tathā hi dutiyacatutthāruppasamādhi appanāpattassa arūpāvacarasamādhissa catutthajjhānassa",
  "tika-vin11t35:20_4": "ārammaṇasamatikkamamattabhāvanāvasena sabhāvārammaṇepi appanaṁ pāpuṇāti. Visuddhibhāvanānukkamabalena",
  "tika-vin11t35:20_5": "lokuttaro samādhi appanaṁ pāpuṇātīti.",
  "tika-vin11t35:21_0": "3132.Tatthāti tesu jhānāvahesu tiṁsakammaṭṭhānesu. Asubhāti uddhumātakādayo dasa",
  "tika-vin11t35:21_1": "asubhā. Kāyagatāsatīti kāyagatāsati cāti ime ekādasa. Paṭhamajjhānikāti imesaṁ paṭikkūlārammaṇattā,",
  "tika-vin11t35:21_2": "paṭikkūlārammaṇe ca cittassa caṇḍasotāya nadiyā arittabalena nāvāṭṭhānaṁ viya vitakkabaleneva",
  "tika-vin11t35:21_3": "pavattisambhavato avitakkānaṁ dutiyajjhānādīnaṁ asambhavoti savitakkassa paṭhamajjhānasseva",
  "tika-vin11t35:21_4": "sambhavato paṭhamajjhānikā. Ānāpānañca kasiṇā cāti ime ekādasa catukkajjhānikā rūpāvacaracatukkajjhānikā",
  "tika-vin11t35:21_5": "ca catukkanayena, pañcakajjhānikā ca.",
  "tika-vin11t35:22_0": "3133.Tissova appamaññāti mettā, karuṇā, muditāti appamaññā tissova. Sāmaññaniddese",
  "tika-vin11t35:22_1": "etāsameva gahaṇaṁ kathaṁ viññāyatīti? ‘‘Atha pacchimā’’tiādinā catutthāya appamaññāya",
  "tika-vin11t35:22_2": "catutthajjhānikabhāvassa vakkhamānattā pārisesato taṁ viññāyati. Tikajjhānānīti tikajjhānikā.",
  "tika-vin11t35:22_3": "‘‘Tikajjhānā’’ti vattabbe liṅgavipallāsena evaṁ vuttanti daṭṭhabbaṁ. Mettādīnaṁ domanassasahagatabyāpādavihiṁsānabhiratīnaṁ",
  "tika-vin11t35:22_4": "pahāyakattā domanassapaṭipakkhena somanasseneva sahagatatā vuttāti catukkanayena",
  "tika-vin11t35:22_5": "tikajjhānikatā vuttā, pañcakanayena catukkajjhānikatā ca.",
  "tika-vin11t35:23_0": "‘‘Athā’’ti idaṁ ‘‘pacchimā’’ti padassa ‘‘tisso’’ti iminā purimapadena sambandhanivattanatthaṁ.",
  "tika-vin11t35:23_1": "Pacchimā appamaññā, cattāro āruppā ca catutthajjhānikā matā catukkanayena, pañcamajjhānikā",
  "tika-vin11t35:23_2": "ca. ‘‘Sabbe sattā sukhitā hontu, dukkhā muccantu, laddhasukhasampattito mā vigacchantū’’ti",
  "tika-vin11t35:23_3": "mettāditividhavasappavattaṁ byāpārattayaṁ pahāya kammassakatādassanena sattesu majjhattākārappattabhāvanānibbattāya",
  "tika-vin11t35:23_4": "tatramajjhattopekkhāya balavatarattā appanāppattassa upekkhābrahmavihārassa sukhasahagatatāsambhavato",
  "tika-vin11t35:23_5": "upekkhāsahagatatā vuttā.",
  "tika-vin11t35:24_0": "3134. Aṅgārammaṇato atikkamo dvidhā vuttoti yojanā. Catukkatikajjhānesūti dasakasiṇā,",
  "tika-vin11t35:24_1": "ānāpānasatīti ekādasasu catukkajjhānikesu ceva mettādipurimabrahmavihārattayasaṅkhātesu",
  "tika-vin11t35:24_2": "tikajjhānikesu ca kammaṭṭhānesu. Aṅgātikkamatāti ekasmiṁyeva ārammaṇe vitakkādijhānaṅga",
  "tika-vin11t35:24_3": "samatikkamena paṭhamajjhānādīnaṁ ārammaṇeyeva dutiyajjhānādīnaṁ uppattito aṅgātikkamo",
  "tika-vin11t35:24_4": "adhippetoti attho. Aṅgātikkamoyeva aṅgātikkamatā.",
  "tika-vin11t35:25_0": "3135.Aṅgātikkamatoti tatiyajjhānasampayuttasomanassātikkamanato. Ārammaṇamatikkammāti",
  "tika-vin11t35:25_1": "paṭibhāganimittakasiṇugghāṭimākāsatabbisayapaṭhamāruppaviññāṇatadabhāvasaṅkhātāni",
  "tika-vin11t35:25_2": "cattāri ārammaṇāni yathākkamaṁ atikkamitvā. Kasiṇugghāṭimākāsatabbisayapaṭhamāruppaviññāṇatadabhāvatabbisayatatiyāruppaviññāṇasaṅkhātesu",
  "tika-vin11t35:25_3": "catūsu ārammaṇesu āruppā ākāsānañcāyatanādīni cattāri arūpāvacarajjhānāni jāyare uppajjanti.",
  "tika-vin11t35:26_0": "3136.Etthāti etesu ārammaṇesu. Vaḍḍhetabbānīti ‘‘yattakaṁ okāsaṁ kasiṇena pharati,",
  "tika-vin11t35:26_1": "tadabbhantare dibbāya sotadhātuyā saddaṁ sotuṁ, dibbena cakkhunā rūpaṁ passituṁ,",
  "tika-vin11t35:26_2": "parasattānañca cetasā cittaṁ aññātuṁ samattho hotī’’ti vuttappayojanaṁ sandhāya aṅgagaṇanādivasena",
  "tika-vin11t35:26_3": "paricchinditvā yattakaṁ icchati, tattakaṁ vaḍḍhetabbāni. Sesaṁ asubhādi sabbaṁ taṁ",
  "tika-vin11t35:26_4": "kammaṭṭhānaṁ payojanābhāvā na vaḍḍhetabbamevāti yojanā.",
  "tika-vin11t35:27_0": "3137.Tattha tesu kammaṭṭhānesu dasa kasiṇā ca dasa asubhā ca kāyagatāsati, ānāpānasatīti",
  "tika-vin11t35:27_1": "ime bāvīsati kammaṭṭhānāni paṭibhāgārammaṇānīti yojanā. Ettha ‘‘kasiṇā’’tiādinā tadārammaṇāni jhānāni gahitāni.",
  "tika-vin11t35:28_0": "3138.Dhātuvavatthananti catudhātuvavatthānaṁ, gāthābandhavasena rassattaṁ. Viññāṇañcāti",
  "tika-vin11t35:28_1": "viññāṇañcāyatanaṁ. Nevasaññāti nevasaññānāsaññāyatanaṁ. Dasa dveti dvādasa. Bhāvagocarāti",
  "tika-vin11t35:28_2": "sabhāvadhammagocarā, paramatthadhammālambaṇāti vuttaṁ hoti.",
  "tika-vin11t35:29_0": "3139.Dve ca āruppamānasāti ākāsānañcāyatanaākiñcaññāyatanasaṅkhātā arūpāvacaracittuppādā",
  "tika-vin11t35:29_1": "dve ca. Cha ime dhammā navattabbagocarā niddiṭṭhāti yojanā catunnaṁ appamaññānaṁ",
  "tika-vin11t35:29_2": "sattapaññattiyā, paṭhamāruppassa kasiṇugghāṭimākāsapaññattiyā, tatiyāruppassa paṭhamāruppaviññāṇābhāvapaññattiyā ca ārammaṇattā.",
  "tika-vin11t35:30": "3140.Paṭikkūlasaññāti āhārepaṭikkūlasaññā. Kāyagatāsatīti dvādaseva bhūmito devesu kāmāvacaradevesu kuṇapānaṁ, paṭikkūlārahassa ca asambhavā na pavattantīti yojanā.",
  "tika-vin11t35:31": "3141. Tāni dvādasa ca. Bhiyyoti adhikatthe nipāto, tato adhikaṁ ānāpānasati cāti terasa rūpārūpaloke assāsapassāsānañca abhāvā sabbaso na jāyareti yojanā.",
  "tika-vin11t35:32_0": "3142.Arūpāvacare arūpabhave caturo āruppe ṭhapetvā aññe chattiṁsa dhammā rūpasamatikkamābhāvā",
  "tika-vin11t35:32_1": "na jāyantīti yojanā. Sabbe samacattālīsa dhammā mānuse manussaloke sabbesameva labbhamānattā jāyanti.",
  "tika-vin11t35:33_0": "3143.Catutthakasiṇaṁ hitvāti vāyokasiṇaṁ diṭṭhaphuṭṭhena gahetabbattā taṁ vajjetvā",
  "tika-vin11t35:33_1": "nava kasiṇā ca dasa asubhā cāti te ekūnavīsati dhammā diṭṭheneva cakkhuviññāṇena",
  "tika-vin11t35:33_2": "pubbabhāge parikammakāle gahetabbā bhavantīti yojanā. Pubbabhāge cakkhunā oloketvā",
  "tika-vin11t35:33_3": "parikammaṁ kataṁ, tena uggahitanimittaṁ tesaṁ gahetabbanti vuttaṁ hoti.",
  "tika-vin11t35:34_0": "3144.Phuṭṭhenāti nāsikagge, uttaroṭṭhe vā phuṭṭhavasena. Kāyagatāsatiyaṁ tacapañcakaṁ",
  "tika-vin11t35:34_1": "diṭṭhena gahetabbaṁ. Mālutoti vāyokasiṇaṁ diṭṭhaphuṭṭhena gahetabbaṁ ucchusassādīnaṁ",
  "tika-vin11t35:34_2": "pattesu calamānavaṇṇaggahaṇamukhena, kāyappasādaghaṭṭanena ca gahetabbattā. Ettha",
  "tika-vin11t35:34_3": "etesu kammaṭṭhānesu. Sesakanti vuttāvasesaṁ. Buddhānussatiādikā aṭṭhānussatiyo, cattāro",
  "tika-vin11t35:34_4": "brahmavihārā, cattāro āruppā, āhārepaṭikkūlasaññā, catudhātuvavatthānaṁ, kāyagatāsatiyaṁ",
  "tika-vin11t35:34_5": "vakkapañcakādīni cāti sabbametaṁ parato sutvā gahetabbattā suteneva gahetabbanti vuttaṁ.",
  "tika-vin11t35:35": "3145.Ettha etesu kammaṭṭhānesu ākāsakasiṇaṁ ṭhapetvā nava kasiṇā paṭhamāruppacittassa ārammaṇabhūtakasiṇugghāṭimākāsassa hetubhāvato paccayā jāyare paccayā bhavantīti yojanā.",
  "tika-vin11t35:36": "3146. Dasapi kasiṇā abhiññānaṁ dibbacakkhuñāṇādīnaṁ paccayā bhavantīti yojanā. Catutthassāti catutthassa brahmavihārassa.",
  "tika-vin11t35:37_0": "3147.Heṭṭhimaheṭṭhimāruppanti ākāsānañcāyatanādikaṁ. Parassa ca parassa cāti viññāṇañcāyatanādiuttarajjhānassa",
  "tika-vin11t35:37_1": "paccayoti pakāsitanti yojanā. Nevasaññāti nevasaññānāsaññāyatanaṁ. Nirodhassāti saññāvedayitanirodhassa,",
  "tika-vin11t35:37_2": "tāya nirodhasamāpattiyā.",
  "tika-vin11t35:38_0": "3148.Sabbeti samacattālīsakammaṭṭhānadhammā. Sukhavihārassāti diṭṭhadhammasukhavihārassa.",
  "tika-vin11t35:38_1": "Bhavanissaraṇassacāti vibhavūpanissayatāya vipassanāpādakattena āsavakkhayañāṇena",
  "tika-vin11t35:38_2": "adhigantabbassa nibbānassa ca. Bhavasukhānañcāti parikammopacārabhāvanāvasappavattāni",
  "tika-vin11t35:38_3": "kāmāvacarakusalacittāni kāmasugatibhavasukhānaṁ, rūpāvacarappanāvasapavattāni rūpāvacaracittāni",
  "tika-vin11t35:38_4": "rūpāvacarabhavasukhānaṁ, itarāni arūpāvacarabhūtāni arūpāvacarabhavasukhānañca paccayāti dīpitā.",
  "tika-vin11t35:39_0": "3149. Dasa asubhā, kāyagatāsatīti ime ekādasa rāgacaritassa visesato anukūlā viññeyyāti",
  "tika-vin11t35:39_1": "yojanā. ‘‘Visesato’’ti iminā rāgassa ujuvipaccanīkabhāvena ca atisappāyato ca vutto,",
  "tika-vin11t35:39_2": "itare ca apaṭikkhittāti dīpeti. Vuttañhetaṁ visuddhimagge ‘‘sabbañcetaṁ ujuvipaccanīkavasena",
  "tika-vin11t35:39_3": "ca atisappāyavasena ca vuttaṁ, rāgādīnaṁ pana avikkhambhikā, saddhādīnaṁ vā anupakārā",
  "tika-vin11t35:39_4": "kusalabhāvanā nāma natthī’’ti (visuddhi. 1.47).",
  "tika-vin11t35:40": "3150.Savaṇṇakasiṇāti catūhi vaṇṇakehi kasiṇehi sahitā. Catasso appamaññāyoti ime aṭṭha dosacaritassa anukūlāti pakāsitāti yojanā.",
  "tika-vin11t35:41": "3151.Mohappakatinoti mohacaritassa. ‘‘Ānāpānasati ekāvā’’ti padacchedo.",
  "tika-vin11t35:42": "3152.Maraṇūpasameti maraṇañca upasamo ca maraṇūpasamaṁ, tasmiṁ maraṇūpasame. Satīti maraṇānussati, upasamānussati cāti ete cattāro dhammā. Paññāpakatinoti buddhicaritassa.",
  "tika-vin11t35:43_0": "3153.Ādianussaticchakkanti buddhadhammasaṅghasīlacāgadevatānussatisaṅkhātaṁ chakkaṁ.",
  "tika-vin11t35:43_1": "Saddhācaritavaṇṇitanti saddhācaritassa anukūlanti kathitaṁ. Āruppāti cattāro āruppā.",
  "tika-vin11t35:43_2": "Sesā kasiṇāti bhūtakasiṇaālokākāsakasiṇānaṁ vasena cha kasiṇāti sesā dasa dhammā.",
  "tika-vin11t35:43_3": "Sabbānurūpakāti sabbesaṁ channaṁ cariyānaṁ anukūlāti attho.",
  "tika-vin11t35:44_0": "3154-8. Evaṁ yathānikkhittamātikānukkamena kammaṭṭhānappabhedaṁ vibhāvetvā idāni",
  "tika-vin11t35:44_1": "bhāvanānayaṁ dassetumāha ‘‘eva’’ntiādi. Evaṁ pabhedato ñatvā kammaṭṭhānānīti yathāvuttabhedanayamukhena",
  "tika-vin11t35:44_2": "bhāvanāmayārambhadassanaṁ. Paṇḍitoti tihetukapaṭisandhipaññāya paññavā bhabbapuggalo.",
  "tika-vin11t35:44_3": "Tesūti niddhāraṇe bhummaṁ. Medhāvīti pārihāriyapaññāya samannāgato. Daḷhaṁ gahetvānātiādimajjhapariyosāne",
  "tika-vin11t35:44_4": "suṭṭhu sallakkhantena daḷhaṁ aṭṭhiṁ katvā sakkaccaṁ uggahetvā. Kalyāṇamittakoti –",
  "tika-vin11t35:45": "‘‘Piyo garu bhāvanīyo;",
  "tika-vin11t35:46": "Vattā ca vacanakkhamo;",
  "tika-vin11t35:47": "Gambhīrañca kathaṁ kattā;",
  "tika-vin11t35:48": "No caṭṭhāne niyojako’’ti. (visuddhi. 1.37; netti. 113) –",
  "tika-vin11t35:49": "Vuttalakkhaṇako sīlasutapaññādiguṇasamannāgatakalyāṇamittako.",
  "tika-vin11t35:50": "Paṭhamameva palibodhānaṁ ucchedaṁ katvāti yojanā. Paṭhamanti bhāvanārambhato paṭhamameva. Palibodhānaṁ ucchedaṁ katvāti –",
  "tika-vin11t35:51": "‘‘Āvāso ca kulaṁ lābho;",
  "tika-vin11t35:52": "Gaṇo kammañca pañcamaṁ;",
  "tika-vin11t35:53": "Addhānaṁ ñāti ābādho;",
  "tika-vin11t35:54": "Gantho iddhīti te dasā’’ti. (visuddhi. 1.41) –",
  "tika-vin11t35:55_0": "Vuttānaṁ dasamahāpalibodhānaṁ, dīghakesanakhalomacchedanacīvararajanapattapacanādīnaṁ",
  "tika-vin11t35:55_1": "khuddakapaabodhānañcāti ubhayesaṁ palibodhānaṁ ucchedaṁ katvā niṭṭhāpanena vā ālayapariccāgena",
  "tika-vin11t35:55_2": "vā ucchedaṁ katvā. Iddhi panettha vipassanāya palibodho hoti, na samādhibhāvanāya.",
  "tika-vin11t35:55_3": "Vuttañhetaṁ visuddhimagge ‘‘iddhīti pothujjanikā iddhi. Sā hi uttānaseyyakadārako",
  "tika-vin11t35:55_4": "viya, taruṇasassaṁ viya ca dupparihārā hoti, appamattakeneva bhijjati. Sā pana vipassanāya",
  "tika-vin11t35:55_5": "palibodho hoti, na samādhissa samādhiṁ patvā pattabbattā’’ti (visuddhi. 1.41).",
  "tika-vin11t35:56": "Dosavajjite , anurūpe ca vihāre vasantenāti yojanā. Dosavajjiteti –",
  "tika-vin11t35:57": "‘‘Mahāvāsaṁ navāvāsaṁ, jarāvāsañca panthaniṁ;",
  "tika-vin11t35:58": "Soṇḍiṁ paṇṇañca pupphañca, phalaṁ patthitameva ca.",
  "tika-vin11t35:59": "‘‘Nagaraṁ dārunā khettaṁ, visabhāgena paṭṭanaṁ;",
  "tika-vin11t35:60": "Paccantasīmāsappāyaṁ, yattha mitto na labbhati.",
  "tika-vin11t35:61": "‘‘Aṭṭhārasetāni ṭhānāni, iti viññāya paṇḍito;",
  "tika-vin11t35:62": "Ārakā parivajjeyya, maggaṁ paṭibhayaṁ yathā’’ti. (visuddhi. 1.52) –",
  "tika-vin11t35:63": "Aṭṭhakathāsu vuttehi imehi aṭṭhārasahi dosehi gajjite.",
  "tika-vin11t35:64": "Anurūpe vasantenāti –",
  "tika-vin11t35:65_0": "‘‘Idha , bhikkhave, senāsanaṁ nātidūraṁ hoti naccāsannaṁ gamanāgamanasampannaṁ, divā",
  "tika-vin11t35:65_1": "appākiṇṇaṁ, rattiṁ appasaddaṁ appanigghosaṁ, appaḍaṁsamakasavātātapasarīsapasamphassaṁ,",
  "tika-vin11t35:65_2": "tasmiṁ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā,",
  "tika-vin11t35:65_3": "tasmiṁ kho pana senāsane ye te bhikkhū viharanti bahussutā āgatāgamā dhammadharā",
  "tika-vin11t35:65_4": "vinayadharā mātikādharā, te kālena kālaṁ upasaṅkamitvā paripucchati paripañhati ‘idaṁ,",
  "tika-vin11t35:65_5": "bhante, kathaṁ, imassa ko attho’ti, tassa te āyasmanto avivaṭañceva vivaranti, anuttānīkatañca",
  "tika-vin11t35:65_6": "uttāniṁ karonti, anekavihitesu ca kaṅkhaṭṭhānīyesu dhammesu kaṅkhaṁ paṭivinodenti.",
  "tika-vin11t35:65_7": "Evaṁ kho, bhikkhave, senāsanaṁ pañcaṅgasamannāgataṁ hotī’’ti (a. ni. 10.11) –",
  "tika-vin11t35:66_0": "Evaṁ bhagavatā vaṇṇitehi pañcahi guṇehi samannāgatattā anurūpe bhāvanākammānuguṇe",
  "tika-vin11t35:66_1": "vihāre viharantenāti attho. Paṭhamādīnīti paṭhamadutiyādīni rūpāvacarajjhānāni. Sabbaso",
  "tika-vin11t35:66_2": "bhāvetvāti visuddhimagge ‘‘sabbaṁ bhāvanāvidhānaṁ aparihāpentena bhāvetabbo’’ti (visuddhi.",
  "tika-vin11t35:66_3": "1.41) nikkhittassa mātikāpadassa vitthārakkamena bhāvetvā, cittavisuddhiṁ sampādetvāti vuttaṁ hoti.",
  "tika-vin11t35:67_0": "Sappaññoti kammajatihetukapaṭisandhipaññāya ceva kammaṭṭhānamanasikārasappāyāni pariggahetvā",
  "tika-vin11t35:67_1": "asappāyaṁ parivajjetvā sappāyasevanopakārāya pārihāriyapaññāya ca samannāgato yogāvacaro.",
  "tika-vin11t35:67_2": "Tatoti nevasaññānāsaññāyatanavajjitarūpārūpajjhānaṁ vipassanāpādakabhāvena samāpajjitvā",
  "tika-vin11t35:67_3": "aṭṭhannaṁ vipassanāpādakajjhānānamaññatarato jhānā vuṭṭhāya. Tenāha visuddhimagge",
  "tika-vin11t35:67_4": "‘‘ṭhapetvā nevasaññānāsaññāyatanaṁ avasesarūpārūpāvacarajjhānānaṁ aññatarato vuṭṭhāyā’’ti (visuddhi. 2.663).",
  "tika-vin11t35:68_0": "Nāmarūpavavatthānaṁ katvāti visuddhimagge diṭṭhivisuddhiniddese vuttanayena pañcakkhandhādimukhesu",
  "tika-vin11t35:68_1": "yathicchitena mukhena pavisitvā nāmarūpaṁ vavatthapetvā ‘‘idaṁ nāmaṁ, idaṁ rūpaṁ,",
  "tika-vin11t35:68_2": "imamhā nāmarūpato byatirittaṁ attādi kiñci vattabbaṁ natthī’’ti niṭṭhaṁ gantvā, iminā",
  "tika-vin11t35:68_3": "diṭṭhivisuddhi dassitā.",
  "tika-vin11t35:69_0": "Kaṅkhaṁ vitīriyāti yathādiṭṭhanāmarūpadhammānaṁ visuddhimagge kaṅkhāvitaraṇavisuddhiniddese",
  "tika-vin11t35:69_1": "(visuddhi. 2.678 ādayo) vuttanayena pañcadhā pariggahetvā ‘‘na tāvidaṁ nāmarūpaṁ",
  "tika-vin11t35:69_2": "ahetukaṁ, na attādihetuka’’nti yāthāvato nāmarūpassa pañcadhā dassanena addhattayagataṁ",
  "tika-vin11t35:69_3": "‘‘ahosiṁ nu kho ahaṁ atītamaddhāna’’ntiādinayappavattaṁ (ma. ni. 1.18; saṁ. ni. 2.20;",
  "tika-vin11t35:69_4": "mahāni. 174) soḷasavidhaṁ kaṅkhaṁ, ‘‘satthari kaṅkhatī’’tiādinayappavattaṁ (dha.",
  "tika-vin11t35:69_5": "sa. 1008) aṭṭhavidhañca kaṅkhaṁ vīriyena taritvā pajahitvā, iminā kaṅkhāvitaraṇavisuddhi dassitā hoti.",
  "tika-vin11t35:70_0": "Evaṁ kaṅkhāvitaraṇavisuddhinipphādanena ñātapariññāya ṭhito yogāvacaro sappāyaṁ nāmarūpaṁ",
  "tika-vin11t35:70_1": "lakkhaṇattayaṁ āropetvā kaṅkhāvūpasamañāṇena maggāmaggañāṇadassanavisuddhiniddese",
  "tika-vin11t35:70_2": "(visuddhi. 2.692 ādayo) vuttanayena saṅkhāre sammasanto obhāso, ñāṇaṁ, pīti, passaddhi,",
  "tika-vin11t35:70_3": "sukhaṁ, adhimokkho, paggaho, upaṭṭhānaṁ, upekkhā, nikantīti dasasu upakkilesesu pātubhūtesu",
  "tika-vin11t35:70_4": "tathā pātubhūte obhāsādayo dasa upakkilese ‘‘amaggo’’ti maggavīthipaṭipannaṁ vipassanāñāṇameva",
  "tika-vin11t35:70_5": "‘‘maggo’’ti paṇḍito paññavā yogāvacaro jānātīti attho, iminā maggāmaggañāṇadassanavisuddhi",
  "tika-vin11t35:70_6": "saṅkhepato dassitā hoti.",
  "tika-vin11t35:71_0": "3159. Ettāvatā tesaṁ tiṇṇaṁ vavatthāneti yojanā. Ettāvatāti ‘‘nāmarūpavavatthānaṁ",
  "tika-vin11t35:71_1": "katvā’’tiādinā saṅkhepato dassitanayena. Tesaṁ tiṇṇanti diṭṭhivisuddhi, kaṅkhāvitaraṇavisuddhi,",
  "tika-vin11t35:71_2": "maggāmaggañāṇadassanavisuddhīti tīhi visuddhīhi sakasakavipassanānaṁ nāmarūpatappaccayamaggāmaggānaṁ",
  "tika-vin11t35:71_3": "tiṇṇaṁ. Vavatthāne kate niyame kate. Tiṇṇaṁ saccānanti dukkhasamudayamaggasaṅkhaātānaṁ",
  "tika-vin11t35:71_4": "tiṇṇaṁ saccānaṁ. Vavatthānaṁ kataṁ siyāti ñātatīraṇapariññāsaṅkhātena lokiyeneva",
  "tika-vin11t35:71_5": "ñāṇena anubodhavasena nicchayo kato hotīti attho. Kathaṁ? Nāmarūpavavatthānasaṅkhātena",
  "tika-vin11t35:71_6": "diṭṭhivisuddhiñāṇena dukkhasaccavavatthānaṁ kataṁ hoti, paccayapariggahasaṅkhātena",
  "tika-vin11t35:71_7": "kaṅkhāvitaraṇavisuddhiñāṇena samudayasaccavavatthānaṁ, maggāmaggavavatthānasaṅkhātena",
  "tika-vin11t35:71_8": "maggāmaggañāṇadassanena maggasaccavavatthānaṁ.",
  "tika-vin11t35:72_0": "3160-1. Evaṁ ñātatīraṇapariññādvayaṁ saṅkhepato dassetvā pahānapariññāya sarīrabhūtāni",
  "tika-vin11t35:72_1": "nava ñāṇāni dassetumāha ‘‘udayabbayā’’tiādi. Tattha udayabbayāti uppādabhaṅgānupassanāvasappavattā",
  "tika-vin11t35:72_2": "uttarapadalopena ‘‘udayabbayā’’ti vuttā. Tattha udayaṁ muñcitvā vaye vā pavattā bhaṅgānupassanā",
  "tika-vin11t35:72_3": "‘‘bhaṅgā’’ti vuttā. Bhayañca ādīnavo ca nibbidā ca bhayādīnavanibbidā, saṅkhārānaṁ",
  "tika-vin11t35:72_4": "bhayato anupassanavasena pavattā bhayānupassanā ca diṭṭhabhayānaṁ ādīnavato pekkhanavasena",
  "tika-vin11t35:72_5": "pavattā ādīnavānupassanā ca diṭṭhādīnavesu nibbedavasena pavattā nibbidānupassanā",
  "tika-vin11t35:72_6": "ca tathā vuttā. Nibbinditvā saṅkhārehi muccitukāmatāvaseneva pavattaṁ ñāṇaṁ muccitukāmatāñāṇaṁ.",
  "tika-vin11t35:72_7": "Muccanassa upāyasampaṭipādanatthaṁ puna saṅkhārattayapaṭiggahavasapavattaṁ ñāṇaṁ",
  "tika-vin11t35:72_8": "paṭisaṅkhānupassanā.",
  "tika-vin11t35:73_0": "Saṅkhāradhamme bhayanandivivajjanavasena ajjhupekkhitvā pavattañāṇaṁ saṅkhārupekkhāñāṇaṁ,",
  "tika-vin11t35:73_1": "saccānulomo tadadhigamāya ekantapaccayo hotīti ‘‘saccānulomika’’nti ca kalāpasammasanañāṇādīnaṁ",
  "tika-vin11t35:73_2": "purimānaṁ navannaṁ kiccanipphattiyā, upari ca sattatiṁsāya bodhipakkhiyadhammānañca",
  "tika-vin11t35:73_3": "anulomanato ‘‘anulomañāṇa’’nti ca vuttaṁ navamaṁ ñāṇañcāti yā navānupubbavipassanāsaṅkhātā",
  "tika-vin11t35:73_4": "pahānapariññā dassitā, ayaṁ ‘‘paṭipadāñāṇadassana’’nti pakāsitāti yojanā.",
  "tika-vin11t35:74_0": "3162.Tato anulomañāṇato paraṁ maggassa āvajjanaṭṭhāniyaṁ hutvā nibbānamālambitvā",
  "tika-vin11t35:74_1": "uppannassa puthujjanagottassa abhibhavanato, ariyagottassa bhāvanato vaḍḍhanato ca",
  "tika-vin11t35:74_2": "‘‘gotrabhū’’ti saṅkhaṁ gatassa cittassa samanantarameva ca. Santimārammaṇaṁ katvāti",
  "tika-vin11t35:74_3": "sabbakilesadarathānañca saṅkhāradukkhaggino ca vūpasamanimittattā ‘‘santi’’nti saṅkhātaṁ",
  "tika-vin11t35:74_4": "nirodhamālambitvā. Ñāṇadassananti catunnaṁ ariyasaccānaṁ pariññābhisamayādivasena",
  "tika-vin11t35:74_5": "jānanaṭṭhena ñāṇaṁ, cakkhunā viya paccakkhato dassanaṭṭhena dassananti saṅkhaṁ gataṁ",
  "tika-vin11t35:74_6": "sotāpattimaggañāṇasaṅkhātaṁ sattamavisuddhiñāṇaṁ jāyate uppajjatīti attho.",
  "tika-vin11t35:75": "3163.Paccavekkhaṇapariyantanti paccavekkhaṇajavanapariyosānaṁ. Tassāti ñāṇadassanasaṅkhātassa sotāpattimaggassa. Phalanti phalacittaṁ anu pacchā maggānantaraṁ hutvā jāyate.",
  "tika-vin11t35:76_0": "Ettha ‘‘paccavekkhaṇapariyanta’’nti idaṁ ‘‘phala’’nti etassa visesanaṁ, kiriyāvisesanaṁ",
  "tika-vin11t35:76_1": "vā, paccavekkhaṇajavanaṁ mariyādaṁ katvāti attho. Maggānantaraṁ phale dvikkhattuṁ,",
  "tika-vin11t35:76_2": "tikkhattuṁ vā uppajjitvā niruddhe tadanantarameva bhavaṅgaṁ hoti, bhavaṅgaṁ āvaṭṭetvā",
  "tika-vin11t35:76_3": "paccavekkhitabbaṁ maggamālambitvā manodvārāvajjanaṁ uppajjati, tato paccavekkhaṇajavanāni.",
  "tika-vin11t35:76_4": "Evaṁ phalacittaṁ bhavaṅgapariyantameva hoti, na paccavekkhaṇapariyantaṁ. Tathāpi",
  "tika-vin11t35:76_5": "aññena javanena anantarikaṁ hutvā phalajavanānamanantaraṁ paccavekkhaṇajavanameva",
  "tika-vin11t35:76_6": "pavattatīti dassanatthaṁ phalapaccavekkhaṇajavanānantare uppannāni bhavaṅgāvajjanāni",
  "tika-vin11t35:76_7": "abbohārikāni katvā ‘‘paccavekkhaṇapariyantaṁ, phalaṁ tassānujāyate’’ti vuttanti gahetabbaṁ.",
  "tika-vin11t35:77_0": "Paccavekkhaṇañca maggaphalanibbānapahīnakilesaavasiṭṭhakilesānaṁ paccavekkhaṇavasena",
  "tika-vin11t35:77_1": "pañcavidhaṁ hoti. Tesu ekekaṁ ekekena javanavārena paccavekkhatīti pañca paccavekkhaṇajavanavārāni",
  "tika-vin11t35:77_2": "honti. Tāni paccavekkhaṇaggahaṇena sāmaññato dassitānīti daṭṭhabbāni.",
  "tika-vin11t35:78_0": "3164.Teneva ca upāyenāti udayabbayānupassanādivipassanānaṁ paṭhamaṁ maggo adhigato,",
  "tika-vin11t35:78_1": "teneva upāyena. So bhikkhūti so yogāvacaro bhikkhu. Punappunaṁ bhāventoti punappunaṁ",
  "tika-vin11t35:78_2": "vipassanaṁ vaḍḍhetvā. Yathā paṭhamamaggaphalāni patto, tathā. Sesamaggaphalāni cāti",
  "tika-vin11t35:78_3": "dutiyādimaggaphalāni ca pāpuṇāti.",
  "tika-vin11t35:79_0": "3165.Iccevaṁ yathāvuttanayena uppādavayantātītakattā accantaṁ amataṁ dhammaṁ avecca",
  "tika-vin11t35:79_1": "paṭivijjhitvā asesaṁ akusalaṁ viddhaṁsayitvā samucchedappahānena pajahitvā tayo bhave",
  "tika-vin11t35:79_2": "kāmabhavādīsu tīsu bhavesu nikantiyā sosanavasena tayo bhave visesena sosayitvā so",
  "tika-vin11t35:79_3": "aggadakkhiṇeyyo khīṇāsavo bhikkhu paṭhamaṁ kilesaparinibbāne sositavipākakkhandhakaṭattārūpasaṅkhātaupādisesarahitattā",
  "tika-vin11t35:79_4": "nirupādisesaṁ nibbānadhātuṁ upeti adhigacchatīti yojanā.",
  "tika-vin11t35:80_0": "Iccevaṁ saṅkhepato kammaṭṭhānabhāvanānayo ācariyena dassitoti ganthabhīrujanānuggahavasena",
  "tika-vin11t35:80_1": "vitthāravaṇṇanaṁ anāmasitvā anupadavaṇṇanāmattamevettha kataṁ. Vitthāravaṇṇanā panassa",
  "tika-vin11t35:80_2": "visuddhimaggato, tabbaṇṇanato ca gahetabbā.",
  "tika-vin11t35:81_0": "3166-7.Viññāsakkamato vāpīti akkharapadavākyasaṅkhātagantharacanakkamato vā. Pubbāparavasena",
  "tika-vin11t35:81_1": "vāti vattabbānamatthavisesānaṁ paṭipāṭivasena vā. Akkharabandhe vāti saddasatthaalaṅkārasatthachandovicitisatthānupātena",
  "tika-vin11t35:81_2": "kātabbāya akkharapadaracanāya, gāthābandheti attho. Ayuttaṁ viya yadi dissatīti yojanā.",
  "tika-vin11t35:82_0": "Tanti taṁ ‘‘ayutta’’nti dissamānaṭṭhānaṁ. Tathā na gahetabbanti dissamānākāreneva",
  "tika-vin11t35:82_1": "ayuttanti na gahetabbaṁ. Kathaṁ gahetabbanti āha ‘‘gahetabbamadosato’’ti. Tassa kāraṇamāha",
  "tika-vin11t35:82_2": "‘‘mayā upaparikkhitvā, katattā pana sabbaso’’ti. Yo yo panettha doso dissati khittadoso",
  "tika-vin11t35:82_3": "vā hotu vipallāsaggahaṇadoso vā, nāparaṁ dosoti dīpeti. Tenetaṁ pakaraṇaṁ sabbesaṁ",
  "tika-vin11t35:82_4": "tipiṭakapariyattippabhedāyatanabahussutānaṁ sikkhākāmānaṁ therānaṁ attano pamāṇabhūtataṁ",
  "tika-vin11t35:82_5": "sūceti. Attano pamāṇasūcanena attanā viracitassa vinayavinicchayassāpi pamāṇataṁ",
  "tika-vin11t35:82_6": "vibhāvento tassa savanuggahadhāraṇādīsu sotujanaṁ niyojetīti daṭṭhabbaṁ.",
  "tika-vin11t35:83": "Iti vinayatthasārasandīpaniyā vinayavinicchayavaṇṇanāya",
  "tika-vin11t35:84": "Kammaṭṭhānabhāvanāvidhānakathāvaṇṇanā niṭṭhitā.",
  "tika-vin11t35:85": "Nigamanakathāvaṇṇanā",
  "tika-vin11t35:86_0": "3168-78. Evaṁ ‘‘vinayo saṁvaratthāya, saṁvaro avippaṭisāratthāya, avippaṭisāro pāmojjatthāya,",
  "tika-vin11t35:86_1": "pāmojjaṁ pītatthāya, pīti passaddhatthāya, passaddhi sukhatthāya, sukhaṁ samādhatthāya,",
  "tika-vin11t35:86_2": "samādhi yathābhūtañāṇadassanatthāya, yathābhūtañāṇadassanaṁ nibbidatthāya, nibbidā",
  "tika-vin11t35:86_3": "virāgatthāya, virāgo vimuttatthāya, vimutti vimuttiñāṇadassanatthāya, vimuttiñāṇadassanaṁ",
  "tika-vin11t35:86_4": "anupādāpaanibbānatthāyā’’ti (pari. 365) dassitānisaṁsaparamparāniddhāraṇamukhena",
  "tika-vin11t35:86_5": "anupādisesanibbānadhātupariyantaṁ sānisaṁsaṁ vinayakathaṁ kathetvā tassā pamāṇatañca",
  "tika-vin11t35:86_6": "vibhāvetvā attano sutabuddhattā ‘‘sanidānaṁ, bhikkhave, dhammaṁ desemī’’ti (a. ni.",
  "tika-vin11t35:86_7": "3.126; kathā. 806) vacanato bhagavato caritamanuvattanto tassa desakālādivasena nidānaṁ",
  "tika-vin11t35:86_8": "dassetumāha ‘‘seṭṭhassā’’tiādi.",
  "tika-vin11t35:87_0": "Tattha seṭṭhassāti dhanadhaññavatthālaṅkārādiupabhogaparibhogasampattiyā ceva gāmarājadhānikhettavatthunaditaḷākārāmādisampattiyā",
  "tika-vin11t35:87_1": "ca pasatthatarassa. Nābhibhūteti majjhavattitāya nābhisadise. Nirākuleti majjhavattitāyeva",
  "tika-vin11t35:87_2": "parimaṇḍalādisambhavato vilopādiākularahite. Sabbassa pana lokassa rāmaṇīyake sampiṇḍite",
  "tika-vin11t35:87_3": "viya ramaṇīyatare bhūtamaṅgale gāmeti sambandho.",
  "tika-vin11t35:88_0": "Punapi kiṁvisiṭṭheti āha ‘‘kadalī’’tiādi. Kadalī ca sālañca tālañca ucchu ca nāḷikerā",
  "tika-vin11t35:88_1": "ca kadalī…pe… nāḷikerā, tesaṁ vanāni kadalī…pe… nāḷikeravanāni, tehi ākule ākiṇṇeti",
  "tika-vin11t35:88_2": "attho. Kamalāni ca uppalāni ca kamaluppalāni, tehi sañchannā kamaluppalasañchannā,",
  "tika-vin11t35:88_3": "salilassa āsayā salilāsayā, kamaluppalasañchannā ca te salilāsayā cāti kamala…pe…",
  "tika-vin11t35:88_4": "salilāsayā, tehi sobhito kamaluppalasañchannasalilāsayasobhito, tasmiṁ.",
  "tika-vin11t35:89_0": "Kāveriyā jalaṁ kāverijalaṁ, kāverijalassa sampāto pavattanaṁ kāverijalasampāto, tena",
  "tika-vin11t35:89_1": "pari samantato bhūtaṁ pavattitaṁ mahītalaṁ etassāti kāverijalasampātaparibhūtamahītalo,",
  "tika-vin11t35:89_2": "tasmiṁ. Iddheti nānāsampattiyā samiddhe. Sabbaṅgasampanneti sabbasukhopakaraṇasampanne.",
  "tika-vin11t35:89_3": "Maṅgaleti janānaṁ iddhivuddhikāraṇabhūte. Bhūtamaṅgaleti evaṁnāmake gāme.",
  "tika-vin11t35:90_0": "Pavaro tiratārīṇatalādigaṇehi kulācalacakkabhoginā bhogavalayasīdantarasāgarādi ākāro",
  "tika-vin11t35:90_1": "etāsanti pavarākārā, pākārā ca parikhā ca pākāraparikhā, pavarākārā ca tā pākāraparikhā",
  "tika-vin11t35:90_2": "cāti pavarākārapākāraparikhā, tāhi parivārito pavarākārapākāraparikhāparivārito,",
  "tika-vin11t35:90_3": "tasmiṁ. Dassanīyeti dassanārahe. Mano ramati etthāti manoramo, tasmiṁ.",
  "tika-vin11t35:91_0": "Tīrassa anto tīranto, tīrameva vā anto tīranto, pokkharaṇisobbhaudakavāhakaparikhādīnaṁ",
  "tika-vin11t35:91_1": "kūlappadeso, tīrante ruhiṁsu jāyiṁsūti tīrantaruhā, tīrantaruhā ca te bahuttā atīrā",
  "tika-vin11t35:91_2": "aparicchedā cāti tīrantaruhavātīrā. Va-kāro sandhijo, tarūnaṁ rājāno tarurājāno,",
  "tika-vin11t35:91_3": "tīrantaruhavātīrā ca te tarurājāno cāti tīrantaruhavātīratarurājāno, tehi virājito",
  "tika-vin11t35:91_4": "tīranta…pe… virājito, tasmiṁ, pupphūpagaphalūpagachāyūpagehi mahārukkhehi paṭimaṇḍiteti",
  "tika-vin11t35:91_5": "attho. ‘‘Tīrantaruhavānatarurājivirājite’’ti vā pāṭho, tīrantaruhānaṁ vānatarūnaṁ",
  "tika-vin11t35:91_6": "vetarūparukkhānaṁ rājīhi pantīhi paṭimaṇḍiteti attho. Dijānaṁ gaṇā dijagaṇā, nānā",
  "tika-vin11t35:91_7": "ca te dijagaṇā cāti nānādijagaṇā, te tato tato āgantvā ramanti etthāti nānādijagaṇārāmo,",
  "tika-vin11t35:91_8": "tasmiṁ, sukakokilamayūrādisakuṇānaṁ āgantvā ramanaṭṭhānabhūteti attho. Nānārāmamanorameti",
  "tika-vin11t35:91_9": "nānā aneke ārāmā pupphaphalārāmā nānārāmā, tehi manoramoti nānārāmamanoramo, tasmiṁ.",
  "tika-vin11t35:92_0": "Cārū ca te paṅkajā cāti cārupaṅkajā, kamaluppalakumudādayo, cārupaṅkajehi saṁkiṇṇā",
  "tika-vin11t35:92_1": "sañchannā cārupaṅkajasaṁkiṇṇā, cārupaṅkajasaṁkiṇṇā ca te taḷākā ceti cārupaṅkajasaṁkiṇṇataḷākā,",
  "tika-vin11t35:92_2": "tehi samalaṅkato vibhūsito cāru…pe… samalaṅkato, tasmiṁ. Sundaro madhuro raso assāti",
  "tika-vin11t35:92_3": "surasaṁ, surasañca taṁ udakañcāti surasodakaṁ, surasodakena sampuṇṇā surasodakasampuṇṇā,",
  "tika-vin11t35:92_4": "varā ca te kūpā cāti varakūpā, surasodakasampuṇṇā ca te varakūpā ceti surasodakasampuṇṇavarakūpā,",
  "tika-vin11t35:92_5": "tehi upasobhito suraso…pe… kūpasobhito, tasmiṁ.",
  "tika-vin11t35:93_0": "Visesena citrāti vicitrā, vicitrā ca te vipulā cāti vicitravipulā, vicitravipulā",
  "tika-vin11t35:93_1": "ca te maṇḍapā cāti…pe… maṇḍapā, atisayena uggatā accuggatā, accuggatā ca te varamaṇḍapā",
  "tika-vin11t35:93_2": "cāti accuggavaramaṇḍapā, gāthābandhavasena vaṇṇalopo, vicitravipulā ca te accuggavaramaṇḍapā",
  "tika-vin11t35:93_3": "cāti vicitravipulaaccuggavaramaṇḍapā, tehi maṇḍito vibhūsito vicitra…pe… maṇḍito,",
  "tika-vin11t35:93_4": "tasmiṁ. Maṇḍaṁ sūriyarasmiṁ pāti rakkhatīti maṇḍapo. Tato tato āgamma vasanti etthāti",
  "tika-vin11t35:93_5": "āvāso, pāsādahammiyamāḷādayo. Anekehīti bahūhi. Accantanti atisayena.",
  "tika-vin11t35:94": "Dharaṇītalaṁ bhetvā uggatena viya, kharaṁ pharusaṁ kelāsasikharaṁ jitvā avahasantena viya thūpena ca upasobhite vihāreti yojanā.",
  "tika-vin11t35:95_0": "Ambuṁ dadātīti ambudo, sarade ambudo saradambudo, thullanatamahantabhāvasāmaññena",
  "tika-vin11t35:95_1": "saradambudena saṅkāso saradambudasaṅkāso, tasmiṁ. Sammā ussito uggatoti samussito,",
  "tika-vin11t35:95_2": "tasmiṁ. Olokentānaṁ, vasantānañca pasādaṁ cittassa tosaṁ janetīti pasādajananaṁ,",
  "tika-vin11t35:95_3": "tasmiṁ. Ettāvatā vinayavinicchayakathāya pavattitadesaṁ dasseti, ‘‘vasatā mayā’’ti kattāraṁ.",
  "tika-vin11t35:96_0": "Devadattaciñcamāṇavikādīhi katāparādhassa, sītuṇhādiparissayassa ca sahanato, sasantānagatakilesādīnaṁ",
  "tika-vin11t35:96_1": "hananato ca sīho viyāti sīho, buddho ca so sīho cāti buddhasīho. Seṭṭhapariyāyo vā",
  "tika-vin11t35:96_2": "sīha-saddo, buddhaseṭṭhenāti attho. Vuttassāti desitassa. Vinayassa vinayapiṭakassa.",
  "tika-vin11t35:96_3": "Vinicchayoti pāṭhāgato ceva aṭṭhakathāgato ca ācariyaparamparābhato ca vinicchayo.",
  "tika-vin11t35:96_4": "Buddhasīhanti evaṁnāmakaṁ mahātheraṁ. Samuddissāti uddisitvā, tena kataāyācanaṁ paṭiccāti",
  "tika-vin11t35:96_5": "vuttaṁ hoti. Iminā bāhiranimittaṁ dassitaṁ.",
  "tika-vin11t35:97": "Ayaṁ vinicchayo mama saddhivihārikaṁ buddhasīhaṁ samuddissa bhikkhūnaṁ hitatthāya samāsato varapāsāde vasatā mayā katoti yojanā.",
  "tika-vin11t35:98_0": "Kimatthāyāti āha ‘‘vinayassāvabodhatthaṁ, sukhenevācirena cā’’ti, anupādisesena nibbānapariyantānisaṁsassa",
  "tika-vin11t35:98_1": "vinayapiṭakassa pakaraṇassa ganthavasena samāsetvā atthavasena suṭṭhu vinicchitattā",
  "tika-vin11t35:98_2": "sukhena ceva acirena ca avabodhanatthanti vuttaṁ hoti. Bhikkhūnanti padhānanidassanaṁ,",
  "tika-vin11t35:98_3": "ekasesaniddeso vā heṭṭhā –",
  "tika-vin11t35:99": "‘‘Bhikkhūnaṁ bhikkhunīnañca hitatthāya samāhito. Pavakkhāmī’’ti (vi. vi. ganthārambhakathā 2) –",
  "tika-vin11t35:100": "Āraddhattā. Iminā payojanaṁ dassitaṁ.",
  "tika-vin11t35:101_0": "3179. Evaṁ desakattunimittapayojanāni dassetvā kālaniyamaṁ dassetumāha ‘‘accutā’’tiādi.",
  "tika-vin11t35:101_1": "Vikkamanaṁ vikkanto, vikkamoti attho. Accutaṁ kenaci anabhibhūtaṁ, tañca taṁ vikkantañcāti",
  "tika-vin11t35:101_2": "accutavikkantaṁ, accutassa nārāyanassa viya accutavikkantaṁ etassāti accutaccutavikkanto.",
  "tika-vin11t35:101_3": "Ko so? Rājā, tasmiṁ. Kalambhakulaṁ nandayatīti kalambhakulanandano, tasmiṁ. Iminā",
  "tika-vin11t35:101_4": "tassa kulavaṁso nidassito. Kalambhakulavaṁsajāte accutaccutavikkantanāme coḷarājini",
  "tika-vin11t35:101_5": "mahiṁ coḷaraṭṭhaṁ samanusāsante sammā anusāsante sati tasmiṁ coḷarājini rajjaṁ kārente",
  "tika-vin11t35:101_6": "sati ayaṁ vinicchayo mayā āraddho ceva samāpito cāti. Iminā kālaṁ nidasseti.",
  "tika-vin11t35:102_0": "3180. Idāni imaṁ vinayavinicchayappakaraṇaṁ karontena attano puññasampadaṁ sakalalokahitatthāya",
  "tika-vin11t35:102_1": "pariṇāmento āha ‘‘yathā’’tiādi. Ayaṁ vinayavinicchayo antarāyaṁ vinā yathā siddhiṁ",
  "tika-vin11t35:102_2": "nipphattiṁ patto, tathā sattānaṁ dhammasaṁyutā kusalanissitā saṅkappā cittuppādā,",
  "tika-vin11t35:102_3": "adhippetatthā vā sabbe antarāyaṁ vinā sijjhantu nippajjantūti yojanā.",
  "tika-vin11t35:103_0": "3181. Teneva puññapphalabhāvena sakalalokahitekahetuno bhagavato sāsanassa ciraṭṭhitimāsīsanto",
  "tika-vin11t35:103_1": "āha ‘‘yāva tiṭṭhatī’’tiādi. ‘‘Mandāro’’ti vuccati sītasiniddhaekapabbatarājā. Kaṁ",
  "tika-vin11t35:103_2": "vuccati udakaṁ, tena dārito niggamappadeso ‘‘kandaro’’ti vuccati. Sītasiniddhavipulapulinatalehi,",
  "tika-vin11t35:103_3": "sandamānasātasītalapasannasalilehi, kīḷamānanānappakāramacchagumbehi, ubhayatīrapupphaphalapallavālaṅkatatarulatāvanehi,",
  "tika-vin11t35:103_4": "kūjamānasukasālikakaokilamayūrahaṁsādisakuntābhirutehi, tattha tattha paribhamantabhamarāmavajjāhi",
  "tika-vin11t35:103_5": "ca cāru manuññā kandarā etassāti cārukandaro. Kali vuccati aparādho, taṁ sāsati hiṁsati",
  "tika-vin11t35:103_6": "apanetīti kalisāsanaṁ. ‘‘Kalusāsana’’nti vā pāṭho. Kalusaṁ vuccati pāpaṁ, taṁ asati",
  "tika-vin11t35:103_7": "vikkhipati dūramussārayatīti kalusāsanaṁ, pariyattipaṭipattipaṭivedhasaṅkhātaṁ tividhasāsanaṁ.",
  "tika-vin11t35:104_0": "3182. Evaṁ okassa diṭṭhadhammikasamparāyikaparamatthahitasādhakassa sāsanassa ciraṭṭhitiṁ",
  "tika-vin11t35:104_1": "patthetvā teneva puññakammānubhāvena lokassa diṭṭhadhammikatthahetumāsīsanto āha",
  "tika-vin11t35:104_2": "‘‘kāle’’tiādi. Kāleti sassasamiddhīnaṁ anurūpe kāle. Sammā pavassantūti avuṭṭhiativuṭṭhidosarahitā",
  "tika-vin11t35:104_3": "yathā sassādīni sampajjanti, tathā vassaṁ vuṭṭhidhāraṁ pavassantūti attho. Vassavalāhakāti",
  "tika-vin11t35:104_4": "vassavalāhakādhiṭṭhitā pajjunnadevaputtā. Mahīpālāti rājāno. Dhammatoti dasarājadhammato.",
  "tika-vin11t35:104_5": "Sakalaṁ mahinti pathavinissitasabbajanakāyaṁ.",
  "tika-vin11t35:105_0": "3183. Evaṁ sabbalokassa lokiyalokuttarasampattisādhanatthāya attano puññapariṇāmaṁ",
  "tika-vin11t35:105_1": "katvā idāni viditalokuttarasampattinipphādanavaseneva puññapariṇāmaṁ karonto āha",
  "tika-vin11t35:105_2": "‘‘ima’’ntiādi. Iminā attano viracitaṁ paccakkhaṁ vinicchayamāha. Sārabhūtanti sīlasārāditividhasikkhāsārassa",
  "tika-vin11t35:105_3": "pakāsanato hatthasāramiva bhūtaṁ. Hitanti tadatthe paṭipajjantānaṁ anupādisesanibbānāvasānassa",
  "tika-vin11t35:105_4": "hitassa āvahanato, saṁsāradukkhassa ca vūpasamanato amatosadhaṁ viya hitaṁ. Atthayuttanti",
  "tika-vin11t35:105_5": "diṭṭhadhammikasamparāyikaparamatthānaṁ vinayanādīhi yuttattā atthayuttaṁ. Karontenāti",
  "tika-vin11t35:105_6": "racayantena mayā. Yaṁ puññaṁ pattanti kārakaṁ punātīti puññaṁ, pujjabhavaphalanipphādanato",
  "tika-vin11t35:105_7": "vā ‘‘puñña’’nti saṅkhaṁ gataṁ yaṁ kusalakammaṁ aparimeyyabhavapariyantaṁ pasutaṁ",
  "tika-vin11t35:105_8": "adhigataṁ. Tena puññena hetubhūtena. Ayaṁ lokoti ayaṁ sakalopi sattaloko. Munindappayātanti",
  "tika-vin11t35:105_9": "munindena sammāsambuddhena sampattaṁ. Vītasokanti vigatasokaṁ. Sokaparidevadukkhadomanassaupāyāsādīhi",
  "tika-vin11t35:105_10": "vigatattā, tesaṁ nikkamananimittattā ca apagatasokādisaṁsāradukkhaṁ. Sivaṁ puraṁ",
  "tika-vin11t35:105_11": "nibbānapuraṁ pāpuṇātu sacchikarotu, kilesaparinibbānena, anupādisesāya nibbānadhātuyā",
  "tika-vin11t35:105_12": "ca parinibbātūti vuttaṁ hoti.",
  "tika-vin11t35:106": "Iti tambapaṇṇiyenātiādi pakaraṇakārakassa pabhavasuddhibāhusaccādiguṇamukhena pakaraṇe gāravaṁ janetukāmena etassa sissena ṭhapitaṁ vākyaṁ.",
  "tika-vin11t35:107_0": "Tattha tambapaṇṇiyenāti tambapaṇṇimhi jāto, tattha vidito, tato āgatoti vā tambapaṇṇiyo,",
  "tika-vin11t35:107_1": "tena. Byākaraṇamavecca adhītavāti veyyākaraṇo, paramo ca uttamo ca so veyyākaraṇo",
  "tika-vin11t35:107_2": "cāti paramaveyyākaraṇo, tena. Tīṇi piṭakāni samāhaṭāni, tiṇṇaṁ piṭakānaṁ samāhāro",
  "tika-vin11t35:107_3": "vā tipiṭakaṁ, nīyanti bujjhīyanti seyyatthikehīti nayā, nayanti vā etehi lokiyalokuttarasampattiṁ",
  "tika-vin11t35:107_4": "visesenāti nayā, pāḷinayaatthanayaekattanayādayova, tipiṭake āgatā nayā tipiṭakanayā,",
  "tika-vin11t35:107_5": "vidhānaṁ pasāsanaṁ, pavattanaṁ vā vidhi, tipiṭakanayānaṁ vidhi tipiṭakanayavidhi,",
  "tika-vin11t35:107_6": "tipiṭakanayavidhimhi kusalo tipiṭakanayavidhikusalo, tena.",
  "tika-vin11t35:108_0": "Paramā ca te kavijanā cāti paramakavijanā, paramakavijanānaṁ hadayāni paramakavijanahadayāni,",
  "tika-vin11t35:108_1": "padumānaṁ vanāni padumavanāni, paramakavijanahadayāni ca tāni padumavanāni cāti paramakavijanahadayapadumavanāni,",
  "tika-vin11t35:108_2": "tesaṁ vikasanaṁ bodhaṁ sūriyo viya karotīti paramakavijanahadayapadumavanavikasanakaro,",
  "tika-vin11t35:108_3": "tena. Kavī ca te varā cāti kavivarā, kavīnaṁ varāti vā kavivarā, kavivarānaṁ vasabho",
  "tika-vin11t35:108_4": "uttamo kavivaravasabho, tena, kavirājarājenāti attho.",
  "tika-vin11t35:109_0": "Paramā ca sā rati cāti paramarati, paramaratiṁ karontīti paramaratikarāni, varāni",
  "tika-vin11t35:109_1": "ca tāni madhurāni cāti varamadhurāni, varamadhurāni ca tāni vacanāni cāti varamadhuravacanāni,",
  "tika-vin11t35:109_2": "paramaratikarāni ca tāni varamadhuravacanāni cāti paramaratikaravaramadhuravacanāni,",
  "tika-vin11t35:109_3": "uggiraṇaṁ kathanaṁ uggāro, paramaratikaravaramadhuravacanānaṁ uggāro etassāti parama…pe…",
  "tika-vin11t35:109_4": "vacanuggāro, tena. Uragapuraṁ paramapaveṇigāmo assa nivāsoti uragapuro, tena. Buddhadattenāti",
  "tika-vin11t35:109_5": "evaṁnāmakena therena, ācariyabuddhadattattherenāti attho. Ayaṁ vinayavinicchayo racitoti sambandho.",
  "tika-vin11t35:110": "Niṭṭhitā cāyaṁ vinayatthasārasandīpanī nāma",
  "tika-vin11t35:111": "Vinayavinicchayavaṇṇanā.",
  "tika-vin11t35:112": "Vinayavinicchaya-ṭīkā samattā.",
  "tika-vin11t35:113": " Namo tassa bhagavato arahato sammāsambuddhassa"
}