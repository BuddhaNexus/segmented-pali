{
  "tika-vin05t11:0": "11. Kayavikkayasamāpattivinicchayakathā",
  "tika-vin05t11:1_0": "57.Kayavikkayasamāpattīti kayavikkayasamāpajjanaṁ. ‘‘Iminā imaṁ dehī’’tiādinā (pārā.",
  "tika-vin05t11:1_1": "aṭṭha. 2.595) hi nayena parassa kappiyabhaṇḍaṁ gaṇhanto kayaṁ samāpajjati, attano",
  "tika-vin05t11:1_2": "kappiyabhaṇḍaṁ dento vikkayaṁ. Ayaṁ pana kayavikkayo ṭhapetvā pañca sahadhammike",
  "tika-vin05t11:1_3": "avasesehi gihipabbajitehi antamaso mātāpitūhipi saddhiṁ na vaṭṭati.",
  "tika-vin05t11:2_0": "Tatrāyaṁ vinicchayo – vatthena vā vatthaṁ hotu, bhattena vā bhattaṁ, yaṁ kiñci kappiyaṁ",
  "tika-vin05t11:2_1": "‘‘iminā imaṁ dehī’’ti vadati, dukkaṭaṁ. Evaṁ vatvā mātuyāpi attano bhaṇḍaṁ deti,",
  "tika-vin05t11:2_2": "dukkaṭaṁ, ‘‘iminā imaṁ dehī’’ti vutto vā ‘‘imaṁ dehi, imaṁ te dassāmī’’ti taṁ vatvā",
  "tika-vin05t11:2_3": "vā mātuyāpi bhaṇḍaṁ attanā gaṇhāti, dukkaṭaṁ, attano bhaṇḍe parahatthaṁ, parabhaṇḍe",
  "tika-vin05t11:2_4": "ca attano hatthaṁ sampatte nissaggiyaṁ pācittiyaṁ. Mātaraṁ vā pana pitaraṁ vā ‘‘imaṁ",
  "tika-vin05t11:2_5": "dehī’’ti vadato viññatti na hoti, ‘‘imaṁ gaṇhāhī’’ti dadato saddhādeyyavinipātanaṁ",
  "tika-vin05t11:2_6": "na hoti. Aññātakaṁ ‘‘imaṁ dehī’’ti vadato viññatti, ‘‘imaṁ gaṇhāhī’’ti dadato saddhādeyyavinipātanaṁ,",
  "tika-vin05t11:2_7": "‘‘iminā imaṁ dehī’’ti kayavikkayaṁ āpajjato nissaggiyaṁ. Tasmā kappiyabhaṇḍaṁ parivattantena",
  "tika-vin05t11:2_8": "mātāpitūhipi saddhiṁ kayavikkayaṁ, aññātakehi saddhiṁ tisso āpattiyo mocentena parivattetabbaṁ.",
  "tika-vin05t11:3_0": "Tatrāyaṁ parivattanavidhi – bhikkhussa pātheyyataṇḍulā honti, so antarāmagge bhattahatthaṁ",
  "tika-vin05t11:3_1": "purisaṁ disvā ‘‘amhākaṁ taṇḍulā atthi, na ca no imehi attho, bhattena pana attho’’ti",
  "tika-vin05t11:3_2": "vadati, puriso taṇḍule gahetvā bhattaṁ deti, vaṭṭati. Tissopi āpattiyo na honti,",
  "tika-vin05t11:3_3": "antamaso nimittakammamattampi na hoti. Kasmā? Mūlassa atthitāya. Yo pana evaṁ akatvā",
  "tika-vin05t11:3_4": "‘‘iminā imaṁ dehī’’ti parivatteti, yathāvatthukameva. Vighāsādaṁ disvā ‘‘imaṁ odanaṁ",
  "tika-vin05t11:3_5": "bhuñjitvā rajanaṁ vā dārūni vā āharā’’ti vadati, rajanachalligaṇanāya dārugaṇanāya",
  "tika-vin05t11:3_6": "ca nissaggiyāni honti. ‘‘Imaṁ odanaṁ bhuñjitvā imaṁ nāma karothā’’ti dantakārādīhi",
  "tika-vin05t11:3_7": "sippikehi dhammakaraṇādīsu taṁ taṁ parikkhāraṁ kāreti, rajakehi vā vatthaṁ dhovāpeti,",
  "tika-vin05t11:3_8": "yathāvatthukameva. Nahāpitena kese chindāpeti , kammakārehi navakammaṁ kāreti, yathāvatthukameva.",
  "tika-vin05t11:3_9": "Sace pana ‘‘idaṁ bhattaṁ bhuñjitvā idaṁ karothā’’ti na vadati, ‘‘idaṁ bhattaṁ bhuñja,",
  "tika-vin05t11:3_10": "bhuttosi, bhuñjissasi, idaṁ nāma karohī’’ti vadati, vaṭṭati. Ettha ca kiñcāpi vatthadhovane",
  "tika-vin05t11:3_11": "vā kesacchedane vā bhūmisodhanādinavakamme vā parabhaṇḍaṁ attano hatthagataṁ nissajjitabbaṁ",
  "tika-vin05t11:3_12": "nāma natthi, mahāaṭṭhakathāyaṁ pana daḷhaṁ katvā vuttattā na sakkā etaṁ paṭikkhipituṁ,",
  "tika-vin05t11:3_13": "tasmā yathā nissaggiyavatthumhi paribhutte vā naṭṭhe vā pācittiyaṁ deseti, evamidhāpi desetabbaṁ.",
  "tika-vin05t11:4_0": "Yaṁ kiñci kappiyabhaṇḍaṁ gaṇhitukāmatāya agghaṁ pucchituṁ vaṭṭati, tasmā ‘‘ayaṁ tava",
  "tika-vin05t11:4_1": "patto kiṁ agghatī’’ti pucchite ‘‘idaṁ nāmā’’ti vadati, sace attano kappiyabhaṇḍaṁ",
  "tika-vin05t11:4_2": "mahagghaṁ hoti, evañca naṁ paṭivadati ‘‘upāsaka mama idaṁ vatthu mahagghaṁ, tava",
  "tika-vin05t11:4_3": "pattaṁ aññassa dehī’’ti. Taṁ sutvā itaro ‘‘aññaṁ thālakampi dassāmī’’ti vadati, gaṇhituṁ",
  "tika-vin05t11:4_4": "vaṭṭati. Sace so patto mahaggho, bhikkhuno vatthu appagghaṁ, pattasāmiko cassa appagghabhāvaṁ",
  "tika-vin05t11:4_5": "na jānāti, patto na gahetabbo, ‘‘mama vatthu appaggha’’nti ācikkhitabbaṁ. Mahagghabhāvaṁ",
  "tika-vin05t11:4_6": "ñatvā vañcetvā gaṇhantopi hi bhaṇḍaṁ agghāpetvā kāretabbataṁ āpajjati. Sace pattasāmiko",
  "tika-vin05t11:4_7": "‘‘hotu, bhante, sesaṁ mama puññaṁ bhavissatī’’ti deti, vaṭṭati. Kappiyakārakassa",
  "tika-vin05t11:4_8": "pana ‘‘iminā imaṁ gahetvā dehī’’ti ācikkhituṁ vaṭṭati, tasmā yassa hatthato bhaṇḍaṁ",
  "tika-vin05t11:4_9": "gaṇhāti, taṁ ṭhapetvā aññaṁ antamaso tassa puttabhātikampi kappiyakārakaṁ katvā ‘‘iminā",
  "tika-vin05t11:4_10": "imaṁ nāma gahetvā dehī’’ti ācikkhati, so ce cheko hoti, punappunaṁ apanetvā vivaditvā",
  "tika-vin05t11:4_11": "gaṇhāti, tuṇhībhūtena ṭhātabbaṁ. No ce cheko hoti, na jānāti gahetuṁ, vāṇijako ca",
  "tika-vin05t11:4_12": "taṁ vañceti, ‘‘mā gaṇhāhī’’ti vattabbo.",
  "tika-vin05t11:5_0": "‘‘Idaṁ paṭiggahitaṁ telaṁ vā sappi vā amhākaṁ atthi, amhākañca aññena appaṭiggahitakena",
  "tika-vin05t11:5_1": "attho’’ti vutte pana sace so taṁ gahetvā aññaṁ deti, paṭhamaṁ attano telaṁ na mināpetabbaṁ.",
  "tika-vin05t11:5_2": "Kasmā? Nāḷiyañhi avasiṭṭhatelaṁ hoti, taṁ pacchā minantassa appaṭiggahitaṁ dūseyya.",
  "tika-vin05t11:5_3": "Ayañca kayavikkayo nāma kappiyabhaṇḍavasena vutto. Kappiyena hi kappiyaṁ parivattentassa",
  "tika-vin05t11:5_4": "kayavikkayasikkhāpadena nissaggiyaṁ vuttaṁ, akappiyena pana akappiyaṁ parivattentassa,",
  "tika-vin05t11:5_5": "kappiyena vā akappiyaṁ akappiyena vā kappiyaṁ parivattentassa rūpiyasaṁvohārasikkhāpadena",
  "tika-vin05t11:5_6": "nissaggiyaṁ, tasmā ubhosu vā ekasmiṁ vā akappiye sati rūpiyasaṁvohāro nāma hoti.",
  "tika-vin05t11:6_0": "58. Rūpiyasaṁvohārassa ca garubhāvadīpanatthaṁ idaṁ pattacatukkaṁ veditabbaṁ. Yo",
  "tika-vin05t11:6_1": "hi rūpiyaṁ uggaṇhitvā tena ayabījaṁ samuṭṭhāpeti, taṁ koṭṭāpetvā tena lohena pattaṁ",
  "tika-vin05t11:6_2": "kāreti, ayaṁ patto mahāakappiyo nāma, na sakkā kenaci upāyena kappiyo kātuṁ. Sacepi",
  "tika-vin05t11:6_3": "taṁ vināsetvā thālakaṁ kāreti, tampi akappiyaṁ. Vāsiṁ kāreti, tāya chinnadantakaṭṭhampi",
  "tika-vin05t11:6_4": "akappiyaṁ. Baḷisaṁ kāreti, tena māritā macchāpi akappiyā. Vāsiṁ tāpetvā udakaṁ vā",
  "tika-vin05t11:6_5": "khīraṁ vā uṇhāpeti, tampi akappiyameva.",
  "tika-vin05t11:7_0": "Yo pana rūpiyaṁ uggaṇhitvā tena pattaṁ kiṇāti, ayampi patto akappiyo. ‘‘Pañcannampi",
  "tika-vin05t11:7_1": "sahadhammikānaṁ na kappatī’’ti mahāpaccariyaṁ vuttaṁ. Sakkā pana kappiyo kātuṁ. So",
  "tika-vin05t11:7_2": "hi mūle mūlasāmikānaṁ, patte ca pattasāmikānaṁ dinne kappiyo hoti, kappiyabhaṇḍaṁ",
  "tika-vin05t11:7_3": "datvā gahetvā paribhuñjituṁ vaṭṭati.",
  "tika-vin05t11:8_0": "Yopi rūpiyaṁ uggaṇhāpetvā kappiyakārakena saddhiṁ kammārakulaṁ gantvā pattaṁ disvā",
  "tika-vin05t11:8_1": "‘‘ayaṁ mayhaṁ ruccatī’’ti vadati, kappiyakārako ca taṁ rūpiyaṁ datvā kammāraṁ saññāpeti,",
  "tika-vin05t11:8_2": "ayampi patto kappiyavohārena gahitopi dutiyapattasadisoyeva, mūlassa sampaṭicchitattā",
  "tika-vin05t11:8_3": "akappiyo. Kasmā sesānaṁ na kappatīti? Mūlassa anissaṭṭhattā.",
  "tika-vin05t11:9_0": "Yo pana rūpiyaṁ asampaṭicchitvā ‘‘therassa pattaṁ kiṇitvā dehī’’ti pahitakappiyakārakena",
  "tika-vin05t11:9_1": "saddhiṁ kammārakulaṁ gantvā pattaṁ disvā ‘‘ime kahāpaṇe gahetvā imaṁ dehī’’ti kahāpaṇe",
  "tika-vin05t11:9_2": "dāpetvā gahito, ayaṁ patto etasseva bhikkhuno na vaṭṭati dubbicāritattā, aññesaṁ",
  "tika-vin05t11:9_3": "pana vaṭṭati mūlassa asampaṭicchitattā. Mahāsumattherassa kira upajjhāyo anuruddhatthero",
  "tika-vin05t11:9_4": "nāma ahosi. So attano evarūpaṁ pattaṁ sappissa pūretvā saṅghassa nissajji. Tipiṭakacūḷanāgattherassa",
  "tika-vin05t11:9_5": "saddhivihārikānaṁ evarūpo patto ahosi. Taṁ theropi sappissa pūretvā saṅghassa nissajjāpesīti.",
  "tika-vin05t11:9_6": "Idaṁ akappiyapattacatukkaṁ.",
  "tika-vin05t11:10_0": "Sace pana rūpiyaṁ asampaṭicchitvā ‘‘therassa pattaṁ kiṇitvā dehī’’ti pahitakappiyakārakena",
  "tika-vin05t11:10_1": "saddhiṁ kammārakulaṁ gantvā pattaṁ disvā ‘‘ayaṁ mayhaṁ ruccatī’’ti vā ‘‘imāhaṁ gahessāmī’’ti",
  "tika-vin05t11:10_2": "vā vadati, kappiyakārako ca taṁ rūpiyaṁ datvā kammāraṁ saññāpeti, ayaṁ patto sabbakappiyo",
  "tika-vin05t11:10_3": "buddhānampi paribhogāraho. Imaṁ pana rūpiyasaṁvohāraṁ karontena ‘‘iminā imaṁ gahetvā",
  "tika-vin05t11:10_4": "dehī’’ti kappiyakārakampi ācikkhituṁ na vaṭṭati.",
  "tika-vin05t11:11": "Iti pāḷimuttakavinayavinicchayasaṅgahe",
  "tika-vin05t11:12": "Kayavikkayasamāpattivinicchayakathā samattā."
}