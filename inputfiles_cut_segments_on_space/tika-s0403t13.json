{
  "tika-s0403t13:0": "(14) 4. Rājavaggo",
  "tika-s0403t13:1": "1. Paṭhamacakkānuvattanasuttavaṇṇanā",
  "tika-s0403t13:2_0": "131. Catutthassa paṭhame atthaññūti hitaññū. Hitapariyāyo hettha attha-saddo “attattho",
  "tika-s0403t13:2_1": "parattho”tiādīsu viya. Yasmā cesa paresaṁ hitaṁ jānanto te attani rañjeti, tasmā",
  "tika-s0403t13:2_2": "vuttaṁ “rañjituṁ jānātī”ti. Daṇḍeti aparādhānurūpe daṇḍane. Balamhīti balakāye. Pañca",
  "tika-s0403t13:2_3": "attheti attattho, parattho, ubhayattho, diṭṭhadhammiko attho, samparāyiko atthoti",
  "tika-s0403t13:2_4": "evaṁ pañcappabhede atthe. Cattāro dhammeti catusaccadhamme, kāmarūpārūpalokuttarabhede",
  "tika-s0403t13:2_5": "vā cattāro dhamme. Paṭiggahaṇaparibhogamattaññutāya eva pariyesanavissajjanamattaññutāpi",
  "tika-s0403t13:2_6": "bodhitā hontīti “paṭiggahaṇaparibhogamattaṁ jānāti”icceva vuttaṁ.",
  "tika-s0403t13:3_0": "Uttarati atikkamati, abhibhavatīti vā uttaraṁ, natthi ettha uttaranti anuttaraṁ.",
  "tika-s0403t13:3_1": "Anatisayaṁ, appaṭibhāgaṁ vā anekāsu devamanussaparisāsu anekasatakkhattuṁ tesaṁ ariyasaccappaṭivedhasampādanavasena",
  "tika-s0403t13:3_2": "pavattā bhagavato dhammadesanā dhammacakkaṁ. Apica sabbapaṭhamaṁ aññātakoṇḍaññappamukhāya",
  "tika-s0403t13:3_3": "aṭṭhārasaparisagaṇāya brahmakoṭiyā catusaccassa paṭivedhavidhāyinī yā dhammadesanā,",
  "tika-s0403t13:3_4": "tassā sātisayā dhammacakkasamaññā. Tattha satipaṭṭhānātidhammo eva pavattanaṭṭhena",
  "tika-s0403t13:3_5": "cakkanti dhammacakkaṁ. Cakkanti vā āṇā dhammato anapetattā, dhammañca taṁ cakkañcāti",
  "tika-s0403t13:3_6": "dhammacakkaṁ. Dhammena ñāyena cakkantipi dhammacakkaṁ. Yathāha “dhammañca pavatteti",
  "tika-s0403t13:3_7": "cakkañcāti dhammacakkaṁ, cakkañca pavatteti dhammañcāti dhammacakkaṁ, dhammena pavattetīti",
  "tika-s0403t13:3_8": "dhammacakka”ntiādi. Appaṭivattiyanti dhammissarassa bhagavato sammāsambuddhassa dhammacakkassa",
  "tika-s0403t13:3_9": "anuttarabhāvato appaṭisedhanīyaṁ. Kehi pana appaṭivattiyanti āha – “samaṇena vā”tiādi.",
  "tika-s0403t13:3_10": "Tattha samaṇenāti pabbajjaṁ upagatena. Brāhmaṇenāti jātibrāhmaṇena. Sāsanaparamatthasamaṇabrāhmaṇānañhi",
  "tika-s0403t13:3_11": "paṭilomacittaṁyeva natthi. Devenāti kāmāvacaradevena. Kenacīti yena kenaci avasiṭṭhapārisajjena.",
  "tika-s0403t13:3_12": "Ettāvatā aṭṭhannampi parisānaṁ anavasesapariyādānaṁ daṭṭhabbaṁ. Lokasminti sattaloke.",
  "tika-s0403t13:4": "Paṭhamacakkānuvattanasuttavaṇṇanā niṭṭhitā.",
  "tika-s0403t13:5": "2. Dutiyacakkānuvattanasuttavaṇṇanā",
  "tika-s0403t13:6_0": "132. Dutiye cakkavattivattanti dasavidhaṁ, dvādasavidhaṁ vā cakkavattibhāvāvahaṁ",
  "tika-s0403t13:6_1": "vattaṁ. Tattha antojanasmiṁ balakāye dhammikāyeva rakkhāvaraṇaguttiyā saṁvidhānaṁ,",
  "tika-s0403t13:6_2": "khattiyesu, anuyantesu, brāhmaṇagahapatikesu, negamajānapadesu, samaṇabrāhmaṇesu,",
  "tika-s0403t13:6_3": "migapakkhīsu, adhammikapaṭikkhepo, adhanānaṁ dhanānuppadānaṁ, samaṇabrāhmaṇe upasaṅkamitvā",
  "tika-s0403t13:6_4": "pañhapucchananti idaṁ dasavidhaṁ cakkavattivattaṁ. Idameva ca gahapatike pakkhijāte",
  "tika-s0403t13:6_5": "ca visuṁ katvā gahaṇavasena dvādasavidhaṁ. Pitarā pavattitameva anuppavattetīti dasavidhaṁ",
  "tika-s0403t13:6_6": "vā dvādasavidhaṁ vā cakkavattivattaṁ pūretvā nisinnassa puttassa aññaṁ pātubhavati,",
  "tika-s0403t13:6_7": "so taṁ pavatteti. Ratanamayattā pana sadisaṭṭhena tadevetanti katvā “pitarā pavattita”nti",
  "tika-s0403t13:6_8": "vuttaṁ. Yasmā vā so “appossukko, tvaṁ deva, hohi, ahamanusāsissāmī”ti āha. Tasmā",
  "tika-s0403t13:6_9": "pitarā pavattitaṁ āṇācakkaṁ anuppavatteti nāmāti evamettha attho daṭṭhabbo. Yañhi",
  "tika-s0403t13:6_10": "attano puññānubhāvasiddhaṁ cakkaratanaṁ, taṁ nippariyāyato tena pavattitaṁ nāma,",
  "tika-s0403t13:6_11": "netaranti paṭhamanayo vutto. Yasmā pavattitasseva anuvattanaṁ, paṭhamanayo ca taṁsadise",
  "tika-s0403t13:6_12": "tabbohāravasena vuttoti taṁ anādiyitvā dutiyanayo vutto.",
  "tika-s0403t13:7": "Dutiyacakkānuvattanasuttavaṇṇanā niṭṭhitā.",
  "tika-s0403t13:8": "4. Yassaṁdisaṁsuttavaṇṇanā",
  "tika-s0403t13:9_0": "134. Catutthe “ubhato sujāto”ti ettake vutte yehi kehici dvīhi bhāgehi sujātatā paññāpeyya,",
  "tika-s0403t13:9_1": "sujāta-saddo ca “sujāto cārudassano”tiādīsu ārohasampattipariyāyoti jātivasena sujātataṁ",
  "tika-s0403t13:9_2": "vibhāvetuṁ “mātito ca pitito cā”ti vuttaṁ. Anorasaputtavasenapi loke mātupitusamaññā",
  "tika-s0403t13:9_3": "dissati, idha pana sā orasaputtavasena icchitāti dassetuṁ “saṁsuddhaggahaṇiko”ti",
  "tika-s0403t13:9_4": "vuttaṁ. Gabbhaṁ gaṇhāti dhāretīti gahaṇī, gabbhāsayasaññito mātukucchippadeso. Tenāha",
  "tika-s0403t13:9_5": "“saṁsuddhāya mātukucchiyā samannāgato”ti. Yathābhuttassa āhārassa vipācanavasena",
  "tika-s0403t13:9_6": "gaṇhanato achaḍḍanato gahaṇī, tejodhātu. Pitā ca mātā ca pitaro. Pitūnaṁ pitaro pitāmahā.",
  "tika-s0403t13:9_7": "Tesaṁ yugo pitāmahayugo, tasmā yāva sattamā pitāmahayugā, pitāmahadvandāti evamettha",
  "tika-s0403t13:9_8": "attho daṭṭhabbo. Evañhi pitāmahaggahaṇeneva mātāmahopi gahitoti so aṭṭhakathāyaṁ",
  "tika-s0403t13:9_9": "visuṁ na uddhato. Yuga-saddo cettha ekasesanayena daṭṭhabbo “yugo ca yugo ca yugo”ti.",
  "tika-s0403t13:9_10": "Evañhi tattha tattha dvinnaṁ gahitameva hoti. Tenāha “tato uddhaṁ sabbepi pubbapurisā",
  "tika-s0403t13:9_11": "pitāmahaggahaṇeneva gahitā”ti. Purisaggahaṇañcettha ukkaṭṭhaniddesavasena katanti",
  "tika-s0403t13:9_12": "daṭṭhabbaṁ. Evañhi “mātito”ti pāḷivacanaṁ samatthitaṁ hoti.",
  "tika-s0403t13:10_0": "Akkhittoti appattakkhepo. Anavakkhittoti sampattavivādādīsu na avakkhitto na chaḍḍito.",
  "tika-s0403t13:10_1": "Jātivādenāti hetumhi karaṇavacananti dassetuṁ “kena kāraṇenā”tiādi vuttaṁ. Ettha",
  "tika-s0403t13:10_2": "ca “ubhato…pe… pitāmahayugā”ti etena khattiyassa yonidosābhāvo dassito saṁsuddhaggahaṇikabhāvakittanato.",
  "tika-s0403t13:10_3": "“Akkhitto”ti iminā kiriyāparādhābhāvo. Kiriyāparādhena hi sattā khepaṁ pāpuṇanti.",
  "tika-s0403t13:10_4": "“Anupakkuṭṭho”ti iminā ayuttasaṁsaggābhāvo. Ayuttasaṁsaggañhi paṭicca sattā akkosaṁ labhanti.",
  "tika-s0403t13:11_0": "Aḍḍhatā nāma vibhavasampannatā, sā taṁ taṁ upādāyupādāya vuccatīti āha “yo koci attano",
  "tika-s0403t13:11_1": "santakena vibhavena aḍḍho hotī”ti. Tathā mahaddhanatāpīti taṁ ukkaṁsagataṁ dassetuṁ",
  "tika-s0403t13:11_2": "“mahatā aparimāṇasaṅkhena dhanena samannāgato”ti vuttaṁ. Bhuñjitabbato paribhuñjitabbato",
  "tika-s0403t13:11_3": "visesato kāmā bhogā nāmāti āha “pañcakāmaguṇavasenā”ti. Koṭṭhaṁ vuccati dhaññassa",
  "tika-s0403t13:11_4": "āvasanaṭṭhānaṁ, koṭṭhabhūtaṁ agāraṁ koṭṭhāgāraṁ. Tenāha “dhaññena ca paripuṇṇakoṭṭhāgāro”ti.",
  "tika-s0403t13:11_5": "Evaṁ sāragabbhaṁ koso, dhaññapariṭṭhapanaṭṭhānañca koṭṭhāgāranti dassetvā idāni tato",
  "tika-s0403t13:11_6": "aññathā taṁ dassetuṁ “atha vā”tiādi vuttaṁ. Tattha yathā asino tikkhabhāvaparihārako",
  "tika-s0403t13:11_7": "paṭicchado “koso”ti vuccati. Evaṁ rañño tikkhabhāvaparihāraṁ katvā caturaṅginī senā",
  "tika-s0403t13:11_8": "kosoti āha “catubbidho koso hatthī assā rathā pattī”ti. Vatthakoṭṭhāgāraggahaṇeneva",
  "tika-s0403t13:11_9": "sabbassapi bhaṇḍaṭṭhapanaṭṭhānassa gahitattā “tividhaṁ koṭṭhāgāra”nti vuttaṁ.",
  "tika-s0403t13:12_0": "Yassā paññāya vasena puriso “paṇḍito”ti vuccati, taṁ paṇḍiccanti āha “paṇḍiccena",
  "tika-s0403t13:12_1": "samannāgato”ti. Taṁtaṁitikattabbatāsu chekabhāvo byattabhāvo veyyattiyaṁ. Sammohaṁ",
  "tika-s0403t13:12_2": "hiṁsati vidhamatīti medhā, sā etassa atthīti medhāvī. Ṭhāne ṭhāne uppatti etissā",
  "tika-s0403t13:12_3": "atthīti ṭhānuppatti, ṭhānaso uppajjanapaññā. Vaḍḍhiattheti vaḍḍhisaṅkhāte atthe.",
  "tika-s0403t13:13": "Yassaṁdisaṁsuttavaṇṇanā niṭṭhitā.",
  "tika-s0403t13:14": "5-9. Patthanāsuttādivaṇṇanā",
  "tika-s0403t13:15_0": "135-9. Pañcame hatthisminti hatthisippe. Hatthīti hi hatthivisayattā hatthisannissitattā",
  "tika-s0403t13:15_1": "ca hatthisippaṁ gahitaṁ. Sesapadesupi eseva nayo. Vayatīti vayo, sobhanesu katthaci",
  "tika-s0403t13:15_2": "apakkhalanto avitthāyanto tāni sandhāretuṁ sakkotīti attho. Na vayo avayo, tāni atthato",
  "tika-s0403t13:15_3": "saddato ca sandhāretuṁ na sakkoti. Avayo na hotīti anavayo. Dve paṭisedhā pakatiṁ",
  "tika-s0403t13:15_4": "gamentīti āha “anavayoti samattho”ti. Chaṭṭhādīni uttānatthāneva.",
  "tika-s0403t13:16": "Patthanāsuttādivaṇṇanā niṭṭhitā.",
  "tika-s0403t13:17": "10. Sotasuttavaṇṇanā",
  "tika-s0403t13:18": "140. Dasame tibbānanti tikkhānaṁ. Kharānanti kakkasānaṁ. Kaṭukānanti dāruṇānaṁ. Asātānanti nasātānaṁ appiyānaṁ. Na tāsu mano appeti, na tā manaṁ appāyanti vaḍḍhentīti amanāpā.",
  "tika-s0403t13:19": "Sotasuttavaṇṇanā niṭṭhitā.",
  "tika-s0403t13:20": "Rājavaggavaṇṇanā niṭṭhitā."
}