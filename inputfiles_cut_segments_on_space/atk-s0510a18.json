{
  "atk-s0510a18:0": "18. Kumudavaggo",
  "atk-s0510a18:1": "1. Kumudamāliyattheraapadānavaṇṇanā",
  "atk-s0510a18:2_0": "Pabbatehimavantamhītiādikaṁ āyasmato kumudamāliyattherassa apadānaṁ. Ayampi thero",
  "atk-s0510a18:2_1": "purimabuddhesu katādhikāro tattha tattha bhave vivaṭṭūpanissayāni puññāni upacinanto",
  "atk-s0510a18:2_2": "atthadassissa bhagavato kāle himavantapabbatasamīpe jātassarassa āsanne rakkhaso",
  "atk-s0510a18:2_3": "hutvā nibbatto atthadassiṁ bhagavantaṁ tattha upagataṁ disvā pasannamānaso kumudapupphāni",
  "atk-s0510a18:2_4": "ocinitvā bhagavantaṁ pūjesi. Bhagavā anumodanaṁ katvā pakkāmi.",
  "atk-s0510a18:3_0": "1. So tena puññena tato cavitvā devalokaṁ upapanno cha kāmāvacarasampattiyo anubhavitvā",
  "atk-s0510a18:3_1": "manussesu ca cakkavattiādisampattiyo anubhavitvā imasmiṁ buddhuppāde kulagehe nibbatto",
  "atk-s0510a18:3_2": "vuddhippatto ratanattaye pasanno pabbajitvā vāyamanto brahmacariyapariyosānaṁ arahattaṁ",
  "atk-s0510a18:3_3": "patvā attano pubbakammaṁ saritvā somanassajāto pubbacaritāpadānaṁ pakāsento pabbate",
  "atk-s0510a18:3_4": "himavantamhītiādimāha. Tattha tatthajo rakkhaso āsinti tasmiṁ jātassarasamīpe jāto",
  "atk-s0510a18:3_5": "nibbatto rakkhaso pararudhiramaṁsakhādako niddayo ghorarūpo bhayānakasabhāvo mahābalo",
  "atk-s0510a18:3_6": "mahāthāmo kakkhaḷo yakkho āsiṁ ahosinti attho.",
  "atk-s0510a18:4_0": "Kumudaṁpupphate tatthāti tasmiṁ mahāsare sūriyaraṁsiyā abhāve sati sāyanhe makuḷitaṁ",
  "atk-s0510a18:4_1": "kuñcitākārena nippabhaṁ avaṇṇaṁ hotīti “kumuda”nti laddhanāmaṁ pupphaṁ pupphate vikasatīti",
  "atk-s0510a18:4_2": "attho. Cakkamattāni jāyareti tāni pupphāni rathacakkapamāṇāni hutvā jāyantīti attho.",
  "atk-s0510a18:4_3": "Sesaṁ suviññeyyamevāti.",
  "atk-s0510a18:5": "Kumudamāliyattheraapadānavaṇṇanā samattā.",
  "atk-s0510a18:6": "2. Nisseṇidāyakattheraapadānavaṇṇanā",
  "atk-s0510a18:7_0": "Koṇḍaññassabhagavatotiādikaṁ āyasmato nisseṇidāyakattherassa apadānaṁ. Ayampi purimajinavaresu",
  "atk-s0510a18:7_1": "katādhikāro anekāsu jātīsu vivaṭṭūpanissayāni puññāni upacinanto koṇḍaññassa bhagavato",
  "atk-s0510a18:7_2": "kāle vaḍḍhakikule nibbatto saddho pasanno bhagavato dhammadesanaṁ sutvā pasannamānaso",
  "atk-s0510a18:7_3": "bhagavato vasanapāsādassārohanatthāya sārakaṭṭhamayaṁ nisseṇiṁ katvā ussāpetvā ṭhapesi.",
  "atk-s0510a18:7_4": "Bhagavā tassa pasādasaṁvaḍḍhanatthāya passantasseva uparipāsādaṁ āruhi. So atīva",
  "atk-s0510a18:7_5": "pasanno teneva pītisomanassena kālaṁ katvā devaloke nibbatto tattha dibbasampattiṁ",
  "atk-s0510a18:7_6": "anubhavitvā manussesu jāyamāno nisseṇidānanissandena uccakule nibbatto manussasukhaṁ",
  "atk-s0510a18:7_7": "anubhavitvā imasmiṁ buddhuppāde ekasmiṁ kule nibbatto satthu dhammadesanaṁ sutvā",
  "atk-s0510a18:7_8": "saddhājāto pabbajito nacirasseva arahā ahosi.",
  "atk-s0510a18:8_0": "9. So attano pubbakammaṁ saritvā somanassajāto pubbacaritāpadānaṁ pakāsento koṇḍaññassa",
  "atk-s0510a18:8_1": "bhagavatotiādimāha. Tattha koṇḍaññassāti kucchito hutvā ḍeti pavattatīti koṇḍo, lāmakasatto,",
  "atk-s0510a18:8_2": "koṇḍato aññoti koṇḍañño, alāmako uttamapurisoti attho. Atha vā brāhmaṇagottesu koṇḍaññagotte",
  "atk-s0510a18:8_3": "uppannattā “koṇḍañño”ti gottavasena tassa nāmaṁ, tassa koṇḍaññassa. Sesaṁ pākaṭamevāti.",
  "atk-s0510a18:9": "Nisseṇidāyakattheraapadānavaṇṇanā samattā.",
  "atk-s0510a18:10": "3. Rattipupphiyattheraapadānavaṇṇanā",
  "atk-s0510a18:11_0": "Migaluddopure āsintiādikaṁ āyasmato rattipupphiyattherassa apadānaṁ. Ayampi purimabuddhesu",
  "atk-s0510a18:11_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a18:11_2": "bhagavato kāle nesādakule uppanno migavadhāya araññe vicaramāno tassa kāruññena araññe",
  "atk-s0510a18:11_3": "caramānaṁ vipassiṁ bhagavantaṁ disvā pasannamānaso pupphitaṁ rattikaṁ nāma pupphaṁ",
  "atk-s0510a18:11_4": "kuṭajapupphañca saha vaṇṭena ocinitvā somanassacittena pūjesi. Bhagavā anumodanaṁ katvā pakkāmi.",
  "atk-s0510a18:12_0": "13. So teneva puññena devamanussesu saṁsaranto ubhayasampattiyo anubhavitvā imasmiṁ",
  "atk-s0510a18:12_1": "buddhuppāde kulagehe nibbatto viññutaṁ patto ratanattaye pasanno satthu dhammadesanaṁ",
  "atk-s0510a18:12_2": "sutvā kāmesu ādīnavaṁ disvā pabbajitvā nacirasseva arahattaṁ patto attano pubbakammaṁ",
  "atk-s0510a18:12_3": "saritvā “nesādabhūtena mayā katakusalaṁ sundara”nti somanassajāto pubbacaritāpadānaṁ",
  "atk-s0510a18:12_4": "pakāsento migaluddo pure āsintiādimāha. Tattha migānaṁ luddo sāhasiko mārakoti migaluddo,",
  "atk-s0510a18:12_5": "migesu vā luddo lobhīti migaluddo, nesādo āsiṁ pureti attho.",
  "atk-s0510a18:13_0": "14.Rattikaṁ pupphitaṁ disvāti padumapupphādīni anekāni pupphāni sūriyaraṁsisamphassena",
  "atk-s0510a18:13_1": "divā pupphanti rattiyaṁ makuḷitāni honti. Jātisumanamallikādīni anekāni pupphāni",
  "atk-s0510a18:13_2": "pana rattiyaṁ pupphanti no divā. Tasmā rattiyaṁ pupphanato rattipupphanāmakāni anekāni",
  "atk-s0510a18:13_3": "sugandhapupphāni ca kuṭajapupphāni ca gahetvā pūjesinti attho. Sesaṁ uttānatthamevāti.",
  "atk-s0510a18:14": "Rattipupphiyattheraapadānavaṇṇanā samattā.",
  "atk-s0510a18:15": "4. Udapānadāyakattheraapadānavaṇṇanā",
  "atk-s0510a18:16_0": "Vipassino bhagavatotiādikaṁ āyasmato udapānadāyakattherassa apadānaṁ. Ayampi thero",
  "atk-s0510a18:16_1": "purimamunivaresu katādhikāro anekesu bhavesu katapuññasañcayo vipassissa bhagavato",
  "atk-s0510a18:16_2": "kāle kulagehe nibbatto vuddhippatto “pānīyadānaṁ mayā dātabbaṁ, tañca nirantaraṁ",
  "atk-s0510a18:16_3": "katvā pavattetuṁ vaṭṭatī”ti cintetvā ekaṁ kūpaṁ khanāpetvā udakasampattakāle iṭṭhakāhi",
  "atk-s0510a18:16_4": "cināpetvā thiraṁ katvā tattha uṭṭhitena udakena puṇṇaṁ taṁ udapānaṁ vipassissa bhagavato",
  "atk-s0510a18:16_5": "niyyādesi. Bhagavā pānīyadānānisaṁsadīpakaṁ anumodanaṁ akāsi. So tena puññena devamanussesu",
  "atk-s0510a18:16_6": "saṁsaranto nibbattanibbattaṭṭhāne pokkharaṇīudapānapānīyādisampanno sukhamanubhavitvā",
  "atk-s0510a18:16_7": "imasmiṁ buddhuppāde ekasmiṁ kule nibbatto vuddhimanvāya saddho pasanno pabbajitvā",
  "atk-s0510a18:16_8": "nacirasseva arahā ahosi.",
  "atk-s0510a18:17_0": "18. So aparabhāge attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a18:17_1": "vipassino bhagavatotiādimāha. Tattha udapāno kato mayāti udakaṁ pivanti etthāti udapāno,",
  "atk-s0510a18:17_2": "kūpapokkharaṇītaḷākānametaṁ adhivacanaṁ. So udapāno kūpo vipassissa bhagavato atthāya",
  "atk-s0510a18:17_3": "kato khanitoti attho. Sesaṁ uttānatthamevāti.",
  "atk-s0510a18:18": "Udapānadāyakattheraapadānavaṇṇanā samattā.",
  "atk-s0510a18:19": "5. Sīhāsanadāyakattheraapadānavaṇṇanā",
  "atk-s0510a18:20_0": "Nibbutelokanāthamhītiādikaṁ āyasmato sīhāsanadāyakattherassa apadānaṁ. Ayampi purimabuddhesu",
  "atk-s0510a18:20_1": "katādhikāro tattha tattha bhave nibbānādhigamatthāya katapuññūpacayo padumuttarassa",
  "atk-s0510a18:20_2": "bhagavato kāle gahapatikule nibbatto viññutaṁ patto satthu dhammadesanaṁ sutvā ratanattaye",
  "atk-s0510a18:20_3": "pasanno tasmiṁ bhagavati parinibbute sattahi ratanehi khacitaṁ sīhāsanaṁ kārāpetvā",
  "atk-s0510a18:20_4": "bodhirukkhaṁ pūjesi, bahūhi mālāgandhadhūpehi ca pūjesi.",
  "atk-s0510a18:21_0": "21. So tena puññena devamanussesu saṁsaranto ubhayasampattiyo anubhavitvā sabbattha",
  "atk-s0510a18:21_1": "pūjito imasmiṁ buddhuppāde sāvatthiyaṁ kulagehe nibbatto vuddhippatto gharāvāsaṁ",
  "atk-s0510a18:21_2": "vasanto satthu dhammadesanaṁ sutvā pasannamānaso ñātivaggaṁ pahāya pabbajito nacirasseva",
  "atk-s0510a18:21_3": "arahā hutvā pubbūpacitakusalasambhāraṁ saritvā sañjātasomanasso pubbacaritāpadānaṁ",
  "atk-s0510a18:21_4": "pakāsento nibbute lokanāthamhītiādimāha. Tattha sīhāsanamadāsahanti sīharūpahiraññasuvaṇṇaratanehi",
  "atk-s0510a18:21_5": "khacitaṁ āsanaṁ sīhāsanaṁ, sīhassa vā abhītassa bhagavato nisinnārahaṁ, sīhaṁ vā",
  "atk-s0510a18:21_6": "seṭṭhaṁ uttamaṁ āsananti sīhāsanaṁ, taṁ ahaṁ adāsiṁ, bodhirukkhaṁ pūjesinti attho.",
  "atk-s0510a18:21_7": "Sesaṁ suviññeyyamevāti.",
  "atk-s0510a18:22": "Sīhāsanadāyakattheraapadānavaṇṇanā samattā.",
  "atk-s0510a18:23": "6. Maggadattikattheraapadānavaṇṇanā",
  "atk-s0510a18:24_0": "Anomadassī bhagavātiādikaṁ āyasmato maggadattikattherassa apadānaṁ. Ayampāyasmā purimabuddhesu",
  "atk-s0510a18:24_1": "katādhikāro tattha tattha bhave vivaṭṭūpanissayāni puññāni upacinanto anomadassissa",
  "atk-s0510a18:24_2": "bhagavato kāle kulagehe nibbatto vuddhimanvāya gharāvāsaṁ saṇṭhapetvā vasanto anomadassiṁ",
  "atk-s0510a18:24_3": "bhagavantaṁ ākāse caṅkamantaṁ pāduddhāre pāduddhāracaṅkamanaṭṭhāne pupphānaṁ vikiraṇaṁ",
  "atk-s0510a18:24_4": "acchariyañca disvā pasannamānaso pupphāni ākāse ukkhipi, tāni vitānaṁ hutvā aṭṭhaṁsu.",
  "atk-s0510a18:25_0": "26. So tena puññena sugatīsuyeva saṁsaranto sabbattha pūjito sukhaṁ anubhavitvā imasmiṁ",
  "atk-s0510a18:25_1": "buddhuppāde ekasmiṁ kule nibbatto kamena yobbaññaṁ pāpuṇitvā saddhājāto pabbajitvā",
  "atk-s0510a18:25_2": "vattasampanno nacirasseva arahattaṁ patto caṅkamanassa pūjitattā maggadattikattheroti",
  "atk-s0510a18:25_3": "pākaṭo. So pubbakammaṁ saritvā somanassajāto pubbacaritāpadānaṁ pakāsento anomadassī",
  "atk-s0510a18:25_4": "bhagavātiādimāha. Diṭṭhadhammasukhatthāyāti imasmiṁ attabhāve caṅkamanena sarīrasallahukādisukhaṁ",
  "atk-s0510a18:25_5": "paṭiccāti attho. Abbhokāsamhi caṅkamīti abbhokāse aṅgaṇaṭṭhāne caṅkami, padavikkhepaṁ",
  "atk-s0510a18:25_6": "padasañcāraṁ akāsīti attho.",
  "atk-s0510a18:26_0": "Uddhate pāde pupphānīti caṅkamantena pāde uddhate padumuppalādīni pupphāni pathavito",
  "atk-s0510a18:26_1": "uggantvā caṅkame vikiriṁsūti attho. Sobhaṁ muddhani tiṭṭhareti buddhassa muddhani",
  "atk-s0510a18:26_2": "sīse sobhayamānā tāni tiṭṭhantīti attho. Sesaṁ suviññeyyamevāti.",
  "atk-s0510a18:27": "Maggadattikattheraapadānavaṇṇanā samattā.",
  "atk-s0510a18:28": "7. Ekadīpiyattheraapadānavaṇṇanā",
  "atk-s0510a18:29_0": "Padumuttarassa muninotiādikaṁ āyasmato ekadīpiyattherassa apadānaṁ. Ayampāyasmā purimajinaseṭṭhesu",
  "atk-s0510a18:29_1": "katakusalasambhāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a18:29_2": "bhagavato kāle gahapatikule nibbatto vuddhippatto saddho pasanno bhagavato salalamahābodhimhi",
  "atk-s0510a18:29_3": "ekapadīpaṁ pūjesi, thāvaraṁ katvā niccamekapadīpapūjanatthāya telavaṭṭaṁ paṭṭhapesi.",
  "atk-s0510a18:29_4": "So tena puññena devamanussesu saṁsaranto sabbattha jalamāno pasannacakkhuko ubhayasukhamanubhavitvā",
  "atk-s0510a18:29_5": "imasmiṁ buddhuppāde sāvatthiyaṁ vibhavasampanne ekasmiṁ kule nibbatto viññutaṁ patto",
  "atk-s0510a18:29_6": "ratanattaye pasanno pabbajitvā nacirasseva arahattaṁ patto dīpapūjāya laddhavisesādhigamattā",
  "atk-s0510a18:29_7": "ekadīpiyattheroti pākaṭo.",
  "atk-s0510a18:30": "30. So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttarassa muninotiādimāha. Taṁ sabbaṁ uttānatthamevāti.",
  "atk-s0510a18:31": "Ekadīpiyattheraapadānavaṇṇanā samattā.",
  "atk-s0510a18:32": "8. Maṇipūjakattheraapadānavaṇṇanā",
  "atk-s0510a18:33_0": "Orenahimavantassātiādikaṁ āyasmato maṇipūjakattherassa apadānaṁ. Ayampi thero purimabuddhesu",
  "atk-s0510a18:33_1": "katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a18:33_2": "bhagavato kāle ekasmiṁ kule nibbatto gharāvāsaṁ saṇṭhapetvā tatthādīnavaṁ disvā gharāvāsaṁ",
  "atk-s0510a18:33_3": "pahāya tāpasapabbajjaṁ pabbajitvā himavantaorabhāge ekissā nadiyā samīpe paṇṇasālaṁ",
  "atk-s0510a18:33_4": "kāretvā vasanto vivekakāmatāya tassānukampāya ca tattha upagataṁ padumuttaraṁ bhagavantaṁ",
  "atk-s0510a18:33_5": "disvā pasannamānaso maṇipallaṅkaṁ bhagavato pūjesi. Bhagavā tassa pasādavaḍḍhanatthāya",
  "atk-s0510a18:33_6": "tattha nisīdi. So bhiyyosomattāya pasanno nibbānādhigamatthāya patthanaṁ akāsi. Bhagavā",
  "atk-s0510a18:33_7": "anumodanaṁ vatvā pakkāmi. So tena puññena devamanussesu saṁsaranto sabbattha pūjito",
  "atk-s0510a18:33_8": "sukhaṁ anubhavitvā imasmiṁ buddhuppāde sāvatthiyaṁ vibhavasampanne kule nibbatto",
  "atk-s0510a18:33_9": "gharāvāsaṁ vasanto ekadivasaṁ satthu dhammadesanaṁ sutvā paṭiladdhasaddho pabbajitvā",
  "atk-s0510a18:33_10": "nacirasseva arahā ahosi.",
  "atk-s0510a18:34_0": "34. So ekadivasaṁ attanā katakusalaṁ saritvā sañjātasomanasso pubbacaritāpadānaṁ",
  "atk-s0510a18:34_1": "pakāsento orena himavantassātiādimāha. Tattha orenāti himavantassa aparaṁ bhāgaṁ",
  "atk-s0510a18:34_2": "vihāya orena, bhummatthe karaṇavacanaṁ, orasmiṁ disābhāgeti attho. Nadikā sampavattathāti",
  "atk-s0510a18:34_3": "apākaṭanāmadheyyā ekā nadī saṁsuṭṭhu pavattānī vahānī sandamānā ahosīti attho. Tassā",
  "atk-s0510a18:34_4": "cānupakhettamhīti tassā nadiyā anupakhettamhi tīrasamīpeti attho. Sayambhū vasate",
  "atk-s0510a18:34_5": "tadāti yadā ahaṁ maṇipallaṅkaṁ pūjesiṁ, tadā anācariyako hutvā sayameva buddhabhūto",
  "atk-s0510a18:34_6": "bhagavā vasate viharatīti attho.",
  "atk-s0510a18:35_0": "35.Maṇiṁ paggayha pallaṅkanti maṇinti cittaṁ ārādheti somanassaṁ karotīti maṇi, atha",
  "atk-s0510a18:35_1": "vā māti pamāṇaṁ karoti ābharaṇanti maṇi, atha vā marantāpi rājayuvarājādayo taṁ na",
  "atk-s0510a18:35_2": "pariccajanti tadatthāya saṅgāmaṁ karontīti maṇi, taṁ maṇiṁ maṇimayaṁ pallaṅkaṁ manoramaṁ",
  "atk-s0510a18:35_3": "sādhu cittaṁ suṭṭhu vicittaṁ paggayha gahetvā buddhaseṭṭhassa abhiropayiṁ pūjesinti",
  "atk-s0510a18:35_4": "attho. Sesaṁ sabbaṁ uttānatthamevāti.",
  "atk-s0510a18:36": "Maṇipūjakattheraapadānavaṇṇanā samattā.",
  "atk-s0510a18:37": "9. Tikicchakattheraapadānavaṇṇanā",
  "atk-s0510a18:38_0": "Nagarebandhumatiyātiādikaṁ āyasmato tikicchakattherassa apadānaṁ. Ayampāyasmā purimajinavaresu",
  "atk-s0510a18:38_1": "katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a18:38_2": "bhagavato kāle bandhumatīnagare vejjakule nibbatto bahussuto susikkhito vejjakamme",
  "atk-s0510a18:38_3": "cheko bahū rogino tikicchanto vipassissa bhagavato upaṭṭhākassa asokanāmattherassa",
  "atk-s0510a18:38_4": "rogaṁ tikicchi. So tena puññena devamanussesu aparāparaṁ sukhaṁ anubhavanto nibbattanibbattabhave",
  "atk-s0510a18:38_5": "arogo dīghāyuko suvaṇṇavaṇṇasarīro ahosi.",
  "atk-s0510a18:39_0": "39. So imasmiṁ buddhuppāde sāvatthiyaṁ gahapatikule nibbatto vuddhimanvāya sabbasippesu",
  "atk-s0510a18:39_1": "nipphattiṁ patto arogo sukhito vibhavasampanno ratanattaye pasanno satthu dhammadesanaṁ",
  "atk-s0510a18:39_2": "sutvā paṭiladdhasaddho gharāvāsaṁ pahāya pabbajitvā nacirasseva arahā hutvā pubbakammaṁ",
  "atk-s0510a18:39_3": "saritvā somanassajāto pubbacaritāpadānaṁ pakāsento nagare bandhumatiyātiādimāha.",
  "atk-s0510a18:39_4": "Taṁ sabbaṁ heṭṭhā vuttanayattā uttānatthamevāti.",
  "atk-s0510a18:40": "Tikicchakattheraapadānavaṇṇanā samattā.",
  "atk-s0510a18:41": "10. Saṅghupaṭṭhākattheraapadānavaṇṇanā",
  "atk-s0510a18:42_0": "Vessabhumhi bhagavatītiādikaṁ āyasmato saṅghupaṭṭhākattherassa apadānaṁ. Ayampi thero",
  "atk-s0510a18:42_1": "purimabuddhesu katakusalasambhāro anekesu bhavesu vivaṭṭūpanissayāni puññāni upacinanto",
  "atk-s0510a18:42_2": "vessabhussa bhagavato kāle tassārāmikassa putto hutvā nibbatto viññutaṁ patvā saddho",
  "atk-s0510a18:42_3": "pasanno vihāresu ārāmikakammaṁ karonto sakkaccaṁ saṅghaṁ upaṭṭhāsi. So teneva kusalakammena",
  "atk-s0510a18:42_4": "devamanussesu saṁsaranto ubhayasampattiyo anubhavitvā imasmiṁ buddhuppāde sāvatthiyaṁ",
  "atk-s0510a18:42_5": "gahapatikule nibbatto vuddhippatto vibhavasampanno sukhappatto pākaṭo satthu dhammadesanaṁ",
  "atk-s0510a18:42_6": "sutvā sāsane pasanno pabbajitvā vattasampanno sāsanaṁ sobhayamāno vipassanaṁ vaḍḍhento",
  "atk-s0510a18:42_7": "nacirasseva saha paṭisambhidāhi arahattaṁ patto chaḷabhiñño pubbe katakusalakammavasena",
  "atk-s0510a18:42_8": "saṅghupaṭṭhākattheroti pākaṭo ahosi.",
  "atk-s0510a18:43_0": "45. So ekadivasaṁ “pubbe mayā kiṁ nāma kammaṁ katvā ayaṁ lokuttarasampatti laddhā”ti",
  "atk-s0510a18:43_1": "attano pubbakammaṁ saritvā paccakkhato jānitvā somanassajāto pubbacaritāpadānaṁ pākaṭaṁ",
  "atk-s0510a18:43_2": "karonto vessabhumhi bhagavatītiādimāha. Tattha ahosārāmiko ahanti ahaṁ vessabhussa",
  "atk-s0510a18:43_3": "bhagavato sāsane ārāmiko ahosinti attho. Sesaṁ heṭṭhā vuttanayattā uttānatthattā",
  "atk-s0510a18:43_4": "ca suviññeyyamevāti.",
  "atk-s0510a18:44": "Saṅghupaṭṭhākattheraapadānavaṇṇanā samattā.",
  "atk-s0510a18:45": "Aṭṭhārasamavaggavaṇṇanā samattā."
}