{
  "pv38:0.1": "Petavatthu ",
  "pv38:0.2": "Mahāvagga ",
  "pv38:0.3": "3. Nandakapetavatthu ",
  "pv38:1.1": "Rājā piṅgalako nāma, ",
  "pv38:1.2": "Suraṭṭhānaṁ adhipati ahu; ",
  "pv38:1.3": "Moriyānaṁ upaṭṭhānaṁ gantvā, ",
  "pv38:1.4": "Suraṭṭhaṁ punarāgamā. ",
  "pv38:2.1": "Uṇhe majjhanhike kāle, ",
  "pv38:2.2": "Rājā paṅkaṁ upāgami; ",
  "pv38:2.3": "Addasa maggaṁ ramaṇīyaṁ, ",
  "pv38:2.4": "Petānaṁ taṁ vaṇṇupathaṁ. ",
  "pv38:3.1": "Sārathiṁ āmantayī rājā—",
  "pv38:4.1": "“Ayaṁ maggo ramaṇīyo, ",
  "pv38:4.2": "khemo sovatthiko sivo; ",
  "pv38:4.3": "Iminā sārathi yāma, ",
  "pv38:4.4": "suraṭṭhānaṁ santike ito”. ",
  "pv38:5.1": "Tena pāyāsi soraṭṭho, ",
  "pv38:5.2": "senāya caturaṅginiyā; ",
  "pv38:5.3": "Ubbiggarūpo puriso, ",
  "pv38:5.4": "soraṭṭhaṁ etadabravi. ",
  "pv38:6.1": "“Kummaggaṁ paṭipannamhā, ",
  "pv38:6.2": "bhiṁsanaṁ lomahaṁsanaṁ; ",
  "pv38:6.3": "Purato dissati maggo, ",
  "pv38:6.4": "pacchato ca na dissati. ",
  "pv38:7.1": "Kummaggaṁ paṭipannamhā, ",
  "pv38:7.2": "yamapurisāna santike; ",
  "pv38:7.3": "Amānuso vāyati gandho, ",
  "pv38:7.4": "ghoso suyyati dāruṇo”. ",
  "pv38:8.1": "Saṁviggo rājā soraṭṭho, ",
  "pv38:8.2": "sārathiṁ etadabravi; ",
  "pv38:8.3": "“Kummaggaṁ paṭipannamhā, ",
  "pv38:8.4": "bhiṁsanaṁ lomahaṁsanaṁ; ",
  "pv38:8.5": "Purato dissati maggo, ",
  "pv38:8.6": "pacchato ca na dissati. ",
  "pv38:9.1": "Kummaggaṁ paṭipannamhā, ",
  "pv38:9.2": "yamapurisāna santike; ",
  "pv38:9.3": "Amānuso vāyati gandho, ",
  "pv38:9.4": "ghoso suyyati dāruṇo”. ",
  "pv38:10.1": "Hatthikkhandhaṁ samāruyha, ",
  "pv38:10.2": "Olokento catuddisaṁ; ",
  "pv38:10.3": "Addasa nigrodhaṁ ramaṇīyaṁ, ",
  "pv38:10.4": "Pādapaṁ chāyāsampannaṁ; ",
  "pv38:10.5": "Nīlabbhavaṇṇasadisaṁ, ",
  "pv38:10.6": "Meghavaṇṇasirīnibhaṁ. ",
  "pv38:11.1": "Sārathiṁ āmantayī rājā, ",
  "pv38:11.2": "“kiṁ eso dissati brahā; ",
  "pv38:11.3": "Nīlabbhavaṇṇasadiso, ",
  "pv38:11.4": "meghavaṇṇasirīnibho”. ",
  "pv38:12.1": "“Nigrodho so mahārāja, ",
  "pv38:12.2": "pādapo chāyāsampanno; ",
  "pv38:12.3": "Nīlabbhavaṇṇasadiso, ",
  "pv38:12.4": "meghavaṇṇasirīnibho”. ",
  "pv38:13.1": "Tena pāyāsi soraṭṭho, ",
  "pv38:13.2": "yena so dissate brahā; ",
  "pv38:13.3": "Nīlabbhavaṇṇasadiso, ",
  "pv38:13.4": "meghavaṇṇasirīnibho. ",
  "pv38:14.1": "Hatthikkhandhato oruyha, ",
  "pv38:14.2": "rājā rukkhaṁ upāgami; ",
  "pv38:14.3": "Nisīdi rukkhamūlasmiṁ, ",
  "pv38:14.4": "sāmacco saparijjano; ",
  "pv38:14.5": "Pūraṁ pānīyasarakaṁ, ",
  "pv38:14.6": "pūve vitte ca addasa. ",
  "pv38:15.1": "Puriso ca devavaṇṇī, ",
  "pv38:15.2": "sabbābharaṇabhūsito; ",
  "pv38:15.3": "Upasaṅkamitvā rājānaṁ, ",
  "pv38:15.4": "soraṭṭhaṁ etadabravi. ",
  "pv38:16.1": "“Svāgataṁ te mahārāja, ",
  "pv38:16.2": "atho te adurāgataṁ; ",
  "pv38:16.3": "Pivatu devo pānīyaṁ, ",
  "pv38:16.4": "pūve khāda arindama”. ",
  "pv38:17.1": "Pivitvā rājā pānīyaṁ, ",
  "pv38:17.2": "sāmacco saparijjano; ",
  "pv38:17.3": "Pūve khāditvā pitvā ca, ",
  "pv38:17.4": "soraṭṭho etadabravi. ",
  "pv38:18.1": "“Devatā nusi gandhabbo, ",
  "pv38:18.2": "adu sakko purindado; ",
  "pv38:18.3": "Ajānantā taṁ pucchāma, ",
  "pv38:18.4": "kathaṁ jānemu taṁ mayan”ti. ",
  "pv38:19.1": "“Nāmhi devo na gandhabbo, ",
  "pv38:19.2": "nāpi sakko purindado; ",
  "pv38:19.3": "Peto ahaṁ mahārāja, ",
  "pv38:19.4": "suraṭṭhā idha māgato”ti. ",
  "pv38:20.1": "“Kiṁsīlo kiṁsamācāro, ",
  "pv38:20.2": "suraṭṭhasmiṁ pure tuvaṁ; ",
  "pv38:20.3": "Kena te brahmacariyena, ",
  "pv38:20.4": "ānubhāvo ayaṁ tavā”ti. ",
  "pv38:21.1": "“Taṁ suṇohi mahārāja, ",
  "pv38:21.2": "arindama raṭṭhavaḍḍhana; ",
  "pv38:21.3": "Amaccā pārisajjā ca, ",
  "pv38:21.4": "brāhmaṇo ca purohito. ",
  "pv38:22.1": "Suraṭṭhasmiṁ ahaṁ deva, ",
  "pv38:22.2": "puriso pāpacetaso; ",
  "pv38:22.3": "Micchādiṭṭhi ca dussīlo, ",
  "pv38:22.4": "kadariyo paribhāsako. ",
  "pv38:23.1": "Dadantānaṁ karontānaṁ, ",
  "pv38:23.2": "vārayissaṁ bahujjanaṁ; ",
  "pv38:23.3": "Aññesaṁ dadamānānaṁ, ",
  "pv38:23.4": "antarāyakaro ahaṁ. ",
  "pv38:24.1": "Vipāko natthi dānassa, ",
  "pv38:24.2": "saṁyamassa kuto phalaṁ; ",
  "pv38:24.3": "Natthi ācariyo nāma, ",
  "pv38:24.4": "adantaṁ ko damessati. ",
  "pv38:25.1": "Samatulyāni bhūtāni, ",
  "pv38:25.2": "kuto jeṭṭhāpacāyiko; ",
  "pv38:25.3": "Natthi balaṁ vīriyaṁ vā, ",
  "pv38:25.4": "kuto uṭṭhānaporisaṁ. ",
  "pv38:26.1": "Natthi dānaphalaṁ nāma, ",
  "pv38:26.2": "na visodheti verinaṁ; ",
  "pv38:26.3": "Laddheyyaṁ labhate macco, ",
  "pv38:26.4": "niyatipariṇāmajaṁ. ",
  "pv38:27.1": "Natthi mātā pitā bhātā, ",
  "pv38:27.2": "loko natthi ito paraṁ; ",
  "pv38:27.3": "Natthi dinnaṁ natthi hutaṁ, ",
  "pv38:27.4": "sunihitaṁ na vijjati. ",
  "pv38:28.1": "Yopi haneyya purisaṁ, ",
  "pv38:28.2": "parassa chindate siraṁ; ",
  "pv38:28.3": "Na koci kañci hanati, ",
  "pv38:28.4": "sattannaṁ vivaramantare. ",
  "pv38:29.1": "Acchejjābhejjo hi jīvo, ",
  "pv38:29.2": "Aṭṭhaṁso guḷaparimaṇḍalo; ",
  "pv38:29.3": "Yojanānaṁ sataṁ pañca, ",
  "pv38:29.4": "Ko jīvaṁ chettumarahati. ",
  "pv38:30.1": "Yathā suttaguḷe khitte, ",
  "pv38:30.2": "nibbeṭhentaṁ palāyati; ",
  "pv38:30.3": "Evamevaṁ ca so jīvo, ",
  "pv38:30.4": "nibbeṭhento palāyati. ",
  "pv38:31.1": "Yathā gāmato nikkhamma, ",
  "pv38:31.2": "aññaṁ gāmaṁ pavīsati; ",
  "pv38:31.3": "Evamevaṁ ca so jīvo, ",
  "pv38:31.4": "aññaṁ bondiṁ pavīsati. ",
  "pv38:32.1": "Yathā gehato nikkhamma, ",
  "pv38:32.2": "aññaṁ gehaṁ pavīsati; ",
  "pv38:32.3": "Evamevaṁ ca so jīvo, ",
  "pv38:32.4": "aññaṁ bondiṁ pavīsati. ",
  "pv38:33.1": "Cullāsīti mahākappino, ",
  "pv38:33.2": "satasahassāni hi; ",
  "pv38:33.3": "Ye bālā ye ca paṇḍitā, ",
  "pv38:33.4": "saṁsāraṁ khepayitvāna; ",
  "pv38:33.5": "Dukkhassantaṁ karissare. ",
  "pv38:34.1": "Mitāni sukhadukkhāni, ",
  "pv38:34.2": "doṇehi piṭakehi ca; ",
  "pv38:34.3": "Jino sabbaṁ pajānāti, ",
  "pv38:34.4": "sammūḷhā itarā pajā. ",
  "pv38:35.1": "Evaṁdiṭṭhi pure āsiṁ, ",
  "pv38:35.2": "sammūḷho mohapāruto; ",
  "pv38:35.3": "Micchādiṭṭhi ca dussīlo, ",
  "pv38:35.4": "kadariyo paribhāsako. ",
  "pv38:36.1": "Oraṁ me chahi māsehi, ",
  "pv38:36.2": "kālakiriyā bhavissati; ",
  "pv38:36.3": "Ekantakaṭukaṁ ghoraṁ, ",
  "pv38:36.4": "nirayaṁ papatissahaṁ. ",
  "pv38:37.1": "Catukkaṇṇaṁ catudvāraṁ, ",
  "pv38:37.2": "vibhattaṁ bhāgaso mitaṁ; ",
  "pv38:37.3": "Ayopākārapariyantaṁ, ",
  "pv38:37.4": "ayasā paṭikujjitaṁ. ",
  "pv38:38.1": "Tassa ayomayā bhūmi, ",
  "pv38:38.2": "jalitā tejasā yutā; ",
  "pv38:38.3": "Samantā yojanasataṁ, ",
  "pv38:38.4": "pharitvā tiṭṭhati sabbadā. ",
  "pv38:39.1": "Vassāni satasahassāni, ",
  "pv38:39.2": "ghoso suyyati tāvade; ",
  "pv38:39.3": "Lakkho eso mahārāja, ",
  "pv38:39.4": "satabhāgavassakoṭiyo. ",
  "pv38:40.1": "Koṭisatasahassāni, ",
  "pv38:40.2": "niraye paccare janā; ",
  "pv38:40.3": "Micchādiṭṭhī ca dussīlā, ",
  "pv38:40.4": "ye ca ariyūpavādino. ",
  "pv38:41.1": "Tatthāhaṁ dīghamaddhānaṁ, ",
  "pv38:41.2": "dukkhaṁ vedissa vedanaṁ; ",
  "pv38:41.3": "Phalaṁ pāpassa kammassa, ",
  "pv38:41.4": "tasmā socāmahaṁ bhusaṁ. ",
  "pv38:42.1": "Taṁ suṇohi mahārāja, ",
  "pv38:42.2": "arindama raṭṭhavaḍḍhana; ",
  "pv38:42.3": "Dhītā mayhaṁ mahārāja, ",
  "pv38:42.4": "uttarā bhaddamatthu te. ",
  "pv38:43.1": "Karoti bhaddakaṁ kammaṁ, ",
  "pv38:43.2": "sīlesuposathe ratā; ",
  "pv38:43.3": "Saññatā saṁvibhāgī ca, ",
  "pv38:43.4": "vadaññū vītamaccharā. ",
  "pv38:44.1": "Akhaṇḍakārī sikkhāya, ",
  "pv38:44.2": "suṇhā parakulesu ca; ",
  "pv38:44.3": "Upāsikā sakyamunino, ",
  "pv38:44.4": "sambuddhassa sirīmato. ",
  "pv38:45.1": "Bhikkhu ca sīlasampanno, ",
  "pv38:45.2": "gāmaṁ piṇḍāya pāvisi; ",
  "pv38:45.3": "Okkhittacakkhu satimā, ",
  "pv38:45.4": "guttadvāro susaṁvuto. ",
  "pv38:46.1": "Sapadānaṁ caramāno, ",
  "pv38:46.2": "agamā taṁ nivesanaṁ; ",
  "pv38:46.3": "‘Tamaddasa mahārāja, ",
  "pv38:46.4": "uttarā bhaddamatthu te’. ",
  "pv38:47.1": "Pūraṁ pānīyasarakaṁ, ",
  "pv38:47.2": "pūve vitte ca sā adā; ",
  "pv38:47.3": "‘Pitā me kālakato bhante, ",
  "pv38:47.4": "tassetaṁ upakappatu’. ",
  "pv38:48.1": "Samanantarānuddiṭṭhe, ",
  "pv38:48.2": "vipāko udapajjatha; ",
  "pv38:48.3": "Bhuñjāmi kāmakāmīhaṁ, ",
  "pv38:48.4": "rājā vessavaṇo yathā. ",
  "pv38:49.1": "Taṁ suṇohi mahārāja, ",
  "pv38:49.2": "arindama raṭṭhavaḍḍhana; ",
  "pv38:49.3": "Sadevakassa lokassa, ",
  "pv38:49.4": "buddho aggo pavuccati; ",
  "pv38:49.5": "Taṁ buddhaṁ saraṇaṁ gaccha, ",
  "pv38:49.6": "saputtadāro arindama. ",
  "pv38:50.1": "Aṭṭhaṅgikena maggena, ",
  "pv38:50.2": "phusanti amataṁ padaṁ; ",
  "pv38:50.3": "Taṁ dhammaṁ saraṇaṁ gaccha, ",
  "pv38:50.4": "saputtadāro arindama. ",
  "pv38:51.1": "Cattāro ca paṭipannā, ",
  "pv38:51.2": "cattāro ca phale ṭhitā; ",
  "pv38:51.3": "Esa saṅgho ujubhūto, ",
  "pv38:51.4": "paññāsīlasamāhito; ",
  "pv38:51.5": "Taṁ saṅghaṁ saraṇaṁ gaccha, ",
  "pv38:51.6": "saputtadāro arindama. ",
  "pv38:52.1": "Pāṇātipātā viramassu khippaṁ, ",
  "pv38:52.2": "Loke adinnaṁ parivajjayassu; ",
  "pv38:52.3": "Amajjapo mā ca musā abhāṇi, ",
  "pv38:52.4": "Sakena dārena ca hohi tuṭṭho”ti. ",
  "pv38:53.1": "“Atthakāmosi me yakkha, ",
  "pv38:53.2": "hitakāmosi devate; ",
  "pv38:53.3": "Karomi tuyhaṁ vacanaṁ, ",
  "pv38:53.4": "tvaṁsi ācariyo mama. ",
  "pv38:54.1": "Upemi saraṇaṁ buddhaṁ, ",
  "pv38:54.2": "dhammañcāpi anuttaraṁ; ",
  "pv38:54.3": "Saṅghañca naradevassa, ",
  "pv38:54.4": "gacchāmi saraṇaṁ ahaṁ. ",
  "pv38:55.1": "Pāṇātipātā viramāmi khippaṁ, ",
  "pv38:55.2": "Loke adinnaṁ parivajjayāmi; ",
  "pv38:55.3": "Amajjapo no ca musā bhaṇāmi, ",
  "pv38:55.4": "Sakena dārena ca homi tuṭṭho. ",
  "pv38:56.1": "Ophuṇāmi mahāvāte, ",
  "pv38:56.2": "nadiyā sīghagāmiyā; ",
  "pv38:56.3": "Vamāmi pāpikaṁ diṭṭhiṁ, ",
  "pv38:56.4": "buddhānaṁ sāsane rato”. ",
  "pv38:57.1": "Idaṁ vatvāna soraṭṭho, ",
  "pv38:57.2": "viramitvā pāpadassanā; ",
  "pv38:57.3": "Namo bhagavato katvā, ",
  "pv38:57.4": "pāmokkho rathamāruhīti. ",
  "pv38:58.1": "Nandakapetavatthu tatiyaṁ. "
}