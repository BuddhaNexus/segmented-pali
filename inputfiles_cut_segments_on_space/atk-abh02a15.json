{
  "atk-abh02a15:0": "16. Ñāṇavibhaṅgo",
  "atk-abh02a15:1": "1. Ekakamātikādivaṇṇanā",
  "atk-abh02a15:2_0": "751. Idāni tadanantare ñāṇavibhaṅge ekavidhena ñāṇavatthūtiādinā nayena paṭhamaṁ",
  "atk-abh02a15:2_1": "ekavidhādīhi dasavidhapariyosānehi dasahi paricchedehi mātikaṁ ṭhapetvā nikkhittapadānukkamena niddeso kato.",
  "atk-abh02a15:3_0": "Tattha ekavidhenāti ekappakārena, ekakoṭṭhāsena vā. Ñāṇavatthūti ettha pana ñāṇañca",
  "atk-abh02a15:3_1": "taṁ vatthu ca nānappakārānaṁ sampattīnanti ñāṇavatthu; okāsaṭṭhena ñāṇassa vatthūtipi",
  "atk-abh02a15:3_2": "ñāṇavatthu. Idha pana purimenevatthena ñāṇavatthu veditabbaṁ. Teneva ekavidhaparicchedāvasāne",
  "atk-abh02a15:3_3": "‘‘yāthāvakavatthuvibhāvanā paññā – evaṁ ekavidhena ñāṇavatthū’’ti vuttaṁ. Pañca viññāṇāti",
  "atk-abh02a15:3_4": "cakkhuviññāṇādīni pañca. Na hetūtiādīni heṭṭhā dhammasaṅgahaṭṭhakathāyaṁ (dha. sa.",
  "atk-abh02a15:3_5": "aṭṭha. 1.6) vuttanayeneva veditabbāni. Saṅkhepato panettha yaṁ vattabbaṁ taṁ niddesavāre",
  "atk-abh02a15:3_6": "āvi bhavissati. Yathā cettha, evaṁ dukamātikādipadesupi yaṁ vattabbaṁ taṁ tattheva",
  "atk-abh02a15:3_7": "āvi bhavissati. Nikkhepaparicchedamattaṁ panettha evaṁ veditabbaṁ. Ettha hi ‘‘na",
  "atk-abh02a15:3_8": "hetu ahetukā’’tiādīhi tāva dhammasaṅgahamātikāvasena, ‘‘aniccā jarābhibhūtā’’tiādīhi",
  "atk-abh02a15:3_9": "amātikāvasenāti saṅkhepato duvidhehi pabhedato aṭṭhasattatiyā padehi ekakamātikā nikkhittā.",
  "atk-abh02a15:4": "Dukānurūpehi pana pañcatiṁsāya dukehi dukamātikā nikkhittā.",
  "atk-abh02a15:5_0": "Tikānurūpehi ‘‘cintāmayā paññā’’tiādīhi catūhi bāhirattikehi, ‘‘vipākā paññā’’tiādīhi",
  "atk-abh02a15:5_1": "aniyamitapaññāvasena vuttehi cuddasahi mātikātikehi, vitakkattike paṭhamapadena niyamitapaññāvasena",
  "atk-abh02a15:5_2": "vuttehi terasahi, dutiyapadena niyamitapaññāvasena vuttehi sattahi, tatiyapadena",
  "atk-abh02a15:5_3": "niyamitapaññāvasena vuttehi dvādasahi, pītittike ca paṭhamapadena niyamitapaññāvasena",
  "atk-abh02a15:5_4": "vuttehi terasahi, tathā dutiyapadena, tatiyapadena niyamitapaññāvasena vuttehi dvādasahīti",
  "atk-abh02a15:5_5": "aṭṭhāsītiyā tikehi tikamātikā nikkhittā.",
  "atk-abh02a15:6_0": "Catukkamātikā pana ‘kammassakatañāṇa’ntiādīhi ekavīsatiyā catukkehi, pañcakamātikā",
  "atk-abh02a15:6_1": "dvīhi pañcakehi, chakkamātikā ekena chakkena, sattakamātikā ‘‘sattasattati ñāṇavatthūnī’’ti",
  "atk-abh02a15:6_2": "evaṁ saṅkhepato vuttehi ekādasahi sattakehi, aṭṭhakamātikā ekena aṭṭhakena, navakamātikā ekena navakena.",
  "atk-abh02a15:7": "10. Dasakamātikāvaṇṇanā",
  "atk-abh02a15:8_0": "760.Dasakamātikā ‘‘dasa tathāgatassa tathāgatabalānī’’tiādinā ekeneva dasakena nikkhittā.",
  "atk-abh02a15:8_1": "Tattha dasāti gaṇanaparicchedo. Tathāgatassāti yathā vipassīādayo pubbakā isayo āgatā",
  "atk-abh02a15:8_2": "tathā āgatassa; yathā ca te gatā tathā gatassa. Tathāgatabalānīti aññehi asādhāraṇāni",
  "atk-abh02a15:8_3": "tathāgatasseva balāni; yathā vā pubbabuddhānaṁ balāni puññussayasampattiyā āgatāni",
  "atk-abh02a15:8_4": "tathā āgatabalānītipi attho. Tattha duvidhaṁ tathāgatassa balaṁ – kāyabalañca ñāṇabalañca.",
  "atk-abh02a15:8_5": "Tesu kāyabalaṁ hatthikulānusāreneva veditabbaṁ. Vuttañhetaṁ porāṇehi –",
  "atk-abh02a15:9": "Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "atk-abh02a15:10": "Gandhamaṅgalahemañca, uposathachaddantime dasāti. –",
  "atk-abh02a15:11": "Imāni hi dasa hatthikulāni.",
  "atk-abh02a15:12_0": "Tattha ‘kāḷāvaka’nti pakatihatthikulaṁ daṭṭhabbaṁ. Yaṁ dasannaṁ purisānaṁ kāyabalaṁ",
  "atk-abh02a15:12_1": "taṁ ekassa kāḷāvakahatthino. Yaṁ dasannaṁ kāḷāvakānaṁ balaṁ taṁ ekassa gaṅgeyassa.",
  "atk-abh02a15:12_2": "Yaṁ dasannaṁ gaṅgeyyānaṁ taṁ ekassa paṇḍarassa. Yaṁ dasannaṁ paṇḍarānaṁ taṁ ekassa",
  "atk-abh02a15:12_3": "tambassa. Yaṁ dasannaṁ tambānaṁ taṁ ekassa piṅgalassa. Yaṁ dasannaṁ piṅgalānaṁ taṁ",
  "atk-abh02a15:12_4": "ekassa gandhahatthino. Yaṁ dasannaṁ gandhahatthīnaṁ taṁ ekassa maṅgalassa. Yaṁ dasannaṁ",
  "atk-abh02a15:12_5": "maṅgalānaṁ taṁ ekassa hemavatassa. Yaṁ dasannaṁ hemavatānaṁ taṁ ekassa uposathassa.",
  "atk-abh02a15:12_6": "Yaṁ dasannaṁ uposathānaṁ taṁ ekassa chaddantassa. Yaṁ dasannaṁ chaddantānaṁ taṁ ekassa",
  "atk-abh02a15:12_7": "tathāgatassa. Nārāyanasaṅkhātabalantipi idameva vuccati. Tadetaṁ pakatihatthīnaṁ",
  "atk-abh02a15:12_8": "gaṇanāya hatthikoṭisahassānaṁ, purisagaṇanāya dasannaṁ purisakoṭisahassānaṁ balaṁ",
  "atk-abh02a15:12_9": "hoti. Idaṁ tāva tathāgatassa kāyabalaṁ.",
  "atk-abh02a15:13_0": "Ñāṇabalaṁ pana idha tāva pāḷiyaṁ āgatameva dasabalañāṇaṁ. Mahāsīhanāde (ma. ni. 1.146",
  "atk-abh02a15:13_1": "ādayo) dasabalañāṇaṁ, catuvesārajjañāṇaṁ, aṭṭhasu parisāsu akampanañāṇaṁ, catuyoniparicchedakañāṇaṁ,",
  "atk-abh02a15:13_2": "pañcagatiparicchedakañāṇaṁ, saṁyuttake (saṁ. ni. 2.33-34) āgatāni tesattati ñāṇāni,",
  "atk-abh02a15:13_3": "sattasattati ñāṇānīti evaṁ aññānipi anekāni ñāṇasahassāni – etaṁ ñāṇabalaṁ nāma.",
  "atk-abh02a15:13_4": "Idhāpi ñāṇabalameva adhippetaṁ ñāṇañhi akampiyaṭṭhena upatthambhakaṭṭhena ca balanti vuttaṁ.",
  "atk-abh02a15:14_0": "Yehi balehi samannāgatoti yehi dasahi ñāṇabalehi upeto samupeto. Āsabhaṁ ṭhānanti",
  "atk-abh02a15:14_1": "seṭṭhaṭṭhānaṁ uttamaṭṭhānaṁ; āsabhā vā pubbabuddhā, tesaṁ ṭhānanti attho. Api ca",
  "atk-abh02a15:14_2": "gavasatajeṭṭhako usabho, gavasahassajeṭṭhako vasabho; vajasatajeṭṭhako vā usabho,",
  "atk-abh02a15:14_3": "vajasahassajeṭṭhako vasabho; sabbagavaseṭṭho sabbaparissayasaho seto pāsādiko mahābhāravaho",
  "atk-abh02a15:14_4": "asanisatasaddehipi akampanīyo nisabho. So idha usabhoti adhippeto. Idampi hi tassa",
  "atk-abh02a15:14_5": "pariyāyavacanaṁ. Usabhassa idanti āsabhaṁ. Ṭhānanti catūhi pādehi pathaviṁ uppīḷetvā",
  "atk-abh02a15:14_6": "acalaṭṭhānaṁ. Idaṁ pana āsabhaṁ viyāti āsabhaṁ. Yatheva hi nisabhasaṅkhāto usabho",
  "atk-abh02a15:14_7": "usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati,",
  "atk-abh02a15:14_8": "evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṁ",
  "atk-abh02a15:14_9": "uppīḷetvā sadevake loke kenaci paccatthikena paccāmittena akampiyo acalaṭṭhānena",
  "atk-abh02a15:14_10": "tiṭṭhati. Evaṁ tiṭṭhamāno ca taṁ āsabhaṁ ṭhānaṁ paṭijānāti, upagacchati, na paccakkhāti,",
  "atk-abh02a15:14_11": "attani āropeti. Tena vuttaṁ ‘‘āsabhaṁ ṭhānaṁ paṭijānātī’’ti.",
  "atk-abh02a15:15_0": "Parisāsūti aṭṭhasu parisāsu. Sīhanādaṁ nadatīti seṭṭhanādaṁ abhītanādaṁ nadati, sīhanādasadisaṁ",
  "atk-abh02a15:15_1": "vā nādaṁ nadati. Ayamattho sīhanādasuttena dīpetabbo. Yathā vā sīho sahanato ca hananato",
  "atk-abh02a15:15_2": "ca sīhoti vuccati, evaṁ tathāgato lokadhammānaṁ sahanato parappavādānañca hananato",
  "atk-abh02a15:15_3": "sīhoti vuccati. Evaṁ vuttassa sīhassa nādaṁ sīhanādaṁ. Tattha yathā sīho sīhabalena",
  "atk-abh02a15:15_4": "samannāgato sabbattha visārado vigatalomahaṁso sīhanādaṁ nadati, evaṁ tathāgatasīhopi",
  "atk-abh02a15:15_5": "tathāgatabalehi samannāgato aṭṭhasu parisāsu visārado vigatalomahaṁso ‘‘iti rūpa’’ntiādinā",
  "atk-abh02a15:15_6": "nayena nānāvidhadesanāvilāsasampannaṁ sīhanādaṁ nadati. Tena vuttaṁ ‘‘parisāsu sīhanādaṁ nadatī’’ti.",
  "atk-abh02a15:16": "Brahmacakkaṁ pavattetīti ettha brahmanti seṭṭhaṁ uttamaṁ visuddhaṁ. Cakkasaddo ca panāyaṁ –",
  "atk-abh02a15:17": "Sampattiyaṁ lakkhaṇe ca, rathaṅge iriyāpathe;",
  "atk-abh02a15:18": "Dāne ratanadhammūra, cakkādīsu ca dissati;",
  "atk-abh02a15:19": "Dhammacakke idha mato, tañca dvedhā vibhāvaye.",
  "atk-abh02a15:20_0": "‘‘Cattārimāni, bhikkhave, cakkāni yehi samannāgatānaṁ devamanussāna’’ntiādīsu (a.",
  "atk-abh02a15:20_1": "ni. 4.31) hi ayaṁ sampattiyaṁ dissati. ‘‘Heṭṭhā pādatalesu cakkāni jātānī’’ti (dī.",
  "atk-abh02a15:20_2": "ni. 2.35) ettha lakkhaṇe. ‘‘Cakkaṁva vahato pada’’nti (dha. pa. 1) ettha rathaṅge.",
  "atk-abh02a15:20_3": "‘‘Catucakkaṁ navadvāra’’nti (saṁ. ni. 1.29) ettha iriyāpathe. ‘‘Dadaṁ bhuñja mā ca",
  "atk-abh02a15:20_4": "pamādo, cakkaṁ pavattaya sabbapāṇina’’nti (jā. 1.7.149) ettha dāne. ‘‘Dibbaṁ cakkaratanaṁ",
  "atk-abh02a15:20_5": "pāturahosī’’ti ettha ratanacakke. ‘‘Mayā pavattitaṁ cakka’’nti (su. ni. 562) ettha",
  "atk-abh02a15:20_6": "dhammacakke. ‘‘Icchāhatassa posassa cakkaṁ bhamati matthake’’ti (jā. 1.1.104; 1.5.103)",
  "atk-abh02a15:20_7": "ettha uracakke. ‘‘Khurapariyantena cepi cakkenā’’ti (dī. ni. 1.166) ettha paharaṇacakke.",
  "atk-abh02a15:20_8": "‘‘Asanivicakka’’nti (dī. ni. 3.61; saṁ. ni. 2.162) ettha asanimaṇḍale. Idha panāyaṁ dhammacakke mato.",
  "atk-abh02a15:21_0": "Taṁ pana dhammacakkaṁ duvidhaṁ hoti – paṭivedhañāṇañca desanāñāṇañca. Tattha paññāpabhāvitaṁ",
  "atk-abh02a15:21_1": "attano ariyaphalāvahaṁ paṭivedhañāṇaṁ; karuṇāpabhāvitaṁ sāvakānaṁ ariyaphalāvahaṁ",
  "atk-abh02a15:21_2": "desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato",
  "atk-abh02a15:21_3": "yāva arahattamaggā uppajjamānaṁ , phalakkhaṇe uppannaṁ nāma; tusitabhavanato vā yāva",
  "atk-abh02a15:21_4": "mahābodhipallaṅke arahattamaggā uppajjamānaṁ, phalakkhaṇe uppannaṁ nāma; dīpaṅkarabyākaraṇato",
  "atk-abh02a15:21_5": "paṭṭhāya vā yāva arahattamaggā uppajjamānaṁ , phalakkhaṇe uppannaṁ nāma. Desanāñāṇampi",
  "atk-abh02a15:21_6": "pavattamānaṁ pavattanti duvidhaṁ. Tañhi yāva aññākoṇḍaññassa sotāpattimaggā pavattamānaṁ,",
  "atk-abh02a15:21_7": "phalakkhaṇe pavattaṁ nāma. Tesu paṭivedhañāṇaṁ lokuttaraṁ, desanāñāṇaṁ lokiyaṁ. Ubhayampi",
  "atk-abh02a15:21_8": "panetaṁ aññehi asādhāraṇaṁ buddhānaṁyeva orasañāṇaṁ.",
  "atk-abh02a15:22_0": "Idāni yehi dasahi balehi samannāgato tathāgato āsabhaṁ ṭhānaṁ paṭijānāti, yāni āditova",
  "atk-abh02a15:22_1": "‘‘dasa tathāgatassa tathāgatabalānī’’ti nikkhittāni, tāni vitthārato dassetuṁ katamāni",
  "atk-abh02a15:22_2": "dasa? Idha tathāgato ṭhānañca ṭhānatotiādimāha. Tattha ṭhānañca ṭhānatoti kāraṇañca",
  "atk-abh02a15:22_3": "kāraṇato. Kāraṇañhi yasmā tattha phalaṁ tiṭṭhati tadāyattavuttitāya uppajjati ceva",
  "atk-abh02a15:22_4": "pavattati ca, tasmā ṭhānanti vuccati. Taṁ bhagavā ‘‘ye ye dhammā yesaṁ yesaṁ dhammānaṁ",
  "atk-abh02a15:22_5": "hetū paccayā uppādāya taṁ taṁ ṭhāna’’nti ca ‘ye ye dhammā yesaṁ yesaṁ dhammānaṁ na",
  "atk-abh02a15:22_6": "hetū na paccayā uppādāya taṁ taṁ aṭṭhāna’nti ca pajānanto ṭhānañca ṭhānato aṭṭhānañca",
  "atk-abh02a15:22_7": "aṭṭhānato yathābhūtaṁ pajānāti. Yampīti yena ñāṇena. Idampi tathāgatassāti idampi",
  "atk-abh02a15:22_8": "ṭhānāṭṭhānañāṇaṁ tathāgatassa tathāgatabalaṁ nāma hotīti attho. Evaṁ sabbapadesu yojanā veditabbā.",
  "atk-abh02a15:23_0": "Kammasamādānānanti samādiyitvā katānaṁ kusalākusalakammānaṁ; kammameva vā kammasamādānaṁ.",
  "atk-abh02a15:23_1": "Ṭhānaso hetusoti paccayato ceva hetuto ca. Tattha gatiupadhikālapayogā vipākassa",
  "atk-abh02a15:23_2": "ṭhānaṁ, kammaṁ hetu.",
  "atk-abh02a15:24_0": "Sabbattha gāmininti sabbagatigāminiñca agatigāminiñca. Paṭipadanti maggaṁ. Yathābhūtaṁ",
  "atk-abh02a15:24_1": "pajānātīti bahūsupi manussesu ekameva pāṇaṁ ghātentesu ‘imassa cetanā nirayagāminī",
  "atk-abh02a15:24_2": "bhavissati, imassa tiracchānayonigāminī’ti iminā nayena ekavatthusmimpi kusalākusalacetanāsaṅkhātānaṁ",
  "atk-abh02a15:24_3": "paṭipattīnaṁ aviparītato sabhāvaṁ pajānāti.",
  "atk-abh02a15:25_0": "Anekadhātunti cakkhudhātuādīhi kāmadhātuādīhi vā dhātūhi bahudhātuṁ. Nānādhātunti",
  "atk-abh02a15:25_1": "tāsaṁyeva dhātūnaṁ vilakkhaṇatāya nānappakāradhātuṁ. Lokanti khandhāyatanadhātulokaṁ.",
  "atk-abh02a15:25_2": "Yathābhūtaṁ pajānātīti tāsaṁ tāsaṁ dhātūnaṁ aviparītato sabhāvaṁ paṭivijjhati.",
  "atk-abh02a15:26": "Nānādhimuttikatanti hīnādīhi adhimuttīhi nānādhimuttikabhāvaṁ.",
  "atk-abh02a15:27_0": "Parasattānanti padhānasattānaṁ. Parapuggalānanti tato paresaṁ hīnasattānaṁ; ekatthameva",
  "atk-abh02a15:27_1": "vā etaṁ padadvayaṁ veneyyavasena pana dvedhā vuttaṁ. Indriyaparopariyattanti saddhādīnaṁ",
  "atk-abh02a15:27_2": "indriyānaṁ parabhāvañca aparabhāvañca vuḍḍhiñca hāniñcāti attho.",
  "atk-abh02a15:28_0": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, ‘‘rūpī rūpāni",
  "atk-abh02a15:28_1": "passatī’’tiādīnaṁ aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ,",
  "atk-abh02a15:28_2": "paṭhamajjhānasamāpattiādīnañca navannaṁ anupubbasamāpattīnaṁ. Saṁkilesanti hānabhāgiyadhammaṁ.",
  "atk-abh02a15:28_3": "Vodānanti visesabhāgiyadhammaṁ. Vuṭṭhānanti yena kāraṇena jhānādīhi vuṭṭhahanti, taṁ kāraṇaṁ.",
  "atk-abh02a15:29": "Pubbenivāsānussatinti pubbe nivutthakkhandhānussaraṇaṁ.",
  "atk-abh02a15:30": "Cutūpapātanti cutiñca upapātañca.",
  "atk-abh02a15:31": "Āsavānaṁ khayanti kāmāsavādīnaṁ khayasaṅkhātaṁ āsavanirodhaṁ nibbānaṁ.",
  "atk-abh02a15:32_0": "Imānīti yāni heṭṭhā ‘‘dasa tathāgatassa tathāgatabalānī’’ti avoca, imāni tānīti appanaṁ",
  "atk-abh02a15:32_1": "karotīti. Evamettha anupubbapadavaṇṇanaṁ ñatvā idāni yasmā tathāgato paṭhamaṁyeva",
  "atk-abh02a15:32_2": "ṭhānāṭṭhānañāṇena veneyyasattānaṁ āsavakkhayādhigamassa ceva anadhigamassa ca ṭhānāṭṭhānabhūtaṁ",
  "atk-abh02a15:32_3": "kilesāvaraṇābhāvaṁ passati, lokiyasammādiṭṭhiṭhānadassanato niyatamicchādiṭṭhiṭhānābhāvadassanato",
  "atk-abh02a15:32_4": "ca. Atha nesaṁ kammavipākañāṇena vipākāvaraṇābhāvaṁ passati , tihetukapaṭisandhidassanato.",
  "atk-abh02a15:32_5": "Sabbatthagāminīpaṭipadāñāṇena kammāvaraṇābhāvaṁ passati, ānantariyakammābhāvadassanato.",
  "atk-abh02a15:32_6": "Evaṁ anāvaraṇānaṁ anekadhātunānādhātuñāṇena anukūladhammadesanatthaṁ cariyāvisesaṁ",
  "atk-abh02a15:32_7": "passati, dhātuvemattadassanato. Atha nesaṁ nānādhimuttikatāñāṇena adhimuttiṁ passati,",
  "atk-abh02a15:32_8": "payogaṁ anādiyitvāpi adhimuttivasena dhammadesanatthaṁ. Athevaṁ diṭṭhādhimuttīnaṁ",
  "atk-abh02a15:32_9": "yathāsatti yathābalaṁ dhammaṁ desetuṁ indriyaparopariyattañāṇena indriyaparopariyattaṁ",
  "atk-abh02a15:32_10": "passati, saddhādīnaṁ tikkhamudubhāvadassanato. Evaṁ pariññātindriyaparopariyattāpi",
  "atk-abh02a15:32_11": "panete sace dūre honti, atha jhānādipariññāṇena jhānādīsu vasībhūtattā iddhivisesena",
  "atk-abh02a15:32_12": "khippaṁ upagacchati. Upagantvā ca nesaṁ pubbenivāsānussatiñāṇena pubbajātibhāvanaṁ,",
  "atk-abh02a15:32_13": "dibbacakkhānubhāvato pattabbena cetopariyañāṇena sampatticittavisesaṁ passanto āsavakkhayañāṇānubhāvena",
  "atk-abh02a15:32_14": "āsavakkhayagāminiyā paṭipadāya vigatasammohattā āsavakkhayāya dhammaṁ deseti. Tasmā",
  "atk-abh02a15:32_15": "iminā anukkamena imāni dasabalāni vuttānīti veditabbāni. Ayaṁ tāva mātikāya atthavaṇṇanā.",
  "atk-abh02a15:33": "(1.) Ekakaniddesavaṇṇanā",
  "atk-abh02a15:34_0": "761. Idāni yathānikkhittāya mātikāya ‘‘pañcaviññāṇā na hetumevā’’tiādinā nayena āraddhe",
  "atk-abh02a15:34_1": "niddesavāre na hetumevāti sādhāraṇahetupaṭikkhepaniddeso. Tattha ‘‘hetuhetu, paccayahetu,",
  "atk-abh02a15:34_2": "uttamahetu, sādhāraṇahetūti catubbidho hetū’’tiādinā nayena yaṁ vattabbaṁ siyā, taṁ",
  "atk-abh02a15:34_3": "sabbaṁ rūpakaṇḍe ‘‘sabbaṁ rūpaṁ na hetumevā’’tiādīnaṁ atthavaṇṇanāyaṁ (dha. sa. aṭṭha.",
  "atk-abh02a15:34_4": "594) vuttameva. Ahetukamevātiādīsu byañjanasandhivasena makāro veditabbo; ahetukā",
  "atk-abh02a15:34_5": "evāti attho. Sesapadesupi eseva nayo. Apica ‘‘hetū dhammā nahetū dhammā’’tiādīsu",
  "atk-abh02a15:34_6": "(dha. sa. dukamātikā 1) dhammakoṭṭhāsesu pañcaviññāṇāni hetū dhammāti vā sahetukā",
  "atk-abh02a15:34_7": "dhammāti vā na honti. Ekantena pana na hetūyeva, ahetukā yevāti imānipi nayenettha",
  "atk-abh02a15:34_8": "sabbapadesu attho veditabbo. Abyākatamevāti padaṁ vipākābyākatavasena vuttaṁ. Sārammaṇamevāti",
  "atk-abh02a15:34_9": "olubbhārammaṇavasena. Paccayārammaṇaṁ olubbhārammaṇanti hi duvidhaṁ ārammaṇaṁ. Imasmiṁ",
  "atk-abh02a15:34_10": "pana ṭhāne olubbhārammaṇameva dhuraṁ, paccayārammaṇampi labbhatiyeva. Acetasikamevāti",
  "atk-abh02a15:34_11": "padaṁ cittaṁ, rūpaṁ, nibbānanti tīsu acetasikesu cittameva sandhāya vuttaṁ. No apariyāpannamevāti",
  "atk-abh02a15:34_12": "gatipariyāpannacutipariyāpannasaṁsāravaṭṭabhavapariyāpannabhāvato pariyāpannā eva,",
  "atk-abh02a15:34_13": "no apariyāpannā. Lokato vaṭṭato na niyyantīti aniyyānikā. Uppannaṁ manoviññāṇaviññeyyamevāti",
  "atk-abh02a15:34_14": "rūpakaṇḍe cakkhuviññāṇādīnaṁ paccuppannāneva rūpādīni ārabbha pavattito atītādivisayaṁ",
  "atk-abh02a15:34_15": "manoviññāṇampi pañcaviññāṇasotapatitameva katvā ‘‘upapannaṁ chahi viññāṇehi viññeyya’’nti",
  "atk-abh02a15:34_16": "(dha. sa. 584) vuttaṁ. Pañcaviññāṇā pana yasmā paccuppannāpi cakkhuviññāṇādīnaṁ ārammaṇā",
  "atk-abh02a15:34_17": "na honti, manoviññāṇasseva honti, tasmā ‘‘manoviññāṇaviññeyyamevā’’ti vuttaṁ. Aniccamevāti",
  "atk-abh02a15:34_18": "hutvā abhāvaṭṭhena aniccāyeva. Jarābhibhūtamevāti jarāya abhibhūtattā jarābhibhūtā eva.",
  "atk-abh02a15:35": "762.Uppannavatthukā uppannārammaṇāti anāgatapaṭikkhepo. Na hi te anāgatesu vatthārammaṇesu uppajjanti.",
  "atk-abh02a15:36_0": "Purejātavatthukā purejātārammaṇāti sahuppattipaṭikkhepo. Na hi te sahuppannaṁ vatthuṁ",
  "atk-abh02a15:36_1": "vā ārammaṇaṁ vā paṭicca uppajjanti, sayaṁ pana pacchājātā hutvā purejātesu vatthārammaṇesu uppajjanti.",
  "atk-abh02a15:37_0": "Ajjhattikavatthukāti ajjhattajjhattavasena vuttaṁ. Tāni hi ajjhattike pañca pasāde",
  "atk-abh02a15:37_1": "vatthuṁ katvā uppajjanti. Bāhirārammaṇāti bāhirarūpādiārammaṇā. Tattha catukkaṁ veditabbaṁ",
  "atk-abh02a15:37_2": "– pañcaviññāṇā hi pasādavatthukattā ajjhattikā ajjhattikavatthukā, manoviññāṇaṁ hadayarūpaṁ",
  "atk-abh02a15:37_3": "vatthuṁ katvā uppajjanakāle ajjhattikaṁ bāhiravatthukaṁ, pañcaviññāṇasampayuttā tayo",
  "atk-abh02a15:37_4": "khandhā bāhirā ajjhattikavatthukā , manoviññāṇasampayuttā tayo khandhā hadayarūpaṁ",
  "atk-abh02a15:37_5": "vatthuṁ katvā uppajjanakāle bāhirā bāhiravatthukā.",
  "atk-abh02a15:38": "Asambhinnavatthukāti aniruddhavatthukā. Na hi te niruddhaṁ atītaṁ vatthuṁ paṭicca uppajjanti. Asambhinnārammaṇatāyapi eseva nayo.",
  "atk-abh02a15:39_0": "Aññaṁ cakkhuviññāṇassa vatthu ca ārammaṇañcātiādīsu cakkhuviññāṇassa hi aññaṁ vatthu,",
  "atk-abh02a15:39_1": "aññaṁ ārammaṇaṁ. Aññaṁ sotaviññāṇādīnaṁ. Cakkhuviññāṇaṁ sotapasādādīsu aññataraṁ",
  "atk-abh02a15:39_2": "vatthuṁ, saddādīsu vā aññataraṁ ārammaṇaṁ katvā kappato kappaṁ gantvāpi na uppajjati;",
  "atk-abh02a15:39_3": "cakkhupasādameva pana vatthuṁ katvā rūpañca ārammaṇaṁ katvā uppajjati. Evamassa vatthupi",
  "atk-abh02a15:39_4": "dvārampi ārammaṇampi nibaddhaṁ, aññaṁ vatthuṁ vā dvāraṁ vā ārammaṇaṁ vā na saṅkamati,",
  "atk-abh02a15:39_5": "nibaddhavatthu nibaddhadvāraṁ nibaddhārammaṇameva hutvā uppajjati. Sotaviññāṇādīsupi eseva nayo.",
  "atk-abh02a15:40_0": "763.Naaññamaññassa gocaravisayaṁ paccanubhontīti ettha aññamaññassa cakkhu sotassa,",
  "atk-abh02a15:40_1": "sotaṁ vā cakkhussāti evaṁ ekaṁ ekassa gocaravisayaṁ na paccanubhotīti attho. Sace",
  "atk-abh02a15:40_2": "hi nīlādibhedaṁ rūpārammaṇaṁ samodhānetvā sotindriyassa upaneyya ‘iṅgha tāva naṁ",
  "atk-abh02a15:40_3": "vavatthāpehi vibhāvehi – kiṁ nāmetaṁ ārammaṇa’nti, cakkhuviññāṇaṁ vināpi mukhena",
  "atk-abh02a15:40_4": "attano dhammatāya evaṁ vadeyya – ‘are andhabāla, vassasatampi vassasahassampi paridhāvamāno",
  "atk-abh02a15:40_5": "aññatra mayā kuhiṁ etassa jānanakaṁ labhissasi; āhara naṁ cakkhupasāde upanehi; ahametaṁ",
  "atk-abh02a15:40_6": "ārammaṇaṁ jānissāmi – yadi vā nīlaṁ yadi vā pītakaṁ. Na hi eso aññassa visayo; mayhameveso",
  "atk-abh02a15:40_7": "visayo’ti. Sesaviññāṇesupi eseva nayo. Evamete aññamaññassa gocaravisayaṁ na paccanubhonti nāma.",
  "atk-abh02a15:41": "764.Samannāharantassāti āvajjaneneva samannāharantassa.",
  "atk-abh02a15:42": "Manasikarontassāti āvajjaneneva manasikarontassa. Etāni hi cittāni āvajjanena samannāhaṭakāle manasikatakāleyeva ca uppajjanti.",
  "atk-abh02a15:43": "Na abbokiṇṇāti aññena viññāṇena abbokiṇṇā nirantarāva nuppajjanti. Etena tesaṁ anantaratā paṭikkhittā.",
  "atk-abh02a15:44": "765.Na apubbaṁ acarimanti etena sabbesampi sahuppatti paṭikkhittā. Naaññamaññassa samanantarāti etena samanantaratā paṭikkhittā.",
  "atk-abh02a15:45_0": "766.Āvaṭṭanā vātiādīni cattāripi āvajjanasseva nāmāni. Tañhi bhavaṅgassa āvaṭṭanato",
  "atk-abh02a15:45_1": "āvaṭṭanā, tasseva ābhujanato ābhogo, rūpādīnaṁ samannāharaṇato samannāhāro, tesaṁyeva",
  "atk-abh02a15:45_2": "manasikaraṇato manasikāroti vuccati. Evamettha saṅkhepato pañcannaṁ viññāṇānaṁ āvajjanaṭṭhāne",
  "atk-abh02a15:45_3": "ṭhatvā āvajjanādikiccaṁ kātuṁ samatthabhāvo paṭikkhitto.",
  "atk-abh02a15:46": "Na kañci dhammaṁ paṭivijānātīti ‘‘manopubbaṅgamā dhammā’’ti (dha. pa. 1-2) evaṁ vuttaṁ ekampi kusalaṁ vā akusalaṁ vā na paṭivijānāti.",
  "atk-abh02a15:47_0": "Aññatraabhinipātamattāti ṭhapetvā rūpādīnaṁ abhinipātamattaṁ. Idaṁ vuttaṁ hoti –",
  "atk-abh02a15:47_1": "supaṇḍitopi puriso, ṭhapetvā āpāthagatāni rūpādīni, aññaṁ kusalākusalesu ekadhammampi",
  "atk-abh02a15:47_2": "pañcahi viññāṇehi na paṭivijānāti. Cakkhuviññāṇaṁ panettha dassanamattameva hoti.",
  "atk-abh02a15:47_3": "Sotaviññāṇādīni savanaghāyanasāyanaphusanamattāneva. Dassanādimattato pana muttā",
  "atk-abh02a15:47_4": "aññā etesaṁ kusalādipaṭiviññatti nāma natthi.",
  "atk-abh02a15:48_0": "Manodhātuyāpīti sampaṭicchanamanodhātuyāpi. Sampiṇḍanattho cettha pikāro. Tasmā manodhātuyāpi",
  "atk-abh02a15:48_1": "tato parāhi manoviññāṇadhātūhipīti sabbehipi pañcadvārikaviññāṇehi na kañci kusalākusalaṁ",
  "atk-abh02a15:48_2": "dhammaṁ paṭivijānātīti evamettha attho daṭṭhabbo.",
  "atk-abh02a15:49_0": "Na kañci iriyāpathaṁ kappetītiādīsupi eseva nayo. Na hi pañcadvārikaviññāṇehi gamanādīsu",
  "atk-abh02a15:49_1": "kañci iriyāpathaṁ kappeti, na kāyakammaṁ na vacīkammaṁ paṭṭhapeti, na kusalākusalaṁ",
  "atk-abh02a15:49_2": "dhammaṁ samādiyati, na samādhiṁ samāpajjati lokiyaṁ vā lokuttaraṁ vā, na samādhito",
  "atk-abh02a15:49_3": "vuṭṭhāti lokiyā vā lokuttarā vā, na bhavato cavati, na bhavantare upapajjati. Sabbampi",
  "atk-abh02a15:49_4": "hetaṁ kusalākusaladhammapaṭivijānanādivacanapariyosānaṁ kiccaṁ manodvārikacitteneva",
  "atk-abh02a15:49_5": "hoti, na pañcadvārikenāti sabbassāpetassa kiccassa karaṇe sahajavanakāni vīthicittāni",
  "atk-abh02a15:49_6": "paṭikkhittāni. Yathā cetesaṁ etāni kiccāni natthi, evaṁ niyāmokkamanādīnipi. Na hi",
  "atk-abh02a15:49_7": "pañcadvārikajavanena micchattaniyāmaṁ okkamati, na sammattaniyāmaṁ; na cetaṁ javanaṁ",
  "atk-abh02a15:49_8": "nāmagottamārabbha javati, na kasiṇādipaṇṇattiṁ; na lakkhaṇārammaṇikavipassanāvasena",
  "atk-abh02a15:49_9": "pavattati, na vuṭṭhānagāminībalavavipassanāvasena; na rūpārūpadhamme ārabbha javati,",
  "atk-abh02a15:49_10": "na nibbānaṁ; na cetena saddhiṁ paṭisambhidāñāṇaṁ uppajjati, na abhiññāñāṇaṁ, na sāvakapāramīñāṇaṁ,",
  "atk-abh02a15:49_11": "na paccekabodhiñāṇaṁ, na sabbaññutañāṇaṁ. Sabbopi panesa pabhedo manodvārikajavaneyeva labbhati.",
  "atk-abh02a15:50_0": "Na supati na paṭibujjhati na supinaṁ passatīti sabbenāpi ca pañcadvārikacittena neva",
  "atk-abh02a15:50_1": "niddaṁ okkamati, na niddāyati, na paṭibujjhati, na kiñca supinaṁ passatīti imesu",
  "atk-abh02a15:50_2": "tīsu ṭhānesu saha javanena vīthicittaṁ paṭikkhittaṁ.",
  "atk-abh02a15:51_0": "Niddāyantassa hi mahāvaṭṭiṁ jāletvā dīpe cakkhusamīpe upanīte paṭhamaṁ cakkhudvārikaṁ",
  "atk-abh02a15:51_1": "āvajjanaṁ bhavaṅgaṁ na āvaṭṭeti, manodvārikameva āvaṭṭeti. Atha javanaṁ javitvā bhavaṅgaṁ",
  "atk-abh02a15:51_2": "otarati. Dutiyavāre cakkhudvārikaṁ āvajjanaṁ bhavaṅgaṁ āvaṭṭeti. Tato cakkhuviññāṇādīni",
  "atk-abh02a15:51_3": "javanapariyosānāni pavattanti. Tadanantaraṁ bhavaṅgaṁ pavattati. Tatiyavāre manodvārikaāvajjanena",
  "atk-abh02a15:51_4": "bhavaṅge āvaṭṭite manodvārikajavanaṁ javati. Tena cittena ñatvā ‘kiṁ ayaṁ imasmiṁ",
  "atk-abh02a15:51_5": "ṭhāne āloko’ti jānāti.",
  "atk-abh02a15:52_0": "Tathā niddāyantassa kaṇṇasamīpe tūriyesu paggahitesu, ghānasamīpe sugandhesu vā duggandhesu",
  "atk-abh02a15:52_1": "vā pupphesu upanītesu, mukhe sappimhi vā phāṇite vā pakkhitte, piṭṭhiyaṁ pāṇinā pahāre",
  "atk-abh02a15:52_2": "dinne paṭhamaṁ sotadvārikādīni āvajjanāni bhavaṅgaṁ na āvaṭṭenti, manodvārikameva",
  "atk-abh02a15:52_3": "āvaṭṭeti. Atha javanaṁ javitvā bhavaṅgaṁ otarati. Dutiyavāre sotadvārikādīni āvajjanāni",
  "atk-abh02a15:52_4": "bhavaṅgaṁ āvaṭṭenti. Tato sotaghānajivhākāyaviññāṇādīni javanapariyosānāni pavattanti.",
  "atk-abh02a15:52_5": "Tadanantaraṁ bhavaṅgaṁ pavattati. Tatiyavāre manodvārikaāvajjanena bhavaṅge āvaṭṭite",
  "atk-abh02a15:52_6": "manodvārikajavanaṁ javati. Tena cittena ñatvā ‘kiṁ ayaṁ imasmiṁ ṭhāne saddo – saṅkhasaddo,",
  "atk-abh02a15:52_7": "bherisaddo’ti vā ‘kiṁ ayaṁ imasmiṁ ṭhāne gandho – mūlagandho, sāragandho’ti vā ‘kiṁ",
  "atk-abh02a15:52_8": "idaṁ mayhaṁ mukhe pakkhittarasaṁ – sappīti vā phāṇita’nti vā ‘kenamhi piṭṭhiyaṁ pahato,",
  "atk-abh02a15:52_9": "atithaddho me pahāro’ti vā vattāro honti. Evaṁ manodvārikajavaneneva paṭibujjhati,",
  "atk-abh02a15:52_10": "na pañcadvārikena. Supinampi teneva passati, na pañcadvārikena.",
  "atk-abh02a15:53_0": "Tañca panetaṁ supinaṁ passanto catūhi kāraṇehi passati – dhātukkhobhato vā anubhūtapubbato",
  "atk-abh02a15:53_1": "vā devatopasaṁhārato vā pubbanimittato vāti. Tattha pittādīnaṁ khobhakaraṇapaccayayogena",
  "atk-abh02a15:53_2": "khubhitadhātuko ‘dhātukkhobhato’ supinaṁ passati. Passanto ca nānāvidhaṁ supinaṁ",
  "atk-abh02a15:53_3": "passati – pabbatā patanto viya, ākāsena gacchanto viya, vāḷamigahatthicorādīhi anubaddho",
  "atk-abh02a15:53_4": "viya ca hoti. ‘Anubhūtapubbato’ passanto pubbe anubhūtapubbaṁ ārammaṇaṁ passati.",
  "atk-abh02a15:53_5": "‘Devatopasaṁhārato’ passantassa devatā atthakāmatāya vā anatthakāmatāya vā atthāya",
  "atk-abh02a15:53_6": "vā anatthāya vā nānāvidhāni ārammaṇāni upasaṁharanti. So tāsaṁ devatānaṁ ānubhāvena",
  "atk-abh02a15:53_7": "tāni ārammaṇāni passati. Pubbanimittato passanto puññāpuññavasena uppajjitukāmassa",
  "atk-abh02a15:53_8": "atthassa vā anatthassa vā pubbanimittabhūtaṁ supinaṁ passati bodhisattamātā viya",
  "atk-abh02a15:53_9": "puttapaṭilābhanimittaṁ, bodhisatto viya pañca mahāsupine (a. ni. 5.196), kosalarājā",
  "atk-abh02a15:53_10": "viya ca soḷasa supineti (jā. 1.1.41).",
  "atk-abh02a15:54_0": "Tattha yaṁ dhātukkhobhato anubhūtapubbato ca supinaṁ passati, na taṁ saccaṁ hoti.",
  "atk-abh02a15:54_1": "Yaṁ devatopasaṁhārato passati, taṁ saccaṁ vā hoti alikaṁ vā. Kuddhā hi devatā upāyena",
  "atk-abh02a15:54_2": "vināsetukāmā viparītampi katvā dassenti. Tatridaṁ vatthu – rohaṇe kira nāgamahāvihāre",
  "atk-abh02a15:54_3": "mahāthero bhikkhusaṅghaṁ anapaloketvāva ekaṁ nāgarukkhaṁ chindāpesi. Rukkhe adhivatthā",
  "atk-abh02a15:54_4": "devatā therassa kuddhā paṭhamameva naṁ palobhetvā pacchā ‘ito te sattadivasamatthake",
  "atk-abh02a15:54_5": "upaṭṭhāko rājā marissatī’ti supine ārocesi. Thero naṁ kathaṁ āharitvā rājorodhānaṁ",
  "atk-abh02a15:54_6": "ācikkhi. Tā ekappahāreneva mahāviravaṁ viraviṁsu. Rājā ‘kiṁ eta’nti pucchi. Tā ‘evaṁ",
  "atk-abh02a15:54_7": "therena vutta’nti ārocayiṁsu. Rājā divase gaṇāpetvā sattāhe vītivatte kujjhitvā therassa",
  "atk-abh02a15:54_8": "hatthapāde chindāpesi.",
  "atk-abh02a15:55_0": "Yaṁ pana pubbanimittato passati taṁ ekantasaccameva hoti. Etesañca catunnaṁ mūlakāraṇānaṁ",
  "atk-abh02a15:55_1": "saṁsaggabhedatopi supinabhedo hotiyeva. Tañca panetaṁ catubbidhaṁ supinaṁ sekkhaputhujjanāva",
  "atk-abh02a15:55_2": "passanti appahīnavipallāsattā; asekkhā na passanti pahīnavipallāsattā.",
  "atk-abh02a15:56_0": "Kiṁ pana taṁ passanto sutto passati, paṭibuddho? Udāhu neva sutto passati na paṭibuddhoti?",
  "atk-abh02a15:56_1": "Kiñcettha yadi tāva sutto passati, abhidhammavirodho āpajjati. Bhavaṅgacittena hi",
  "atk-abh02a15:56_2": "supati. Tañca rūpanimittādiārammaṇaṁ rāgādisampayuttaṁ vā na hoti. Supinaṁ passantassa",
  "atk-abh02a15:56_3": "ca īdisāni cittāni uppajjanti. Atha paṭibuddho passati, vinayavirodho āpajjati. Yañhi",
  "atk-abh02a15:56_4": "paṭibuddho passati, taṁ sabbohārikacittena passati. Sabbohārikacittena ca kate vītikkame",
  "atk-abh02a15:56_5": "anāpatti nāma natthi. Supinaṁ passantena pana kate vītikkame ekantaṁ anāpatti eva.",
  "atk-abh02a15:56_6": "Atha neva sutto na paṭibuddho passati, na supinaṁ nāma passati. Evañhi sati supinassa",
  "atk-abh02a15:56_7": "abhāvova āpajjati? Na abhāvo . Kasmā? Yasmā kapimiddhapareto passati. Vuttaṁ hetaṁ",
  "atk-abh02a15:56_8": "– ‘‘kapimiddhapareto kho, mahārāja, supinaṁ passatī’’ti (mi. pa. 5.3.5). ‘Kapimiddhapareto’ti",
  "atk-abh02a15:56_9": "makkaṭaniddāya yutto. Yathā hi makkaṭassa niddā lahuparivattā hoti, evaṁ yā niddā",
  "atk-abh02a15:56_10": "punappunaṁ kusalādicittavokiṇṇattā lahuparivattā; yassā pavattiyaṁ punappunaṁ bhavaṅgato",
  "atk-abh02a15:56_11": "uttaraṇaṁ hoti, tāya yutto supinaṁ passati. Tenāyaṁ supino kusalopi hoti akusalopi",
  "atk-abh02a15:56_12": "abyākatopi 386. Tattha supinante cetiyavandanadhammassavanadhammadesanādīni karontassa",
  "atk-abh02a15:56_13": "kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe",
  "atk-abh02a15:56_14": "abyākatoti veditabbo. Supineneva ‘diṭṭhaṁ viya me, sutaṁ viya me’ti kathanakālepi abyākatoyeva.",
  "atk-abh02a15:57_0": "Kiṁ pana supine kataṁ kusalākusalaṁ kammaṁ savipākaṁ avipākanti? Savipākaṁ; dubbalattā",
  "atk-abh02a15:57_1": "pana paṭisandhiṁ ākaḍḍhituṁ na sakkoti, dinnāya aññakammena paṭisandhiyā pavatte vedanīyaṁ hoti.",
  "atk-abh02a15:58_0": "Evaṁ yāthāvakavatthuvibhāvanā paññāti pañcannaṁ viññāṇānaṁ na hetvaṭṭho yāthāvaṭṭho.",
  "atk-abh02a15:58_1": "Taṁ yāthāvaṭṭhaṁ vatthuṁ vibhāvetīti yāthāvakavatthuvibhāvanā. Tathā pañcannaṁ viññāṇānaṁ",
  "atk-abh02a15:58_2": "ahetukaṭṭho, jarābhibhūtaṭṭho, na supinaṁ passanaṭṭho, yāthāvaṭṭho. Taṁ yāthāvaṭṭhaṁ",
  "atk-abh02a15:58_3": "vatthuṁ vibhāvetīti yāthāvakavatthuvibhāvanā. Iti yā heṭṭhā ‘‘yāthāvakavatthuvibhāvanā",
  "atk-abh02a15:58_4": "paññā’’ti mātikāya nikkhittā, sā evaṁ yāthāvakavatthuvibhāvanā paññāti veditabbā.",
  "atk-abh02a15:58_5": "Tassā eva ca vasena evaṁ ekavidhena ñāṇavatthūti evaṁ ekekakoṭṭhāsena ñāṇagaṇanā",
  "atk-abh02a15:58_6": "ekena vā ākārena ñāṇaparicchedo hoti.",
  "atk-abh02a15:59": "Ekakaniddesavaṇṇanā.",
  "atk-abh02a15:60": "(2.) Dukaniddesavaṇṇanā",
  "atk-abh02a15:61_0": "767. Duvidhena ñāṇavatthuniddese catūsu bhūmīsu kusaleti sekkhaputhujjanānaṁ catubhūmakakusalapaññā.",
  "atk-abh02a15:61_1": "Paṭisambhidāvibhaṅge vuttesu pañcasu atthesu attano attano bhūmipariyāpannaṁ vipākasaṅkhātaṁ",
  "atk-abh02a15:61_2": "atthaṁ jāpeti janeti pavattetīti atthajāpikā. Arahato abhiññaṁ uppādentassa samāpattiṁ",
  "atk-abh02a15:61_3": "uppādentassa kiriyābyākateti abhiññāya ceva samāpattiyā ca parikammasamaye kāmāvacarakiriyapaññā.",
  "atk-abh02a15:61_4": "Sā hi abhiññāsamāpattipabhedaṁ kiriyasaṅkhātaṁ atthaṁ jāpeti janeti pavattetīti atthajāpikā",
  "atk-abh02a15:61_5": "paññāti vuttā. Ayaṁ pana aparopi pāḷimuttako aṭṭhakathānayo – yāpi hi purimā kāmāvacarakiriyā",
  "atk-abh02a15:61_6": "pacchimāya kāmāvacarakiriyāya anantarādivasena paccayo hoti, sāpi taṁ kiriyatthaṁ",
  "atk-abh02a15:61_7": "jāpetīti atthajāpikā paññā nāma. Rūpāvacarārūpāvacaresupi eseva nayo.",
  "atk-abh02a15:62_0": "Dutiyapadaniddese catūsu bhūmīsu vipāketi kāmāvacaravipāke paññā sahajātādipaccayavasena",
  "atk-abh02a15:62_1": "kāmāvacaravipākatthaṁ jāpetvā ṭhitāti jāpitatthā. Rūpāvacarādivipākapaññāsupi eseva",
  "atk-abh02a15:62_2": "nayo. Sabbāpi vā esā attano attano kāraṇehi jāpitā janitā pavattitā sayampi atthabhūtātipi",
  "atk-abh02a15:62_3": "jāpitatthā. Arahato uppannāya abhiññāya uppannāya samāpattiyāti vuttakiriyapaññāyapi",
  "atk-abh02a15:62_4": "eseva nayo. Ayaṁ pana aparopi pāḷimuttako aṭṭhakathānayo – kāmāvacarakiriyapaññāpi",
  "atk-abh02a15:62_5": "hi sahajātādivasena kāmāvacarakiriyasaṅkhātaṁ atthaṁ jāpetvā ṭhitāti jāpitatthā.",
  "atk-abh02a15:62_6": "Rūpāvacarārūpāvacarakiriyapaññāsupi eseva nayo. Sabbāpi vā esā attano attano kāraṇehi",
  "atk-abh02a15:62_7": "jāpitā janitā pavattitā sayañca atthabhūtātipi jāpitatthā. Sesamettha sabbaṁ dhammasaṅgahaṭṭhakathāyaṁ",
  "atk-abh02a15:62_8": "vuttanayattā pākaṭamevāti.",
  "atk-abh02a15:63": "Dukaniddesavaṇṇanā.",
  "atk-abh02a15:64": "(3.) Tikaniddesavaṇṇanā",
  "atk-abh02a15:65_0": "768. Tividhena ñāṇavatthuniddese yogavihitesūti yogo vuccati paññā; paññāvihitesu",
  "atk-abh02a15:65_1": "paññāpariṇāmitesūti attho. Kammāyatanesūti ettha kammameva kammāyatanaṁ; atha vā",
  "atk-abh02a15:65_2": "kammañca taṁ āyatanañca ājīvādīnantipi kammāyatanaṁ. Sippāyatanesupi eseva nayo.",
  "atk-abh02a15:65_3": "Tattha duvidhaṁ kammaṁ – hīnañca ukkaṭṭhañca. Tattha hīnaṁ nāma vaḍḍhakīkammaṁ, pupphachaḍḍakakammanti",
  "atk-abh02a15:65_4": "evamādi. Ukkaṭṭhaṁ nāma kasi, vaṇijjā, gorakkhanti evamādi. Sippampi duvidhaṁ hīnañca",
  "atk-abh02a15:65_5": "ukkaṭṭhañca. Tattha hīnaṁ sippaṁ nāma naḷakārasippaṁ, pesakārasippaṁ, kumbhakārasippaṁ,",
  "atk-abh02a15:65_6": "cammakārasippaṁ, nhāpitasippanti evamādi. Ukkaṭṭhaṁ nāma sippaṁ muddā, gaṇanā, lekhañcāti",
  "atk-abh02a15:65_7": "evamādi vijjāva vijjāṭṭhānaṁ. Taṁ dhammikameva gahitaṁ. Nāgamaṇḍalaparittasadisaṁ,",
  "atk-abh02a15:65_8": "phudhamanakamantasadisaṁ, sālākiyaṁ , sallakattiyantiādīni pana vejjasatthāni ‘‘icchāmahaṁ,",
  "atk-abh02a15:65_9": "ācariya, sippaṁ sikkhitu’’nti (mahāva. 329) sippāyatane paviṭṭhattā na gahitāni.",
  "atk-abh02a15:66_0": "Tattha eko paṇḍito manussānaṁ phāsuvihāratthāya attano ca dhammatāya gehapāsādayānanāvādīni",
  "atk-abh02a15:66_1": "uppādeti. So hi ‘ime manussā vasanaṭṭhānena vinā dukkhitā’ti hitakiriyāya ṭhatvā",
  "atk-abh02a15:66_2": "dīghacaturassādibhedaṁ gehaṁ uppādeti, sītuṇhapaṭighātatthāya ekabhūmikadvibhūmikādibhede",
  "atk-abh02a15:66_3": "pāsāde karoti, ‘yāne asati anusañcaraṇaṁ nāma dukkha’nti jaṅghākilamathapaṭivinodanatthāya",
  "atk-abh02a15:66_4": "vayhasakaṭasandamānikādīni uppādeti, ‘nāvāya asati samuddādīsu sañcāro nāma natthī’ti",
  "atk-abh02a15:66_5": "nānappakāraṁ nāvaṁ uppādeti. So sabbampetaṁ neva aññehi kayiramānaṁ passati, na kataṁ",
  "atk-abh02a15:66_6": "uggaṇhāti, na kathentānaṁ suṇāti, attano pana dhammatāya cintāya karoti. Paññavatā",
  "atk-abh02a15:66_7": "hi attano dhammatāya katampi aññehi uggaṇhitvā karontehi katasadisameva hoti. Ayaṁ",
  "atk-abh02a15:66_8": "tāva hīnakamme nayo.",
  "atk-abh02a15:67_0": "Ukkaṭṭhakammepi ‘kasikamme asati manussānaṁ jīvitaṁ na pavattatī’ti eko paṇḍito manussānaṁ",
  "atk-abh02a15:67_1": "phāsuvihāratthāya yuganaṅgalādīni kasibhaṇḍāni uppādeti; tathā nānappakāraṁ vāṇijakammaṁ",
  "atk-abh02a15:67_2": "gorakkhañca uppādeti. So sabbampetaṁ neva aññehi kariyamānaṁ passati…pe… katasadisameva",
  "atk-abh02a15:67_3": "hoti. Ayaṁ ukkaṭṭhakamme nayo.",
  "atk-abh02a15:68_0": "Duvidhepi pana sippāyatane eko paṇḍito manussānaṁ phāsuvihāratthāya naḷakārasippādīni",
  "atk-abh02a15:68_1": "hīnasippāni, hatthamuddāya gaṇanasaṅkhātaṁ muddaṁ, acchinnakasaṅkhātaṁ gaṇanaṁ, mātikāppabhedakādibhedañca",
  "atk-abh02a15:68_2": "lekhaṁ uppādeti. So sabbampetaṁ neva aññehi kariyamānaṁ passati…pe… katasadisameva",
  "atk-abh02a15:68_3": "hoti. Ayaṁ sippāyatane nayo.",
  "atk-abh02a15:69_0": "Ekacco pana paṇḍito amanussasarīsapādīhi upaddutānaṁ manussānaṁ tikicchanatthāya",
  "atk-abh02a15:69_1": "dhammikāni nāgamaṇḍalamantādīni vijjāṭṭhānāni uppādeti, tāni neva aññehi kariyamānāni",
  "atk-abh02a15:69_2": "passati, na katāni uggaṇhāti, na kathentānaṁ suṇāti, attano pana dhammatāya cintāya",
  "atk-abh02a15:69_3": "karoti. Paññavatā hi attano dhammatāya katampi aññehi uggaṇhitvā karontehi katasadisameva hoti.",
  "atk-abh02a15:70_0": "Kammassakataṁvāti ‘‘idaṁ kammaṁ sattānaṁ sakaṁ, idaṁ no saka’’nti evaṁ jānanañāṇaṁ.",
  "atk-abh02a15:70_1": "Saccānulomikaṁ vāti vipassanāñāṇaṁ. Tañhi catunnaṁ saccānaṁ anulomanato saccānulomikanti",
  "atk-abh02a15:70_2": "vuccati. Idānissa pavattanākāraṁ dassetuṁ rūpaṁ aniccanti vātiādi vuttaṁ. Ettha ca",
  "atk-abh02a15:70_3": "aniccalakkhaṇameva āgataṁ, na dukkhalakkhaṇaanattalakkhaṇāni, atthavasena pana āgatānevāti",
  "atk-abh02a15:70_4": "daṭṭhabbāni – yañhi aniccaṁ taṁ dukkhaṁ, yaṁ dukkhaṁ tadanattāti.",
  "atk-abh02a15:71_0": "Yaṁ evarūpinti yaṁ evaṁ heṭṭhā niddiṭṭhasabhāvaṁ anulomikaṁ. Khantintiādīni sabbāni",
  "atk-abh02a15:71_1": "paññāvevacanāneva. Sā hi heṭṭhā vuttānaṁ kammāyatanādīnaṁ pañcannaṁ kāraṇānaṁ apaccanīkadassanena",
  "atk-abh02a15:71_2": "anulometīti anulomikā. Tathā sattānaṁ hitacariyāya anulometi, maggasaccassa anulometi,",
  "atk-abh02a15:71_3": "paramatthasaccassa nibbānassa anulomanato anulometītipi anulomikā. Sabbānipi etāni",
  "atk-abh02a15:71_4": "kāraṇāni khamati sahati daṭṭhuṁ sakkotīti khanti, passatīti diṭṭhi, rocetīti ruci,",
  "atk-abh02a15:71_5": "mudatīti mudi, pekkhatīti pekkhā. Sabbepissā te kammāyatanādayo dhammā nijjhānaṁ",
  "atk-abh02a15:71_6": "khamanti, visesato ca pañcakkhandhasaṅkhātā dhammā punappunaṁ aniccadukkhānattavasena",
  "atk-abh02a15:71_7": "nijjhāyamānā taṁ nijjhānaṁ khamantīti dhammanijjhānakhantī.",
  "atk-abh02a15:72_0": "Parato assutvā paṭilabhatīti aññassa upadesavacanaṁ assutvā sayameva cintento paṭilabhati.",
  "atk-abh02a15:72_1": "Ayaṁ vuccatīti ayaṁ cintāmayā paññā nāma vuccati. Sā panesā na yesaṁ kesañci uppajjati,",
  "atk-abh02a15:72_2": "abhiññātānaṁ pana mahāsattānameva uppajjati. Tatthāpi saccānulomikañāṇaṁ dvinnaṁyeva",
  "atk-abh02a15:72_3": "bodhisattānaṁ uppajjati. Sesapaññā sabbesampi pūritapāramīnaṁ mahāpaññānaṁ uppajjatīti veditabbā.",
  "atk-abh02a15:73_0": "Paratosutvā paṭilabhatīti ettha kammāyatanādīni parena kariyamānāni vā katāni vā",
  "atk-abh02a15:73_1": "disvāpi yassa kassaci kathayamānassa vacanaṁ sutvāpi ācariyassa santike uggahetvāpi",
  "atk-abh02a15:73_2": "paṭiladdhā sabbā parato sutvāyeva paṭiladdhā nāmāti veditabbā.",
  "atk-abh02a15:74": "Samāpannassāti samāpattisamaṅgissa; antosamāpattiyaṁ pavattā paññā bhāvanāmayā nāmāti attho.",
  "atk-abh02a15:75_0": "769.Dānaṁārabbhāti dānaṁ paṭicca; dānacetanāpaccayāti attho. Dānādhigacchāti dānaṁ",
  "atk-abh02a15:75_1": "adhigacchantassa; pāpuṇantassāti attho. Yā uppajjatīti yā evaṁ dānacetanāsampayuttā",
  "atk-abh02a15:75_2": "paññā uppajjati, ayaṁ dānamayā paññā nāma. Sā panesā ‘dānaṁ dassāmī’ti cintentassa,",
  "atk-abh02a15:75_3": "dānaṁ dentassa, dānaṁ datvā taṁ paccavekkhantassa pubbacetanā, muñcacetanā, aparacetanāti",
  "atk-abh02a15:75_4": "tividhena uppajjati.",
  "atk-abh02a15:76_0": "Sīlaṁ ārabbha sīlādhigacchāti idhāpi sīlacetanāsampayuttāva sīlamayā paññāti adhippetā.",
  "atk-abh02a15:76_1": "Ayampi ‘sīlaṁ pūressāmī’ti cintentassa, sīlaṁ pūrentassa, sīlaṁ pūretvā taṁ paccavekkhantassa",
  "atk-abh02a15:76_2": "pubbacetanā, muñcacetanā, aparacetanāti tividheneva uppajjati. Bhāvanāmayā heṭṭhā vuttāyeva.",
  "atk-abh02a15:77_0": "770. Adhisīlapaññādīsu sīlādīni duvidhena veditabbāni – sīlaṁ, adhisīlaṁ; cittaṁ,",
  "atk-abh02a15:77_1": "adhicittaṁ; paññā, adhipaññāti. Tattha ‘‘uppādā vā tathāgatānaṁ anuppādā vā tathāgatānaṁ",
  "atk-abh02a15:77_2": "ṭhitāva sā dhātu dhammaṭṭhitatā dhammaniyāmatā’’ti (saṁ. ni. 2.20; a. ni. 3.137)",
  "atk-abh02a15:77_3": "imāya tantiyā saṅgahitavasena pañcapi sīlāni dasapi sīlāni sīlaṁ nāma. Tañhi tathāgate",
  "atk-abh02a15:77_4": "uppannepi anuppannepi hoti. Anuppanne ke paññāpentīti? Tāpasaparibbājakā, sabbaññubodhisattā,",
  "atk-abh02a15:77_5": "cakkavattirājāno ca paññāpenti. Uppanne sammāsambuddhe bhikkhusaṅgho, bhikkhunīsaṅgho,",
  "atk-abh02a15:77_6": "upāsakā, upāsikāyo ca paññāpenti. Pātimokkhasaṁvarasīlaṁ pana sabbasīlehi adhikaṁ",
  "atk-abh02a15:77_7": "uppanneyeva tathāgate uppajjati, no anuppanne. Sabbaññubuddhāyeva ca naṁ paññāpenti.",
  "atk-abh02a15:77_8": "‘‘Imasmiṁ vatthusmiṁ vītikkame idaṁ nāma hotī’’ti paññāpanañhi aññesaṁ avisayo, buddhānaṁyeva",
  "atk-abh02a15:77_9": "esa visayo, buddhānaṁ balaṁ. Iti yasmā pātimokkhasaṁvaro adhisīlaṁ, tasmā taṁ adhisīlapaññaṁ",
  "atk-abh02a15:77_10": "dassetuṁ pātimokkhasaṁvaraṁ saṁvarantassātiādi vuttaṁ.",
  "atk-abh02a15:78_0": "Heṭṭhā vuttāya eva pana tantiyā saṅgahitavasena vaṭṭapādikā aṭṭha samāpattiyo cittaṁ",
  "atk-abh02a15:78_1": "nāma. Tañhi tathāgate uppannepi hoti anuppannepi. Anuppanne ke nibbattentīti? Tāpasaparibbājakā",
  "atk-abh02a15:78_2": "ceva sabbaññubodhisattā ca cakkavattirājāno ca. Uppanne bhagavati visesatthikā bhikkhuādayopi",
  "atk-abh02a15:78_3": "nibbattentiyeva. Vipassanāpādikā pana aṭṭha samāpattiyo sabbacittehi adhikā, uppanneyeva",
  "atk-abh02a15:78_4": "tathāgate uppajjanti, no anuppanne. Sabbaññubuddhā eva ca etā paññāpenti . Iti yasmā",
  "atk-abh02a15:78_5": "aṭṭha samāpattiyo adhicittaṁ, tasmā adhicittapaññaṁ dassetuṁ rūpāvacarārūpāvacarasamāpattiṁ",
  "atk-abh02a15:78_6": "samāpajjantassātiādi vuttaṁ.",
  "atk-abh02a15:79_0": "Heṭṭhā vuttāya eva pana tantiyā saṅgahitavasena kammassakatañāṇaṁ paññā nāma. Tañhi",
  "atk-abh02a15:79_1": "tathāgate uppannepi hoti anuppannepi. Anuppanne velāmadānavessantaradānādivasena",
  "atk-abh02a15:79_2": "uppajjati; uppanne tena ñāṇena mahādānaṁ pavattentānaṁ pamāṇaṁ natthi. Maggaphalapaññā",
  "atk-abh02a15:79_3": "pana sabbapaññāhi adhikā, uppanneyeva tathāgate vitthārikā hutvā pavattati, no anuppanne.",
  "atk-abh02a15:79_4": "Iti yasmā maggaphalapaññā adhipaññā, tasmā atirekapaññāya paññaṁ dassetuṁ catūsu",
  "atk-abh02a15:79_5": "maggesūtiādi vuttaṁ.",
  "atk-abh02a15:80_0": "Tattha siyā – sīlaṁ, adhisīlaṁ; cittaṁ, adhicittaṁ; paññā, adhipaññāti imesu chasu",
  "atk-abh02a15:80_1": "koṭṭhāsesu vipassanā paññā katarasannissitāti? Adhipaññāsannissitā. Tasmā yathā omakatarappamāṇaṁ",
  "atk-abh02a15:80_2": "chattaṁ vā dhajaṁ vā upādāya atirekappamāṇaṁ atichattaṁ atidhajoti vuccati, evamidampi",
  "atk-abh02a15:80_3": "pañcasīlaṁ dasasīlaṁ upādāya pātimokkhasaṁvarasīlaṁ ‘adhisīlaṁ’ nāma; vaṭṭapādikā",
  "atk-abh02a15:80_4": "aṭṭha samāpattiyo upādāya vipassanāpādikā aṭṭha samāpattiyo ‘adhicittaṁ’ nāma, kammassakatapaññaṁ",
  "atk-abh02a15:80_5": "upādāya vipassanāpaññā ca maggapaññā ca phalapaññā ca ‘adhipaññā’ nāmāti veditabbā.",
  "atk-abh02a15:81_0": "771. Āyakosallādiniddese yasmā āyoti vuḍḍhi, sā anatthahānito atthuppattito ca duvidhā;",
  "atk-abh02a15:81_1": "apāyoti avuḍḍhi, sāpi atthahānito anatthuppattito ca duvidhā; tasmā taṁ dassetuṁ",
  "atk-abh02a15:81_2": "ime dhamme manasikarototiādi vuttaṁ. Idaṁ vuccatīti yā imesaṁ akusaladhammānaṁ anuppattippahānesu",
  "atk-abh02a15:81_3": "kusaladhammānañca uppattiṭṭhitīsu paññā – idaṁ āyakosallaṁ nāma vuccati. Yā panesā",
  "atk-abh02a15:81_4": "kusaladhammānaṁ anuppajjananirujjhanesu akusaladhammānañca uppattiṭṭhitīsu paññā",
  "atk-abh02a15:81_5": "– idaṁ apāyakosallaṁ nāmāti attho. Āyakosallaṁ tāva paññā hotu; apāyakosallaṁ kathaṁ",
  "atk-abh02a15:81_6": "paññā nāma jātāti? Paññavāyeva hi ‘mayhaṁ evaṁ manasikaroto anuppannā kusalā dhammā",
  "atk-abh02a15:81_7": "nuppajjanti uppannā ca nirujjhanti; anuppannā akusalā dhammā uppajjanti, uppannā",
  "atk-abh02a15:81_8": "pavaḍḍhantī’ti pajānāti. So evaṁ ñatvā anuppannānaṁ akusalānaṁ dhammānaṁ uppajjituṁ",
  "atk-abh02a15:81_9": "na deti, uppanne pajahati; anuppanne kusale uppādeti, uppanne bhāvanāpāripūriṁ pāpeti.",
  "atk-abh02a15:81_10": "Evaṁ apāyakosallampi paññā evāti veditabbaṁ. Sabbāpi tatrūpāyā paññā upāyakosallanti",
  "atk-abh02a15:81_11": "idaṁ pana accāyikakicce vā bhaye vā uppanne tassa tikicchanatthaṁ ṭhānuppattiyakāraṇajānanavaseneva",
  "atk-abh02a15:81_12": "veditabbaṁ. Sesaṁ sabbattha uttānatthamevāti.",
  "atk-abh02a15:82": "Tikaniddesavaṇṇanā.",
  "atk-abh02a15:83": "(4.) Catukkaniddesavaṇṇanā",
  "atk-abh02a15:84_0": "793. Catubbidhena ñāṇavatthuniddese atthi dinnantiādīsu dinnapaccayā phalaṁ atthīti",
  "atk-abh02a15:84_1": "iminā upāyena attho veditabbo. Idaṁ vuccatīti yaṁ ñāṇaṁ ‘idaṁ kammaṁ sakaṁ, idaṁ",
  "atk-abh02a15:84_2": "no saka’nti jānāti – idaṁ kammassakatañāṇaṁ nāma vuccatīti attho. Tattha tividhaṁ",
  "atk-abh02a15:84_3": "kāyaduccaritaṁ, catubbidhaṁ vacīduccaritaṁ, tividhaṁ manoduccaritanti idaṁ na sakakammaṁ",
  "atk-abh02a15:84_4": "nāma. Tīsu dvāresu dasavidhampi sucaritaṁ sakakammaṁ nāma. Attano vāpi hotu parassa",
  "atk-abh02a15:84_5": "vā sabbampi akusalaṁ na sakakammaṁ nāma. Kasmā? Atthabhañjanato anatthajananato ca.",
  "atk-abh02a15:84_6": "Attano vā hotu parassa vā sabbampi kusalaṁ sakakammaṁ nāma. Kasmā? Anatthabhañjanato",
  "atk-abh02a15:84_7": "atthajananato ca. Evaṁ jānanasamatthe imasmiṁ kammassakatañāṇe ṭhatvā bahuṁ dānaṁ",
  "atk-abh02a15:84_8": "datvā sīlaṁ pūretvā uposathaṁ samādiyitvā sukhena sukhaṁ sampattiyā sampattiṁ anubhavitvā",
  "atk-abh02a15:84_9": "nibbānaṁ pattānaṁ gaṇanaparicchedo natthi. Yathā hi sadhano puriso pañcasu sakaṭasatesu",
  "atk-abh02a15:84_10": "sappimadhuphāṇitādīni ceva loṇatilataṇḍulādīni ca āropetvā kantāramaggaṁ paṭipanno",
  "atk-abh02a15:84_11": "kenacideva karaṇīyena atthe uppanne sabbesaṁ upakaraṇānaṁ gahitattā na cinteti, na",
  "atk-abh02a15:84_12": "paritassati, sukheneva khemantaṁ pāpuṇāti; evameva imasmimpi kammassakatañāṇe ṭhatvā",
  "atk-abh02a15:84_13": "bahuṁ dānaṁ datvā…pe… nibbānaṁ pattānaṁ gaṇanapatho natthi. Ṭhapetvā saccānulomikaṁ",
  "atk-abh02a15:84_14": "ñāṇanti maggasaccassa paramatthasaccassa ca anulomanato saccānulomikanti laddhanāmaṁ",
  "atk-abh02a15:84_15": "vipassanāñāṇaṁ ṭhapetvā avasesā sabbāpi sāsavā kusalā paññā kammassakatañāṇamevāti attho.",
  "atk-abh02a15:85": "794.Maggasamaṅgissañāṇaṁ dukkhepetaṁ ñāṇanti ettha ekameva maggañāṇaṁ catūsu saccesu ekapaṭivedhavasena catūsu ṭhānesu saṅgahitaṁ.",
  "atk-abh02a15:86_0": "796.Dhamme ñāṇanti ettha maggapaññā tāva catunnaṁ saccānaṁ ekapaṭivedhavasena dhamme",
  "atk-abh02a15:86_1": "ñāṇaṁ nāma hotu; phalapaññā kathaṁ dhamme ñāṇaṁ nāmāti? Nirodhasaccavasena. Duvidhāpi",
  "atk-abh02a15:86_2": "hesā paññā aparappaccaye atthapaccakkhe ariyasaccadhamme kiccato ca ārammaṇato ca",
  "atk-abh02a15:86_3": "pavattattā dhamme ñāṇanti veditabbā. So iminā dhammenāti ettha maggañāṇaṁ dhammagocarattā",
  "atk-abh02a15:86_4": "gocaravohārena dhammoti vuttaṁ, upayogatthe vā karaṇavacanaṁ; imaṁ dhammaṁ ñātenāti",
  "atk-abh02a15:86_5": "attho; catusaccadhammaṁ jānitvā ṭhitena maggañāṇenāti vuttaṁ hoti. Diṭṭhenāti dassanena;",
  "atk-abh02a15:86_6": "dhammaṁ passitvā ṭhitenāti attho. Pattenāti cattāri ariyasaccāni patvā ṭhitattā dhammaṁ",
  "atk-abh02a15:86_7": "pattena. Viditenāti maggañāṇena cattāri ariyasaccāni viditāni pākaṭāni katāni. Tasmā",
  "atk-abh02a15:86_8": "taṁ dhammaṁ viditaṁ nāma hoti. Tena viditadhammena. Pariyogāḷhenāti catusaccadhammaṁ",
  "atk-abh02a15:86_9": "pariyogāhetvā ṭhitena. Nayaṁ netīti atīte ca anāgate ca nayaṁ neti harati peseti.",
  "atk-abh02a15:86_10": "Idaṁ pana na maggañāṇassa kiccaṁ, paccavekkhaṇañāṇassa kiccaṁ. Satthārā pana maggañāṇaṁ",
  "atk-abh02a15:86_11": "atītānāgate nayaṁ nayanasadisaṁ kataṁ. Kasmā? Maggamūlakattā. Bhāvitamaggassa hi",
  "atk-abh02a15:86_12": "paccavekkhaṇā nāma hoti. Tasmā satthā maggañāṇameva nayaṁ nayanasadisaṁ akāsi. Apica",
  "atk-abh02a15:86_13": "evamettha attho daṭṭhabbo – yadetaṁ iminā catusaccagocaraṁ maggañāṇaṁ adhigataṁ,",
  "atk-abh02a15:86_14": "tena ñāṇena kāraṇabhūtena atītānāgate paccavekkhaṇañāṇasaṅkhātaṁ nayaṁ neti.",
  "atk-abh02a15:87_0": "Idāni yathā tena nayaṁ neti, taṁ ākāraṁ dassetuṁ ye hi keci atītamaddhānantiādimāha.",
  "atk-abh02a15:87_1": "Tattha abbhaññaṁsūti jāniṁsu paṭivijjhiṁsu. Imaññevāti yaṁ dukkhaṁ atīte abbhaññaṁsu,",
  "atk-abh02a15:87_2": "yañca anāgate abhijānissanti, na taññeva imaṁ; sarikkhaṭṭhena pana evaṁ vuttaṁ. Atītepi",
  "atk-abh02a15:87_3": "hi ṭhapetvā taṇhaṁ tebhūmakakkhandheyeva dukkhasaccanti paṭivijjhiṁsu, taṇhaṁyeva",
  "atk-abh02a15:87_4": "samudayasaccanti nibbānameva nirodhasaccanti ariyamaggameva maggasaccanti paṭivijjhiṁsu,",
  "atk-abh02a15:87_5": "anāgatepi evameva paṭivijjhissanti, etarahipi evameva paṭivijjhantīti sarikkhaṭṭhena",
  "atk-abh02a15:87_6": "‘‘imaññevā’’ti vuttaṁ. Idaṁ vuccati anvaye ñāṇanti idaṁ anugamanañāṇaṁ nayanañāṇaṁ",
  "atk-abh02a15:87_7": "kāraṇañāṇanti vuccati.",
  "atk-abh02a15:88_0": "Pariyeñāṇanti cittaparicchedañāṇaṁ. Parasattānanti ṭhapetvā attānaṁ sesasattānaṁ.",
  "atk-abh02a15:88_1": "Itaraṁ tasseva vevacanaṁ. Cetasā ceto paricca pajānātīti attano cittena tesaṁ cittaṁ",
  "atk-abh02a15:88_2": "sarāgādivasena paricchinditvā nānappakārato jānāti. Sarāgaṁ vātiādīsu yaṁ vattabbaṁ,",
  "atk-abh02a15:88_3": "taṁ heṭṭhā satipaṭṭhānavibhaṅge vuttameva. Ayaṁ pana viseso – idha anuttaraṁ vā cittaṁ",
  "atk-abh02a15:88_4": "vimuttaṁ vā cittanti ettha lokuttarampi labbhati. Avipassanūpagampi hi paracittañāṇassa visayo hotiyeva.",
  "atk-abh02a15:89": "Avasesā paññāti dhamme ñāṇādikā tisso paññā ṭhapetvā sesā sabbāpi paññā ñāṇanti sammatattā sammutiñāṇaṁ nāma hoti. Vacanattho panettha sammutimhi ñāṇanti sammutiñāṇaṁ.",
  "atk-abh02a15:90_0": "797.Kāmāvacarakusale paññāti ayañhi ekantena vaṭṭasmiṁ cutipaṭisandhiṁ ācinateva,",
  "atk-abh02a15:90_1": "tasmā ‘‘ācayāya no apacayāyā’’ti vuttā. Lokuttaramaggapaññā pana yasmā cutipaṭisandhiṁ",
  "atk-abh02a15:90_2": "apacinateva, tasmā ‘‘apacayāya no ācayāyā’’ti vuttā. Rūpāvacarārūpāvacarapaññā cutipaṭisandhimpi",
  "atk-abh02a15:90_3": "ācinati, vikkhambhanavasena kilese ceva kilesamūlake ca dhamme apacinati, tasmā ‘‘ācayāya",
  "atk-abh02a15:90_4": "ceva apacayāya cā’’ti vuttā. Sesā neva cutipaṭisandhiṁ ācinati na apacinati, tasmā",
  "atk-abh02a15:90_5": "‘‘neva ācayāya no apacayāyā’’ti vuttā.",
  "atk-abh02a15:91_0": "798.Na ca abhiññāyo paṭivijjhatīti idaṁ paṭhamajjhānapaññaṁ sandhāya vuttaṁ. Sā hissa",
  "atk-abh02a15:91_1": "kāmavivekena pattabbattā kilesanibbidāya saṁvattati. Tāya cesa kāmesu vītarāgo hoti,",
  "atk-abh02a15:91_2": "abhiññāpādakabhāvaṁ pana appattatāya neva pañca abhiññāyo paṭivijjhati, nimittārammaṇattā",
  "atk-abh02a15:91_3": "na saccāni paṭivijjhati. Evamayaṁ paññā nibbidāya hoti no paṭivedhāya. Svevāti paṭhamajjhānaṁ",
  "atk-abh02a15:91_4": "patvā ṭhito. Kāmesu vītarāgo samānoti tathā vikkhambhitānaṁyeva kāmānaṁ vasena vītarāgo.",
  "atk-abh02a15:91_5": "Abhiññāyo paṭivijjhatīti pañca abhiññāyo paṭivijjhati. Idaṁ catutthajjhānapaññaṁ",
  "atk-abh02a15:91_6": "sandhāya vuttaṁ. Catutthajjhānapaññā hi abhiññāpādakabhāvenāpi pañca abhiññāyo paṭivijjhati,",
  "atk-abh02a15:91_7": "abhiññābhāvappattiyāpi paṭivijjhati eva. Tasmā sā paṭivedhāya hoti. Paṭhamajjhānapaññāya",
  "atk-abh02a15:91_8": "eva pana kilesesupi nibbindattā no nibbidāya. Yā panāyaṁ dutiyatatiyajjhānapaññā,",
  "atk-abh02a15:91_9": "sā katarakoṭṭhāsaṁ bhajatīti? Somanassavasena paṭhamajjhānampi bhajati, avitakkavasena",
  "atk-abh02a15:91_10": "catutthajjhānampi. Evamesā paṭhamajjhānasannissitā vā catutthajjhānasannissitā vā",
  "atk-abh02a15:91_11": "kātabbā. Nibbidāyaceva paṭivedhāya cāti maggapaññā sabbasmimpi vaṭṭe nibbindanato",
  "atk-abh02a15:91_12": "nibbidāya, chaṭṭhaṁ abhiññaṁ paṭivijjhanato paṭivedhāya ca hoti.",
  "atk-abh02a15:92_0": "799.Paṭhamassa jhānassa lābhītiādīsu yvāyaṁ appaguṇassa paṭhamajjhānassa lābhī. Taṁ",
  "atk-abh02a15:92_1": "tato vuṭṭhitaṁ ārammaṇavasena kāmasahagatā hutvā saññāmanasikārā samudācaranti tudanti",
  "atk-abh02a15:92_2": "codenti. Tassa kāmānupakkhandānaṁ saññāmanasikārānaṁ vasena sā paṭhamajjhānapaññā",
  "atk-abh02a15:92_3": "hāyati parihāyati; tasmā hānabhāginīti vuttā. Tadanudhammatāti tadanurūpasabhāvā.",
  "atk-abh02a15:92_4": "Sati santiṭṭhatīti idaṁ micchāsatiṁ sandhāya vuttaṁ, na sammāsatiṁ. Yassa hi paṭhamajjhānānurūpasabhāvā",
  "atk-abh02a15:92_5": "paṭhamajjhānaṁ santato paṇītato disvā assādayamānā abhinandamānā nikanti uppajjati,",
  "atk-abh02a15:92_6": "tassa nikantivasena sā paṭhamajjhānapaññā neva hāyati, na vaḍḍhati, ṭhitikoṭṭhāsikā",
  "atk-abh02a15:92_7": "hoti. Tena vuttaṁ ṭhitibhāginī paññāti. Avitakkasahagatāti avitakkaṁ dutiyajjhānaṁ",
  "atk-abh02a15:92_8": "santato paṇītato manasikaroto ārammaṇavasena avitakkasahagatā. Samudācarantīti paguṇato",
  "atk-abh02a15:92_9": "paṭhamajjhānato vuṭṭhitaṁ dutiyajjhānādhigamatthāya tudanti codenti. Tassa upari",
  "atk-abh02a15:92_10": "dutiyajjhānānupakkhandānaṁ saññāmanasikārānaṁ vasena sā paṭhamajjhānapaññā visesabhūtassa",
  "atk-abh02a15:92_11": "dutiyajjhānassa uppattiṭṭhānatāya visesabhāginīti vuttā. Nibbidāsahagatāti tameva",
  "atk-abh02a15:92_12": "paṭhamajjhānato vuṭṭhitaṁ nibbidāsaṅkhātena vipassanāñāṇena sahagatā. Vipassanāñāṇañhi",
  "atk-abh02a15:92_13": "jhānaṅgabhede vattante nibbindati ukkaṇṭhati, tasmā nibbidāti vuccati. Samudācarantīti",
  "atk-abh02a15:92_14": "nibbānasacchikiriyatthāya tudanti codenti. Virāgūpasañhitāti virāgasaṅkhātena nibbānena",
  "atk-abh02a15:92_15": "upasaṁhitā. Vipassanāñāṇamhi sakkā iminā maggena virāgaṁ nibbānaṁ sacchikātunti pavattito",
  "atk-abh02a15:92_16": "‘‘virāgūpasañhita’’nti vuccati. Taṁsampayuttā saññāmanasikārāpi virāgūpasañhitā eva",
  "atk-abh02a15:92_17": "nāma. Tassa tesaṁ saññāmanasikārānaṁ vasena sā paṭhamajjhānapaññā ariyamaggapaṭivedhassa",
  "atk-abh02a15:92_18": "padaṭṭhānatāya nibbedhabhāginīti vuttā. Evaṁ catūsu ṭhānesu paṭhamajjhānapaññāva",
  "atk-abh02a15:92_19": "kathitā. Dutiyajjhānapaññādīsupi imināva nayena attho veditabbo.",
  "atk-abh02a15:93_0": "801.Kicchena kasirena samādhiṁ uppādentassāti lokuttarasamādhiṁ uppādentassa pubbabhāge",
  "atk-abh02a15:93_1": "āgamanakāle kicchena kasirena dukkhena sasaṅkhārena sappayogena kilamantassa kilese",
  "atk-abh02a15:93_2": "vikkhambhetvā āgatassa. Dandhaṁ taṇṭhānaṁ abhijānantassāti vikkhambhitesu kilesesu",
  "atk-abh02a15:93_3": "vipassanāparivāse ciraṁ vasitvā taṁ lokuttarasamādhisaṅkhātaṁ ṭhānaṁ dandhaṁ saṇikaṁ",
  "atk-abh02a15:93_4": "abhijānantassa paṭivijjhantassa , pāpuṇantassāti attho. Ayaṁ vuccatīti yā esā evaṁ",
  "atk-abh02a15:93_5": "uppajjati, ayaṁ kilesavikkhambhanapaṭipadāya dukkhattā, vipassanāparivāsapaññāya",
  "atk-abh02a15:93_6": "ca dandhattā maggakāle ekacittakkhaṇe uppannāpi paññā āgamanavasena dukkhapaṭipadā",
  "atk-abh02a15:93_7": "dandhābhiññā nāmāti vuccati. Upari tīsu padesupi imināva nayena attho veditabbo.",
  "atk-abh02a15:94_0": "802.Samādhissa na nikāmalābhissāti yo samādhissa na nikāmalābhī hoti, so tassa na",
  "atk-abh02a15:94_1": "nikāmalābhī nāma. Yassa samādhi uparūpari samāpajjanatthāya ussakkituṁ paccayo na",
  "atk-abh02a15:94_2": "hoti, tassa appaguṇajjhānalābhissāti attho. Ārammaṇaṁ thokaṁ pharantassāti paritte",
  "atk-abh02a15:94_3": "suppamatte vā sarāvamatte vā ārammaṇe parikammaṁ katvā tattheva appanaṁ patvā taṁ",
  "atk-abh02a15:94_4": "avaḍḍhitaṁ thokameva ārammaṇaṁ pharantassāti attho. Sesapadesupi eseva nayo. Nanikāmalābhīpaṭipakkhato",
  "atk-abh02a15:94_5": "hi paguṇajjhānalābhī ettha nikāmalābhīti vutto. Avaḍḍhitārammaṇapaṭipakkhato ca vaḍḍhitārammaṇaṁ",
  "atk-abh02a15:94_6": "vipulanti vuttaṁ. Sesaṁ tādisameva.",
  "atk-abh02a15:95": "Jarāmaraṇepetaṁñāṇanti nibbānameva ārammaṇaṁ katvā catunnaṁ saccānaṁ ekapaṭivedhavasena etaṁ vuttaṁ.",
  "atk-abh02a15:96": "Jarāmaraṇaṁ ārabbhātiādīni pana ekekaṁ vatthuṁ ārabbha pavattikāle pubbabhāge saccavavatthāpanavasena vuttāni. Sesaṁ sabbattha uttānatthamevāti.",
  "atk-abh02a15:97": "Catukkaniddesavaṇṇanā.",
  "atk-abh02a15:98": "(5.) Pañcakaniddesavaṇṇanā",
  "atk-abh02a15:99_0": "804. Pañcavidhena ñāṇavatthuniddese pītipharaṇatādīsu pītiṁ pharamānā uppajjatīti",
  "atk-abh02a15:99_1": "dvīsu jhānesu paññā pītipharaṇatā nāma. Sukhaṁ pharamānā uppajjatīti tīsu jhānesu",
  "atk-abh02a15:99_2": "paññā sukhapharaṇatā nāma. Paresaṁ cetopharamānā uppajjatīti cetopariyapaññā cetopharaṇatā",
  "atk-abh02a15:99_3": "nāma. Ālokaṁ pharamānā uppajjatīti dibbacakkhupaññā ālokapharaṇatā nāma. Paccavekkhaṇañāṇaṁ",
  "atk-abh02a15:99_4": "paccavekkhaṇānimittaṁ nāma. Teneva vuttaṁ ‘‘dvīsu jhānesu paññā pītipharaṇatā’’tiādi.",
  "atk-abh02a15:99_5": "Tattha ca pītipharaṇatā sukhapharaṇatā dve pādā viya, cetopharaṇatā ālokapharaṇatā",
  "atk-abh02a15:99_6": "dve hatthā viya, abhiññāpādakajjhānaṁ majjhimakāyo viya, paccavekkhaṇānimittaṁ sīsaṁ",
  "atk-abh02a15:99_7": "viya. Iti bhagavā pañcaṅgikaṁ sammāsamādhiṁ aṅgapaccaṅgasampannaṁ purisaṁ viya katvā",
  "atk-abh02a15:99_8": "dassesi. Ayaṁ pañcaṅgiko sammāsamādhīti ayaṁ hatthapādasīsasadisehi pañcahi aṅgehi",
  "atk-abh02a15:99_9": "yutto sammāsamādhīti pādakajjhānasamādhiṁ kathesi.",
  "atk-abh02a15:100_0": "Ayaṁ samādhi paccuppannasukho cevātiādīsu arahattaphalasamādhi adhippeto. So hi appitappitakkhaṇe",
  "atk-abh02a15:100_1": "sukhattā paccuppannasukho. Purimo purimo pacchimassa pacchimassa samādhisukhassa",
  "atk-abh02a15:100_2": "paccayattā āyatiṁ sukhavipāko. Santaṁ sukhumaṁ phalacittaṁ paṇītaṁ madhurarūpaṁ samuṭṭhāpeti.",
  "atk-abh02a15:100_3": "Phalasamāpattiyā vuṭṭhitassa hi sabbakāyānugataṁ sukhasamphassaṁ phoṭṭhabbaṁ paṭicca",
  "atk-abh02a15:100_4": "sukhasahagataṁ kāyaviññāṇaṁ uppajjati. Imināpi pariyāyena āyatiṁ sukhavipāko. Kilesehi",
  "atk-abh02a15:100_5": "ārakattā ariyo. Kāmāmisavaṭṭāmisalokāmisānaṁ abhāvā nirāmiso. Buddhādīhi mahāpurisehi",
  "atk-abh02a15:100_6": "sevitattā akāpurisasevito. Aṅgasantatāya ārammaṇasantatāya sabbakilesadarathasantatāya",
  "atk-abh02a15:100_7": "ca santo. Atappanīyaṭṭhena paṇīto. Kilesapaṭippassaddhiyā laddhattā kilesapaṭippassaddhibhāvassa",
  "atk-abh02a15:100_8": "vā laddhattā paṭippassaddhiladdho. Paṭippassaddhaṁ paṭippassaddhīti hi idaṁ atthato",
  "atk-abh02a15:100_9": "ekaṁ. Paṭippassaddhakilesena vā arahatā laddhattāpi paṭippassaddhiladdho. Ekodibhāvena",
  "atk-abh02a15:100_10": "adhigatattā ekodibhāvameva vā adhigatattā ekodibhāvādhigato. Appaguṇasāsavasamādhi",
  "atk-abh02a15:100_11": "viya sasaṅkhārena sappayogena cittena paccanīkadhamme niggayha kilese vāretvā anadhigatattā",
  "atk-abh02a15:100_12": "na sasaṅkhāraniggayhavāritagato. Tañca samādhiṁ samāpajjanto tato vā vuṭṭhahanto",
  "atk-abh02a15:100_13": "sativepullappattattā satova samāpajjati satova vuṭṭhahati. Yathāparicchinnakālavasena",
  "atk-abh02a15:100_14": "vā sato samāpajjati sato vuṭṭhahati. Tasmā yadettha ‘‘ayaṁ samādhi paccuppannasukho",
  "atk-abh02a15:100_15": "ceva āyatiñca sukhavipāko’’ti evaṁ paccavekkhamānassa paccattaṁyeva aparappaccayaṁ",
  "atk-abh02a15:100_16": "ñāṇaṁ uppajjati – taṁ ekamaṅgaṁ. Esa nayo sesesupi. Evamimehi pañcahi paccavekkhaṇañāṇehi",
  "atk-abh02a15:100_17": "ayaṁ samādhi pañcañāṇiko sammāsamādhi nāma vuttoti.",
  "atk-abh02a15:101": "Pañcakaniddesavaṇṇanā.",
  "atk-abh02a15:102": "(6.) Chakkaniddesavaṇṇanā",
  "atk-abh02a15:103_0": "805. Chabbidhena ñāṇavatthuniddese iddhividhe ñāṇanti ‘‘ekopi hutvā bahudhā hotī’’tiādinayappavatte",
  "atk-abh02a15:103_1": "(dī. ni. 1.484; paṭi. ma. 1.102) iddhividhe ñāṇaṁ. Iminā avitakkāvicārā upekkhāsahagatā",
  "atk-abh02a15:103_2": "rūpāvacarā bahudhābhāvādisādhikā ekacittakkhaṇikā appanāpaññāva kathitā. Sotadhātuvisuddhiyā",
  "atk-abh02a15:103_3": "ñāṇanti dūrasantikādibhedasaddārammaṇāya dibbasotadhātuyā ñāṇaṁ. Imināpi avitakkāvicārā",
  "atk-abh02a15:103_4": "upekkhāsahagatā rūpāvacarā pakatisotavisayātītasaddārammaṇā ekacittakkhaṇikā appanāpaññāva",
  "atk-abh02a15:103_5": "kathitā. Paracitteñāṇanti parasattānaṁ cittaparicchede ñāṇaṁ. Imināpi yathāvuttappakārā",
  "atk-abh02a15:103_6": "paresaṁ sarāgādicittārammaṇā ekacittakkhaṇikā appanāpaññāva kathitā. Pubbenivāsānussatiyā",
  "atk-abh02a15:103_7": "ñāṇanti pubbenivāsānussatisampayuttaṁ ñāṇaṁ. Imināpi yathāvuttappakārā pubbe nivutthakkhandhānussaraṇasatisampayuttā",
  "atk-abh02a15:103_8": "ekacittakkhaṇikā appanāpaññāva kathitā. Sattānaṁ cutūpapāte ñāṇanti sattānaṁ cutiyañca",
  "atk-abh02a15:103_9": "upapāte ca ñāṇaṁ. Imināpi yathāvuttappakārā cavanakaupapajjanakānaṁ sattānaṁ vaṇṇadhātuārammaṇā",
  "atk-abh02a15:103_10": "ekacittakkhaṇikā appanāpaññāva kathitā. Āsavānaṁ khaye ñāṇanti saccaparicchedajānanañāṇaṁ.",
  "atk-abh02a15:103_11": "Idaṁ lokuttarameva. Sesāni lokiyānīti.",
  "atk-abh02a15:104": "Chakkaniddesavaṇṇanā.",
  "atk-abh02a15:105": "(7.) Sattakaniddesādivaṇṇanā",
  "atk-abh02a15:106_0": "806. Sattavidhena ñāṇavatthuniddese jātipaccayā jarāmaraṇantiādinā nayena pavattinivattivasena",
  "atk-abh02a15:106_1": "ekādasasu paṭiccasamuppādaṅgesu ekekasmiṁ kālattayabhedato paccavekkhaṇañāṇaṁ vatvā",
  "atk-abh02a15:106_2": "puna ‘‘yampissa taṁ dhammaṭṭhitiñāṇa’’nti evaṁ tadeva ñāṇaṁ saṅkhepato khayadhammatādīhi",
  "atk-abh02a15:106_3": "pakārehi vuttaṁ. Tattha jātipaccayā jarāmaraṇaṁ, asati jātiyā natthi jarāmaraṇanti",
  "atk-abh02a15:106_4": "ñāṇadvayaṁ paccuppannaddhānavasena vuttaṁ. Atītampi addhānaṁ, anāgatampi addhānanti",
  "atk-abh02a15:106_5": "evaṁ atīte ñāṇadvayaṁ, anāgate ñāṇadvayanti cha. Tāni dhammaṭṭhitiñāṇena saddhiṁ",
  "atk-abh02a15:106_6": "satta. Tattha dhammaṭṭhitiñāṇanti paccayākārañāṇaṁ. Paccayākāro hi dhammānaṁ pavattiṭṭhitikāraṇattā",
  "atk-abh02a15:106_7": "dhammaṭṭhitīti vuccati; tattha ñāṇaṁ dhammaṭṭhitiñāṇaṁ. Etasseva chabbidhassa ñāṇassetaṁ",
  "atk-abh02a15:106_8": "adhivacanaṁ. Evaṁ ekekasmiṁ aṅge imāni satta satta katvā ekādasasu aṅgesu sattasattati",
  "atk-abh02a15:106_9": "honti. Tattha khayadhammanti khayagamanasabhāvaṁ. Vayadhammanti vayagamanasabhāvaṁ.",
  "atk-abh02a15:106_10": "Virāgadhammanti virajjanasabhāvaṁ. Nirodhadhammanti nirujjhanasabhāvaṁ. Iminā kiṁ",
  "atk-abh02a15:106_11": "kathitaṁ? Aparavipassanāya purimavipassanāsammasanaṁ kathitaṁ. Tena kiṁ kathitaṁ",
  "atk-abh02a15:106_12": "hoti? Sattakkhattuṁ vipassanāpaṭivipassanā kathitā. Paṭhamañāṇena hi sabbasaṅkhāre",
  "atk-abh02a15:106_13": "aniccā dukkhā anattāti disvā taṁ ñāṇaṁ dutiyena daṭṭhuṁ vaṭṭati, dutiyaṁ tatiyena,",
  "atk-abh02a15:106_14": "tatiyaṁ catutthena, catutthaṁ pañcamena, pañcamaṁ chaṭṭhena, chaṭṭhaṁ sattamena.",
  "atk-abh02a15:106_15": "Evaṁ satta vipassanāpaṭivipassanā kathitā hontīti.",
  "atk-abh02a15:107": "Sattakaniddesavaṇṇanā.",
  "atk-abh02a15:108": "807. Aṭṭhavidhena ñāṇavatthuniddese sotāpattimagge paññāti sotāpattimaggamhi paññā. Iminā sampayuttapaññāva kathitā. Sesapadesupi eseva nayoti.",
  "atk-abh02a15:109": "Aṭṭhakaniddesavaṇṇanā.",
  "atk-abh02a15:110_0": "808. Navavidhena ñāṇavatthuniddese anupubbavihārasamāpattīsūti anupubbavihārasaṅkhātāsu",
  "atk-abh02a15:110_1": "samāpattīsu. Tāsaṁ anupubbena anupaṭipāṭiyā vihāritabbaṭṭhena anupubbavihāratā, samāpajjitabbaṭṭhena",
  "atk-abh02a15:110_2": "samāpattitā daṭṭhabbā. Tattha paṭhamajjhānasamāpattiyā paññātiādayo aṭṭha sampayuttapaññā",
  "atk-abh02a15:110_3": "veditabbā . Navamā paccavekkhaṇapaññā. Sā hi nirodhasamāpattiṁ santato paṇītato paccavekkhamānassa",
  "atk-abh02a15:110_4": "pavattati. Tena vuttaṁ – ‘‘saññāvedayitanirodhasamāpattiyā vuṭṭhitassa paccavekkhaṇañāṇa’’nti.",
  "atk-abh02a15:111": "Navakaniddesavaṇṇanā.",
  "atk-abh02a15:112": "(10.) Dasakaniddesavaṇṇanā",
  "atk-abh02a15:113": "Paṭhamabalaniddeso",
  "atk-abh02a15:114_0": "809. Dasavidhena ñāṇavatthuniddese aṭṭhānanti hetupaṭikkhepo. Anavakāsoti paccayapaṭikkhepo.",
  "atk-abh02a15:114_1": "Ubhayenāpi kāraṇameva paṭikkhipati. Kāraṇañhi tadāyattavuttitāya attano phalassa",
  "atk-abh02a15:114_2": "ṭhānanti ca avakāsoti ca vuccati. Yanti yena kāraṇena. Diṭṭhisampannoti maggadiṭṭhiyā",
  "atk-abh02a15:114_3": "sampanno sotāpanno ariyasāvako. Kañcisaṅkhāranti catubhūmakesu saṅkhatasaṅkhāresu",
  "atk-abh02a15:114_4": "kañci ekaṁ saṅkhārampi. Niccato upagaccheyyāti niccoti gaṇheyya. Netaṁ ṭhānaṁ vijjatīti",
  "atk-abh02a15:114_5": "etaṁ kāraṇaṁ natthi, na upalabbhati. Yaṁ puthujjanoti yena kāraṇena puthujjano. Ṭhānametaṁ",
  "atk-abh02a15:114_6": "vijjatīti etaṁ kāraṇaṁ atthi; sassatadiṭṭhiyā hi so tebhūmakesu saṅkhāresu kañci",
  "atk-abh02a15:114_7": "saṅkhāraṁ niccato gaṇheyyāti attho. Catutthabhūmakasaṅkhāro pana tejussadattā divasaṁ",
  "atk-abh02a15:114_8": "santatto ayoguḷo viya makkhikānaṁ diṭṭhiyā vā aññesaṁ vā akusalānaṁ ārammaṇaṁ na",
  "atk-abh02a15:114_9": "hoti. Iminā nayena kañci saṅkhāraṁ sukhatotiādīsupi attho veditabbo. Sukhato upagaccheyyāti",
  "atk-abh02a15:114_10": "‘‘ekantasukhī attā hoti arogo parammaraṇā’’ti (ma. ni. 3.21) evaṁ attadiṭṭhivasena",
  "atk-abh02a15:114_11": "sukhato gāhaṁ sandhāyetaṁ vuttaṁ. Diṭṭhivippayuttacittena pana ariyasāvako pariḷāhābhibhūto",
  "atk-abh02a15:114_12": "pariḷāhavūpasamatthaṁ, mattahatthīparitāsito viya, sucikāmo pokkhabrāhmaṇo gūthaṁ",
  "atk-abh02a15:114_13": "kañci saṅkhāraṁ sukhato upagacchati. Attavāde kasiṇādipaṇṇattisaṅgahatthaṁ saṅkhāranti",
  "atk-abh02a15:114_14": "avatvā kañci dhammanti vuttaṁ. Idhāpi ariyasāvakassa catubhūmakavasena paricchedo",
  "atk-abh02a15:114_15": "veditabbo, puthujjanassa tebhūmakavasena; sabbavāresu vā ariyasāvakassāpi tebhūmakavaseneva",
  "atk-abh02a15:114_16": "paricchedo vaṭṭati. Yaṁ yañhi puthujjano gaṇhāti, tato tato ariyasāvako gāhaṁ viniveṭheti.",
  "atk-abh02a15:114_17": "Puthujjano hi yaṁ yaṁ niccaṁ sukhaṁ attāti gaṇhāti, taṁ taṁ ariyasāvako aniccaṁ dukkhaṁ",
  "atk-abh02a15:114_18": "anattāti gaṇhanto gāhaṁ viniveṭheti.",
  "atk-abh02a15:115_0": "Mātarantiādīsu janikāva mātā. Manussabhūtova khīṇāsavo arahāti adhippeto. Kiṁ pana",
  "atk-abh02a15:115_1": "ariyasāvako aññaṁ jīvitā voropeyyāti? Etampi aṭṭhānaṁ. Sacepi bhavantaragataṁ ariyasāvakaṁ",
  "atk-abh02a15:115_2": "attano ariyasāvakabhāvaṁ ajānantampi koci evaṁ vadeyya – ‘imaṁ kunthakipillikaṁ jīvitā",
  "atk-abh02a15:115_3": "voropetvā sakalacakkavāḷagabbhe cakkavattirajjaṁ paṭipajjāhī’ti, neva so taṁ jīvitā",
  "atk-abh02a15:115_4": "voropeyya. Atha vāpi naṁ evaṁ vadeyyuṁ – ‘sace imaṁ na ghātessasi, sīsaṁ te chindissāmā’ti,",
  "atk-abh02a15:115_5": "sīsamevassa chindeyyuṁ, neva so taṁ ghāteyya. Puthujjanabhāvassa pana mahāsāvajjabhāvadassanatthaṁ",
  "atk-abh02a15:115_6": "ariyasāvakassa ca baladīpanatthametaṁ vuttaṁ. Ayañhettha adhippāyo – sāvajjo puthujjanabhāvo,",
  "atk-abh02a15:115_7": "yatra hi nāma puthujjano mātughātādīnipi ānantariyāni karissati. Mahābalo ariyasāvako;",
  "atk-abh02a15:115_8": "so etāni kammāni na karotīti.",
  "atk-abh02a15:116_0": "Paduṭṭhena cittenāti dosasampayuttena vadhakacittena. Lohitaṁ uppādeyyāti jīvamānakasarīre",
  "atk-abh02a15:116_1": "khuddakamakkhikāya pivanamattampi lohitaṁ uppādeyya. Saṅghaṁ bhindeyyāti samānasaṁvāsakaṁ",
  "atk-abh02a15:116_2": "samānasīmāyaṁ ṭhitaṁ pañcahi kāraṇehi saṅghaṁ bhindeyya, vuttañhetaṁ – ‘‘pañcahupāli,",
  "atk-abh02a15:116_3": "ākārehi saṅgho bhijjati – kammena, uddesena, voharanto, anussāvanena, salākaggāhenā’’ti (pari. 458).",
  "atk-abh02a15:117_0": "Tattha ‘kammenā’ti apalokanādīsu catūsu kammesu aññatarena kammena. ‘Uddesenā’ti",
  "atk-abh02a15:117_1": "pañcasu pātimokkhuddesesu aññatarena uddesena. ‘Voharanto’ti kathayanto, tāhi tāhi",
  "atk-abh02a15:117_2": "uppattīhi ‘adhammaṁ dhammo’tiādīni aṭṭhārasa bhedakaravatthūni dīpento. ‘Anussāvanenā’ti",
  "atk-abh02a15:117_3": "‘nanu tumhe jānātha mayhaṁ uccākulā pabbajitabhāvaṁ bahussutabhāvañca! Mādiso nāma",
  "atk-abh02a15:117_4": "uddhammaṁ ubbinayaṁ satthusāsanaṁ gāheyyāti cittampi uppādetuṁ tumhākaṁ na yuttaṁ.",
  "atk-abh02a15:117_5": "Kiṁ mayhaṁ avīci nīluppalavanaṁ viya sītalo? Kimahaṁ apāyato na bhāyāmī’tiādinā nayena",
  "atk-abh02a15:117_6": "kaṇṇamūle vacībhedaṁ katvā anussāvanena . ‘Salākaggāhenā’ti evaṁ anussāvetvā tesaṁ",
  "atk-abh02a15:117_7": "cittaṁ upatthambhetvā anivattanadhamme katvā ‘‘gaṇhatha imaṁ salāka’’nti salākaggāhena.",
  "atk-abh02a15:117_8": "Ettha ca kammameva uddeso vā pamāṇaṁ vohārānussāvanasalākaggāhā pana pubbabhāgā.",
  "atk-abh02a15:117_9": "Aṭṭhārasavatthudīpanavasena hi voharantena tattha rucijananatthaṁ anussāvetvā salākāya",
  "atk-abh02a15:117_10": "gāhitāyapi abhinnova hoti saṅgho. Yadā pana evaṁ cattāro vā atirekā vā salākaṁ gāhetvā",
  "atk-abh02a15:117_11": "āveṇikaṁ kammaṁ vā uddesaṁ vā karonti, tadā saṅgho bhinno nāma hoti.",
  "atk-abh02a15:118_0": "Evaṁ diṭṭhisampanno puggalo saṅghaṁ bhindeyyāti netaṁ ṭhānaṁ vijjati. Ettāvatā mātughātādīni",
  "atk-abh02a15:118_1": "pañca ānantariyakammāni dassitāni honti, yāni puthujjano karoti, na ariyasāvako.",
  "atk-abh02a15:118_2": "Tesaṁ āvibhāvatthaṁ –",
  "atk-abh02a15:119": "Kammato dvārato ceva, kappaṭṭhitiyato tathā;",
  "atk-abh02a15:120": "Pākasādhāraṇādīhi, viññātabbo vinicchayo.",
  "atk-abh02a15:121_0": "Tattha ‘kammato’ tāva – ettha hi manussabhūtasseva manussabhūtaṁ mātaraṁ vā pitaraṁ",
  "atk-abh02a15:121_1": "vā api parivattaliṅgaṁ jīvitā voropentassa kammaṁ ānantariyaṁ hoti. Tassa vipākaṁ",
  "atk-abh02a15:121_2": "paṭibāhissāmī’ti sakalacakkavāḷaṁ mahācetiyappamāṇehi kañcanathūpehi pūretvāpi, sakalacakkavāḷaṁ",
  "atk-abh02a15:121_3": "pūretvā nisinnabhikkhusaṅghassa mahādānaṁ datvāpi, buddhassa bhagavato saṅghāṭikaṇṇaṁ",
  "atk-abh02a15:121_4": "amuñcitvāva vicaritvāpi, kāyassa bhedā nirayameva upapajjati. Yo pana sayaṁ manussabhūto",
  "atk-abh02a15:121_5": "tiracchānabhūtaṁ mātaraṁ vā pitaraṁ vā, sayaṁ vā tiracchānabhūto manussabhūtaṁ, tiracchānabhūtoyeva",
  "atk-abh02a15:121_6": "vā tiracchānabhūtaṁ jīvitā voropeti, tassa kammaṁ ānantariyaṁ na hoti, kammaṁ pana",
  "atk-abh02a15:121_7": "bhāriyaṁ hoti, ānantariyaṁ āhacceva tiṭṭhati. Manussajātikānaṁ pana vasena ayaṁ pañho kathito.",
  "atk-abh02a15:122_0": "Ettha eḷakacatukkaṁ, saṅgāmacatukkaṁ, coracatukkañca kathetabbaṁ. ‘Eḷakaṁ māremī’ti",
  "atk-abh02a15:122_1": "abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā",
  "atk-abh02a15:122_2": "mārento ānantariyaṁ phusati. Eḷakābhisandhinā pana mātāpitiabhisandhinā vā eḷakaṁ",
  "atk-abh02a15:122_3": "mārento ānantariyaṁ na phusati. Mātāpitiabhisandhinā mātāpitaro mārento phusateva.",
  "atk-abh02a15:122_4": "Esa nayo itarasmimpi catukkadvaye. Yathā ca mātāpitūsu, evaṁ arahantepi etāni catukkāni",
  "atk-abh02a15:122_5": "veditabbāni. Manussaarahantameva ca māretvā ānantariyaṁ phusati, na yakkhabhūtaṁ;",
  "atk-abh02a15:122_6": "kammaṁ pana bhāriyaṁ ānantariyasadisameva. Manussaarahantassa ca puthujjanakāleyeva",
  "atk-abh02a15:122_7": "satthappahāre vā vise vā dinnepi yadi so arahattaṁ patvā teneva marati, arahantaghāto",
  "atk-abh02a15:122_8": "hotiyeva. Yaṁ pana puthujjanakāle dinnaṁ dānaṁ arahattaṁ patvā paribhuñjati, puthujjanasseva",
  "atk-abh02a15:122_9": "taṁ dinnaṁ hoti. Sesaariyapuggale mārentassa ānantariyaṁ natthi, kammaṁ pana bhāriyaṁ",
  "atk-abh02a15:122_10": "ānantariyasadisameva.",
  "atk-abh02a15:123_0": "Lohituppāde tathāgatassa abhejjakāyatāya parūpakkamena cammacchedaṁ katvā lohitapaggharaṇaṁ",
  "atk-abh02a15:123_1": "nāma natthi. Sarīrassa pana antoyeva ekasmiṁ ṭhāne lohitaṁ samosarati. Devadattena",
  "atk-abh02a15:123_2": "paṭividdhasilāto bhijjitvā gatā sakalikāpi tathāgatassa pādantaṁ pahari. Pharasunā",
  "atk-abh02a15:123_3": "pahaṭo viya pādo antolohitoyeva ahosi. Tathā karontassa ānantariyaṁ hoti. Jīvako",
  "atk-abh02a15:123_4": "pana tathāgatassa ruciyā satthakena cammaṁ chinditvā tamhā ṭhānā duṭṭhalohitaṁ nīharitvā",
  "atk-abh02a15:123_5": "phāsukamakāsi. Tathā karontassa puññakammameva hoti.",
  "atk-abh02a15:124_0": "Atha ye ca parinibbute tathāgate cetiyaṁ bhindanti, bodhiṁ chindanti, dhātumhi upakkamanti,",
  "atk-abh02a15:124_1": "tesaṁ kiṁ hotīti? Bhāriyaṁ kammaṁ hoti ānantariyasadisaṁ. Sadhātukaṁ pana thūpaṁ",
  "atk-abh02a15:124_2": "vā paṭimaṁ vā bādhayamānaṁ bodhisākhañca chindituṁ vaṭṭati. Sacepi tattha nilīnā",
  "atk-abh02a15:124_3": "sakuṇā cetiye vaccaṁ pātenti, chindituṁ vaṭṭatiyeva. Paribhogacetiyato hi sarīracetiyaṁ",
  "atk-abh02a15:124_4": "mahantataraṁ. Cetiyavatthuṁ bhinditvā gacchantaṁ bodhimūlampi chinditvā harituṁ vaṭṭati.",
  "atk-abh02a15:124_5": "Yā pana bodhisākhā bodhigharaṁ bādhati, taṁ geharakkhaṇatthaṁ chindituṁ na labbhati.",
  "atk-abh02a15:124_6": "Bodhiatthañhi gehaṁ, na gehatthāya bodhi. Āsanagharepi eseva nayo. Yasmiṁ pana āsanaghare",
  "atk-abh02a15:124_7": "dhātu nihitā hoti, tassa rakkhaṇatthāya bodhisākhaṁ chindituṁ vaṭṭati. Bodhijagganatthaṁ",
  "atk-abh02a15:124_8": "ojoharaṇasākhaṁ vā pūtiṭṭhānaṁ vā chindituṁ vaṭṭatiyeva; sarīrapaṭijaggane viya puññampi hoti.",
  "atk-abh02a15:125_0": "Saṅghabhede sīmaṭṭhakasaṅghe asannipatite visuṁ parisaṁ gahetvā katavohārānussāvanasalākaggāhassa",
  "atk-abh02a15:125_1": "kammaṁ vā karontassa uddesaṁ vā uddisantassa bhedo ca hoti ānantariyakammañca. Samaggasaññāya",
  "atk-abh02a15:125_2": "pana vaṭṭati. Samaggasaññāya hi karontassa neva bhedo hoti na ānantariyakammaṁ. Tathā",
  "atk-abh02a15:125_3": "navato ūnaparisāyaṁ. Sabbantimena pana paricchedena navannaṁ janānaṁ yo saṅghaṁ bhindati,",
  "atk-abh02a15:125_4": "tassa ānantariyakammaṁ hoti. Anuvattakānaṁ adhammavādīnaṁ mahāsāvajjaṁ kammaṁ; dhammavādino",
  "atk-abh02a15:125_5": "anavajjā. Tattha navannameva saṅghabhede idaṁ suttaṁ – ‘‘ekato, upāli, cattāro honti,",
  "atk-abh02a15:125_6": "ekato cattāro, navamo anussāveti salākaṁ gāheti – ‘ayaṁ dhammo, ayaṁ vinayo, idaṁ",
  "atk-abh02a15:125_7": "satthusāsanaṁ, idaṁ gaṇhatha, idaṁ rocethā’ti. Evaṁ kho, upāli, saṅgharāji ceva hoti",
  "atk-abh02a15:125_8": "saṅghabhedo ca. Navannaṁ vā, upāli, atirekanavannaṁ vā saṅgharāji ceva hoti saṅghabhedo",
  "atk-abh02a15:125_9": "cā’’ti (cūḷava. 351).",
  "atk-abh02a15:126": "Etesu ca pana pañcasu saṅghabhedo vacīkammaṁ, sesāni kāyakammānīti. Evaṁ kammatopi viññātabbo vinicchayo.",
  "atk-abh02a15:127_0": "‘Dvārato’ti sabbāneva cetāni kāyadvāratopi vacīdvāratopi samuṭṭhahanti. Purimāni",
  "atk-abh02a15:127_1": "panettha cattāri āṇattikavijjāmayapayogavasena vacīdvārato samuṭṭhahitvāpi kāyadvārameva",
  "atk-abh02a15:127_2": "pūrenti. Saṅghabhedo hatthamuddāya bhedaṁ karontassa kāyadvārato samuṭṭhahitvāpi",
  "atk-abh02a15:127_3": "vacīdvārameva pūretīti. Evamettha dvāratopi viññātabbo vinicchayo.",
  "atk-abh02a15:128_0": "‘Kappaṭṭhitiyato’ti saṅghabhedoyeva cettha kappaṭṭhitiyo. Saṇṭhahante hi kappe kappavemajjhe",
  "atk-abh02a15:128_1": "vā saṅghabhedaṁ katvā kappavināseyeva muccati. Sacepi hi ‘sve kappo vinassissatī’ti",
  "atk-abh02a15:128_2": "ajja saṅghabhedaṁ karoti, sveyeva muccati, ekadivasameva niraye paccati. Evaṁ karaṇaṁ",
  "atk-abh02a15:128_3": "pana natthi. Sesāni cattāri kammāni ānantariyāneva honti, na kappaṭṭhitiyānīti. Evamettha",
  "atk-abh02a15:128_4": "kappaṭṭhitiyatopi viññātabbo vinicchayo.",
  "atk-abh02a15:129_0": "‘Pākato’ti yena ca pañcapetāni kammāni katāni honti, tassa saṅghabhedoyeva paṭisandhivasena",
  "atk-abh02a15:129_1": "vipaccati. Sesāni ‘‘ahosi kammaṁ nāhosi kammavipāko’’ti evamādīsu saṅkhaṁ gacchanti.",
  "atk-abh02a15:129_2": "Saṅghabhedābhāve lohituppādo, tadabhāve arahantaghāto, tadabhāve sace pitā sīlavā",
  "atk-abh02a15:129_3": "hoti, mātā dussīlā no vā tathā sīlavatī, pitughāto paṭisandhivasena vipaccati. Sace",
  "atk-abh02a15:129_4": "mātā mātughāto. Dvīsupi sīlena vā dussīlena vā samānesu mātughātova paṭisandhivasena",
  "atk-abh02a15:129_5": "vipaccati; mātā hi dukkarakāriṇī bahūpakārā ca puttānanti. Evamettha pākatopi viññātabbo vinicchayo.",
  "atk-abh02a15:130_0": "‘Sādhāraṇādīhī’ti purimāni cattāri sabbesampi gahaṭṭhapabbajitānaṁ sādhāraṇāni. Saṅghabhedo",
  "atk-abh02a15:130_1": "pana ‘‘na kho, upāli, bhikkhunī saṅghaṁ bhindati, na sikkhamānā, na sāmaṇero, na",
  "atk-abh02a15:130_2": "sāmaṇerī, na upāsako, na upāsikā saṅghaṁ bhindati. Bhikkhu kho, upāli, pakatatto",
  "atk-abh02a15:130_3": "samānasaṁvāsako samānasīmāyaṁ ṭhito saṅghaṁ bhindatī’’ti (cūḷava. 351) vacanato vuttappakārassa",
  "atk-abh02a15:130_4": "bhikkhunova hoti, na aññassa; tasmā asādhāraṇo. Ādisaddena sabbepete dukkhavedanāsahagatā",
  "atk-abh02a15:130_5": "dosamohasampayuttā cāti evamettha sādhāraṇādīhipi viññātabbo vinicchayo.",
  "atk-abh02a15:131_0": "Aññaṁ satthāranti ‘ayaṁ me satthā satthukiccaṁ kātuṁ samattho’ti bhavantarepi aññaṁ",
  "atk-abh02a15:131_1": "titthakaraṁ ‘ayaṁ me satthā’ti evaṁ gaṇheyya – netaṁ ṭhānaṁ vijjatīti attho. Aṭṭhamaṁ",
  "atk-abh02a15:131_2": "bhavaṁ nibbatteyyāti sabbamandapaññopi sattamaṁ bhavaṁ atikkamitvā aṭṭhamaṁ nibbatteyya",
  "atk-abh02a15:131_3": "– netaṁ ṭhānaṁ vijjati . Uttamakoṭiyā hi sattamaṁ bhavaṁ sandhāyevesa ‘‘niyato sambodhiparāyaṇo’’ti",
  "atk-abh02a15:131_4": "vutto. Kiṁ pana taṁ niyāmeti? Kiṁ pubbahetu niyāmeti udāhu paṭiladdhamaggo udāhu",
  "atk-abh02a15:131_5": "upari tayo maggāti? Sammāsambuddhena gahitaṁ nāmamattametaṁ. Puggalo pana niyato",
  "atk-abh02a15:131_6": "nāma natthi. ‘‘Pubbahetu niyāmetī’’ti vutte hi upari tiṇṇaṁ maggānaṁ upanissayo vutto",
  "atk-abh02a15:131_7": "hoti, paṭhamamaggassa upanissayābhāvo āpajjati. Iccassa ahetu appaccayā nibbattiṁ",
  "atk-abh02a15:131_8": "pāpuṇāti. ‘‘Paṭiladdhamaggo niyāmetī’’ti vutte upari tayo maggā akiccakā honti, paṭhamamaggova",
  "atk-abh02a15:131_9": "sakiccako, paṭhamamaggeneva kilese khepetvā parinibbāyitabbaṁ hoti. ‘‘Upari tayo",
  "atk-abh02a15:131_10": "maggā niyāmentī’’ti vutte paṭhamamaggo akiccako hoti, upari tayo maggāva sakiccakā,",
  "atk-abh02a15:131_11": "paṭhamamaggaṁ anibbattetvā upari tayo maggā nibbattetabbā honti, paṭhamamaggena ca",
  "atk-abh02a15:131_12": "anuppajjitvāva kilesā khepetabbā honti. Tasmā na añño koci niyāmeti, upari tiṇṇaṁ",
  "atk-abh02a15:131_13": "maggānaṁ vipassanāva niyāmeti. Sace hi tesaṁ vipassanā tikkhā sūrā hutvā vahati,",
  "atk-abh02a15:131_14": "ekaṁyeva bhavaṁ nibbattetvā arahattaṁ patvā parinibbāti. Tato mandatarapañño dutiye",
  "atk-abh02a15:131_15": "vā tatiye vā catutthe vā pañcame vā chaṭṭhe vā bhave arahattaṁ patvā parinibbāti.",
  "atk-abh02a15:131_16": "Sabbamandapañño sattamaṁ bhavaṁ nibbattetvā arahattaṁ pāpuṇāti, aṭṭhame bhave paṭisandhi",
  "atk-abh02a15:131_17": "na hoti. Iti sammāsambuddhena gahitaṁ nāmamattametaṁ. Satthā hi buddhatulāya tuletvā",
  "atk-abh02a15:131_18": "sabbaññutañāṇena paricchinditvā ‘ayaṁ puggalo sabbamahāpañño tikkhavipassako ekameva",
  "atk-abh02a15:131_19": "bhavaṁ nibbattetvā arahattaṁ gaṇhissatī’ti ‘ekabījī’ti nāmaṁ akāsi; ‘ayaṁ puggalo",
  "atk-abh02a15:131_20": "dutiyaṁ, tatiyaṁ, catutthaṁ, pañcamaṁ, chaṭṭhaṁ bhavaṁ nibbattetvā arahattaṁ gaṇhissatī’ti",
  "atk-abh02a15:131_21": "‘kolaṁkolo’ti nāmaṁ akāsi; ‘ayaṁ puggalo sattamaṁ bhavaṁ nibbattetvā arahattaṁ gaṇhissatī’ti",
  "atk-abh02a15:131_22": "‘sattakkhattuparamo’ti nāmaṁ akāsi.",
  "atk-abh02a15:132_0": "Koci pana puggalo sattannaṁ bhavānaṁ niyato nāma natthi. Ariyasāvako pana yena kenacipi",
  "atk-abh02a15:132_1": "ākārena mandapañño samāno aṭṭhamaṁ bhavaṁ appatvā antarāva parinibbāti. Sakkasadisopi",
  "atk-abh02a15:132_2": "vaṭṭābhirato sattamaṁyeva bhavaṁ gacchati. Sattame bhave sabbakārena pamādavihārinopi",
  "atk-abh02a15:132_3": "vipassanāñāṇaṁ paripākaṁ gacchati. Appamattakepi ārammaṇe nibbinditvā nibbutiṁ pāpuṇāti.",
  "atk-abh02a15:132_4": "Sacepi hissa sattame bhave niddaṁ vā okkamantassa, parammukhaṁ vā gacchantassa, pacchato",
  "atk-abh02a15:132_5": "ṭhatvā tikhiṇena asinā kocideva sīsaṁ pāteyya, udake vā osādetvā māreyya, asani vā",
  "atk-abh02a15:132_6": "panassa sīse pateyya, evarūpepi kāle sappaṭisandhikā kālaṁkiriyā nāma na hoti, arahattaṁ",
  "atk-abh02a15:132_7": "patvāva parinibbāti. Tena vuttaṁ – ‘‘aṭṭhamaṁ bhavaṁ nibbatteyya – netaṁ ṭhānaṁ vijjatī’’ti.",
  "atk-abh02a15:133_0": "Ekissā lokadhātuyāti dasasahassilokadhātuyā. Tīṇi hi khettāni – jātikhettaṁ, āṇākhettaṁ,",
  "atk-abh02a15:133_1": "visayakkhettanti. Tattha ‘jātikkhettaṁ’ nāma dasasahassilokadhātu. Sā hi tathāgatassa",
  "atk-abh02a15:133_2": "mātukucchiokkamanakāle, nikkhamanakāle, sambodhikāle, dhammacakkapavattane, āyusaṅkhāravossajjane,",
  "atk-abh02a15:133_3": "parinibbāne ca kampati. Koṭisatasahassacakkavāḷaṁ pana ‘āṇākhettaṁ’ nāma. Āṭānāṭiyamoraparittadhajaggaparittaratanaparittādīnañhi",
  "atk-abh02a15:133_4": "ettha āṇā vattati. ‘Visayakhettassa’ pana parimāṇaṁ natthi. Buddhānañhi ‘‘yāvatakaṁ",
  "atk-abh02a15:133_5": "ñāṇaṁ tāvatakaṁ ñeyyaṁ, yāvatakaṁ ñeyyaṁ tāvatakaṁ ñāṇaṁ , ñāṇapariyantikaṁ ñeyyaṁ,",
  "atk-abh02a15:133_6": "ñeyyapariyantikaṁ ñāṇa’’nti (paṭi. ma. 3.5) vacanato avisayo nāma natthi.",
  "atk-abh02a15:134_0": "Imesu pana tīsu khettesu, ṭhapetvā imaṁ cakkavāḷaṁ, aññasmiṁ cakkavāḷe buddhā uppajjantīti",
  "atk-abh02a15:134_1": "suttaṁ natthi, na uppajjantīti pana atthi. Tīṇi piṭakāni – vinayapiṭakaṁ, suttantapiṭakaṁ,",
  "atk-abh02a15:134_2": "abhidhammapiṭakanti. Tisso saṅgītiyo – mahākassapattherassa saṅgīti, yasattherassa",
  "atk-abh02a15:134_3": "saṅgīti, moggaliputtatissattherassa saṅgītīti. Imā tisso saṅgītiyo āruḷhe tepiṭake",
  "atk-abh02a15:134_4": "buddhavacane imaṁ cakkavāḷaṁ muñcitvā aññattha buddhā uppajjantīti suttaṁ natthi,",
  "atk-abh02a15:134_5": "nuppajjantīti pana atthi.",
  "atk-abh02a15:135_0": "Apubbaṁ acarimanti apure apacchā; ekato nuppajjanti, pure vā pacchā vā uppajjantīti",
  "atk-abh02a15:135_1": "vuttaṁ hoti. Tattha bodhipallaṅke ‘‘bodhiṁ appatvā na uṭṭhahissāmī’’ti nisinnakālato",
  "atk-abh02a15:135_2": "paṭṭhāya yāva mātukucchismiṁ paṭisandhiggahaṇaṁ tāva pubbenti na veditabbaṁ. Bodhisattassa",
  "atk-abh02a15:135_3": "hi paṭisandhiggahaṇe dasasahassacakkavāḷakampaneneva jātikkhettapariggaho kato, aññassa",
  "atk-abh02a15:135_4": "buddhassa uppatti nivāritā hoti. Parinibbānato paṭṭhāya ca yāva sāsapamattāpi dhātuyo",
  "atk-abh02a15:135_5": "tiṭṭhanti tāva pacchāti na veditabbaṁ. Dhātūsu hi ṭhitāsu buddhā ṭhitāva honti. Tasmā",
  "atk-abh02a15:135_6": "etthantare aññassa buddhassa uppatti nivāritāva hoti, dhātuparinibbāne pana jāte",
  "atk-abh02a15:135_7": "aññassa buddhassa uppatti na nivāritā.",
  "atk-abh02a15:136_0": "Tīṇihi antaradhānāni nāma – pariyattiantaradhānaṁ, paṭivedhaantaradhānaṁ, paṭipattiantaradhānanti.",
  "atk-abh02a15:136_1": "Tattha ‘pariyattī’ti tīṇi piṭakāni; ‘paṭivedho’ti saccapaṭivedho; ‘paṭipattī’ti paṭipadā.",
  "atk-abh02a15:136_2": "Tattha paṭivedho ca paṭipatti ca hotipi na hotipi. Ekasmiñhi kāle paṭivedhakarā bhikkhū",
  "atk-abh02a15:136_3": "bahū honti; ‘esa bhikkhu puthujjano’ti aṅguliṁ pasāretvā dassetabbo hoti. Imasmiṁyeva",
  "atk-abh02a15:136_4": "dīpe ekavāraṁ kira puthujjanabhikkhu nāma nāhosi. Paṭipattipūrakāpi kadāci bahū honti,",
  "atk-abh02a15:136_5": "kadāci appā. Iti paṭivedho ca paṭipatti ca hotipi na hotipi.",
  "atk-abh02a15:137_0": "Sāsanaṭṭhitiyā pana pariyattiyeva pamāṇaṁ. Paṇḍito hi tepiṭakaṁ sutvā dvepi pūreti.",
  "atk-abh02a15:137_1": "Yathā amhākaṁ bodhisatto āḷārassa santike pañcābhiññā satta ca samāpattiyo nibbattetvā",
  "atk-abh02a15:137_2": "nevasaññānāsaññāyatanasamāpattiyā parikammaṁ pucchi, so ‘na jānāmī’ti āha; tato udakassa",
  "atk-abh02a15:137_3": "santikaṁ gantvā adhigatavisesaṁ saṁsandetvā nevasaññānāsaññāyatanassa parikammaṁ",
  "atk-abh02a15:137_4": "pucchi; so ācikkhi; tassa vacanasamanantarameva mahāsatto taṁ sampādesi; evameva",
  "atk-abh02a15:137_5": "paññavā bhikkhu pariyattiṁ sutvā dvepi pūreti. Tasmā pariyattiyā ṭhitāya sāsanaṁ",
  "atk-abh02a15:137_6": "ṭhitaṁ hoti. Yadā pana sā antaradhāyati tadā paṭhamaṁ abhidhammapiṭakaṁ nassati.",
  "atk-abh02a15:137_7": "Tattha paṭṭhānaṁ sabbapaṭhamaṁ antaradhāyati. Anukkamena pacchā dhammasaṅgaho. Tasmiṁ",
  "atk-abh02a15:137_8": "antarahite itaresu dvīsu piṭakesu ṭhitesu sāsanaṁ ṭhitameva hoti.",
  "atk-abh02a15:138_0": "Tattha suttantapiṭake antaradhāyamāne paṭhamaṁ aṅguttaranikāyo ekādasakato paṭṭhāya",
  "atk-abh02a15:138_1": "yāva ekakā antaradhāyati. Tadanantaraṁ saṁyuttanikāyo cakkapeyyālato paṭṭhāya yāva",
  "atk-abh02a15:138_2": "oghataraṇā antaradhāyati. Tadanantaraṁ majjhimanikāyo indriyabhāvanato paṭṭhāya yāva",
  "atk-abh02a15:138_3": "mūlapariyāyā antaradhāyati. Tadanantaraṁ dīghanikāyo dasuttarato paṭṭhāya yāva brahmajālā",
  "atk-abh02a15:138_4": "antaradhāyati. Ekissāpi dvinnampi gāthānaṁ pucchā addhānaṁ gacchati; sāsanaṁ dhāretuṁ",
  "atk-abh02a15:138_5": "na sakkoti sabhiyapucchā (su. ni. 515 ādayo) viya āḷavakapucchā (su. ni. 183 ādayo;",
  "atk-abh02a15:138_6": "saṁ. ni. 1.246) viya ca. Etā kira kassapabuddhakālikā antarā sāsanaṁ dhāretuṁ nāsakkhiṁsu.",
  "atk-abh02a15:139_0": "Dvīsu pana piṭakesu antarahitesupi vinayapiṭake ṭhite sāsanaṁ tiṭṭhati. Parivārakhandhakesu",
  "atk-abh02a15:139_1": "antarahitesu ubhatovibhaṅge ṭhite ṭhitameva hoti. Ubhatovibhaṅge antarahite mātikāya",
  "atk-abh02a15:139_2": "ṭhitāyapi ṭhitameva hoti. Mātikāya antarahitāya pātimokkhapabbajjāupasampadāsu ṭhitāsu",
  "atk-abh02a15:139_3": "sāsanaṁ tiṭṭhati. Liṅgaṁ addhānaṁ gacchati. Setavatthasamaṇavaṁso pana kassapabuddhakālato",
  "atk-abh02a15:139_4": "paṭṭhāya sāsanaṁ dhāretuṁ nāsakkhi. Pacchimakassa pana saccapaṭivedhato pacchimakassa",
  "atk-abh02a15:139_5": "sīlabhedato ca paṭṭhāya sāsanaṁ osakkitaṁ nāma hoti. Tato paṭṭhāya aññassa buddhassa uppatti na vāritā.",
  "atk-abh02a15:140_0": "Tīṇiparinibbānāni nāma – kilesaparinibbānaṁ, khandhaparinibbānaṁ, dhātuparinibbānanti.",
  "atk-abh02a15:140_1": "Tattha ‘kilesaparinibbānaṁ’ bodhipallaṅke ahosi, ‘khandhaparinibbānaṁ’ kusinārāyaṁ,",
  "atk-abh02a15:140_2": "‘dhātuparinibbānaṁ’ anāgate bhavissati. Sāsanassa kira osakkanakāle imasmiṁ tambapaṇṇidīpe",
  "atk-abh02a15:140_3": "dhātuyo sannipatitvā mahācetiyaṁ gamissanti, mahācetiyato nāgadīpe rājāyatanacetiyaṁ,",
  "atk-abh02a15:140_4": "tato mahābodhipallaṅkaṁ gamissanti. Nāgabhavanatopi devalokatopi brahmalokatopi dhātuyo",
  "atk-abh02a15:140_5": "mahābodhipallaṅkameva gamissanti. Sāsapamattāpi dhātu na antarā nassissati. Sabbā",
  "atk-abh02a15:140_6": "dhātuyo mahābodhipallaṅke rāsibhūtā suvaṇṇakkhandho viya ekaghanā hutvā chabbaṇṇaraṁsiyo",
  "atk-abh02a15:140_7": "vissajjessanti. Tā dasasahassilokadhātuṁ pharissanti. Tato dasasahassacakkavāḷadevatā",
  "atk-abh02a15:140_8": "sannipatitvā ‘‘ajja satthā parinibbāti, ajja sāsanaṁ osakkati, pacchimadassanaṁ dāni",
  "atk-abh02a15:140_9": "idaṁ amhāka’’nti dasabalassa parinibbutadivasato mahantataraṁ kāruññaṁ karissanti.",
  "atk-abh02a15:140_10": "Ṭhapetvā anāgāmikhīṇāsave avasesā sakabhāvena sandhāretuṁ na sakkhissanti. Dhātūsu",
  "atk-abh02a15:140_11": "tejodhātu uṭṭhahitvā yāva brahmalokā uggacchissati. Sāsapamattāyapi dhātuyā sati",
  "atk-abh02a15:140_12": "ekajālāva bhavissati; dhātūsu pariyādānaṁ gatāsu pacchijjissati. Evaṁ mahantaṁ ānubhāvaṁ",
  "atk-abh02a15:140_13": "dassetvā dhātūsu antarahitāsu sāsanaṁ antarahitaṁ nāma hoti. Yāva evaṁ na antaradhāyati",
  "atk-abh02a15:140_14": "tāva acarimaṁ nāma hoti. Evaṁ apubbaṁ acarimaṁ uppajjeyyuṁ – netaṁ ṭhānaṁ vijjati.",
  "atk-abh02a15:141_0": "Kasmā pana apubbaṁ acarimaṁ na uppajjantīti? Anacchariyattā. Buddhā hi acchariyamanussā,",
  "atk-abh02a15:141_1": "yathāha – ‘‘ekapuggalo, bhikkhave, loke upajjamāno uppajjati acchariyamanusso. Katamo",
  "atk-abh02a15:141_2": "ekapuggalo? Tathāgato, bhikkhave, arahaṁ sammāsambuddho’’ti (a. ni. 1.172). Yadi",
  "atk-abh02a15:141_3": "ca dve vā cattāro vā aṭṭha vā soḷasa vā ekato uppajjeyyuṁ, na acchariyā bhaveyyuṁ.",
  "atk-abh02a15:141_4": "Ekasmiñhi vihāre dvinnaṁ cetiyānampi lābhasakkāro uḷāro na hoti, bhikkhūpi bahutāya",
  "atk-abh02a15:141_5": "na acchariyā jātā, evaṁ buddhāpi bhaveyyuṁ; tasmā nuppajjanti. Desanāya ca visesābhāvato.",
  "atk-abh02a15:141_6": "Yañhi satipaṭṭhānādibhedaṁ dhammaṁ eko deseti, aññena uppajjitvāpi sova desetabbo",
  "atk-abh02a15:141_7": "siyā. Tato anacchariyo siyā. Ekasmiṁ pana dhammaṁ desente desanāpi acchariyā hoti.",
  "atk-abh02a15:141_8": "Vivādabhāvato ca. Bahūsu ca buddhesu uppannesu bahūnaṁ ācariyānaṁ antevāsikā viya",
  "atk-abh02a15:141_9": "‘amhākaṁ buddho pāsādiko, amhākaṁ buddho madhurassaro lābhī puññavā’ti vivadeyyuṁ;",
  "atk-abh02a15:141_10": "tasmāpi evaṁ nuppajjanti.",
  "atk-abh02a15:142": "Apicetaṁ kāraṇaṁ milindaraññā puṭṭhena nāgasenattherena vitthāritameva. Vuttañhi tattha (mi. pa. 5.1.1) –",
  "atk-abh02a15:143_0": "‘‘Bhante nāgasena, bhāsitampetaṁ bhagavatā – ‘‘aṭṭhānametaṁ, bhikkhave, anavakāso",
  "atk-abh02a15:143_1": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ –",
  "atk-abh02a15:143_2": "netaṁ ṭhānaṁ vijjatī’’ti (a. ni. 1.277; ma. ni. 3.129). Desentā ca, bhante nāgasena,",
  "atk-abh02a15:143_3": "sabbepi tathāgatā sattatiṁsa bodhipakkhiyadhamme desenti, kathayamānā ca cattāri",
  "atk-abh02a15:143_4": "ariyasaccāni kathenti, sikkhāpentā ca tīsu sikkhāsu sikkhāpenti, anusāsamānā ca appamādapaṭipattiyaṁ",
  "atk-abh02a15:143_5": "anusāsanti. Yadi, bhante nāgasena, sabbesampi tathāgatānaṁ ekā desanā ekā kathā ekā",
  "atk-abh02a15:143_6": "sikkhā ekānusiṭṭhi, kena kāraṇena dve tathāgatā ekakkhaṇe nuppajjanti? Ekenapi tāva",
  "atk-abh02a15:143_7": "buddhuppādena ayaṁ loko obhāsajāto. Yadi dutiyo buddho bhaveyya, dvinnaṁ pabhāya",
  "atk-abh02a15:143_8": "ayaṁ loko bhiyyoso mattāya obhāsajāto bhaveyya. Ovadantā ca dve tathāgatā sukhaṁ",
  "atk-abh02a15:143_9": "ovadeyyuṁ, anusāsamānā ca sukhaṁ anusāseyyuṁ. Tattha me kāraṇaṁ dassehi yathāhaṁ",
  "atk-abh02a15:143_10": "nissaṁsayo bhaveyya’’nti.",
  "atk-abh02a15:144_0": "‘‘Ayaṁ, mahārāja, dasasahassī lokadhātu ekabuddhadhāraṇī, ekasseva tathāgatassa guṇaṁ",
  "atk-abh02a15:144_1": "dhāreti. Yadi dutiyo buddho uppajjeyya, nāyaṁ dasasahassī lokadhātu dhāreyya, caleyya",
  "atk-abh02a15:144_2": "kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyya.",
  "atk-abh02a15:145_0": "‘‘Yathā, mahārāja, nāvā ekapurisasandhāraṇī bhaveyya, ekasmiṁ purise abhirūḷhe sā",
  "atk-abh02a15:145_1": "nāvā samupādikā bhaveyya. Atha dutiyo puriso āgaccheyya tādiso āyunā vaṇṇena vayena",
  "atk-abh02a15:145_2": "pamāṇena kisathūlena sabbaṅgapaccaṅgena. So taṁ nāvaṁ abhirūheyya. Apinu sā, mahārāja,",
  "atk-abh02a15:145_3": "nāvā dvinnampi dhāreyyā’’ti? ‘‘Na hi, bhante, caleyya kampeyya nameyya onameyya vinameyya",
  "atk-abh02a15:145_4": "vikireyya vidhameyya viddhaṁseyya, na ṭhānamupagaccheyya, osīdeyya udake’’ti . ‘‘Evameva",
  "atk-abh02a15:145_5": "kho, mahārāja, ayaṁ dasasahassī lokadhātu ekabuddhadhāraṇī ekasseva tathāgatassa",
  "atk-abh02a15:145_6": "guṇaṁ dhāreti. Yadi dutiyo buddho uppajjeyya, nāyaṁ dasasahassī lokadhātu dhāreyya,",
  "atk-abh02a15:145_7": "caleyya…pe… na ṭhānamupagaccheyya.",
  "atk-abh02a15:146_0": "‘‘Yathā vā pana, mahārāja, puriso yāvadatthaṁ bhojanaṁ bhuñjeyya chādentaṁ yāvakaṇṭhamabhipūrayitvā.",
  "atk-abh02a15:146_1": "So tato pīṇito paripuṇṇo nirantaro tandīgato anonamitadaṇḍajāto punadeva tattakaṁ",
  "atk-abh02a15:146_2": "bhojanaṁ bhuñjeyya. Apinu kho so, mahārāja, puriso sukhito bhaveyyā’’ti? ‘‘Na hi,",
  "atk-abh02a15:146_3": "bhante, sakiṁ bhuttova mareyyā’’ti. Evameva kho, mahārāja, ayaṁ dasasahassī lokadhātu",
  "atk-abh02a15:146_4": "ekabuddhadhāraṇī…pe… na ṭhānamupagaccheyyā’’ti.",
  "atk-abh02a15:147_0": "‘‘Kiṁ nu kho, bhante nāgasena, atidhammabhārena pathavī calatī’’ti? ‘‘Idha, mahārāja,",
  "atk-abh02a15:147_1": "dve sakaṭā ratanaparipūritā bhaveyyuṁ yāvasmā mukhasamā. Eka sakaṭato ratanaṁ gahetvā",
  "atk-abh02a15:147_2": "ekamhi sakaṭe ākireyyuṁ. Apinu taṁ, mahārāja, sakaṭaṁ dvinnampi sakaṭānaṁ ratanaṁ",
  "atk-abh02a15:147_3": "dhāreyyā’’ti? ‘‘Na hi, bhante, nābhipi tassa caleyya, arāpi tassa bhijjeyyuṁ, nemipi",
  "atk-abh02a15:147_4": "tassa opateyya, akkhopi tassa bhijjeyyā’’ti. ‘‘Kinnu kho, mahārāja, atiratanabhārena",
  "atk-abh02a15:147_5": "sakaṭaṁ bhijjatī’’ti? ‘‘Āma, bhante’’ti. ‘‘Evameva kho, mahārāja, atidhammabhārena pathavī calatīti.",
  "atk-abh02a15:148_0": "‘‘Apica, mahārāja, imaṁ kāraṇaṁ buddhabalaparidīpanāya osāritaṁ. Aññampi tattha patirūpaṁ",
  "atk-abh02a15:148_1": "kāraṇaṁ suṇohi yena kāraṇena dve sammāsambuddhā ekakkhaṇe nuppajjanti. Yadi, mahārāja,",
  "atk-abh02a15:148_2": "dve sammāsambuddhā ekakkhaṇe uppajjeyyuṁ, parisāya vivādo uppajjeyya – ‘tumhākaṁ",
  "atk-abh02a15:148_3": "buddho, amhākaṁ buddho’ti ubhatopakkhajātā bhaveyyuṁ. Yathā, mahārāja, dvinnaṁ balavāmaccānaṁ",
  "atk-abh02a15:148_4": "parisāya vivādo uppajjeyya – ‘tumhākaṁ amacco, amhākaṁ amacco’ti ubhatopakkhajātā",
  "atk-abh02a15:148_5": "honti; evameva kho, mahārāja, yadi dve sammāsambuddhā ekakkhaṇe uppajjeyyuṁ, tesaṁ",
  "atk-abh02a15:148_6": "parisāya vivādo uppajjeyya – ‘tumhākaṁ buddho, amhākaṁ buddho’ti ubhatopakkhajātā",
  "atk-abh02a15:148_7": "bhaveyyuṁ. Idaṁ tāva mahārāja ekaṁ kāraṇaṁ yena kāraṇena dve sammāsambuddhā ekakkhaṇe nuppajjanti.",
  "atk-abh02a15:149_0": "‘‘Aparampi uttariṁ kāraṇaṁ suṇohi yena kāraṇena dve sammāsambuddhā ekakkhaṇe nuppajjanti.",
  "atk-abh02a15:149_1": "Yadi, mahārāja, dve sammāsambuddhā ekakkhaṇe uppajjeyyuṁ ‘aggo buddho’ti yaṁ vacanaṁ",
  "atk-abh02a15:149_2": "taṁ micchā bhaveyya, ‘jeṭṭho buddho’ti ‘seṭṭho buddho’ti ‘visiṭṭho buddho’ti ‘uttamo",
  "atk-abh02a15:149_3": "buddho’ti ‘pavaro buddho’ti ‘asamo buddho’ti ‘asamasamo buddho’ti ‘appaṭisamo buddho’ti",
  "atk-abh02a15:149_4": "‘appaṭibhāgī buddho’ti ‘appaṭipuggalo buddho’ti yaṁ vacanaṁ taṁ micchā bhaveyya.",
  "atk-abh02a15:149_5": "Idampi kho tvaṁ, mahārāja, kāraṇaṁ tathato sampaṭiccha yena kāraṇena dve sammāsambuddhā",
  "atk-abh02a15:149_6": "ekakkhaṇe nuppajjanti.",
  "atk-abh02a15:150_0": "‘‘Apica, mahārāja, buddhānaṁ bhagavantānaṁ sabhāvapakati esā yaṁ ekoyeva buddho loke",
  "atk-abh02a15:150_1": "uppajjati. Kasmā kāraṇā? Mahantattā sabbaññubuddhaguṇānaṁ. Aññampi, mahārāja, yaṁ",
  "atk-abh02a15:150_2": "loke mahantaṁ taṁ ekaṁyeva hoti. Pathavī, mahārāja, mahantā, sā ekāyeva; sāgaro mahanto,",
  "atk-abh02a15:150_3": "so ekoyeva; sineru girirājā mahanto, so ekoyeva; ākāso mahanto, so ekoyeva; sakko",
  "atk-abh02a15:150_4": "mahanto, so ekoyeva; mahābrahmā mahanto, so ekoyeva; tathāgato arahaṁ sammāsambuddho",
  "atk-abh02a15:150_5": "mahanto, so ekoyeva lokasmiṁ. Yattha te uppajjanti tattha aññesaṁ okāso na hoti.",
  "atk-abh02a15:150_6": "Tasmā, mahārāja, tathāgato arahaṁ sammāsambuddho ekoyeva loke uppajjatī’’ti.",
  "atk-abh02a15:151": "‘‘Sukathito, bhante nāgasena, pañho opammehi kāraṇehī’’ti (mi. pa. 5.1.1).",
  "atk-abh02a15:152_0": "Ekissālokadhātuyāti ekasmiṁ cakkavāḷe. Heṭṭhā imināva padena dasa cakkavāḷasahassāni",
  "atk-abh02a15:152_1": "gahitāni. Tānipi ekacakkavāḷeneva paricchindituṁ vaṭṭanti. Buddhā hi uppajjamānā",
  "atk-abh02a15:152_2": "imasmiṁyeva cakkavāḷe uppajjanti; uppajjanaṭṭhāne pana vārite ito aññesu cakkavāḷesu",
  "atk-abh02a15:152_3": "na uppajjantīti vāritameva hoti. Apubbaṁ acarimanti ettha cakkaratanapātubhāvato",
  "atk-abh02a15:152_4": "pubbe pubbaṁ, tasseva antaradhānato pacchā carimaṁ. Tattha dvidhā cakkaratanassa",
  "atk-abh02a15:152_5": "antaradhānaṁ hoti – cakkavattino kālakiriyāya vā pabbajjāya vā. Antaradhāyamānañca",
  "atk-abh02a15:152_6": "pana taṁ kālakiriyato vā pabbajjato vā sattame divase antaradhāyati. Tato paraṁ cakkavattino",
  "atk-abh02a15:152_7": "pātubhāvo avārito. Kasmā pana ekacakkavāḷe dve cakkavattino nuppajjantīti? Vivādupacchedato",
  "atk-abh02a15:152_8": "anacchariyabhāvato cakkaratanassa mahānubhāvato ca. Dvīsu hi uppajjantesu ‘amhākaṁ",
  "atk-abh02a15:152_9": "rājā mahanto, amhākaṁ rājā mahanto’ti vivādo uppajjeyya. ‘Ekasmiṁ dīpe cakkavattī,",
  "atk-abh02a15:152_10": "ekasmiṁ dīpe cakkavattī’ti ca anacchariyo bhaveyya. Yo cāyaṁ cakkaratanassa dvisahassadīpaparivāresu",
  "atk-abh02a15:152_11": "catūsu mahādīpesu issariyānuppadānasamattho mahānubhāvo, so parihāyeyya. Iti vivādupacchedato",
  "atk-abh02a15:152_12": "anacchariyabhāvato cakkaratanassa mahānubhāvato ca na ekacakkavāḷe dve uppajjanti.",
  "atk-abh02a15:153": "Yaṁ ittho arahaṁ assa sammāsambuddhoti ettha tiṭṭhatu tāva sabbaññuguṇe nibbattetvā lokattāraṇasamattho buddhabhāvo, paṇidhānamattampi itthiyā na sampajjati.",
  "atk-abh02a15:154": "‘‘Manussattaṁ liṅgasampatti, hetu satthāradassanaṁ;",
  "atk-abh02a15:155": "Pabbajjā guṇasampatti, adhikāro ca chandatā;",
  "atk-abh02a15:156": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59);",
  "atk-abh02a15:157_0": "Imāni hi paṇidhānasampattikāraṇāni. Iti paṇidhānampi sampādetuṁ asamatthāya itthiyā",
  "atk-abh02a15:157_1": "kuto buddhabhāvoti ‘‘aṭṭhānametaṁ, anavakāso yaṁ itthī arahaṁ assa sammāsambuddho’’ti",
  "atk-abh02a15:157_2": "vuttaṁ. Sabbākāraparipūro vā puññussayo sabbākāraparipūrameva attabhāvaṁ nibbattetīti",
  "atk-abh02a15:157_3": "purisova arahaṁ hoti sammāsambuddho.",
  "atk-abh02a15:158_0": "Yaṁitthī rājā assa cakkavattītiādīsupi yasmā itthiyā kosohitavatthaguyhādīnaṁ abhāvena",
  "atk-abh02a15:158_1": "lakkhaṇāni na paripūrenti, itthiratanabhāvena sattaratanasamaṅgitā na sampajjati,",
  "atk-abh02a15:158_2": "sabbamanussehi ca adhiko attabhāvo na hoti, tasmā ‘‘aṭṭhānametaṁ anavakāso yaṁ itthī",
  "atk-abh02a15:158_3": "rājā assa cakkavattī’’ti vuttaṁ. Yasmā ca sakkattādīnipi tīṇi ṭhānāni uttamāni, itthiliṅgañca",
  "atk-abh02a15:158_4": "hīnaṁ , tasmā tassā sakkattādīnipi paṭisiddhāni. Nanu ca yathā itthiliṅgaṁ evaṁ purisaliṅgampi",
  "atk-abh02a15:158_5": "brahmaloke natthi, tasmā ‘‘yaṁ puriso brahmattaṁ kāreyya – ṭhānametaṁ vijjatī’’tipi",
  "atk-abh02a15:158_6": "na vattabbaṁ siyāti? No na vattabbaṁ. Kasmā? Idha purisassa tattha nibbattanato.",
  "atk-abh02a15:158_7": "Brahmattanti hi mahābrahmattaṁ adhippetaṁ. Itthī ca idha jhānaṁ bhāvetvā kālaṁ katvā",
  "atk-abh02a15:158_8": "brahmapārisajjānaṁ sahabyataṁ upapajjati, na mahābrahmānaṁ. Puriso pana tattha na",
  "atk-abh02a15:158_9": "uppajjatīti na vattabbo. Samānepi cettha ubhayaliṅgābhāve purisasaṇṭhānāva brahmāno,",
  "atk-abh02a15:158_10": "na itthisaṇṭhānā. Tasmā suvuttamevetaṁ.",
  "atk-abh02a15:159_0": "Kāyaduccaritassātiādīsu yathā nimbabījakosātakībījādīni madhuraṁ phalaṁ na nibbattenti,",
  "atk-abh02a15:159_1": "asātaṁ amadhurameva nibbattenti, evaṁ kāyaduccaritādīni madhuraṁ vipākaṁ na nibbattenti,",
  "atk-abh02a15:159_2": "amadhurameva nibbattenti. Yathā ca ucchubījasālibījādīni madhuraṁ sādhurasameva phalaṁ",
  "atk-abh02a15:159_3": "nibbattenti, na asātaṁ kaṭukaṁ, evaṁ kāyasucaritādīni madhurameva vipākaṁ nibbattenti,",
  "atk-abh02a15:159_4": "na amadhuraṁ. Vuttampi cetaṁ –",
  "atk-abh02a15:160": "‘‘Yādisaṁ vapate bījaṁ, tādisaṁ harate phalaṁ;",
  "atk-abh02a15:161": "Kalyāṇakārī kalyāṇaṁ, pāpakārī ca pāpakanti. (saṁ. ni. 1.256);",
  "atk-abh02a15:162": "Tasmā ‘‘aṭṭhānametaṁ anavakāso, yaṁ kāyaduccaritassā’’tiādi vuttaṁ.",
  "atk-abh02a15:163_0": "Kāyaduccaritasamaṅgītiādīsu samaṅgīti pañcavidhā samaṅgitā – āyūhanasamaṅgitā, cetanāsamaṅgitā,",
  "atk-abh02a15:163_1": "kammasamaṅgitā, vipākasamaṅgitā, upaṭṭhānasamaṅgitāti. Tattha kusalākusalakammāyūhanakkhaṇe",
  "atk-abh02a15:163_2": "‘āyūhanasamaṅgitā’ vuccati. Tathā ‘cetanāsamaṅgitā’. Yāva pana arahattaṁ na pāpuṇanti",
  "atk-abh02a15:163_3": "tāva sabbepi sattā pubbe upacitaṁ vipākārahaṁ kammaṁ sandhāya kammasamaṅginoti vuccanti",
  "atk-abh02a15:163_4": "– esā ‘kammasamaṅgitā’. ‘Vipākasamaṅgitā’ pana vipākakkhaṇeyeva veditabbā. Yāva pana",
  "atk-abh02a15:163_5": "sattā arahattaṁ na pāpuṇanti tāva tesaṁ tato tato cavitvā niraye tāva uppajjamānānaṁ",
  "atk-abh02a15:163_6": "aggijālalohakumbhīādīhi upaṭṭhānākārehi nirayo, gabbhaseyyakattaṁ āpajjamānānaṁ mātukucchi,",
  "atk-abh02a15:163_7": "devesu uppajjamānānaṁ kapparukkhavimānādīhi upaṭṭhānākārehi devalokoti evaṁ upapattinimittaṁ",
  "atk-abh02a15:163_8": "upaṭṭhāti. Iti nesaṁ iminā uppattinimittūpaṭṭhānena aparimuttattā ‘upaṭṭhānasamaṅgitā’",
  "atk-abh02a15:163_9": "nāma. Sāva calati, sesā niccalā. Niraye hi upaṭṭhitepi devaloko upaṭṭhāti; devaloke",
  "atk-abh02a15:163_10": "upaṭṭhitepi nirayo upaṭṭhāti; manussaloke upaṭṭhitepi tiracchānayoni upaṭṭhāti; tiracchānayoniyā",
  "atk-abh02a15:163_11": "ca upaṭṭhitāyapi manussaloko upaṭṭhātiyeva.",
  "atk-abh02a15:164_0": "Tatridaṁ vatthu – soṇagiripāde kira acelavihāre soṇatthero nāma eko dhammakathiko.",
  "atk-abh02a15:164_1": "Tassa pitā sunakhavājiko nāma luddako ahosi. Thero taṁ paṭibāhantopi saṁvare ṭhapetuṁ",
  "atk-abh02a15:164_2": "asakkonto ‘mā nassi varāko’ti mahallakakāle akāmakaṁ pabbājesi. Tassa gilānaseyyāya",
  "atk-abh02a15:164_3": "nipannassa nirayo upaṭṭhāsi. Soṇagiripādato mahantā mahantā sunakhā āgantvā khāditukāmā",
  "atk-abh02a15:164_4": "viya samparivāresuṁ. So mahābhayabhīto ‘‘vārehi, tāta soṇa! Vārehi, tāta soṇā’’ti",
  "atk-abh02a15:164_5": "āha. ‘‘Kiṁ mahātherā’’ti? ‘‘Na passasi, tātā’’ti taṁ pavattiṁ ācikkhi. Soṇatthero",
  "atk-abh02a15:164_6": "‘kathañhi nāma mādisassa pitā niraye nibbattissati, patiṭṭhāhamassa bhavissāmī’ti",
  "atk-abh02a15:164_7": "sāmaṇerehi nānāpupphāni āharāpetvā cetiyaṅgaṇabodhiyaṅgaṇesu mālāsanthārapūjañca",
  "atk-abh02a15:164_8": "āsanapūjañca kāretvā pitaraṁ mañcena cetiyaṅgaṇaṁ haritvā mañce nipajjāpetvā ‘‘ayaṁ",
  "atk-abh02a15:164_9": "me, mahāthera, pūjā tumhākaṁ atthāya katā; ‘ayaṁ me, bhagavā, duggatapaṇṇākāro’ti",
  "atk-abh02a15:164_10": "vatvā bhagavantaṁ vanditvā cittaṁ pasādehī’’ti āha. So mahāthero pūjaṁ disvā tathākaronto",
  "atk-abh02a15:164_11": "cittaṁ pasādesi. Tāvadevassa devaloko upaṭṭhāsi, nandavanacittalatāvanamissakavanaphārusakavanavimānāni",
  "atk-abh02a15:164_12": "ceva devanāṭakāni ca parivāretvā ṭhitāni viya ahesuṁ. So ‘‘apetha, soṇa! Apetha,",
  "atk-abh02a15:164_13": "soṇā’’ti āha. ‘‘Kimidaṁ, mahātherā’’ti? ‘‘Etā te, tāta, mātaro āgacchantī’’ti. ‘Thero",
  "atk-abh02a15:164_14": "saggo upaṭṭhito mahātherassā’ti cintesi . Evaṁ upaṭṭhānasamaṅgitā calatīti veditabbā.",
  "atk-abh02a15:164_15": "Etāsu samaṅgitāsu idha āyūhanacetanākammasamaṅgitāvasena ‘‘kāyaduccaritasamaṅgī’’tiādi",
  "atk-abh02a15:164_16": "vuttaṁ. Sesaṁ sabbattha uttānatthamevāti.",
  "atk-abh02a15:165": "Paṭhamabalaniddesavaṇṇanā.",
  "atk-abh02a15:166": "Dutiyabalaniddeso",
  "atk-abh02a15:167_0": "810. Dutiyabalaniddese gatisampattipaṭibāḷhānīti gatisampattiyā paṭibāhitāni nivāritāni",
  "atk-abh02a15:167_1": "paṭisedhitāni. Sesapadesupi eseva nayo. Ettha ca gatisampattīti sampannā gati devaloko",
  "atk-abh02a15:167_2": "ca manussaloko ca. Gativipattīti vipannā gati cattāro apāyā. Upadhisampattīti attabhāvasamiddhi.",
  "atk-abh02a15:167_3": "Upadhivipattīti hīnaattabhāvatā. Kālasampattīti surājasumanussakālasaṅkhāto sampannakālo.",
  "atk-abh02a15:167_4": "Kālavipattīti durājadumanussakālasaṅkhāto vipannakālo. Payogasampattīti sammāpayogo.",
  "atk-abh02a15:167_5": "Payogavipattīti micchāpayogo.",
  "atk-abh02a15:168_0": "Tattha ekaccassa bahūni pāpakammāni honti. Tāni gativipattiyaṁ ṭhitassa vipacceyyuṁ.",
  "atk-abh02a15:168_1": "So pana ekena kalyāṇakammena gatisampattiyaṁ devesu vā manussesu vā nibbatto. Tādise",
  "atk-abh02a15:168_2": "ca ṭhāne akusalassa vāro natthi, ekantaṁ kusalasseva vāroti. Evamassa tāni kammāni",
  "atk-abh02a15:168_3": "gatisampattipaṭibāḷhāni na vipaccantīti pajānāti.",
  "atk-abh02a15:169_0": "Aparassāpi bahūni pāpakammāni honti. Tāni upadhivipattiyaṁ ṭhitassa vipacceyyuṁ.",
  "atk-abh02a15:169_1": "So pana ekena kalyāṇakammena upadhisampattiyaṁ ṭhito susaṇṭhitaṅgapaccaṅgo abhirūpo",
  "atk-abh02a15:169_2": "dassanīyo brahmavacchasadiso. Sacepi dāsiyā kucchismiṁ dāsajāto hoti ‘evarūpo attabhāvo",
  "atk-abh02a15:169_3": "kiliṭṭhakammassa nānucchaviko’ti hatthimeṇḍaassabandhakagopālakakammādīni taṁ na",
  "atk-abh02a15:169_4": "kārenti; sukhumavatthāni nivāsāpetvā bhaṇḍāgārikaṭṭhānādīsu ṭhapenti. Sace itthī",
  "atk-abh02a15:169_5": "hoti, hatthibhattapacanādīni na kārenti; vatthālaṅkāraṁ datvā sayanapālikaṁ vā naṁ",
  "atk-abh02a15:169_6": "karonti, somadevi viya vallabhaṭṭhāne vā ṭhapenti. Bhātikarājakāle kira gomaṁsakhādake",
  "atk-abh02a15:169_7": "bahujane gahetvā rañño dassesuṁ. Te ‘daṇḍaṁ dātuṁ sakkothā’ti puṭṭhā ‘na sakkomā’ti",
  "atk-abh02a15:169_8": "vadiṁsu. Atha ne rājaṅgaṇe sodhake akaṁsu. Tesaṁ ekā dhītā abhirūpā dassanīyā pāsādikā.",
  "atk-abh02a15:169_9": "Taṁ disvā rājā antepuraṁ abhinetvā vallabhaṭṭhāne ṭhapesi. Sesañātakāpi tassā ānubhāvena",
  "atk-abh02a15:169_10": "sukhaṁ jīviṁsu. Tādisasmiñhi attabhāve pāpakammānipi vipākaṁ dātuṁ na sakkonti. Evaṁ",
  "atk-abh02a15:169_11": "upadhisampattipaṭibāḷhāni na vipaccantīti pajānāti.",
  "atk-abh02a15:170_0": "Ekassa bahūni pāpakammāni honti. Tāni kālavipattiyaṁ ṭhitassa vipacceyyuṁ. So pana",
  "atk-abh02a15:170_1": "ekena kalyāṇakammena paṭhamakappikānaṁ vā cakkavattirañño vā buddhānaṁ vā uppattisamaye",
  "atk-abh02a15:170_2": "surājasumanussakāle nibbatto. Tādise ca kāle nibbattassa akusalassa vipākaṁ dātuṁ",
  "atk-abh02a15:170_3": "okāso natthi, ekantaṁ kusalasseva okāsoti. Evaṁ kālasampattipaṭibāḷhāni na vipaccantīti pajānāti.",
  "atk-abh02a15:171_0": "Aparassāpi bahūni pāpakammāni honti. Tāni payogavipattiyaṁ ṭhitassa vipacceyyuṁ.",
  "atk-abh02a15:171_1": "So pana ekena kalyāṇakammena payogasampattiyaṁ ṭhito pāṇātipātādīhi virato kāyavacīmanosucaritāni",
  "atk-abh02a15:171_2": "pūreti. Tādise ṭhāne akusalassa vipaccanokāso natthi, ekantaṁ kusalasseva okāsoti.",
  "atk-abh02a15:171_3": "Evaṁ payogasampattipaṭibāḷhāni na vipaccantīti pajānāti.",
  "atk-abh02a15:172_0": "Aparassāpi bahūni pāpakammāni honti. Tāni gatisampattiyaṁ ṭhitassa na vipacceyyuṁ.",
  "atk-abh02a15:172_1": "So panekena pāpakammena gativipattiyaṁyeva nibbatto. Tatthassa tāni kammāni upagantvā",
  "atk-abh02a15:172_2": "vārena vārena vipākaṁ denti – kālena niraye nibbattāpenti, kālena tiracchānayoniyaṁ,",
  "atk-abh02a15:172_3": "kālena pettivisaye, kālena asurakāye, dīghenāpi addhunā apāyato sīsaṁ ukkhipituṁ",
  "atk-abh02a15:172_4": "na denti. Evaṁ gatisampattipaṭibāhitattā vipākaṁ dātuṁ asakkontāni gativipattiṁ āgamma",
  "atk-abh02a15:172_5": "vipaccantīti pajānāti.",
  "atk-abh02a15:173_0": "Aparassāpi bahūni pāpakammāni honti. Tāni upadhisampattiyaṁ ṭhitassa na vipacceyyuṁ",
  "atk-abh02a15:173_1": ". So pana ekena pāpakammena upadhivipattiyaṁyeva patiṭṭhito dubbaṇṇo durūpo dussaṇṭhito",
  "atk-abh02a15:173_2": "bībhaccho pisācasadiso. So sace dāsiyā kucchiyaṁ dāsajāto ‘imāni etassa anucchavikānī’ti",
  "atk-abh02a15:173_3": "sabbāni naṁ kiliṭṭhakammāni kārenti antamaso pupphachaḍḍakakammaṁ upādāya. Sace itthī",
  "atk-abh02a15:173_4": "hoti ‘imāni etissā anucchavikānī’ti sabbāni naṁ hatthibhattapacanādīni kiliṭṭhakammāni",
  "atk-abh02a15:173_5": "kārenti. Kulagehe jātampi baliṁ sādhayamānā rājapurisā ‘gehadāsī’ti saññaṁ katvā",
  "atk-abh02a15:173_6": "bandhitvā gacchanti, kotalavāpīgāme mahākuṭumbikassa gharaṇī viya. Evaṁ upadhisampattipaṭibāhitattā",
  "atk-abh02a15:173_7": "vipākaṁ dātuṁ asakkontāni upadhivipattiṁ āgamma vipaccantīti pajānāti.",
  "atk-abh02a15:174_0": "Aparassāpi bahūni pāpakammāni honti. Tāni kālasampattiyaṁ nibbātassa na vipacceyyuṁ.",
  "atk-abh02a15:174_1": "So pana ekena pāpakammena kālavipattiyaṁ durājadumanussakāle kasaṭe niroje dasavassāyukakāle",
  "atk-abh02a15:174_2": "nibbatto, yadā pañca gorasā pacchijjanti, kudrūsakaṁ aggabhojanaṁ hoti. Kiñcāpi manussaloke",
  "atk-abh02a15:174_3": "nibbatto, migapasusarikkhajīviko pana hoti. Evarūpe kāle kusalassa vipaccanokāso",
  "atk-abh02a15:174_4": "natthi, ekantaṁ akusalasseva hoti. Evaṁ kālasampattipaṭibāhitattā vipākaṁ dātuṁ asakkontāni",
  "atk-abh02a15:174_5": "kālavipattiṁ āgamma vipaccantīti pajānāti.",
  "atk-abh02a15:175_0": "Aparassāpi bahūni pāpakammāni honti. Tāni payogasampattiyaṁ ṭhitassa na vipacceyyuṁ.",
  "atk-abh02a15:175_1": "So pana payogavipattiyaṁ ṭhito pāṇātipātādīni dasa akusalakammāni karoti. Tamenaṁ",
  "atk-abh02a15:175_2": "sahoḍḍhaṁ gahetvā rañño dassenti. Rājā bahūkammakāraṇāni kāretvā ghātāpeti. Evaṁ",
  "atk-abh02a15:175_3": "payogasampattipaṭibāhitattā vipākaṁ dātuṁ asakkontāni payogavipattiṁ āgamma vipaccantīti",
  "atk-abh02a15:175_4": "pajānāti. Evaṁ catūhi sampattīhi paṭibāhitaṁ pāpakammaṁ vipākaṁ adatvā catasso vipattiyo āgamma deti.",
  "atk-abh02a15:176_0": "Yathā hi kocideva puriso kenacideva kammena rājānaṁ ārādheyya. Athassa rājā ṭhānantaraṁ",
  "atk-abh02a15:176_1": "datvā janapadaṁ dadeyya. So taṁ sammā paribhuñjituṁ asakkonto makkaṭena gahitabhattapuṭaṁ",
  "atk-abh02a15:176_2": "viya bhindeyya; yassa yaṁ yānaṁ vā vāhanaṁ vā dāsaṁ vā dāsiṁ vā ārāmaṁ vā vatthuṁ",
  "atk-abh02a15:176_3": "vā sampannarūpaṁ passati, sabbaṁ balakkārena gaṇheyya. Manussā ‘rājavallabho’ti kiñci",
  "atk-abh02a15:176_4": "vattuṁ na sakkuṇeyyuṁ. So aññassa vallabhatarassa rājamahāmattassa virujjheyya. So",
  "atk-abh02a15:176_5": "taṁ gahetvā supothitaṁ pothāpetvā bhūmiṁ piṭṭhiyā ghaṁsāpento nikkaḍḍhāpetvā rājānaṁ",
  "atk-abh02a15:176_6": "upasaṅkamitvā ‘asuko nāma te , deva, janapadaṁ bhindatī’ti gaṇhāpeyya. Rājā bandhanāgāre",
  "atk-abh02a15:176_7": "bandhāpetvā ‘asukena nāma kassa kiṁ avahaṭa’nti nagare bheriṁ carāpeyya. Manussā",
  "atk-abh02a15:176_8": "āgantvā ‘mayhaṁ idaṁ gahitaṁ, mayhaṁ idaṁ gahita’nti viravasahassaṁ uṭṭhāpeyyuṁ.",
  "atk-abh02a15:176_9": "Rājā bhiyyoso mattāya kuddho nānappakārena taṁ bandhanāgāre kilametvā ghātāpetvā",
  "atk-abh02a15:176_10": "‘gacchatha naṁ susāne chaḍḍetvā saṅkhalikā āharathā’ti vadeyya. Evaṁsampadamidaṁ daṭṭhabbaṁ.",
  "atk-abh02a15:177_0": "Tassa hi purisassa hi kenacideva kammena rājānaṁ ārādhetvā ṭhānantaraṁ laddhakālo",
  "atk-abh02a15:177_1": "viya puthujjanassāpi kenacideva puññakammena sagge nibbattakālo. Tasmiṁ janapadaṁ",
  "atk-abh02a15:177_2": "bhinditvā manussānaṁ santakaṁ gaṇhante kassaci kiñci vattuṁ avisahanakālo viya imasmimpi",
  "atk-abh02a15:177_3": "sagge nibbatte akusalassa vipaccanokāsaṁ alabhanakālo. Tassa ekadivasaṁ ekasmiṁ rājavallabhatare",
  "atk-abh02a15:177_4": "virajjhitvā tena kuddhena naṁ pothāpetvā rañño ārocetvā bandhanāgāre bandhāpitakālo",
  "atk-abh02a15:177_5": "viya imassa saggato cavitvā niraye nibbattakālo. Manussānaṁ ‘mayhaṁ idaṁ gahitaṁ,",
  "atk-abh02a15:177_6": "mayhaṁ idaṁ gahita’nti viravakālo viya tasmiṁ niraye nibbatte sabbākusalakammānaṁ",
  "atk-abh02a15:177_7": "sannipatitvā gahaṇakālo. Susāne chaḍḍetvā saṅkhalikānaṁ āharaṇakālo viya ekekasmiṁ",
  "atk-abh02a15:177_8": "kamme khīṇe itarassa itarassa vipākena nirayato sīsaṁ anukkhipitvā sakalakappaṁ nirayamhi",
  "atk-abh02a15:177_9": "paccanakālo. Kappaṭṭhitikakammañhi katvā ekakappaṁ nirayamhi paccanakasattā neva",
  "atk-abh02a15:177_10": "eko, na dve, na sataṁ, na sahassaṁ. Evaṁ paccanakasattā kira gaṇanapathaṁ vītivattā.",
  "atk-abh02a15:178_0": "Atthekaccāni kalyāṇāni kammasamādānāni gativipattipaṭibāḷhāni na vipaccantītiādīsupi",
  "atk-abh02a15:178_1": "evaṁ yojanā veditabbā. Idhekaccassa bahūni kalyāṇakammāni honti. Tāni gatisampattiyaṁ",
  "atk-abh02a15:178_2": "ṭhitassa vipacceyuṁ. So pana ekena pāpakammena gativipattiyaṁ niraye vā asurakāye",
  "atk-abh02a15:178_3": "vā nibbatto. Tādise ca ṭhāne kusalaṁ vipākaṁ dātuṁ na sakkoti, ekantaṁ akusalameva",
  "atk-abh02a15:178_4": "sakkotīti. Evamassa tāni kammāni gativipattipaṭibāḷhāni na vipaccantīti pajānāti.",
  "atk-abh02a15:179_0": "Aparassāpi bahūni kalyāṇakammāni honti. Tāni upadhisampattiyaṁ ṭhitassa vipacceyyuṁ.",
  "atk-abh02a15:179_1": "So pana ekena pāpakammena upadhivipattiyaṁ patiṭṭhito dubbaṇṇo hoti pisācasadiso.",
  "atk-abh02a15:179_2": "So sacepi rājakule nibbatto pituaccayena ‘kiṁ imassa nissirīkassa rajjenā’ti rajjaṁ",
  "atk-abh02a15:179_3": "na labhati. Senāpatigehādīsu nibbattopi senāpatiṭṭhānādīni na labhati.",
  "atk-abh02a15:180_0": "Imassa panatthassāvibhāvatthaṁ dīparājavatthu kathetabbaṁ – rājā kira putte jāte",
  "atk-abh02a15:180_1": "deviyā pasīditvā varaṁ adāsi. Sā varaṁ gahetvā ṭhapesi. Kumāro sattaṭṭhavassakāleva",
  "atk-abh02a15:180_2": "rājaṅgaṇe kukkuṭe yujjhāpesi. Eko kukkuṭo uppatitvā kumārassa akkhīni bhindi. Kumāramātā",
  "atk-abh02a15:180_3": "devī puttassa pannarasasoḷasavassakāle ‘rajjaṁ vāressāmī’ti rājānaṁ upasaṅkamitvā",
  "atk-abh02a15:180_4": "āha – ‘‘deva, tumhehi kumārassa jātakāle varo dinno. Mayā so gahetvā ṭhapito; idāni",
  "atk-abh02a15:180_5": "naṁ gaṇhāmī’’ti. ‘‘Sādhu, devi, gaṇhāhī’’ti. ‘‘Mayā, deva, tumhākaṁ santikā kiñci",
  "atk-abh02a15:180_6": "aladdhaṁ nāma natthi . Idāni pana mama puttassa rajjaṁ vāremī’’ti. ‘‘Devi, tava putto",
  "atk-abh02a15:180_7": "aṅgavikalo. Na sakkā tassa rajjaṁ dātu’’nti . ‘‘Tumhe mayhaṁ ruccanakavaraṁ adātuṁ",
  "atk-abh02a15:180_8": "asakkontā kasmā varaṁ adatthā’’ti? Rājā ativiya nippīḷiyamāno ‘‘na sakkā tuyhaṁ puttassa",
  "atk-abh02a15:180_9": "sakalalaṅkādīpe rajjaṁ dātuṁ; nāgadīpe pana chattaṁ assāpetvā vasatū’’ti nāgadīpaṁ",
  "atk-abh02a15:180_10": "pesesi. So dīparājā nāma ahosi. Sace cakkhuvikalo nābhavissā tiyojanasatike sakalatambapaṇṇidīpe",
  "atk-abh02a15:180_11": "sabbasampattiparivāraṁ rajjaṁ alabhissā. Evaṁ upadhivipattipaṭibāḷhāni na vipaccantīti pajānāti.",
  "atk-abh02a15:181_0": "Aparassāpi bahūni kalyāṇakammāni honti. Tāni kālasampattiyaṁ ṭhitassa vipacceyyuṁ.",
  "atk-abh02a15:181_1": "So pana ekena pāpakammena kālavipattiyaṁ durājadumanussakāle kasaṭe niroje appāyuke",
  "atk-abh02a15:181_2": "gatikoṭike nibbatto. Tādise ca kāle kalyāṇakammaṁ vipākaṁ dātuṁ na sakkotīti. Evaṁ",
  "atk-abh02a15:181_3": "kālavipattipaṭibāḷhāni na vipaccantīti pajānāti.",
  "atk-abh02a15:182_0": "Aparassāpi bahūni kalyāṇakammāni honti. Tāni payogasampattiyaṁ ṭhitassa vipacceyyuṁ.",
  "atk-abh02a15:182_1": "Ayaṁ pana payogavipattiyaṁ ṭhito pāṇaṁ hanti…pe… sabbaṁ dussīlyaṁ pūreti. Tathā tena",
  "atk-abh02a15:182_2": "saddhiṁ samajātikānipi kulāni āvāhavivāhaṁ na karonti; ‘itthidhutto surādhutto akkhadhutto",
  "atk-abh02a15:182_3": "ayaṁ pāpapuriso’ti ārakā parivajjenti. Kalyāṇakammāni vipaccituṁ na sakkonti. Evaṁ",
  "atk-abh02a15:182_4": "payogavipattipaṭibāḷhāni na vipaccantīti pajānāti. Evaṁ catasso sampattiyo āgamma",
  "atk-abh02a15:182_5": "vipākadāyakaṁ kalyāṇakammaṁ catūhi vipattīhi paṭibāhitattā na vipaccati.",
  "atk-abh02a15:183_0": "Aparassāpi bahūni kalyāṇakammāni honti. Tāni gativipattiyaṁ ṭhitassa na vipacceyyuṁ.",
  "atk-abh02a15:183_1": "So pana ekena kalyāṇakammena gatisampattiyaṁyeva nibbatto. Tatthassa tāni kammāni",
  "atk-abh02a15:183_2": "upagantvā vārena vārena vipākaṁ denti – kālena manussaloke nibbattāpenti, kālena",
  "atk-abh02a15:183_3": "devaloke. Evaṁ gativipattipaṭibāhitattā vipākaṁ dātuṁ asakkontāni gatimampattiṁ āgamma",
  "atk-abh02a15:183_4": "vipaccantīti pajānāti.",
  "atk-abh02a15:184_0": "Aparassāpi bahūni kalyāṇakammāni honti. Tāni upadhivipattiyaṁ ṭhitassa na vipacceyyuṁ.",
  "atk-abh02a15:184_1": "So pana ekena kalyāṇakammena upadhisampattiyaṁyeva patiṭṭhito abhirūpo dassanīyo",
  "atk-abh02a15:184_2": "pāsādiko brahmavacchasadiso. Tassa upadhisampattiyaṁ ṭhitattā kalyāṇakammāni vipākaṁ",
  "atk-abh02a15:184_3": "denti. Sace rājakule nibbattati aññesu jeṭṭhakabhātikesu santesupi ‘etassa attabhāvo",
  "atk-abh02a15:184_4": "samiddho, etassa chatte ussāpite lokassa phāsu bhavissatī’ti tameva rajje abhisiñcanti.",
  "atk-abh02a15:184_5": "Uparājagehādīsu nibbatto pituaccayena oparajjaṁ, senāpatiṭṭhānaṁ, bhaṇḍāgārikaṭṭhānaṁ,",
  "atk-abh02a15:184_6": "seṭṭhiṭṭhānaṁ labhati. Evaṁ upadhivipattipaṭibāhitattā vipākaṁ dātuṁ asakkontāni",
  "atk-abh02a15:184_7": "upadhisampattiṁ āgamma vipaccantīti pajānāti.",
  "atk-abh02a15:185_0": "Aparassāpi bahūni kalyāṇakammāni honti. Tāni kālavipattiyaṁ ṭhitassa na vipacceyyuṁ.",
  "atk-abh02a15:185_1": "So pana ekena kalyāṇakammena kālasampattiyaṁ nibbatto surājasumanussakāle. Tādisāya",
  "atk-abh02a15:185_2": "kālasamiddhiyā nibbattassa kalyāṇakammaṁ vipākaṁ deti.",
  "atk-abh02a15:186_0": "Tatridaṁ mahāsoṇattherassa vatthu kathetabbaṁ – brāhmaṇatissabhaye kira cittalapabbate",
  "atk-abh02a15:186_1": "dvādasa bhikkhusahassāniṁ paṭivasanti. Tathā tissamahāvihāre. Dvīsupi mahāvihāresu",
  "atk-abh02a15:186_2": "tiṇṇaṁ vassānaṁ vaṭṭaṁ ekarattameva mahāmūsikāyo khāditvā thusamattameva ṭhapesuṁ.",
  "atk-abh02a15:186_3": "Cittalapabbate bhikkhusaṅgho ‘tissamahāvihāre vaṭṭaṁ vattissati, tattha gantvā vasissāmā’ti",
  "atk-abh02a15:186_4": "vihārato nikkhami. Tissamahāvihārepi bhikkhusaṅgho ‘cittalapabbate vaṭṭaṁ vattissati,",
  "atk-abh02a15:186_5": "tattha gantvā vasissāmā’ti vihārato nikkhami. Ubhatopi ekissā gambhīrakandarāya tīre",
  "atk-abh02a15:186_6": "samāgatā pucchitvā vaṭṭassa khīṇabhāvaṁ ñatvā ‘tattha gantvā kiṁ karissāmā’ti catuvīsati",
  "atk-abh02a15:186_7": "bhikkhusahassāni gambhīrakandaravanaṁ pavisitvā nisīditvā nisinnanīhāreneva anupādisesāya",
  "atk-abh02a15:186_8": "nibbānadhātuyā parinibbāyiṁsu. Pacchā bhaye vūpasante bhikkhusaṅgho sakkaṁ devarājānaṁ",
  "atk-abh02a15:186_9": "gahetvā dhātuyo saṁharitvā cetiyaṁ akāsi.",
  "atk-abh02a15:187_0": "Brāhmaṇatissacoropi janapadaṁ viddhaṁsesi. Saṅgho sannipatitvā mantetvā ‘‘coraṁ paṭibāhatū’’ti",
  "atk-abh02a15:187_1": "sakkasantikaṁ aṭṭha there pesesi. Sakko devarājā ‘‘mayā, bhante, uppanno coro na",
  "atk-abh02a15:187_2": "sakkā paṭibāhituṁ. Saṅgho parasamuddaṁ gacchatu. Ahaṁ samuddārakkhaṁ karissāmī’’ti.",
  "atk-abh02a15:187_3": "Saṅgho sabbadisāhi nāgadīpaṁ gantvā jambukolapaṭṭane tibhūmikaṁ mahāuḷumpaṁ bandhāpesi.",
  "atk-abh02a15:187_4": "Ekā bhūmikā udake osīdi. Ekissā bhikkhusaṅgho nisinno. Ekissā pattacīvarāni ṭhapayiṁsu.",
  "atk-abh02a15:187_5": "Saṁyuttabhāṇakacūḷasīvatthero, isidattatthero, mahāsoṇattheroti tayo therā tāsaṁ",
  "atk-abh02a15:187_6": "parisānaṁ pāmokkhā. Tesu dve therā mahāsoṇattheraṁ āhaṁsu – ‘‘āvuso mahāsoṇa, abhiruha",
  "atk-abh02a15:187_7": "mahāuḷumpa’’nti. ‘‘Tumhe pana, bhante’’ti? ‘‘Āvuso, udake maraṇampi thale maraṇampi",
  "atk-abh02a15:187_8": "ekameva . Na mayaṁ gamissāma. Taṁ nissāya pana anāgate sāsanassa paveṇī ṭhassati.",
  "atk-abh02a15:187_9": "Gaccha tvaṁ, āvuso’’ti. ‘‘Nāhaṁ, bhante, tumhesu agacchantesu gamissāmī’’ti yāvatatiyaṁ",
  "atk-abh02a15:187_10": "kathetvāpi theraṁ āropetuṁ asakkontā nivattiṁsu.",
  "atk-abh02a15:188_0": "Atha cūḷasīvatthero isidattattheraṁ āha – ‘‘āvuso isidatta, anāgate mahāsoṇattheraṁ",
  "atk-abh02a15:188_1": "nissāya sāsanapaveṇī ṭhassati; mā kho taṁ hatthato vissajjehī’’ti. ‘‘Tumhe pana,",
  "atk-abh02a15:188_2": "bhante’’ti? ‘‘Ahaṁ mahācetiyaṁ vandissāmī’’ti dve there anusāsitvā anupubbena cārikaṁ",
  "atk-abh02a15:188_3": "caranto mahāvihāraṁ sampāpuṇi. Tasmiṁ samaye mahāvihāro suñño. Cetiyaṅgaṇe eraṇḍā",
  "atk-abh02a15:188_4": "jātā. Cetiyaṁ gacchehi parivāritaṁ, sevālena pariyonaddhaṁ. Thero dharamānakabuddhassa",
  "atk-abh02a15:188_5": "nipaccākāraṁ dassento viya mahācetiyaṁ vanditvā pacchimadisāya sālaṁ pavisitvā olokento",
  "atk-abh02a15:188_6": "‘evarūpassa nāma lābhaggayasaggappattassa sarīradhātucetiyaṭṭhānaṁ anāthaṁ jāta’nti cintayamāno nisīdi.",
  "atk-abh02a15:189_0": "Atha avidūre rukkhe adhivatthā devatā addhikamanussarūpena taṇḍulanāḷiñca guḷapiṇḍañca",
  "atk-abh02a15:189_1": "ādāya therassa santikaṁ gantvā ‘‘kattha gacchatha, bhante’’ti? ‘‘Ahaṁ dakkhiṇadisaṁ,",
  "atk-abh02a15:189_2": "upāsakā’’ti. ‘‘Ahampi tattheva gantukāmo, saha gacchāma, bhante’’ti. ‘‘Ahaṁ dubbalo;",
  "atk-abh02a15:189_3": "tava gatiyā gantuṁ na sakkhissāmi; tvaṁ purato gaccha, upāsakā’’ti. ‘‘Ahampi tumhākaṁ",
  "atk-abh02a15:189_4": "gatiyā gamissāmī’’ti therassa pattacīvaraṁ aggahesi. Tissavāpipāḷiṁ āruḷhakāle ca",
  "atk-abh02a15:189_5": "pattaṁ āharāpetvā pānakaṁ katvā adāsi. Therassa pītamatteyeva balamattā saṇṭhāti.",
  "atk-abh02a15:189_6": "Devatā pathaviṁ saṅkhipitvā veṇunadīsantike ekaṁ chaḍḍitavihāraṁ patvā therassa vasanaṭṭhānaṁ paṭijaggitvā adāsi.",
  "atk-abh02a15:190_0": "Punadivase therena mukhe dhovitamatte yāguṁ pacitvā adāsi; yāguṁ pītassa bhattaṁ",
  "atk-abh02a15:190_1": "pacitvā upanāmesi. Thero ‘‘tuyhaṁ ṭhapehi, upāsakā’’ti pattaṁ hatthena pidahi. ‘‘Ahaṁ",
  "atk-abh02a15:190_2": "na dūraṁ gamissāmī’’ti devatā therasseva patte bhattaṁ pakkhipitvā katabhattakiccassa",
  "atk-abh02a15:190_3": "therassa pattacīvaramādāya maggaṁ paṭipannā pathaviṁ saṅkhipitvā jajjaranadīsantikaṁ",
  "atk-abh02a15:190_4": "netvā ‘‘bhante, etaṁ paṇṇakhādakamanussānaṁ vasanaṭṭhānaṁ, dhūmo paññāyati. Ahaṁ",
  "atk-abh02a15:190_5": "purato gamissāmī’’ti theraṁ vanditvā attano bhavanaṁ agamāsi. Thero sabbampi bhayakālaṁ",
  "atk-abh02a15:190_6": "paṇṇakhādakamanusse nissāya vasi.",
  "atk-abh02a15:191_0": "Isidattattheropi anupubbena cārikaṁ caranto aḷajanapadaṁ sampāpuṇi. Tattha manussā",
  "atk-abh02a15:191_1": "nātipakkāni madhukaphalāni bhinditvā aṭṭhiṁ ādāya tacaṁ chaḍḍetvā agamaṁsu. Thero",
  "atk-abh02a15:191_2": "‘‘āvuso mahāsoṇa, bhikkhāhāro paññāyatī’’ti vatvā pattacīvaraṁ āharāpetvā cīvaraṁ",
  "atk-abh02a15:191_3": "pārupitvā pattaṁ nīharitvā aṭṭhāsi. Taruṇadārakā theraṁ ṭhitaṁ disvā ‘iminā koci",
  "atk-abh02a15:191_4": "attho bhavissatī’ti vālukaṁ puñchitvā madhukaphalattacaṁ patte pakkhipitvā adaṁsu;",
  "atk-abh02a15:191_5": "therā paribhuñjiṁsu. Sattāhamattaṁ soyeva āhāro ahosi.",
  "atk-abh02a15:192_0": "Anupubbena coriyassaraṁ sampāpuṇiṁsu. Manussā kumudāni gahetvā kumudanāle chaḍḍetvā",
  "atk-abh02a15:192_1": "agamaṁsu. Thero ‘‘āvuso mahāsoṇa, bhikkhāhāro paññāyatī’’ti vatvā pattacīvaraṁ āharāpetvā",
  "atk-abh02a15:192_2": "cīvaraṁ pārupitvā pattaṁ nīharitvā aṭṭhāsi. Gāmadārakā kumudanāle sodhetvā patte",
  "atk-abh02a15:192_3": "pakkhipitvā adaṁsu; therā paribhuñjiṁsu. Sattāhamattaṁ sova āhāro ahosi.",
  "atk-abh02a15:193_0": "Anupubbena carantā paṇṇakhādakamanussānaṁ vasanaṭṭhāne ekaṁ gāmadvāraṁ sampāpuṇiṁsu.",
  "atk-abh02a15:193_1": "Tattha ekissā dārikāya mātāpitaro araññaṁ gacchantā ‘‘sace koci ayyo āgacchati, katthaci",
  "atk-abh02a15:193_2": "gantuṁ mā adāsi; ayyassa vasanaṭṭhānaṁ ācikkheyyāsi, ammā’’ti āhaṁsu. Sā there disvā",
  "atk-abh02a15:193_3": "pattaṁ gahetvā nisīdāpesi. Gehe dhaññajāti nāma natthi. Vāsiṁ pana gahetvā guñjacocarukkhattacaṁ",
  "atk-abh02a15:193_4": "guñjalatāpattehi saddhiṁ ekato koṭṭetvā tayo piṇḍe katvā ekaṁ isidattattherassa ekaṁ",
  "atk-abh02a15:193_5": "mahāsoṇattherassa patte ṭhapetvā ‘atirekapiṇḍaṁ isidattattherassa patte ṭhapessāmī’ti",
  "atk-abh02a15:193_6": "hatthaṁ pasāresi. Hattho parivattitvā mahāsoṇattherassa patte patiṭṭhāpesi. Isidattatthero",
  "atk-abh02a15:193_7": "‘brāhmaṇatissabhaye guñjacocapiṇḍe vipākadāyakakammaṁ desakālasampadāya kīvapamāṇaṁ",
  "atk-abh02a15:193_8": "vipākaṁ dassatī’ti āha. Te taṁ paribhuñjitvā vasanaṭṭhānaṁ agamaṁsu. Sāpi araññato",
  "atk-abh02a15:193_9": "āgatānaṁ mātāpitūnaṁ ācikkhi ‘‘dve therā āgatā. Tesaṁ me vasanaṭṭhānaṁ ācikkhita’’nti.",
  "atk-abh02a15:193_10": "Te ubhopi therānaṁ santikaṁ gantvā vanditvā ‘‘bhante, yaṁ mayaṁ labhāma, tena tumhe",
  "atk-abh02a15:193_11": "paṭijaggissāma; idheva vasathā’’ti paṭiññaṁ gaṇhiṁsu. Therāpi sabbabhayakālaṁ te upanissāya vasiṁsu.",
  "atk-abh02a15:194_0": "Brāhmaṇatissacore mate pitumahārājā chattaṁ ussāpesi. ‘Bhayaṁ vūpasantaṁ, janapado",
  "atk-abh02a15:194_1": "sampuṇṇo’ti sutvā parasamuddato bhikkhusaṅgho nāvāya mahātitthapaṭṭane oruyha ‘mahāsoṇatthero",
  "atk-abh02a15:194_2": "kahaṁ vasatī’ti pucchitvā therassa santikaṁ agamāsi. Thero pañcasatabhikkhuparivāro",
  "atk-abh02a15:194_3": "kālakagāme maṇḍalārāmavihāraṁ sampāpuṇi. Tasmiṁ samaye kālakagāme sattamattāni kulasatāni",
  "atk-abh02a15:194_4": "paṭivasanti. Rattibhāge devatā āhiṇḍitvā ‘‘mahāsoṇatthero pañcabhikkhusataparivāro",
  "atk-abh02a15:194_5": "maṇḍalārāmavihāraṁ patto. Ekeko navahatthasāṭakena saddhiṁ ekekakahāpaṇagghanakaṁ",
  "atk-abh02a15:194_6": "piṇḍapātaṁ detū’’ti manusse avocuṁ. Punadivase ca therā kālakagāmaṁ piṇḍāya pavisiṁsu.",
  "atk-abh02a15:194_7": "Manussā nisīdāpetvā yāguṁ adaṁsu. Maṇḍalārāmavāsī tissabhūtitthero saṅghatthero hutvā",
  "atk-abh02a15:194_8": "nisīdi. Eko mahāupāsako taṁ vanditvā ‘‘bhante, mahāsoṇatthero nāma kataro’’ti pucchi.",
  "atk-abh02a15:194_9": "Tena samayena thero navako hoti pariyante nisinno. Thero hatthaṁ pasāretvā ‘‘mahāsoṇo",
  "atk-abh02a15:194_10": "nāma esa, upāsakā’’ti āha. Upāsako taṁ vanditvā pattaṁ gaṇhāti. Thero na deti. Tissabhūtitthero",
  "atk-abh02a15:194_11": "‘‘āvuso soṇa, yathā tvaṁ na jānāsi, mayampi evameva na jānāma; puññavantānaṁ devatā",
  "atk-abh02a15:194_12": "paripācenti; pattaṁ dehi, sabrahmacārīnaṁ saṅgahaṁ karohī’’ti āha. Thero pattaṁ adāsi.",
  "atk-abh02a15:194_13": "Mahāupāsako pattaṁ ādāya gantvā kahāpaṇagghanakassa piṇḍapātassa pūretvā navahatthasāṭakaṁ",
  "atk-abh02a15:194_14": "ādhārakaṁ katvā āharitvā therassa hatthe ṭhapesi; aparopi upāsako therassāti satta",
  "atk-abh02a15:194_15": "sāṭakasatāni satta ca piṇḍapātasatāni therasseva adaṁsu.",
  "atk-abh02a15:195_0": "Thero bhikkhusaṅghassa saṁvibhāgaṁ katvā anupubbena mahāvihāraṁ pāpuṇitvā mukhaṁ",
  "atk-abh02a15:195_1": "dhovitvā mahābodhiṁ vanditvā mahācetiyaṁ vanditvā thūpārāme ṭhito cīvaraṁ pārupitvā",
  "atk-abh02a15:195_2": "bhikkhusaṅghaparivāro dakkhiṇadvārena nagaraṁ pavisitvā dvārato yāva vaḷañjanakasālā",
  "atk-abh02a15:195_3": "etasmiṁ antare saṭṭhikahāpaṇagghanakaṁ piṇḍapātaṁ labhi. Tato paṭṭhāya pana sakkārassa",
  "atk-abh02a15:195_4": "pamāṇaṁ natthi. Evaṁ kālavipattiyaṁ madhukaphalattacopi kumudanāḷipi dullabhā jātā.",
  "atk-abh02a15:195_5": "Kālasampattiyaṁ evarūpo mahālābho udapādi.",
  "atk-abh02a15:196_0": "Vattabbakanigrodhattherassāpi sāmaṇerakāle brāhmaṇatissabhayaṁ udapādi. Sāmaṇero",
  "atk-abh02a15:196_1": "ca upajjhāyo cassa parasamuddaṁ nāgamiṁsu; ‘paṇṇakhādakamanusse upanissāya vasissāmā’ti",
  "atk-abh02a15:196_2": "paccantābhimukhā ahesuṁ. Sāmaṇero sattāhamattaṁ anāhāro hutvā ekasmiṁ gāmaṭṭhāne",
  "atk-abh02a15:196_3": "tālarukkhe tālapakkaṁ disvā upajjhāyaṁ āha – ‘‘bhante, thokaṁ āgametha; tālapakkaṁ",
  "atk-abh02a15:196_4": "pātessāmī’’ti. ‘‘Dubbalosi tvaṁ, sāmaṇera, mā abhiruhī’’ti. ‘‘Abhiruhissāmi, bhante’’ti",
  "atk-abh02a15:196_5": "khuddakavāsiṁ gahetvā tālaṁ āruyha tālapiṇḍaṁ chindituṁ ārabhi. Vāsiphalaṁ nikkhamitvā bhūmiyaṁ pati.",
  "atk-abh02a15:197_0": "Thero cintesi ‘‘ayaṁ kilantova rukkhaṁ āruḷho; kiṁ nu kho idāni karissatī’’ti sāmaṇero",
  "atk-abh02a15:197_1": "tālapaṇṇaṁ phāletvā phāletvā vāsidaṇḍake bandhitvā ghaṭṭento ghaṭṭento bhūmiyaṁ pātetvā",
  "atk-abh02a15:197_2": "‘‘bhante, sādhu vatassa sace vāsiphalaṁ ettha paveseyyāthā’’ti āha. Thero ‘upāyasampanno",
  "atk-abh02a15:197_3": "sāmaṇero’ti vāsiphalaṁ pavesetvā adāsi. So vāsiṁ ukkhipitvā tālaphalāni pātesi. Thero",
  "atk-abh02a15:197_4": "vāsiṁ pātāpetvā pavaṭṭitvā gataṁ tālaphalaṁ bhinditvā sāmaṇeraṁ otiṇṇakāle āha ‘‘sāmaṇera,",
  "atk-abh02a15:197_5": "tvaṁ dubbalo, idaṁ tāva khādāhī’’ti. ‘‘Nāhaṁ, bhante, tumhehi akhādite khādissāmī’’ti",
  "atk-abh02a15:197_6": "vāsiṁ gahetvā tālaphalāni bhinditvā pattaṁ nīharitvā tālamiñjaṁ pakkhipitvā therassa",
  "atk-abh02a15:197_7": "datvā sayaṁ khādi. Yāva tālaphalāni ahesuṁ, tāva tattheva vasitvā phalesu khīṇesu",
  "atk-abh02a15:197_8": "anupubbena paṇṇakhādakamanussānaṁ vasanaṭṭhāne ekaṁ chaḍḍitavihāraṁ pavisiṁsu. Sāmaṇero",
  "atk-abh02a15:197_9": "therassa vasanaṭṭhānaṁ paṭijaggi. Thero sāmaṇerassa ovādaṁ datvā vihāraṁ pāvisi.",
  "atk-abh02a15:197_10": "Sāmaṇero ‘anāyatane naṭṭhānaṁ attabhāvānaṁ pamāṇaṁ natthi, buddhānaṁ upaṭṭhānaṁ karissāmī’ti",
  "atk-abh02a15:197_11": "cetiyaṅgaṇaṁ gantvā appaharitaṁ karoti; sattāhamattaṁ nirāhāratāya pavedhamāno patitvā",
  "atk-abh02a15:197_12": "nipannakova tiṇāni uddharati. Ekacce ca manussā araññe carantā madhuṁ labhitvā dārūni",
  "atk-abh02a15:197_13": "ceva sākapaṇṇañca gahetvā tiṇacalanasaññāya ‘migo nu kho eso’ti sāmaṇerassa santikaṁ",
  "atk-abh02a15:197_14": "gantvā ‘‘kiṁ karosi, sāmaṇerā’’ti āhaṁsu. ‘‘Tiṇagaṇṭhiṁ gaṇhāmi, upāsakā’’ti. ‘‘Aññopi",
  "atk-abh02a15:197_15": "koci atthi, bhante’’ti? ‘‘Āma, upāsakā, upajjhāyo me antogabbhe’’ti. ‘‘Mahātherassa",
  "atk-abh02a15:197_16": "datvā khādeyyāsi, bhante’’ti sāmaṇerassa madhuṁ datvā attano vasanaṭṭhānaṁ ācikkhitvā",
  "atk-abh02a15:197_17": "‘‘mayaṁ sākhābhaṅgaṁ karontā gamissāma. Etāya saññāya theraṁ gahetvā āgaccheyyāsi,",
  "atk-abh02a15:197_18": "ayyā’’ti vatvā agamaṁsu.",
  "atk-abh02a15:198_0": "Sāmaṇero madhuṁ gahetvā therassa santikaṁ gantvā bahi ṭhatvā ‘‘vandāmi, bhante’’ti",
  "atk-abh02a15:198_1": "āha. Thero ‘sāmaṇero jighacchāya anuḍayhamāno āgato bhavissatī’ti tuṇhī ahosi. So",
  "atk-abh02a15:198_2": "punapi ‘‘vandāmi, bhante’’ti āha. ‘‘Kasmā, sāmaṇera, dubbalabhikkhūnaṁ sukhena nipajjituṁ",
  "atk-abh02a15:198_3": "na desī’’ti? ‘‘Dvāraṁ vivarituṁ sāruppaṁ, bhante’’ti? Thero uṭṭhahitvā dvāraṁ vivaritvā",
  "atk-abh02a15:198_4": "‘‘kiṁ te, sāmaṇera, laddhaṁ’’ti āha. Manussehi madhu dinnaṁ, khādituṁ sāruppaṁ, bhante’’ti?",
  "atk-abh02a15:198_5": "‘‘Sāmaṇera, evameva khādituṁ kilamissāma, pānakaṁ katvā pivissāmā’’ti. Sāmaṇero pānakaṁ",
  "atk-abh02a15:198_6": "katvā adāsi. Atha naṁ thero ‘‘manussānaṁ vasanaṭṭhānaṁ pucchasi, sāmaṇerā’’ti āha.",
  "atk-abh02a15:198_7": "Sayameva ācikkhiṁsu, bhante’’ti. ‘‘Sāmaṇera, pātova gacchantā kilamissāma; ajjeva",
  "atk-abh02a15:198_8": "gamissāmā’’ti pattacīvaraṁ gaṇhāpetvā nikkhami. Te gantvā manussānaṁ vasanaṭṭhānassa avidūre nipajjiṁsu.",
  "atk-abh02a15:199_0": "Sāmaṇero rattibhāge cintesi – ‘mayā pabbajitakālato paṭṭhāya gāmante aruṇaṁ nāma",
  "atk-abh02a15:199_1": "na uṭṭhāpitapubba’nti. So pattaṁ gahetvā aruṇaṁ uṭṭhāpetuṁ araññaṁ agamāsi. Mahāthero",
  "atk-abh02a15:199_2": "sāmaṇeraṁ nipannaṭṭhāne apassanto ‘manussakhādakehi gahito bhavissatī’ti cintesi.",
  "atk-abh02a15:199_3": "Sāmaṇero araññe aruṇaṁ uṭṭhāpetvā pattena udakañca dantakaṭṭhañca gahetvā āgami.",
  "atk-abh02a15:199_4": "‘‘Sāmaṇera, kuhiṁ gatosi? Mahallakabhikkhūnaṁ te vitakko uppādito; daṇḍakammaṁ āharā’’ti.",
  "atk-abh02a15:199_5": "‘‘Āharissāmi, bhante’’ti. Thero mukhaṁ dhovitvā cīvaraṁ pārupi. Ubhopi manussānaṁ",
  "atk-abh02a15:199_6": "vasanaṭṭhānaṁ agamaṁsu. Manussāpi attano paribhogaṁ kandamūlaphalapaṇṇaṁ adaṁsu.",
  "atk-abh02a15:199_7": "Theropi paribhuñjitvā vihāraṁ agamāsi. Sāmaṇero udakaṁ āharitvā ‘‘pāde dhovāmi, bhante’’ti",
  "atk-abh02a15:199_8": "āha. ‘‘Sāmaṇera, tvaṁ rattiṁ kuhiṁ gato? Amhākaṁ vitakkaṁ uppādesī’’ti. ‘‘Bhante,",
  "atk-abh02a15:199_9": "gāmante me aruṇaṁ na uṭṭhāpitapubbaṁ; aruṇuṭṭhāpanatthāya araññaṁ agamāsi’’nti. ‘‘Sāmaṇera,",
  "atk-abh02a15:199_10": "na tuyhaṁ daṇḍakammaṁ anucchavikaṁ amhākameva anucchavika’’nti vatvā thero tasmiṁyeva",
  "atk-abh02a15:199_11": "ṭhāne vasi; sāmaṇerassa ca saññaṁ adāsi ‘‘mayaṁ tāva mahallakā; ‘idaṁ nāma bhavissatī’ti",
  "atk-abh02a15:199_12": "na sakkā jānituṁ. Tuvaṁ attānaṁ rakkheyyāsī’’ti. Thero kira anāgāmī. Taṁ aparabhāge",
  "atk-abh02a15:199_13": "manussakhādakā khādiṁsu. Sāmaṇero attānaṁ rakkhitvā bhaye vūpasante tathārūpe ṭhāne",
  "atk-abh02a15:199_14": "upajjhaṁ gāhāpetvā upasampanno buddhavacanaṁ uggahetvā tipiṭakadharo hutvā vattabbakanigrodhatthero nāma jāto.",
  "atk-abh02a15:200_0": "Pitumahārājā rajjaṁ paṭipajji. Parasamuddā āgatāgatā bhikkhū ‘‘kahaṁ vattabbakanigrodhatthero,",
  "atk-abh02a15:200_1": "kahaṁ vattabbakanigrodhatthero’’ti pucchitvā tassa santikaṁ agamaṁsu. Mahābhikkhusaṅgho",
  "atk-abh02a15:200_2": "theraṁ parivāresi. So mahābhikkhusaṅghaparivuto anupubbena mahāvihāraṁ patvā mahābodhiṁ",
  "atk-abh02a15:200_3": "mahācetiyaṁ thūpārāmañca vanditvā nagaraṁ pāyāsi. Yāva dakkhiṇadvārā gacchantasseva",
  "atk-abh02a15:200_4": "navasu ṭhānesu ticīvaraṁ upapajji; antonagaraṁ paviṭṭhakālato paṭṭhāya mahāsakkāro",
  "atk-abh02a15:200_5": "uppajji. Iti kālavipattiyaṁ tālaphalakandamūlapaṇṇampi dullabhaṁ jātaṁ. Kālasampattiyaṁ",
  "atk-abh02a15:200_6": "evarūpo mahālābho uppannoti. Evaṁ kālavipattipaṭibāhitattā vipākaṁ dātuṁ asakkontāni",
  "atk-abh02a15:200_7": "kālasampattiṁ āgamma vipaccantīti pajānāti.",
  "atk-abh02a15:201_0": "Aparassāpi bahūni kalyāṇakammāni honti. Tāni payogavipattiyaṁ ṭhitassa na vipacceyyuṁ.",
  "atk-abh02a15:201_1": "So pana ekena kalyāṇakammena sammāpayoge patiṭṭhito tīṇi sucaritāni pūreti, pañcasīlaṁ",
  "atk-abh02a15:201_2": "dasasīlaṁ rakkhati. Kālasampattiyaṁ nibbattassa rājāno sabbālaṅkārapatimaṇḍitā rājakaññāyo",
  "atk-abh02a15:201_3": "‘etassa anucchavikā’ti pesenti, yānavāhanamaṇisuvaṇṇarajatādibhedaṁ taṁ taṁ paṇṇākāraṁ",
  "atk-abh02a15:201_4": "‘etassa anucchavika’nti pesenti .",
  "atk-abh02a15:202_0": "Pabbajjūpagatopi mahāyaso hoti mahānubhāvo. Tatridaṁ vatthu – kūṭakaṇṇarājā kira",
  "atk-abh02a15:202_1": "girigāmakaṇṇavāsikaṁ cūḷasudhammattheraṁ mamāyati. So uppalavāpiyaṁ vasamāno theraṁ",
  "atk-abh02a15:202_2": "pakkosāpesi. Thero āgantvā mālārāmavihāre vasati. Rājā therassa mātaraṁ pucchi –",
  "atk-abh02a15:202_3": "‘‘kiṁ thero piyāyatī’’ti? ‘‘Kandaṁ mahārājā’’ti. Rājā kandaṁ gāhāpetvā vihāraṁ gantvā",
  "atk-abh02a15:202_4": "therassa dadamāno mukhaṁ ulloketuṁ nāsakkhi. So nikkhamitvā ca bahipariveṇe deviṁ",
  "atk-abh02a15:202_5": "pucchi – ‘‘kīdiso thero’’ti? ‘‘Tvaṁ puriso hutvā ulloketuṁ na sakkosi; ahaṁ kathaṁ",
  "atk-abh02a15:202_6": "sakkhissāmi? Nāhaṁ jānāmi kīdiso’’ti. Rājā ‘mama raṭṭhe balikāragahapatiputtaṁ ulloketuṁ",
  "atk-abh02a15:202_7": "na visahāmi. Mahantaṁ vata bho buddhasāsanaṁ nāmā’ti apphoṭesi. Tipiṭakacūḷanāgattherampi",
  "atk-abh02a15:202_8": "mamāyati. Tassa aṅguliyaṁ ekā piḷakā uṭṭhahi. Rājā ‘theraṁ passissāmī’ti vihāraṁ",
  "atk-abh02a15:202_9": "gantvā balavapemena aṅguliṁ mukhena gaṇhi. Antomukheyeva piḷakā bhinnā, pubbalohitaṁ",
  "atk-abh02a15:202_10": "anuṭṭhubhitvā there sinehena amataṁ viya ajjhohari. Soyeva thero aparabhāge maraṇamañce",
  "atk-abh02a15:202_11": "nipajji. Rājā gantvā asucikapallakaṁ sīse ṭhapetvā ‘dhammasakaṭassa akkho bhijjati",
  "atk-abh02a15:202_12": "akkho bhijjatī’ti paridevamāno vicari. Pathavissarassa asucikapallakaṁ sīsena ukkhipitvā",
  "atk-abh02a15:202_13": "vicaraṇaṁ nāma kassa gatamaggo? Sammāpayogassa gatamaggoti. Evaṁ payogavipattipaṭibāhitattā",
  "atk-abh02a15:202_14": "vipākaṁ dātuṁ asakkontāni payogasampattiṁ āgamma vipaccantīti pajānāti. Evaṁ catūhi",
  "atk-abh02a15:202_15": "vipattīhi paṭibāhitaṁ kalyāṇakammaṁ vipākaṁ adatvā catasso sampattiyo āgamma deti.",
  "atk-abh02a15:203_0": "Tatridaṁ bhūtamatthaṁ katvā opammaṁ – eko kira mahārājā ekassa amaccassa appamattena",
  "atk-abh02a15:203_1": "kujjhitvā taṁ bandhanāgāre bandhāpesi. Tassa ñātakā rañño kuddhabhāvaṁ ñatvā kiñci",
  "atk-abh02a15:203_2": "avatvā caṇḍakope vigate rājānaṁ tassa niraparādhabhāvaṁ jānāpesuṁ. Rājā muñcitvā",
  "atk-abh02a15:203_3": "tassa ṭhānantaraṁ paṭipākatikaṁ akāsi. Athassa tato tato āgacchantānaṁ paṇṇākārānaṁ",
  "atk-abh02a15:203_4": "pamāṇaṁ nāhosi. Manussā sampaṭicchituṁ nāsakkhiṁsu. Tattha rañño appamattakena kujjhitvā",
  "atk-abh02a15:203_5": "tassa bandhanāgāre bandhāpitakālo viya puthujjanassa niraye nibbattakālo. Athassa",
  "atk-abh02a15:203_6": "ñātakehi rājānaṁ saññāpetvā ṭhānantarassa paṭipākatikakaraṇakālo viya tassa sagge",
  "atk-abh02a15:203_7": "nibbattakālo. Paṇṇākāraṁ sampaṭicchituṁ asamatthakālo viya catasso sampattiyo āgamma",
  "atk-abh02a15:203_8": "kalyāṇakammānaṁ devalokato manussalokaṁ, manussalokato devalokanti evaṁ sukhaṭṭhānato",
  "atk-abh02a15:203_9": "sukhaṭṭhānameva netvā kappasatasahassampi sukhavipākaṁ datvā nibbānasampāpanaṁ veditabbaṁ.",
  "atk-abh02a15:204_0": "Evaṁ tāva pāḷivaseneva dutiyaṁ balaṁ dīpetvā puna ‘‘ahosi kammaṁ ahosi kammavipāko’’ti",
  "atk-abh02a15:204_1": "(paṭi. ma. 1.234) iminā paṭisambhidānayenāpi dīpetabbaṁ. Tattha ‘ahosi kamma’nti",
  "atk-abh02a15:204_2": "atīte āyūhitaṁ kammaṁ atīteyeva ahosi. Yena pana atīte vipāko dinno, taṁ sandhāya",
  "atk-abh02a15:204_3": "‘ahosi kammavipāko’ti vuttaṁ. Diṭṭhadhammavedanīyādīsu pana bahūsupi āyūhitesu ekaṁ",
  "atk-abh02a15:204_4": "diṭṭhadhammavedanīyaṁ vipākaṁ deti, sesāni avipākāni. Ekaṁ upapajjavedanīyaṁ paṭisandhiṁ",
  "atk-abh02a15:204_5": "ākaḍḍhati, sesāni avipākāni. Ekenānantariyena niraye upapajjati, sesāni avipākāni.",
  "atk-abh02a15:204_6": "Aṭṭhasu samāpattīsu ekāya brahmaloke nibbattati, sesā avipākā. Idaṁ sandhāya ‘nāhosi",
  "atk-abh02a15:204_7": "kammavipāko’ti vuttaṁ. Yo pana bahumpi kusalākusalaṁ kammaṁ katvā kalyāṇamittaṁ nissāya",
  "atk-abh02a15:204_8": "arahattaṁ pāpuṇāti, etassa kammavipāko ‘nāhosi’ nāma. Yaṁ atīte āyūhitaṁ etarahi",
  "atk-abh02a15:204_9": "vipākaṁ deti taṁ ‘ahosi kammaṁ atthi kammavipāko’ nāma. Yaṁ purimanayeneva avipākataṁ",
  "atk-abh02a15:204_10": "āpajjati taṁ ‘ahosi kammaṁ natthi kammavipāko’ nāma. Yaṁ atīte āyūhitaṁ anāgate vipākaṁ",
  "atk-abh02a15:204_11": "dassati taṁ ‘ahosi kammaṁ bhavissati kammavipāko’ nāma. Yaṁ purimanayena avipākataṁ",
  "atk-abh02a15:204_12": "āpajjissati taṁ ‘ahosi kammaṁ na bhavissati kammavipāko’ nāma.",
  "atk-abh02a15:205_0": "Yaṁ etarahi āyūhitaṁ etarahiyeva vipākaṁ deti taṁ ‘atthi kammaṁ atthi kammavipāko’",
  "atk-abh02a15:205_1": "nāma. Yaṁ purimanayeneva avipākataṁ āpajjati taṁ ‘atthi kammaṁ natthi kammavipāko’",
  "atk-abh02a15:205_2": "nāma. Yaṁ etarahi āyūhitaṁ anāgate vipākaṁ dassati taṁ ‘atthi kammaṁ bhavissati kammavipāko’",
  "atk-abh02a15:205_3": "nāma. Yaṁ purimanayeneva avipākataṁ āpajjissati taṁ ‘atthi kammaṁ na bhavissati kammavipāko’ nāma.",
  "atk-abh02a15:206_0": "Yaṁ sayampi anāgataṁ, vipākopissa anāgato taṁ ‘bhavissati kammaṁ bhavissati kammavipāko’",
  "atk-abh02a15:206_1": "nāma. Yaṁ sayaṁ bhavissati, purimanayeneva avipākataṁ āpajjissati taṁ ‘bhavissati",
  "atk-abh02a15:206_2": "kammaṁ na bhavissati kammavipāko’ nāma.",
  "atk-abh02a15:207": "Idaṁ tathāgatassāti idaṁ sabbehipi etehi ākārehi tathāgatassa kammantaravipākantarajānanañāṇaṁ akampiyaṭṭhena dutiyabalaṁ veditabbanti.",
  "atk-abh02a15:208": "Dutiyabalaniddesavaṇṇanā.",
  "atk-abh02a15:209": "Tatiyabalaniddeso",
  "atk-abh02a15:210_0": "811. Tatiyabalaniddese maggoti vā paṭipadāti vā kammassevetaṁ nāmaṁ. Nirayagāminītiādīsu",
  "atk-abh02a15:210_1": "nirassādaṭṭhena niratiatthena ca nirayo. Uddhaṁ anugantvā tiriyaṁ añcitāti tiracchānā;",
  "atk-abh02a15:210_2": "tiracchānāyeva tiracchānayoni. Petatāya petti; ito pecca gatabhāvenāti attho. Pettiyeva",
  "atk-abh02a15:210_3": "pettivisayo. Manassa ussannatāya manussā; manussāva manussaloko. Dibbanti pañcahi",
  "atk-abh02a15:210_4": "kāmaguṇehi adhimattāya vā ṭhānasampattiyāti devā; devāva devaloko. Vānaṁ vuccati",
  "atk-abh02a15:210_5": "taṇhā; taṁ tattha natthīti nibbānaṁ. Nirayaṁ gacchatīti nirayagāmī. Idaṁ maggaṁ sandhāya",
  "atk-abh02a15:210_6": "vuttaṁ. Paṭipadā pana nirayagāminī nāma hoti. Sesapadesupi eseva nayo. Idaṁ sabbampi",
  "atk-abh02a15:210_7": "paṭipadaṁ tathāgato pajānāti.",
  "atk-abh02a15:211_0": "Kathaṁ ? Sakalagāmavāsikesupi hi ekato ekaṁ sūkaraṁ vā migaṁ vā jīvitā voropentesu",
  "atk-abh02a15:211_1": "sabbesampi cetanā parassa jīvitindriyārammaṇāva hoti. Taṁ pana kammaṁ tesaṁ āyūhanakkhaṇeyeva",
  "atk-abh02a15:211_2": "nānā hoti. Tesu hi eko ādarena chandajāto karoti. Eko ‘ehi tvampi karohī’ti parehi",
  "atk-abh02a15:211_3": "nippīḷitattā karoti. Eko samānacchando viya hutvā appaṭibāhiyamāno vicarati. Tesu",
  "atk-abh02a15:211_4": "eko teneva kammena niraye nibbattati, eko tiracchānayoniyaṁ, eko pettivisaye. Taṁ",
  "atk-abh02a15:211_5": "tathāgato āyūhanakkhaṇeyeva ‘iminā nīhārena āyūhitattā esa niraye nibbattissati ,",
  "atk-abh02a15:211_6": "esa tiracchānayoniyaṁ, esa pettivisaye’ti pajānāti . Niraye nibbattamānampi ‘esa",
  "atk-abh02a15:211_7": "aṭṭhasu mahānirayesu nibbattissati, esa soḷasasu ussadanirayesu nibbattissatī’ti",
  "atk-abh02a15:211_8": "pajānāti. Tiracchānayoniyaṁ nibbattamānampi ‘esa apādako bhavissati, esa dvipādako,",
  "atk-abh02a15:211_9": "esa catuppādako, esa bahuppādako’ti pajānāti. Pettivisaye nibbattamānampi ‘esa nijjhāmataṇhiko",
  "atk-abh02a15:211_10": "bhavissati, esa khuppipāsiko, esa paradattūpajīvī’ti pajānāti. Tesu ca kammesu ‘idaṁ",
  "atk-abh02a15:211_11": "kammaṁ paṭisandhiṁ ākaḍḍhituṁ na sakkhissati, dubbalaṁ dinnāya paṭisandhiyā upadhivepakkaṁ",
  "atk-abh02a15:211_12": "bhavissatīti pajānāti.",
  "atk-abh02a15:212_0": "Tathā sakalagāmavāsikesu ekato piṇḍapātaṁ dadamānesu sabbesampi cetanā piṇḍapātārammaṇāva",
  "atk-abh02a15:212_1": "hoti. Taṁ pana kammaṁ tesaṁ āyūhanakkhaṇeyeva purimanayena nānā hoti. Tesu keci devaloke",
  "atk-abh02a15:212_2": "nibbattissanti, keci manussaloke. Taṁ tathāgato āyūhanakkhaṇeyeva ‘iminā nīhārena",
  "atk-abh02a15:212_3": "āyūhitattā esa manussaloke nibbattissati, esa devaloke’ti pajānāti. Devaloke nibbattamānānampi",
  "atk-abh02a15:212_4": "‘esa paranimmitavasavattīsu nibbattissati, esa nimmānaratīsu, esa tusitesu, esa yāmesu,",
  "atk-abh02a15:212_5": "esa tāvatiṁsesu, esa cātumahārājikesu, esa bhummadevesu; esa pana jeṭṭhakadevarājā",
  "atk-abh02a15:212_6": "hutvā nibbattissati, esa etassa dutiyaṁ vā tatiyaṁ vā ṭhānantaraṁ karonto paricārako",
  "atk-abh02a15:212_7": "hutvā nibbattissatī’ti pajānāti. Manussesu nibbattamānānampi ‘esa khattiyakule nibbattissati,",
  "atk-abh02a15:212_8": "esa brāhmaṇakule, esa vessakule, esa suddakule; esa pana manussesu rājā hutvā nibbattissati,",
  "atk-abh02a15:212_9": "esa etassa dutiyaṁ vā tatiyaṁ vā ṭhānantaraṁ karonto paricārako hutvā nibbattissatī’ti",
  "atk-abh02a15:212_10": "pajānāti . Tesu ca kammesu ‘idaṁ kammaṁ paṭisandhiṁ ākaḍḍhituṁ na sakkhissati, dubbalaṁ",
  "atk-abh02a15:212_11": "dinnāya paṭisandhiyā upadhivepakkaṁ bhavissatī’ti pajānāti.",
  "atk-abh02a15:213_0": "Tathā vipassanaṁ paṭṭhapentesuyeva yena nīhārena vipassanā āraddhā, ‘esa arahattaṁ",
  "atk-abh02a15:213_1": "pāpuṇissati, esa arahattaṁ pattuṁ na sakkhissati, esa anāgāmīyeva bhavissati, esa",
  "atk-abh02a15:213_2": "sakadāgāmīyeva, esa sotāpannoyeva; esa pana maggaṁ vā phalaṁ vā sacchikātuṁ na sakkhissati,",
  "atk-abh02a15:213_3": "lakkhaṇārammaṇāya vipassanāyameva ṭhassati; esa paccayapariggaheyeva, esa nāmarūpapariggaheyeva,",
  "atk-abh02a15:213_4": "esa arūpapariggaheyeva, esa rūpapariggaheyeva ṭhassati, esa mahābhūtamattameva vavatthāpessati,",
  "atk-abh02a15:213_5": "esa kiñci sallakkhetuṁ na sakkhissatī’ti pajānāti.",
  "atk-abh02a15:214_0": "Kasiṇaparikammaṁ karontesupi ‘etassa parikammamattameva bhavissati, nimittaṁ uppādetuṁ",
  "atk-abh02a15:214_1": "na sakkhissati; esa pana nimittaṁ uppādetuṁ sakkhissati, appanaṁ pāpetuṁ na sakkhissati;",
  "atk-abh02a15:214_2": "esa appanaṁ pāpetvā jhānaṁ pādakaṁ katvā vipassanaṁ paṭṭhapetvā arahattaṁ gaṇhissatī’ti pajānātīti.",
  "atk-abh02a15:215": "Tatiyabalaniddesavaṇṇanā.",
  "atk-abh02a15:216": "Catutthabalaniddeso",
  "atk-abh02a15:217_0": "812. Catutthabalaniddese khandhanānattanti ‘ayaṁ rūpakkhandho nāma…pe… ayaṁ viññāṇakkhandho",
  "atk-abh02a15:217_1": "nāmā’ti evaṁ pañcannaṁ khandhānaṁ nānākaraṇaṁ pajānāti. Tesupi ‘ekavidhena rūpakkhandho…pe…",
  "atk-abh02a15:217_2": "ekādasavidhena rūpakkhandho. Ekavidhena vedanākkhandho…pe… bahuvidhena vedanākkhandho…pe…",
  "atk-abh02a15:217_3": "ekavidhena saññākkhandho…pe… ekavidhena saṅkhārakkhandho…pe… ekavidhena viññāṇakkhandho…pe…",
  "atk-abh02a15:217_4": "bahuvidhena viññāṇakkhandho’ti evaṁ ekekassa khandhassa nānattaṁ pajānāti. Āyatananānattanti",
  "atk-abh02a15:217_5": "‘idaṁ cakkhāyatanaṁ nāma…pe… idaṁ dhammāyatanaṁ nāma. Tattha dasāyatanā kāmāvacarā,",
  "atk-abh02a15:217_6": "dve catubhūmakā’ti evaṁ āyatananānattaṁ pajānāti. Dhātunānattanti ‘ayaṁ cakkhudhātu",
  "atk-abh02a15:217_7": "nāma…pe… ayaṁ manoviññāṇadhātu nāma. Tattha soḷasa dhātuyo kāmāvacarā, dve catubhūmakā’ti",
  "atk-abh02a15:217_8": "evaṁ dhātunānattaṁ pajānāti.",
  "atk-abh02a15:218_0": "Puna anekadhātunānādhātulokanānattanti idaṁ na kevalaṁ upādinnakasaṅkhāralokasseva",
  "atk-abh02a15:218_1": "nānattaṁ tathāgato pajānāti, anupādinnakasaṅkhāralokassāpi nānattaṁ tathāgato pajānātiyevāti",
  "atk-abh02a15:218_2": "dassetuṁ gahitaṁ. Paccekabuddhā hi dve ca aggasāvakā upādinnakasaṅkhāralokassāpi",
  "atk-abh02a15:218_3": "nānattaṁ ekadesatova jānanti no nippadesato, anupādinnakalokassa pana nānattaṁ na",
  "atk-abh02a15:218_4": "jānanti. Sabbaññubuddho pana ‘imāya nāma dhātuyā ussannāya imassa nāma rukkhassa",
  "atk-abh02a15:218_5": "khandho seto hoti, imassa kāḷako, imassa maṭṭo; imassa bahalattaco, imassa tanuttaco;",
  "atk-abh02a15:218_6": "imāya nāma dhātuyā ussannāya imassa rukkhassa pattaṁ vaṇṇasaṇṭhānādivasena evarūpaṁ",
  "atk-abh02a15:218_7": "nāma hoti; imāya pana dhātuyā ussannāya imassa rukkhassa pupphaṁ nīlakaṁ hoti, pītakaṁ,",
  "atk-abh02a15:218_8": "lohitakaṁ, odātaṁ, sugandhaṁ , duggandhaṁ hoti; imāya nāma dhātuyā ussannāya phalaṁ",
  "atk-abh02a15:218_9": "khuddakaṁ hoti, mahantaṁ, dīghaṁ, rassaṁ, vaṭṭaṁ, susaṇṭhānaṁ, dussaṇṭhānaṁ, maṭṭhaṁ,",
  "atk-abh02a15:218_10": "pharusaṁ, sugandhaṁ, duggandhaṁ, madhuraṁ, tittakaṁ, ambilaṁ, kaṭukaṁ, kasāvaṁ hoti;",
  "atk-abh02a15:218_11": "imāya nāma dhātuyā ussannāya imassa rukkhassa kaṇṭako tikhiṇo hoti, atikhiṇo, ujuko,",
  "atk-abh02a15:218_12": "kuṭilo, tambo, kāḷako, nīlo, odāto hotī’ti evaṁ anupādinnakasaṅkhāralokassa nānattaṁ",
  "atk-abh02a15:218_13": "pajānāti. Sabbaññubuddhānaṁyeva hi etaṁ balaṁ, na aññesanti.",
  "atk-abh02a15:219": "Catutthabalaniddesavaṇṇanā.",
  "atk-abh02a15:220": "Pañcamabalaniddeso",
  "atk-abh02a15:221_0": "813. Pañcamabalaniddese hīnādhimuttikāti hīnajjhāsayā. Paṇītādhimuttikāti kalyāṇajjhāsayā.",
  "atk-abh02a15:221_1": "Sevantīti nissayanti allīyanti. Bhajantīti upasaṅkamanti. Payirupāsantīti punappunaṁ",
  "atk-abh02a15:221_2": "upasaṅkamanti. Sace hi ācariyupajjhāyā na sīlavanto honti, saddhivihārikā sīlavanto",
  "atk-abh02a15:221_3": "honti, te attano ācariyupajjhāyepi na upasaṅkamanti, attanā sadise sāruppabhikkhūyeva",
  "atk-abh02a15:221_4": "upasaṅkamanti. Sace ācariyupajjhāyā sāruppabhikkhū, itare asāruppā, tepi na ācariyupajjhāye",
  "atk-abh02a15:221_5": "upasaṅkamanti, attanā sadise hīnādhimuttike eva upasaṅkamanti.",
  "atk-abh02a15:222_0": "Evaṁ upasaṅkamanaṁ pana na kevalaṁ etaraheva, atītānāgatepīti dassetuṁ atītampi addhānantiādimāha.",
  "atk-abh02a15:222_1": "Taṁ uttānatthameva. Idaṁ pana dussīlānaṁ dussīlasevanameva, sīlavantānaṁ sīlavantasevanameva,",
  "atk-abh02a15:222_2": "duppaññānaṁ duppaññasevanameva, paññavantānaṁ paññavantasevanameva ko niyāmetīti?",
  "atk-abh02a15:222_3": "Ajjhāsayadhātu niyāmeti. Sambahulā kira bhikkhū ekaṁ gāmaṁ gaṇabhikkhācāraṁ caranti.",
  "atk-abh02a15:222_4": "Manussā bahubhattaṁ āharitvā pattāni pūretvā ‘‘tumhākaṁ yathāsabhāgena paribhuññathā’’ti",
  "atk-abh02a15:222_5": "datvā uyyojesuṁ. Bhikkhūpi āhaṁsu ‘‘āvuso, manussā dhātusaṁyuttakamme payojentī’’ti.",
  "atk-abh02a15:222_6": "Tipiṭakacūḷābhayattheropi nāgadīpe cetiyaṁ vandanāya pañcahi bhikkhusatehi saddhiṁ",
  "atk-abh02a15:222_7": "gacchanto ekasmiṁ gāme manussehi nimantito. Therena ca saddhiṁ eko asāruppabhikkhu",
  "atk-abh02a15:222_8": "atthi. Dhuravihārepi eko asāruppabhikkhu atthi. Dvīsu bhikkhusaṅghesu gāmaṁ osarantesu",
  "atk-abh02a15:222_9": "te ubhopi janā, kiñcāpi āgantukena nevāsiko nevāsikena vā āgantuko na diṭṭhapubbo,",
  "atk-abh02a15:222_10": "evaṁ santepi, ekato hutvā hasitvā hasitvā kathayamānā ekamantaṁ aṭṭhaṁsu. Thero disvā",
  "atk-abh02a15:222_11": "‘‘sammāsambuddhena jānitvā dhātusaṁyuttaṁ kathita’’nti āha.",
  "atk-abh02a15:223_0": "Evaṁ ‘ajjhāsayadhātu niyāmetī’ti vatvā dhātusaṁyuttena ayamevattho dīpetabbo. Gijjhakūṭapabbatasmiñhi",
  "atk-abh02a15:223_1": "gilānaseyyāya nipanno bhagavā ārakkhaṇatthāya parivāretvā vasantesu sāriputtamoggallānādīsu",
  "atk-abh02a15:223_2": "ekamekaṁ attano attano parisāya saddhiṁ caṅkamantaṁ oloketvā bhikkhū āmantesi ‘‘passatha",
  "atk-abh02a15:223_3": "no tumhe, bhikkhave, sāriputtaṁ sambahulehi bhikkhūhi saddhiṁ caṅkamanta’’nti? ‘‘Evaṁ,",
  "atk-abh02a15:223_4": "bhante’’ti. ‘‘Sabbe kho ete, bhikkhave, bhikkhū mahāpaññā’’ti (saṁ. ni. 2.99) sabbaṁ vitthāretabbanti.",
  "atk-abh02a15:224": "Pañcamabalaniddesavaṇṇanā.",
  "atk-abh02a15:225": "Chaṭṭhabalaniddeso",
  "atk-abh02a15:226_0": "814. Chaṭṭhabalaniddese āsayanti yattha sattā āsayanti nivasanti, taṁ tesaṁ nivāsaṭṭhānaṁ",
  "atk-abh02a15:226_1": "diṭṭhigataṁ vā yathābhūtaṁ ñāṇaṁ vā. Anusayanti appahīnānusayitaṁ kilesaṁ. Caritanti",
  "atk-abh02a15:226_2": "kāyādīhi abhisaṅkhataṁ kusalākusalaṁ. Adhimuttanti ajjhāsayaṁ. Apparajakkhetiādīsu",
  "atk-abh02a15:226_3": "paññāmaye akkhimhi appaṁ parittaṁ rāgadosamoharajaṁ etesanti apparajakkhā. Tasseva",
  "atk-abh02a15:226_4": "mahantatāya mahārajakkhā. Ubhayenāpi mandakilese mahākilese ca satte dasseti. Yesaṁ",
  "atk-abh02a15:226_5": "saddhādīni indriyāni tikkhāni, te tikkhindriyā. Yesaṁ tāni mudūni, te mudindriyā.",
  "atk-abh02a15:226_6": "Yesaṁ āsayādayo koṭṭhāsā sundarā, te svākārā. Viparītā dvākārā. Ye kathitakāraṇaṁ",
  "atk-abh02a15:226_7": "sallakkhenti, sukhena sakkā honti viññāpetuṁ, te suviññāpayā. Viparītā duviññāpayā.",
  "atk-abh02a15:226_8": "Ye ariyamaggapaṭivedhassa anucchavikā upanissayasampannā, te bhabbā. Viparītā abhabbā.",
  "atk-abh02a15:227_0": "815. Evaṁ chaṭṭhabalassa mātikaṁ ṭhapetvā idāni yathāpaṭipāṭiyā bhājento katamo ca",
  "atk-abh02a15:227_1": "sattānaṁ āsayotiādimāha. Tattha sassato lokotiādīnaṁ attho heṭṭhā nikkhepakaṇḍavaṇṇanāyaṁ",
  "atk-abh02a15:227_2": "(dha. sa. aṭṭha. 1105) vuttoyeva. Iti bhavadiṭṭhisannissitā vāti evaṁ sassatadiṭṭhiṁ",
  "atk-abh02a15:227_3": "vā sannissitā. Sassatadiṭṭhi hi ettha bhavadiṭṭhīti vuttā; ucchedadiṭṭhi ca vibhavadiṭṭhīti.",
  "atk-abh02a15:227_4": "Sabbadiṭṭhīnañhi sassatucchedadiṭṭhī hi saṅgahitattā sabbepi diṭṭhigatikā sattā imāva",
  "atk-abh02a15:227_5": "dve diṭṭhiyo sannissitā honti. Vuttampi cetaṁ – ‘‘dvayasannissito kho panāyaṁ, kaccāna,",
  "atk-abh02a15:227_6": "loko yebhuyyena – atthitañceva natthitañcā’’ti (saṁ. ni. 2.15). Ettha hi atthitāti",
  "atk-abh02a15:227_7": "sassataṁ, natthitāti ucchedo. Ayaṁ tāva vaṭṭasannissitānaṁ puthujjanasattānaṁ āsayo.",
  "atk-abh02a15:228_0": "Idāni vivaṭṭasannissitānaṁ suddhasattānaṁ āsayaṁ dassetuṁ ete vā pana ubho ante anupagammātiādi",
  "atk-abh02a15:228_1": "vuttaṁ. Tattha ete vā panāti eteyeva. Ubho anteti sassatucchedasaṅkhāte dve ante.",
  "atk-abh02a15:228_2": "Anupagammāti anallīyitvā. Idappaccayatā paṭiccasamuppannesu dhammesūti idappaccayatāya",
  "atk-abh02a15:228_3": "ceva paṭiccasamuppannadhammesu ca. Anulomikā khantīti vipassanāñāṇaṁ. Yathābhūtaṁ",
  "atk-abh02a15:228_4": "vā ñāṇanti maggañāṇaṁ. Idaṁ vuttaṁ hoti – yā paṭiccasamuppāde ceva paṭiccasamuppannadhammesu",
  "atk-abh02a15:228_5": "ca ete ubho sassatucchedaante anupagantvā vipassanā paṭiladdhā, yañca tato uttarimaggañāṇaṁ",
  "atk-abh02a15:228_6": "– ayaṁ sattānaṁ āsayo, ayaṁ vaṭṭasannissitānañca vivaṭṭasannissitānañca sabbesampi",
  "atk-abh02a15:228_7": "sattānaṁ āsayo, idaṁ vasanaṭṭhānanti. Ayaṁ ācariyānaṁ samānatthakathā.",
  "atk-abh02a15:229_0": "Vitaṇḍavādī panāha – ‘maggo nāma vāsaṁ viddhaṁsento gacchati, nanu tvaṁ maggo vāsoti",
  "atk-abh02a15:229_1": "vadesī’ti? So vattabbo ‘tvaṁ ariyavāsabhāṇako hosi na hosī’ti? Sace pana ‘na homī’ti",
  "atk-abh02a15:229_2": "vadati, ‘abhāṇakatāya na jānāsī’ti vattabbo. Sace ‘bhāṇakosmī’ti vadati, ‘suttaṁ",
  "atk-abh02a15:229_3": "āharā’ti vattabbo. Sace āharati, iccetaṁ kusalaṁ; no ce āharati sayaṁ āharitabbaṁ",
  "atk-abh02a15:229_4": "– ‘‘dasayime, bhikkhave, ariyavāsā, ye ariyā āvasiṁsu vā āvasanti vā āvasissanti",
  "atk-abh02a15:229_5": "vā’’ti (a. ni. 10.19). Etañhi suttaṁ maggassa vāsabhāvaṁ dīpeti. Tasmā sukathitamevetanti.",
  "atk-abh02a15:229_6": "Idaṁ pana bhagavā sattānaṁ āsayaṁ jānanto imesañca diṭṭhigatānaṁ vipassanāñāṇamaggañāṇānaṁ",
  "atk-abh02a15:229_7": "appavattikkhaṇepi jānāti eva. Vuttampi cetaṁ –",
  "atk-abh02a15:230_0": "‘‘Kāmaṁ sevantaññeva jānāti ‘ayaṁ puggalo kāmagaruko kāmāsayo kāmādhimutto’ti. Nekkhammaṁ",
  "atk-abh02a15:230_1": "sevantaññeva jānāti ‘ayaṁ puggalo nekkhammagaruko nekkhammāsayo nekkhammādhimutto’ti.",
  "atk-abh02a15:230_2": "Byāpādaṁ…pe… abyāpādaṁ… thinamiddhaṁ…pe… ālokasaññaṁ nekkhammaṁ sevantaññeva jānāti",
  "atk-abh02a15:230_3": "sevantaññeva jānāti ‘ayaṁ puggalo ālokasaññāgaruko ālokasaññāsayo ālokasaññādhimutto’’ti (paṭi. ma. 1.113).",
  "atk-abh02a15:231_0": "816. Anusayaniddese kāmarāgo ca so appahīnaṭṭhena anusayo cāti kāmarāgānusayo. Sesapadesupi",
  "atk-abh02a15:231_1": "eseva nayo. Yaṁ loke piyarūpanti yaṁ imasmiṁ loke piyajātikaṁ. Sātarūpanti sātajātikaṁ",
  "atk-abh02a15:231_2": "assādapadaṭṭhānaṁ iṭṭhārammaṇaṁ. Ettha sattānaṁ rāgānusayo anusetīti etasmiṁ iṭṭhārammaṇe",
  "atk-abh02a15:231_3": "sattānaṁ appahīnaṭṭhena rāgānusayo anuseti. Yathā nāma udake nimuggassa heṭṭhā ca",
  "atk-abh02a15:231_4": "upari ca samantabhāge ca udakameva hoti, evameva iṭṭhārammaṇe rāguppatti nāma sattānaṁ",
  "atk-abh02a15:231_5": "āciṇṇasamāciṇṇā. Tathā aniṭṭhārammaṇe paṭighuppatti. Iti imesu dvīsu dhammesūti evaṁ",
  "atk-abh02a15:231_6": "imesu dvīsu kāmarāgapaṭighavantesu iṭṭhāniṭṭhārammaṇadhammesu. Avijjānupatitāti kāmarāgapaṭighasampayuttā",
  "atk-abh02a15:231_7": "hutvā ārammaṇakaraṇavasena avijjā anupatitā. Tadekaṭṭhoti tāya avijjāya sampayuttekaṭṭhavasena",
  "atk-abh02a15:231_8": "ekaṭṭho. Māno ca diṭṭhi ca vicikicchā cāti navavidho māno, dvāsaṭṭhividhā diṭṭhi,",
  "atk-abh02a15:231_9": "aṭṭhavatthukā ca vicikicchā. Bhavarāgānusayo panettha kāmarāgānusayeneva saṅgahitoti veditabbo.",
  "atk-abh02a15:232_0": "817. Caritaniddese terasa cetanā puññābhisaṅkhāro, dvādasa apuññābhisaṅkhāro, catasso",
  "atk-abh02a15:232_1": "āneñjābhisaṅkhāro. Tattha kāmāvacaro parittabhūmako, itaro mahābhūmako. Tīsupi vā",
  "atk-abh02a15:232_2": "etesu yo koci appavipāko parittabhūmako, bahuvipāko mahābhūmakoti veditabbo.",
  "atk-abh02a15:233_0": "818. Adhimuttiniddeso heṭṭhā pakāsitova. Kasmā panāyaṁ adhimutti heṭṭhā vuttāpi puna",
  "atk-abh02a15:233_1": "gahitāti? Ayañhi heṭṭhā pāṭiyekkaṁ baladassanavasena gahitā, idha sattānaṁ tikkhindriyamudindriyabhāvadassanatthaṁ.",
  "atk-abh02a15:234": "819. Mahārajakkhaniddese ussadagatānīti vepullagatāni. Pahānakkamavasena cesa uppaṭipāṭiyā niddeso kato.",
  "atk-abh02a15:235": "820.Anussadagatānīti avepullagatāniṁ. Tikkhindriyamudindriyaniddese upanissayaindriyāni nāma kathitāni. Uppaṭipāṭiyā niddese panettha payojanaṁ heṭṭhā vuttanayeneva veditabbaṁ.",
  "atk-abh02a15:236": "823. Tathā dvākāraniddesādīsu pāpāsayāti akusalāsayā. Pāpacaritāti apuññābhisaṅkhāraparipūrakā. Pāpādhimuttikāti sakkāyābhiratā vaṭṭajjhāsayā.",
  "atk-abh02a15:237": "824. Svākāraniddese yasmā kalyāṇako nāma anusayo natthi, tasmā kalyāṇānusayāti na vuttaṁ. Sesaṁ vuttavipariyāyena veditabbaṁ.",
  "atk-abh02a15:238_0": "826. Bhabbābhabbaniddese kammāvaraṇenāti pañcavidhena ānantariyakammena. Kilesāvaraṇenāti",
  "atk-abh02a15:238_1": "niyatamicchādiṭṭhiyā. Vipākāvaraṇenāti ahetukapaṭisandhiyā. Yasmā pana duhetukānampi",
  "atk-abh02a15:238_2": "ariyamaggapaṭivedho natthi, tasmā duhetukapaṭisandhipi vipākāvaraṇamevāti veditabbā.",
  "atk-abh02a15:238_3": "Assaddhāti buddhādīsu saddhārahitā. Acchandikāti kattukamyatākusalacchandarahitā.",
  "atk-abh02a15:238_4": "Uttarakurukā manussā acchandikaṭṭhānaṁ paviṭṭhā. Duppaññāti bhavaṅgapaññāya parihīnā.",
  "atk-abh02a15:238_5": "Bhavaṅgapaññāya pana paripuṇṇāyapi yassa bhavaṅgaṁ lokuttarassa pādakaṁ na hoti,",
  "atk-abh02a15:238_6": "so duppaññoyeva nāma. Abhabbā niyāmaṁ okkamituṁ kusalesu dhammesu sammattanti kusalesu",
  "atk-abh02a15:238_7": "dhammesu sammattaniyāmasaṅkhātaṁ maggaṁ okkamituṁ abhabbā.",
  "atk-abh02a15:239_0": "827.Na kammāvaraṇenātiādīni vuttavipariyāyena veditabbāni. Idaṁ dvinnaṁ ñāṇānaṁ bhājanīyaṁ",
  "atk-abh02a15:239_1": "– indriyaparopariyattiñāṇassa ca āsayānusayañāṇassa ca. Ettha hi āsayānusayañāṇena",
  "atk-abh02a15:239_2": "indriyaparopariyattiñāṇampi bhājitaṁ. Iti imāni dve ñāṇāni ekato hutvā ekaṁ balañāṇaṁ nāma jātanti.",
  "atk-abh02a15:240": "Chaṭṭhabalaniddesavaṇṇanā.",
  "atk-abh02a15:241": "Sattamabalaniddeso",
  "atk-abh02a15:242_0": "828. Sattamabalaniddese jhāyatīti jhāyī. Cattāro jhāyīti jhāyino cattāro janā vuccanti.",
  "atk-abh02a15:242_1": "Tattha paṭhamacatukke tāva paṭhamo samāpattilābhī samānoyeva ‘na lābhīmhī’ti, kammaṭṭhānaṁ",
  "atk-abh02a15:242_2": "samānaṁyeva ‘na kammaṭṭhāna’nti saññī hoti. Ayaṁ appaguṇajjhānalābhīti veditabbo.",
  "atk-abh02a15:242_3": "Dutiyo samāpattiyā alābhīyeva ‘lābhīmhī’ti, akammaṭṭhānaṁ samānaṁyeva ‘kammaṭṭhāna’nti",
  "atk-abh02a15:242_4": "saññī hoti. Ayaṁ niddājhāyī nāma. Niddāyitvā paṭibuddho evaṁ maññati. Tatiyo samāpattilābhī",
  "atk-abh02a15:242_5": "samāno ‘samāpattilābhīmhī’ti, kammaṭṭhānameva samānaṁ ‘kammaṭṭhāna’nti saññī hoti.",
  "atk-abh02a15:242_6": "Ayaṁ paguṇajjhānalābhīti veditabbo. Catuttho alābhīyeva ‘alābhīmhī’ti, akammaṭṭhānaṁyeva",
  "atk-abh02a15:242_7": "‘akammaṭṭhāna’nti saññī hoti. Evamettha dve janā ajjhāyinova jhāyīnaṁ anto paviṭṭhattā jhāyīti vuttā.",
  "atk-abh02a15:243_0": "Dutiyacatukke sasaṅkhārena sappayogena samādhipāribandhikadhamme vikkhambhento dandhaṁ",
  "atk-abh02a15:243_1": "samāpajjati nāma. Ekaṁ dve cittavāre ṭhatvā sahasā vuṭṭhahantā khippaṁ vuṭṭhahati",
  "atk-abh02a15:243_2": "nāma. Sukheneva pana samādhipāribandhikadhamme sodhento khippaṁ samāpajjati nāma.",
  "atk-abh02a15:243_3": "Yathāparicchedena avuṭṭhahitvā kālaṁ atināmetvā vuṭṭhahanto dandhaṁ vuṭṭhāti nāma.",
  "atk-abh02a15:243_4": "Itare dvepi imināva nayena veditabbā. Ime cattāropi janā samāpattilābhinova.",
  "atk-abh02a15:244_0": "Tatiyacatukke ‘idaṁ jhānaṁ pañcaṅgikaṁ, idaṁ caturaṅgika’nti evaṁ aṅgavavatthānaparicchede",
  "atk-abh02a15:244_1": "cheko samādhismiṁ samādhikusalo nāma. Nīvaraṇāni pana vikkhambhetvā cittamañjūsāya",
  "atk-abh02a15:244_2": "cittaṁ ṭhapetuṁ acheko no samādhismiṁ samāpattikusalo nāma. Itarepi tayo imināva",
  "atk-abh02a15:244_3": "nayena veditabbā. Imepi cattāro samāpattilābhinoyeva.",
  "atk-abh02a15:245_0": "Idāni yāni jhānāni nissāya ime puggalā ‘jhāyī’ nāma jātā, tāni dassetuṁ cattāri jhānānītiādimāha.",
  "atk-abh02a15:245_1": "Tattha cattāri jhānāni tayo ca vimokkhā atthato heṭṭhā dhammasaṅgahaṭṭhakathāyameva",
  "atk-abh02a15:245_2": "(dha. sa. aṭṭha. 160, 248) pakāsitā. Sesānampi vimokkhaṭṭho tattha vuttanayeneva",
  "atk-abh02a15:245_3": "veditabbo. Apicettha paṭipāṭiyā satta appitappitakkhaṇe paccanīkadhammehi vimuccanato",
  "atk-abh02a15:245_4": "ca ārammaṇe ca adhimuccanato vimokkho nāma. Aṭṭhamo pana sabbaso saññāvedayitehi",
  "atk-abh02a15:245_5": "vimuttattā apagatavimokkho nāma. Samādhīsu catukkanayapañcakanayesu paṭhamajjhānasamādhi",
  "atk-abh02a15:245_6": "savitakkasavicāro nāma. Pañcakanaye dutiyajjhānasamādhi avitakkavicāramattasamādhi",
  "atk-abh02a15:245_7": "nāma. Catukkanayepi pañcakanayepi upari tīsu jhānesu samādhi avitakka avicārasamādhi",
  "atk-abh02a15:245_8": "nāma. Samāpattīsu hi paṭipāṭiyā aṭṭhannaṁ samāpattīnaṁ ‘samādhī’tipi nāmaṁ ‘samāpattī’tipi.",
  "atk-abh02a15:245_9": "Kasmā? Cittekaggatāsabbhāvato. Nirodhasamāpattiyā tadabhāvato na samādhīti nāmaṁ.",
  "atk-abh02a15:246_0": "Hānabhāgiyo dhammoti appaguṇehi paṭhamajjhānādīhi vuṭṭhitassa saññāmanasikārānaṁ",
  "atk-abh02a15:246_1": "kāmādianupakkhandanaṁ. Visesabhāgiyo dhammoti paguṇehi paṭhamajjhānādīhi vuṭṭhitassa",
  "atk-abh02a15:246_2": "saññāmanasikārānaṁ dutiyajjhānādianupakkhandanaṁ. Vodānampi vuṭṭhānanti iminā paguṇavodānaṁ",
  "atk-abh02a15:246_3": "vuṭṭhānaṁ nāma kathitaṁ. Heṭṭhimaṁ heṭṭhimañhi paguṇajjhānaṁ uparimassa uparimassa",
  "atk-abh02a15:246_4": "padaṭṭhānaṁ hoti. Tasmā vodānampi vuṭṭhānanti vuttaṁ. Tamhā tamhā samādhimhā vuṭṭhānampi",
  "atk-abh02a15:246_5": "vuṭṭhānanti iminā bhavaṅgavuṭṭhānaṁ nāma kathitaṁ. Bhavaṅgena hi sabbajjhānehi vuṭṭhānaṁ",
  "atk-abh02a15:246_6": "hoti. Nirodhato pana phalasamāpattiyāva vuṭṭhahanti. Idaṁ pāḷimuttakavuṭṭhānaṁ nāmāti.",
  "atk-abh02a15:247": "Sattamabalaniddesavaṇṇanā.",
  "atk-abh02a15:248": "Aṭṭhamabalādiniddeso",
  "atk-abh02a15:249": "829. Aṭṭhamabalaniddese anekavihitaṁ pubbenivāsantiādi sabbampi visuddhimagge vitthāritameva. Navamabalaniddesepi dibbena cakkhunātiādi sabbaṁ tattheva vitthāritaṁ.",
  "atk-abh02a15:250": "Navamabalaniddesavaṇṇanā.",
  "atk-abh02a15:251": "Dasamabalaniddeso",
  "atk-abh02a15:252_0": "831. Dasamabalaniddese cetovimuttinti phalasamādhiṁ. Paññāvimuttinti phalañāṇaṁ.",
  "atk-abh02a15:252_1": "Sesaṁ sabbattha uttānatthameva. Ayaṁ tāvettha ācariyānaṁ samānatthakathā. Paravādī",
  "atk-abh02a15:252_2": "panāha – ‘‘dasabalañāṇaṁ nāma pāṭiyekkaṁ natthi, sabbaññutañāṇassevāyaṁ pabhedo’’ti.",
  "atk-abh02a15:252_3": "Taṁ na tathā daṭṭhabbaṁ. Aññameva hi dasabalañāṇaṁ, aññaṁ sabbaññutañāṇaṁ. Dasabalañāṇañhi",
  "atk-abh02a15:252_4": "sakasakakiccameva jānāti. Sabbaññutañāṇaṁ pana tampi tato avasesampi jānāti. Dasabalañāṇesupi",
  "atk-abh02a15:252_5": "hi paṭhamaṁ kāraṇākāraṇameva jānāti, dutiyaṁ kammantaravipākantarameva, tatiyaṁ kammaparicchedameva,",
  "atk-abh02a15:252_6": "catutthaṁ dhātunānattakaraṇameva, pañcamaṁ sattānaṁ ajjhāsayādhimuttimeva, chaṭṭhaṁ",
  "atk-abh02a15:252_7": "indriyānaṁ tikkhamudubhāvameva, sattamaṁ jhānādīhi saddhiṁ tesaṁ saṁkilesādimeva,",
  "atk-abh02a15:252_8": "aṭṭhamaṁ pubbenivutthakhandhasantatimeva, navamaṁ sattānaṁ cutipaṭisandhimeva, dasamaṁ",
  "atk-abh02a15:252_9": "saccaparicchedameva. Sabbaññutañāṇaṁ pana etehi jānitabbañca tato uttaritarañca pajānāti.",
  "atk-abh02a15:252_10": "Etesaṁ pana kiccaṁ na sabbaṁ karoti. Tañhi jhānaṁ hutvā appetuṁ na sakkoti, iddhi",
  "atk-abh02a15:252_11": "hutvā vikubbituṁ na sakkoti, maggo hutvā kilese khepetuṁ na sakkoti.",
  "atk-abh02a15:253_0": "Apica paravādī evaṁ pucchitabbo – ‘‘dasabalañāṇaṁ nāma etaṁ savitakkasavicāraṁ, avitakkavicāramattaṁ,",
  "atk-abh02a15:253_1": "avitakkāvicāraṁ, kāmāvacaraṁ, rūpāvacaraṁ, arūpāvacaraṁ, lokiyaṁ, lokuttara’’nti?",
  "atk-abh02a15:253_2": "Jānanto ‘‘paṭipāṭiyā satta ñāṇāni savitakkasavicārānī’’ti vakkhati; tato ‘‘parāni",
  "atk-abh02a15:253_3": "dve ñāṇāni avitakkāvicārānī’’ti vakkhati; ‘‘āsavakkhayañāṇaṁ siyā savitakkasavicāraṁ,",
  "atk-abh02a15:253_4": "siyā avitakkavicāramattaṁ, siyā avitakkavicāra’’nti vakkhati. Tathā ‘‘paṭipāṭiyā",
  "atk-abh02a15:253_5": "satta kāmāvacarāni, tato dve rūpāvacarāni, avasāne ekaṁ lokuttara’’nti vakkhati;",
  "atk-abh02a15:253_6": "‘‘sabbaññutañāṇaṁ pana savitakkasavicārameva, kāmāvacarameva, lokiyamevā’’ti vakkhati.",
  "atk-abh02a15:253_7": "Iti aññadeva dasabalañāṇaṁ, aññaṁ sabbaññutañāṇanti.",
  "atk-abh02a15:254": "Sammohavinodaniyā vibhaṅgaṭṭhakathāya",
  "atk-abh02a15:255": "Ñāṇavibhaṅgavaṇṇanā niṭṭhitā."
}