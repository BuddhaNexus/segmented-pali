{
  "atk-abh03a28:0": "13. Terasamavaggo",
  "atk-abh03a28:1": "1. Kappaṭṭhakathāvaṇṇanā",
  "atk-abh03a28:2_0": "654-657. Idāni kappaṭṭhakathā nāma hoti. Tattha yesaṁ ‘‘saṅghaṁ samaggaṁ bhetvāna,",
  "atk-abh03a28:2_1": "kappaṁ nirayamhi paccatī’’ti ‘‘sakalampi kappaṁ saṅghabhedako niraye tiṭṭhatī’’ti",
  "atk-abh03a28:2_2": "laddhi, seyyathāpi rājagirikānaṁ; te sandhāya kappaṭṭhoti pucchā sakavādissa, paṭiññā",
  "atk-abh03a28:2_3": "itarassa. Buddho ca loketi idaṁ vinā buddhuppādena saṅghabhedassa abhāvadassanatthaṁ",
  "atk-abh03a28:2_4": "vuttaṁ. Kappo ca saṇṭhāti saṅgho ca bhijjatītiādi ‘‘yadi so sakalaṁ kappaṁ tiṭṭhati,",
  "atk-abh03a28:2_5": "saṇṭhahanato paṭṭhāya taṁ kammaṁ katvā tattha uppajjitvā tiṭṭheyyā’’ti dassetuṁ vuttaṁ.",
  "atk-abh03a28:2_6": "Atītantiādi heṭṭhā vuttādhippāyameva. Kappaṭṭho iddhimāti pañhe bhāvanāmayaṁ sandhāya",
  "atk-abh03a28:2_7": "paṭikkhipati, parasamaye panassa jātimayaṁ iddhiṁ icchanti, taṁ sandhāya paṭijānāti.",
  "atk-abh03a28:2_8": "Chandiddhipādotiādi ‘‘jātimayāya iddhiyā iddhimāti laddhimattametaṁ, kiṁ tena, yadi",
  "atk-abh03a28:2_9": "panassa iddhi atthi, iminā nayena iddhipādā bhāvitā bhaveyyu’’nti codanatthaṁ vuttaṁ.",
  "atk-abh03a28:2_10": "Āpāyiko nerayikoti suttaṁ yaṁ so ekaṁ kappaṁ asītibhāge katvā tato ekabhāgamattaṁ",
  "atk-abh03a28:2_11": "kālaṁ tiṭṭheyya, taṁ āyukappaṁ sandhāya vuttaṁ, tasmā asādhakanti.",
  "atk-abh03a28:3": "Kappaṭṭhakathāvaṇṇanā.",
  "atk-abh03a28:4": "2. Kusalapaṭilābhakathāvaṇṇanā",
  "atk-abh03a28:5_0": "658-659. Idāni kusalapaṭilābhakathā nāma hoti. Tattha kappaṭṭho sakasamaye kāmāvacarakusalameva",
  "atk-abh03a28:5_1": "paṭilabhati. Yena pana taṁ upapattiṁ paṭibāheyya, taṁ mahaggataṁ lokuttaraṁ vā na",
  "atk-abh03a28:5_2": "paṭilabhati. Yesaṁ pana imaṁ vibhāgaṁ akatvā aviseseneva ‘‘so kusalacittaṁ na paṭilabhatī’’ti",
  "atk-abh03a28:5_3": "laddhi, seyyathāpi uttarāpathakānaṁ; tesaṁ vibhāgadassanena taṁ laddhiṁ bhindituṁ",
  "atk-abh03a28:5_4": "pucchā sakavādissa, paṭiññā itarassa. Sesamettha uttānatthamevāti.",
  "atk-abh03a28:6": "Kusalapaṭilābhakathāvaṇṇanā.",
  "atk-abh03a28:7": "3. Anantarāpayuttakathāvaṇṇanā",
  "atk-abh03a28:8_0": "660-662. Idāni anantarāpayuttakathā nāma hoti. Tattha anantarāpayutto nāma yena khandhabhedato",
  "atk-abh03a28:8_1": "anantarā vipākadāyakaṁ mātughātādi ānantariyakammaṁ āṇattaṁ. Tattha yassa niyatāya",
  "atk-abh03a28:8_2": "āṇattiyā āṇatto taṁ kammaṁ karissati, so atthasādhikāya cetanāya uppāditattā micchattaniyato",
  "atk-abh03a28:8_3": "hoti, abhabbo sammattaniyāmaṁ okkamituṁ. Yassa aniyatāya āṇattiyā āṇatto taṁ kammaṁ",
  "atk-abh03a28:8_4": "karissati, so atthasādhikāya cetanāya anuppāditattā na micchattaniyato, bhabbo sammattaniyāmaṁ",
  "atk-abh03a28:8_5": "okkamitunti idaṁ sakasamaye sanniṭṭhānaṁ. Yesaṁ pana ‘‘aniyatāyapi āṇattiyā abhabboyeva",
  "atk-abh03a28:8_6": "sammattaniyāmaṁ okkamitu’’nti laddhi, seyyathāpi uttarāpathakānaṁ; tesaṁ taṁ laddhiṁ",
  "atk-abh03a28:8_7": "bhindituṁ sakavādī pubbapakkhaṁ datvā anantarāpayuttoti paravādinā attānaṁ pucchāpeti.",
  "atk-abh03a28:8_8": "Tenettha paṭhamapucchā paravādissa, atthasādhikacetanāya abhāvaṁ sandhāya paṭiññā",
  "atk-abh03a28:8_9": "sakavādissa. Tato paravādī mātughātādikammassa āṇattattāva ‘‘so micchattaniyato’’ti",
  "atk-abh03a28:8_10": "maññati. Tasmā micchattaniyāmañcāti pañhaṁ pucchati. Sakavādī pana ekassa puggalassa",
  "atk-abh03a28:8_11": "dvinnaṁ niyāmānaṁ anokkantimattameva sandhāya na hevanti paṭikkhipati.",
  "atk-abh03a28:9_0": "Nanu taṁ kammanti mātughātādikammaṁ. Tattha aniyatāṇattiṁ sandhāya ‘‘āmantā’’ti paṭiññā",
  "atk-abh03a28:9_1": "sakavādissa. Aniyatampi hi āṇattiṁ payojetvā ṭhitassa ‘‘ananucchavikaṁ mayā kata’’nti",
  "atk-abh03a28:9_2": "kukkuccaṁ uppajjateva, vippaṭisāro jāyateva. Hañcītiādi kukkuccuppattimattaṁ gahetvā",
  "atk-abh03a28:9_3": "paravādinā laddhipatiṭṭhāpanatthaṁ vuttaṁ.",
  "atk-abh03a28:10_0": "661. Idāni yassa aniyatāṇattikassāpi anantarāpayuttassa paravādinā sammattaniyāmokkamanaṁ",
  "atk-abh03a28:10_1": "paṭisiddhaṁ, tameva puggalaṁ gahetvā anantarāpayuttopuggalo abhabboti pucchā sakavādissa,",
  "atk-abh03a28:10_2": "attano laddhivasena paṭiññā itarassa. Atha naṁ sakavādī ‘‘abhabbo nāma mātughātādikammānaṁ",
  "atk-abh03a28:10_3": "kārako, kiṁ te tena tāni kammāni katānī’’ti codetuṁ mātā jīvitā voropitātiādimāha.",
  "atk-abh03a28:10_4": "Itaro tesaṁ vatthūnaṁ arogatāya tathārūpaṁ kiriyaṁ apassanto ‘‘na heva’’nti paṭikkhipati.",
  "atk-abh03a28:11_0": "Taṁ kammaṁ paṭisaṁharitvāti aniyatāṇattikammaṁ sandhāya vuttaṁ. Tañhi ‘‘mā kho mayā",
  "atk-abh03a28:11_1": "āṇattaṁ ākāsī’’ti āṇattaṁ nivārentena paṭisaṁhaṭaṁ nāma hoti. Paṭisaṁhaṭattāyeva",
  "atk-abh03a28:11_2": "cettha kukkuccaṁ paṭivinoditaṁ, vippaṭisāro paṭivinīto nāma hoti. Evaṁ santepi panettha",
  "atk-abh03a28:11_3": "purimāṇattiyāyeva niyatabhāvaṁ maññamāno paravādī ‘‘āmantā’’ti paṭijānāti. Atha naṁ",
  "atk-abh03a28:11_4": "sakavādī tassa kammassa paṭisaṁhaṭabhāvaṁ sampaṭicchāpetvā attano laddhiṁ patiṭṭhāpetvā hañcītiādimāha.",
  "atk-abh03a28:12_0": "662. Puna anantarāpayuttoti pariyosānapañhe paṭhamapañhe viya pucchā paravādissa,",
  "atk-abh03a28:12_1": "paṭiññā sakavādissa. Nanu taṁ kammanti anuyogo paravādissa, paṭisaṁhaṭakālato pubbe",
  "atk-abh03a28:12_2": "payuttakālaṁ sandhāya paṭiññā sakavādissa. Payuttapubbatāmattaṁ gahetvā aniyatāṇattivasena",
  "atk-abh03a28:12_3": "hañcīti laddhipatiṭṭhāpanaṁ paravādissa. Ayaṁ pana laddhi ayoniso patiṭṭhitattā appatiṭṭhitāva hotīti.",
  "atk-abh03a28:13": "Anantarāpayuttakathāvaṇṇanā.",
  "atk-abh03a28:14": "4. Niyatassa niyāmakathāvaṇṇanā",
  "atk-abh03a28:15_0": "663-664. Idāni niyatassa niyāmakathā nāma hoti. Tattha duvidho niyāmo – micchattaniyāmo",
  "atk-abh03a28:15_1": "ca ānantariyakammaṁ, sammattaniyāmo ca ariyamaggo. Ime dve niyāme ṭhapetvā añño niyāmo",
  "atk-abh03a28:15_2": "nāma natthi. Sabbepi hi sesā tebhūmakadhammā aniyatā nāma. Tehi samannāgatopi aniyatoyeva.",
  "atk-abh03a28:15_3": "Buddhehi pana attano ñāṇabalena ‘‘ayaṁ satto anāgate bodhiṁ pāpuṇissatī’’ti byākato",
  "atk-abh03a28:15_4": "bodhisatto puññussadattā niyatoti vuccati. Iti imaṁ vohāramattaṁ gahetvā ‘‘pacchimabhaviko",
  "atk-abh03a28:15_5": "bodhisatto tāya jātiyā bhabbo dhammaṁ abhisametu’’nti adhippāyena ‘‘niyato niyāmaṁ",
  "atk-abh03a28:15_6": "okkamatī’’ti yesaṁ laddhi, seyyathāpi pubbaseliyāparaseliyānaṁ; te sandhāya pucchā",
  "atk-abh03a28:15_7": "sakavādissa, paṭiññā itarassa. Micchattaniyatotiādi aññena niyāmena niyatassa aññaniyāmābhāvadassanatthaṁ",
  "atk-abh03a28:15_8": "vuttaṁ. Pubbe maggaṁ bhāvetvātiādi niyāmappabhedadassanatthaṁ vuttaṁ. Satipaṭṭhānantiādi",
  "atk-abh03a28:15_9": "ekasmimpi niyāme dhammappabhedadassanatthaṁ vuttaṁ. Bhabbo bodhisattoti vacanaṁ kevalaṁ",
  "atk-abh03a28:15_10": "bodhisattassa bhabbataṁ dīpeti, na niyatassa niyāmokkamanaṁ, tasmā asādhakaṁ. So",
  "atk-abh03a28:15_11": "hi pubbe ekenapi niyatadhammena aniyato bodhimūle saccadassanena niyāmaṁ okkantoti.",
  "atk-abh03a28:16": "Niyatassa niyāmakathāvaṇṇanā.",
  "atk-abh03a28:17": "5. Nivutakathāvaṇṇanā",
  "atk-abh03a28:18_0": "665-667. Idāni nivutakathā nāma hoti. Tattha suddhassa suddhakiccābhāvato nīvaraṇehi",
  "atk-abh03a28:18_1": "nivuto ophuṭo pariyonaddho ca nīvaraṇaṁ jahatīti yesaṁ laddhi, seyyathāpi uttarāpathakānaṁ;",
  "atk-abh03a28:18_2": "te sandhāya nivutotipucchā sakavādissa, paṭiññā itarassa. Ratto rāgantiādi nivutassa",
  "atk-abh03a28:18_3": "nīvaraṇajahane dosadassanatthaṁ vuttaṁ. Parisuddhe pariyodātetiādi vikkhambhanavisuddhiyā",
  "atk-abh03a28:18_4": "visuddhassa samucchedavisuddhidassanatthaṁ vuttaṁ. Tassa evaṁ jānatotiādi jānato",
  "atk-abh03a28:18_5": "passato āsavakkhayaṁ dīpeti, na nivutassa nīvaraṇajahanaṁ, tasmā asādhakanti.",
  "atk-abh03a28:19": "Nivutakathāvaṇṇanā.",
  "atk-abh03a28:20": "6. Sammukhībhūtakathāvaṇṇanā",
  "atk-abh03a28:21": "668-670. Idāni sammukhībhūtakathā nāma hoti. Tattha sammukhībhūtoti saṁyojanānaṁ sammukhībhāvaṁ tehi samaṅgībhāvaṁ upagato. Sesamettha nivutakathāsadisamevāti.",
  "atk-abh03a28:22": "Sammukhībhūtakathāvaṇṇanā.",
  "atk-abh03a28:23": "7. Samāpanno assādetītikathāvaṇṇanā",
  "atk-abh03a28:24_0": "671-673. Idāni samāpanno assādetītikathā nāma hoti. Tattha ‘‘paṭhamaṁ jhānaṁ upasampajja",
  "atk-abh03a28:24_1": "viharati, so tadassādetī’’tiādivacanaṁ (a. ni. 4.123) nissāya ‘‘samāpanno assādeti,",
  "atk-abh03a28:24_2": "sā cassa jhānanikanti jhānārammaṇā hotī’’ti yesaṁ laddhi, seyyathāpi andhakānaṁ,",
  "atk-abh03a28:24_3": "te sandhāya samāpannoti pucchā sakavādissa, paṭiññā itarassa. Taṁ jhānaṁ tassa jhānassa",
  "atk-abh03a28:24_4": "ārammaṇanti pañhesu tasseva tadārammaṇataṁ apassanto suttavirodhabhayena paṭikkhipati,",
  "atk-abh03a28:24_5": "‘‘tadassādetī’’tivacanamattena paṭijānāti. So tadassādetīti suttaṁ jhānalābhino jhānā",
  "atk-abh03a28:24_6": "vuṭṭhāya jhānassādaṁ sādheti, na antosamāpattiyaṁyeva jhānanikantiyā jhānārammaṇataṁ, tasmā asādhakanti.",
  "atk-abh03a28:25": "Samāpanno assādetītikathāvaṇṇanā.",
  "atk-abh03a28:26": "8. Asātarāgakathāvaṇṇanā",
  "atk-abh03a28:27_0": "674. Idāni asātarāgakathā nāma hoti. Tattha ‘‘yaṁkiñci vedanaṁ vedeti sukhaṁ vā dukkhaṁ",
  "atk-abh03a28:27_1": "vā adukkhamasukhaṁ vā, so taṁ vedanaṁ abhinandati abhivadatī’’ti (ma. ni. 1.409)",
  "atk-abh03a28:27_2": "sutte diṭṭhābhinandanavasena vuttaṁ. ‘‘Abhinandatī’’tivacanaṁ nissāya ‘‘dukkhavedanāyapi",
  "atk-abh03a28:27_3": "rāgassādavasena abhinandanā hoti. Tasmā atthi asātarāgo’’ti yesaṁ laddhi, seyyathāpi",
  "atk-abh03a28:27_4": "uttarāpathakānaṁ; te sandhāya atthi asātarāgoti pucchā sakavādissa. Tattha asātarāgoti",
  "atk-abh03a28:27_5": "asāte dukkhavedayite ‘‘aho vata me etadeva bhaveyyā’’ti rajjanā. Āmantāti laddhivasena",
  "atk-abh03a28:27_6": "paṭiññā itarassa. Sesamettha uttānatthameva.",
  "atk-abh03a28:28_0": "675.So taṁ vedanaṁ abhinandatīti sutte pana vinivaṭṭetvā dukkhavedanameva ārabbha",
  "atk-abh03a28:28_1": "rāguppatti nāma natthi, samūhaggahaṇena pana vedayitalakkhaṇaṁ dhammaṁ dukkhavedanameva",
  "atk-abh03a28:28_2": "vā attato samanupassanto diṭṭhimaññanāsaṅkhātāya diṭṭhābhinandanāya vedanaṁ abhinandati,",
  "atk-abh03a28:28_3": "dukkhāya vedanāya vipariṇāmaṁ abhinandati, dukkhāya vedanāya abhibhūto tassā paṭipakkhaṁ",
  "atk-abh03a28:28_4": "kāmasukhaṁ patthayantopi dukkhavedanaṁ abhinandati nāma. Evaṁ dukkhavedanāya abhinandanā",
  "atk-abh03a28:28_5": "hotīti adhippāyo. Tasmā asādhakametaṁ asātarāgassāti.",
  "atk-abh03a28:29": "Asātarāgakathāvaṇṇanā.",
  "atk-abh03a28:30": "9. Dhammataṇhāabyākatātikathāvaṇṇanā",
  "atk-abh03a28:31_0": "676-680. Idāni dhammataṇhā abyākatātikathā nāma hoti. Tattha rūpataṇhā…pe… dhammataṇhāti",
  "atk-abh03a28:31_1": "imāsu chasu taṇhāsu yasmā sabbapacchimā taṇhā dhammataṇhāti vuttā, tasmā sā abyākatāti",
  "atk-abh03a28:31_2": "yesaṁ laddhi, seyyathāpi pubbaseliyānaṁ; te sandhāya pucchā sakavādissa, paṭiññā",
  "atk-abh03a28:31_3": "itarassa. Sesapañhānaṁ pāḷiyā attho niyyāti. Kāmataṇhātiādīhi tīhi koṭṭhāsehi chapi",
  "atk-abh03a28:31_4": "taṇhā saṅkhipitvā dassitā. Rūpādīsu hi chasu ārammaṇesu kāmassādavasena pavattā taṇhā",
  "atk-abh03a28:31_5": "kāmataṇhā. ‘‘Bhavissati attā ca loko cā’’ti sassatadiṭṭhisahagatā taṇhā bhavataṇhā.",
  "atk-abh03a28:31_6": "‘‘Na bhavissatī’’ti ucchedadiṭṭhisahagatā taṇhā vibhavataṇhāti. Nanu sā dhammataṇhāti",
  "atk-abh03a28:31_7": "padaṁ taṇhāya dhammārammaṇaṁ ārabbha pavattiṁ dīpeti, na abyākatabhāvaṁ tasmā asādhakanti.",
  "atk-abh03a28:32": "Dhammataṇhā abyākatātikathāvaṇṇanā.",
  "atk-abh03a28:33": "10. Dhammataṇhānadukkhasamudayotikathāvaṇṇanā",
  "atk-abh03a28:34_0": "681-685. Idāni dhammataṇhā nadukkhasamudayotikathā nāma hoti. Tatrāpi yasmā sā dhammataṇhāti",
  "atk-abh03a28:34_1": "vuttā, tasmā na dukkhasamudayoti yesaṁ laddhi, seyyathāpi pubbaseliyānaṁyeva; te",
  "atk-abh03a28:34_2": "sandhāya pucchā sakavādissa, paṭiññā itarassa. Sesaṁ purimakathāsadisamevāti.",
  "atk-abh03a28:35": "Dhammataṇhā nadukkhasamudayotikathāvaṇṇanā.",
  "atk-abh03a28:36": "Terasamo vaggo."
}