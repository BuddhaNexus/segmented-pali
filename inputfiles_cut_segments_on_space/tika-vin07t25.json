{
  "tika-vin07t25:0": "10. Kosambakakkhandhako",
  "tika-vin07t25:1": "Kosambakavivādakathāvaṇṇanā",
  "tika-vin07t25:2_0": "451. Kosambakakkhandhake sace hoti, desessāmīti vinayadharassa vacanena āpattidiṭṭhiṁ",
  "tika-vin07t25:2_1": "paṭilabhitvā evamāha. Teneva pāḷiyaṁ ‘‘so tassā āpattiyā anāpattidiṭṭhi hotī’’ti",
  "tika-vin07t25:2_2": "vuttaṁ. Natthi āpattīti udakassa ṭhapanabhāvaṁ ajānitvā vā ṭhapitaṁ chaḍḍetvā vissaritvā",
  "tika-vin07t25:2_3": "vā gamane asañcicca asatiyā anāpattipakkhopi sambhavatīti vinayadharo tattha anāpattidiṭṭhiṁ",
  "tika-vin07t25:2_4": "paṭilabhitvā evamāha. Teneva pāḷiyaṁ ‘‘aññe bhikkhū tassa āpattiyā anāpattidiṭṭhino",
  "tika-vin07t25:2_5": "hontī’’ti vuttaṁ. Parisāyapissa anāpattidiṭṭhiyā uppannattā ‘‘aññe’’ti bahuvacanaṁ",
  "tika-vin07t25:2_6": "kataṁ. Anāpattidiṭṭhi ahosīti suttantikattherassa vinaye apakataññutāya vinayadharassa",
  "tika-vin07t25:2_7": "vacanamattena so evamahosi, sā panassa āpatti eva udakāvasesassa ṭhapanabhāvaṁ ñatvā",
  "tika-vin07t25:2_8": "ṭhapitattā. Vatthumattajānane eva hi sekhiyā sacittakā, na paṇṇattivijānane. Teneva",
  "tika-vin07t25:2_9": "pāḷiyaṁ ‘‘tassā āpattiyā anāpattidiṭṭhi hotī’’ti sabbattha āpatti icceva vuttaṁ.",
  "tika-vin07t25:2_10": "‘‘Āpattiṁ āpajjamāno’’ti idaṁ vinayadharatthero ‘‘tayā idaṁ udakaṁ ṭhapita’’nti attanā",
  "tika-vin07t25:2_11": "puṭṭhena suttantikattherena ‘‘āmāvuso’’ti vuttavacanaṁ saritvā paṇṇattiakovidatāya",
  "tika-vin07t25:2_12": "sañcicceva akāsīti āpattidiṭṭhi hutvāva avoca. Teneva pāḷiyaṁ ‘‘aññe bhikkhū tassā",
  "tika-vin07t25:2_13": "āpattiyā āpattidiṭṭhino hontī’’ti vuttaṁ.",
  "tika-vin07t25:3_0": "453.‘‘Na tāva bhinno’’ti idaṁ ukkhipanatadanuvattanamattena saṅgho bhinno nāma na",
  "tika-vin07t25:3_1": "hoti, taṁ nissāya pana ubhayapakkhikānaṁ pakkhaṁ pariyesitvā aññamaññaṁ kodhavasena",
  "tika-vin07t25:3_2": "kāyavacīkalahavaḍḍhaneneva hotīti imamatthaṁ sandhāya vuttaṁ. Tenāha ‘‘so ca kho",
  "tika-vin07t25:3_3": "kalahavasenā’’ti. Sambhamaatthavasenāti turitatthavasena.",
  "tika-vin07t25:4_0": "454.Akāraṇetiādi anukkhipitvāva upāyena saññāpetvā hitesitāya āpattito mocetuṁ yuttaṭṭhāne",
  "tika-vin07t25:4_1": "kodhacittavasena viheṭhanatthāya katabhāvaṁ sandhāya vuttaṁ, na pana kammaṅgassa",
  "tika-vin07t25:4_2": "abhāvaṁ sandhāya. Teneva pāḷiyaṁ ‘‘āpatti esā, bhikkhave, nesā anāpatti…pe… ukkhitto",
  "tika-vin07t25:4_3": "eso bhikkhū’’tiādi vuttaṁ.",
  "tika-vin07t25:5_0": "455.‘‘Adhammavādīnaṁ pakkhe nisinno’’ti idaṁ upalakkhaṇamattaṁ, dhammavādīnaṁ pakkhe",
  "tika-vin07t25:5_1": "nisīditvā adhammavādīnaṁ laddhiṁ gaṇhantopi dhammavādīnaṁ nānāsaṁvāsako hoti eva.",
  "tika-vin07t25:5_2": "Kammaṁ kopetīti taṁ vinā gaṇassa apūraṇapakkhaṁ sandhāya vuttaṁ. Yattha vā tattha",
  "tika-vin07t25:5_3": "vāti dhammavādīnaṁ pakkhe vā adhammavādīnaṁ pakkhe vāti attho. Ime dhammavādinoti",
  "tika-vin07t25:5_4": "gaṇhātīti taṁtaṁpakkhagate bhikkhū yāthāvato vā ayāthāvato vā ‘‘ime dhammavādino’’ti",
  "tika-vin07t25:5_5": "gaṇhāti, ayaṁ taṁtaṁpakkhagatānaṁ attānaṁ samānasaṁvāsakaṁ karoti.",
  "tika-vin07t25:6_0": "456.Upadaṁsentīti pavattenti. Pāḷiyaṁ ettāvatāti ‘‘ettakapadesaṁ muñcitvā nisinnā",
  "tika-vin07t25:6_1": "mayaṁ kodhacitte uppannepi aññamaññaṁ ananulomikaṁ kāyakammādiṁ pavattetuṁ na sakkhissāmā’’ti",
  "tika-vin07t25:6_2": "sallekkhetvā dūre nisīditabbanti adhippāyo. Tenāha ‘‘upacāraṁ muñcitvā’’ti.",
  "tika-vin07t25:7": "457. Pāḷiyaṁ bhaṇḍanajātātiādīsu kalahassa pubbabhāgo bhaṇḍanaṁ nāma. Hatthaparāmāsādi kalaho nāma. Viruddhavādo vivādo nāma.",
  "tika-vin07t25:8_0": "458.Paripuṇṇakosakoṭṭhāgāroti ettha koso nāma suvaṇṇamaṇiādibhaṇḍāgārasāragabbho.",
  "tika-vin07t25:8_1": "Koṭṭhaṁ vuccati dhaññassa āvasanaṭṭhānaṁ, koṭṭhabhūtaṁ agāraṁ koṭṭhāgāraṁ, dhaññasaṅgahaṭṭhānaṁ.",
  "tika-vin07t25:8_2": "Abbhuyyāsīti yuddhāya abhimukho nikkhamīti attho. Ekasaṅghātampīti ekayuddhampi.",
  "tika-vin07t25:8_3": "Dhovananti dhovanudakaṁ.",
  "tika-vin07t25:9": "463.Pariyādinnarūpāti kodhacittena pariggahitasabhāvā.",
  "tika-vin07t25:10_0": "464.Taṁ na jānantīti taṁ kalahaṁ na jānanti. Ye upanayhantīti yathāvuttaṁ kodhākāraṁ",
  "tika-vin07t25:10_1": "citte bandhanti. Pākaṭaparissayeti sīhādike. Paṭicchannaparissayeti rāgādike. Pāḷiyaṁ",
  "tika-vin07t25:10_2": "natthi bāle 97 sahāyatāti bālaṁ nissāya sīlādiguṇasaṅkhātā sahāyatā natthi, na sakkā laddhunti attho.",
  "tika-vin07t25:11_0": "466.Attakāmarūpāti attano hitakāmayamānasabhāvā. Anuruddhāti ekasesanayena tiṇṇampi",
  "tika-vin07t25:11_1": "kulaputtānaṁ ālapanaṁ, teneva bahuvacananiddeso kato. Khamanīyaṁ sarīraṁ yāpanīyaṁ",
  "tika-vin07t25:11_2": "jīvitaṁ ‘‘kacci vo sarīrañca dhāretuṁ, jīvitañca yāpetuṁ sakkā’’ti pucchati. Tagghāti",
  "tika-vin07t25:11_3": "ekaṁsatthe nipāto, ekaṁsena mayaṁ bhanteti attho. Yathā kathanti ettha yathāti nipātamattaṁ,",
  "tika-vin07t25:11_4": "yathākathanti vā eko nipāto kāraṇapucchanattho, kena pakārenāti attho. Ekañca pana",
  "tika-vin07t25:11_5": "maññe cittanti ekassa cittavasena itaresampi pavattanato sabbesaṁ no ekaṁ viya cittanti",
  "tika-vin07t25:11_6": "attho. Kacci pana vo anuruddhāti ettha voti nipātamattaṁ, paccattavacanaṁ vā, kacci",
  "tika-vin07t25:11_7": "tumheti attho. Amhākanti niddhāraṇe sāmivacanaṁ, amhesu tīsu yo paṭhamaṁ paṭikkamatīti attho.",
  "tika-vin07t25:12": "Kosambakavivādakathāvaṇṇanā niṭṭhitā.",
  "tika-vin07t25:13": "Pālileyyakagamanakathāvaṇṇanā",
  "tika-vin07t25:14": "467.Yena pālileyyakanti paccatte upayogavacanaṁ, yattha pālileyyako gāmo, tattha avasarīti attho. Daharapotakehīti bhiṅkacchāpehi. ‘‘Ogāhi’’ntipi pāṭho, nahānapokkharaṇinti attho.",
  "tika-vin07t25:15_0": "Udānagāthāyaṁ pana – rathaīsasadisadantassa nāgassa hatthino etaṁ vivekaninnaṁ cittaṁ",
  "tika-vin07t25:15_1": "nāgena buddhanāgassa vivekaninnacittena sameti. Kasmā? Yaṁ yasmā ekova ramati vane,",
  "tika-vin07t25:15_2": "tasmā evaṁ yojanā daṭṭhabbā.",
  "tika-vin07t25:16": "Pālileyyakagamanakathāvaṇṇanā niṭṭhitā.",
  "tika-vin07t25:17": "Aṭṭhārasavatthukathāvaṇṇanā",
  "tika-vin07t25:18": "468.Yathā dhammo tathā tiṭṭhāhīti yathā dhammo ca vinayo ca ṭhito, tathā tiṭṭha, dhammavādīpakkhe tiṭṭhāti attho.",
  "tika-vin07t25:19_0": "473.‘‘Yopaṭibāheyya, āpatti dukkaṭassā’’ti idaṁ sāmaggībhedassa akārake sandhāya",
  "tika-vin07t25:19_1": "vuttaṁ. Ye pana bhedakārakā viruddhā alajjino , tesaṁ paṭibāhituṁ vaṭṭati tesaṁ santakassapi",
  "tika-vin07t25:19_2": "senāsanassa vināsanavacanato. ‘‘Vivittaṁ katvāpi dātabba’’nti vuttattā pana yathāvuḍḍhaṁ",
  "tika-vin07t25:19_3": "varasenāsanaṁ adatvā vuḍḍhānampi asaññatānaṁ saññatehi vivittaṁ katvā dātabbanti daṭṭhabbaṁ.",
  "tika-vin07t25:20_0": "475.Kammavācāya osāretvāti ettha ukkhittassa bhikkhuno āpattiyāpannabhāvaṁ paṭijānitvā",
  "tika-vin07t25:20_1": "sammāvattanena ukkhepakānaṁ samuppannaosāraṇacchandassa pageva ñātattā paṭippassambhanakammavācāya",
  "tika-vin07t25:20_2": "ukkhittānuvattakā sayameva naṁ osāresunti daṭṭhabbaṁ.",
  "tika-vin07t25:21": "476.Atthato apagatāti sāmaggīatthavirahitā, tucchabyañjanāti attho.",
  "tika-vin07t25:22": "477.Appaṭicchannācāroti appaṭicchādetabbasundarācāro. Anapagatanti kāraṇato anapetaṁ. Ādātabbato gahetabbato ādāyanti ācariyavādo vuttoti āha ‘‘ādāyaṁ attano ācariyavāda’’nti.",
  "tika-vin07t25:23_0": "Aṭṭhahi dūtaṅgehīti ‘‘sotā ca hoti sāvetā ca uggahetā ca dhāretā ca viññātā ca viññāpetā",
  "tika-vin07t25:23_1": "ca kusalo ca sahitāsahitassa no ca kalahakārako’’ti (a. ni. 8.16) evaṁ vuttehi aṭṭhahi",
  "tika-vin07t25:23_2": "dūtaṅgehi. Sesamettha, heṭṭhā ca sabbattha suviññeyyamevāti.",
  "tika-vin07t25:24": "Aṭṭhārasavatthukathāvaṇṇanā niṭṭhitā.",
  "tika-vin07t25:25": "Kosambakakkhandhakavaṇṇanānayo niṭṭhito.",
  "tika-vin07t25:26": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t25:27": "Mahāvaggavaṇṇanānayo niṭṭhito.",
  "tika-vin07t25:28": " Namo tassa bhagavato arahato sammāsambuddhassa"
}