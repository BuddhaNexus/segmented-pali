{
  "tika-vin09t0:0": " Namo tassa bhagavato arahato sammāsambuddhassa",
  "tika-vin09t0:1": "Kaṅkhāvitaraṇīpurāṇa-ṭīkā",
  "tika-vin09t0:2": "Ganthārambhakathā",
  "tika-vin09t0:3": "Buddhaṁ dhammañca saṅghanti-ādinā yā pakāsitā;",
  "tika-vin09t0:4": "Bhadantabuddhaghosena, mātikāṭṭhakathā subhā;",
  "tika-vin09t0:5": "Tassā hi līnapadaṁ vi-kāsanakoyamārambho.",
  "tika-vin09t0:6": "Ganthārambhakathāvaṇṇanā",
  "tika-vin09t0:7_0": "Vippasannenāti vividhappasannena. Kathaṁ? ‘‘Itipi so…pe… buddho bhagavā, svākkhāto…pe…",
  "tika-vin09t0:7_1": "viññūhi, suppaṭipanno…pe… lokassā’’ti (a. ni. 5.10) evamādinā. ‘‘Cetasā’’ti vuttattā",
  "tika-vin09t0:7_2": "tīsu vandanāsu cetovandanā adhippetā. Tanninnatādivasena kāyādīhi paṇāmakaraṇaṁ vandanā,",
  "tika-vin09t0:7_3": "guṇavasena manasāpi tathāva karaṇaṁ mānaṁ, paccayappaṭipattiyādīhi pūjākaraṇaṁ pūjā,",
  "tika-vin09t0:7_4": "paccayādīnaṁ abhisaṅkharaṇaṁ sakkacca karaṇaṁ sakkāro, tesaṁ. Bhājananti ādhāro, adhikaraṇaṁ vā.",
  "tika-vin09t0:8_0": "Therā mahākassapādayo, tesaṁ vaṁsoti theravaṁso, āgamādhigamasampadāya tassa vaṁsassa",
  "tika-vin09t0:8_1": "padīpabhūtāti theravaṁsappadīpā, tesaṁ theravaṁsappadīpānaṁ. Asaṁhīrattā thirānaṁ.",
  "tika-vin09t0:8_2": "Vinayakkameti vinayapiṭake, ārambhānurūpavacanametaṁ. Suttābhidhammesupi te thirā",
  "tika-vin09t0:8_3": "eva. ‘‘Buddhaṁ dhammañca saṅghañca pubbācariyasīhānañcā’’ti avatvā kasmā visuṁ vuttanti",
  "tika-vin09t0:8_4": "ce? Payojanavisesadassanatthaṁ. Vatthuttayassa hi paṇāmakaraṇassa antarāyanivāraṇaṁ",
  "tika-vin09t0:8_5": "payojanaṁ attano nissayabhūtānaṁ ācariyānaṁ paṇāmakaraṇassa upakāraññutādassanaṁ.",
  "tika-vin09t0:8_6": "Tena buddhañca dhammañca saṅghañca vanditvā, ca-saddena pubbācariyasīhānañca namo",
  "tika-vin09t0:8_7": "katvāti yojanā. Atha vā ‘‘vanditvā’’ti cetovandanaṁ dassetvā tato ‘‘namo katvā’’ti",
  "tika-vin09t0:8_8": "vācāvandanā, ‘‘katañjalī’’ti kāyavandanāpi dassitāti yojetabbaṁ.",
  "tika-vin09t0:9_0": "Idāni abhidhānappayojanaṁ dassetuṁ ‘‘pāmokkha’’ntiādimāha. Tattha pāmokkhanti padhānaṁ.",
  "tika-vin09t0:9_1": "Sīlañhi sabbesaṁ kusaladhammānaṁ padhānaṁ ādibhāvato. Yathā ca sattānaṁ khajjabhojjaleyyapeyyavasena",
  "tika-vin09t0:9_2": "catubbidhopi āhāro mukhena pavisitvā aṅgamaṅgāni pharati, evaṁ yoginopi cātubhūmakaṁ",
  "tika-vin09t0:9_3": "kusalaṁ sīlamukhena pavisitvā atthasiddhiṁ sampādeti. Tena vuttaṁ ‘‘mukha’’ntiādi.",
  "tika-vin09t0:9_4": "Atha vā mukhanti upāyo, tena mokkhappavesāya nibbānasacchikiriyāya mukhaṁ upāyoti",
  "tika-vin09t0:9_5": "attho. Mahesinā yaṁ pātimokkhaṁ pakāsitanti sambandho. Mahante sīlādikkhandhe esi gavesīti mahesi.",
  "tika-vin09t0:10_0": "Sūratena nivātenāti ‘‘tattha katamaṁ soraccaṁ? Yo kāyiko avītikkamo’’tiādinā (dha.",
  "tika-vin09t0:10_1": "sa. 1349) sūratena, nīcavuttinā mānuddhaccavasena attānaṁ anukkhipanabhāvena nivātena.",
  "tika-vin09t0:10_2": "Vinayācārayuttena cārittavārittehi yuttena. ‘‘Soṇattherena yācito’’ti avatvā ‘‘sūratenā’’tiādi",
  "tika-vin09t0:10_3": "kasmā vuttaṁ, kiṁ dussīlena vā duṭṭhena vā alajjinā vā yācitena vaṇṇanā kātuṁ na",
  "tika-vin09t0:10_4": "vaṭṭatīti ce? Na na vaṭṭati. Therassa vacanaṁ paṭikkhipituṁ na sakkā, evarūpaguṇo",
  "tika-vin09t0:10_5": "therova, yācanavasena kattabbo ādarenāti dassetuṁ vuttaṁ.",
  "tika-vin09t0:11": "Nāmenāti attano guṇanāmena. Saddalakkhaṇasubhato, vinicchayasubhato, viññeyyasubhato ca subhaṁ.",
  "tika-vin09t0:12": "Ganthārambhakathāvaṇṇanā niṭṭhitā.",
  "tika-vin09t0:13": "Nidānavaṇṇanā",
  "tika-vin09t0:14_0": "‘‘Āvikatā hissa phāsu hoti, tatthāyasmante pucchāmi…pe… tuṇhī, evametaṁ dhārayāmī’’ti",
  "tika-vin09t0:14_1": "vatvā ‘‘uddiṭṭhaṁ kho āyasmanto nidāna’’ntiādinā nayena vuttaṁ. Ettheva yāvatatiyānusāvanakathāvasāne",
  "tika-vin09t0:14_2": "atha kho uddesakāle ‘‘āvikatā hissa phāsu hotī’’ti vatvā ‘‘uddiṭṭhaṁ kho āyasmanto",
  "tika-vin09t0:14_3": "nidānaṁ. Tatthāyasmante pucchāmī’’tiādinā nayena āgataṁ. Uposathakkhandhakepi evameva",
  "tika-vin09t0:14_4": "āgataṁ. Tattha pubbe vuttaṁ pacchā āgatasuttena virujjhati. Tasmā yathā na virujjhati,",
  "tika-vin09t0:14_5": "tathā upaparikkhitvā gahetabbaṁ. Evaṁ na virujjhatīti eke. Kathaṁ? ‘‘Āvikatā hissa",
  "tika-vin09t0:14_6": "phāsu hotī’’ti vatvā ‘‘uddiṭṭhaṁ kho āyasmanto nidānaṁ. Tatthāyasmante pucchāmī’’tiādinā",
  "tika-vin09t0:14_7": "suuddiṭṭhaṁ hotīti etaṁ uddesalakkhaṇaṁ idhāpi khandhakepi vuttattā. Tasmā ‘‘phāsu",
  "tika-vin09t0:14_8": "hotī’’ti vatvā ‘‘tatthāyasmante pucchāmī’’ti vuttaṭṭhāne avuttampi ānetvā gahetabbaṁ.",
  "tika-vin09t0:14_9": "Kasmā? Idha nidānaṁ na dassitaṁ, uddeso uddesakāle uddisitabbalakkhaṇassa tattha",
  "tika-vin09t0:14_10": "vuttattā. Apica ‘‘nidānuddeso’’ti padaṁ uddharitvā nidānuddesaṁ dassetukāmopi ‘‘suṇātu",
  "tika-vin09t0:14_11": "me, bhante, saṅgho…pe… āvikatā hissa phāsu hotī’’ti pāṭhavasena āgataṁ nidānaṁ niṭṭhāpetvā",
  "tika-vin09t0:14_12": "upari aṭṭhakathāvasena yojetabbaṁ pāḷiṁ idha yojetvā ‘‘tatthāyasmante pucchāmi…pe…",
  "tika-vin09t0:14_13": "dhārayāmī’’ti nidānapāḷiṁ paripuṇṇaṁ katvā puna ‘‘tattha nidānuddeso’’ti uddhaṭapadavasena",
  "tika-vin09t0:14_14": "saṅkhepato nidānuddesalakkhaṇaṁ dassetuṁ ‘‘evametaṁ dhārayāmī’’ti vatvā ‘‘uddiṭṭhaṁ",
  "tika-vin09t0:14_15": "kho āyasmanto nidāna’’ntiādi vuttaṁ, tasmā evaṁ upari ca khandhake ca, atha kho uddesakāle",
  "tika-vin09t0:14_16": "‘‘āvikatā hissa phāsu hotī’’ti vatvā ‘‘uddiṭṭhaṁ kho āyasmanto nidānaṁ. Tatthāyasmante",
  "tika-vin09t0:14_17": "pucchāmī’’tiādi nidānuddesova dassito, na nidānaṁ.",
  "tika-vin09t0:15_0": "Savanāṇattivacananti ettha saṅghanavakatarena vattuṁ ayuttanti ce? Yuttameva. ‘‘Pātimokkhuddesakena",
  "tika-vin09t0:15_1": "evaṁ vattabba’’nti bhagavatā vuttattā bhagavatova āṇatti, na uddesakassa. Idha navakataravasena",
  "tika-vin09t0:15_2": "vuttaṁ. Theropi pana uddisituṁ labhatīti dassanatthaṁ ‘‘therādhikaṁ pātimokkha’’nti",
  "tika-vin09t0:15_3": "vuttaṁ. Iminā suttena navakataro na labhatīti ce? Taṁ dassetuṁ ‘‘yo tattha bhikkhū’’tiādi vuttaṁ.",
  "tika-vin09t0:16_0": "Yathā catuvaggena ṭhapetvā upasampadāpavāraṇāabbhānāni sabbaṁ saṅghakammaṁ kātuṁ",
  "tika-vin09t0:16_1": "vaṭṭati, evaṁ ‘‘atirekavīsativaggena imaṁ nāma kammaṁ kātabba’’nti avatvā atirekavacanattā",
  "tika-vin09t0:16_2": "aññaṁ atthaṁ sūceti, kiṁ tanti ‘‘catuvaggādinā’’tiādi. Tañhi tehi eva siddhaṁ. Kathaṁ?",
  "tika-vin09t0:16_3": "Catuvaggena upasampadāpavāraṇā…pe… vīsativaggena na kiñci saṅghakammaṁ kātuṁ na vaṭṭatīti.",
  "tika-vin09t0:16_4": "Ettha ‘‘dasavaggena abbhānakammamattaṁ ṭhapetvā’’ti vadantena catupañcavaggena karaṇīyānipi",
  "tika-vin09t0:16_5": "dasavaggena kātuṁ anuññātāni. Tasmā atirekena vaṭṭatīti dīpitaṁ, ‘‘ṭhapetvā’’ti vacanena",
  "tika-vin09t0:16_6": "ūnatarena na vaṭṭatīti dīpitameva. Tasmā na vattabbaṁ atirekavīsativaggoti ce? Vattabbameva.",
  "tika-vin09t0:16_7": "Catupañcavaggena kattabbaṁ chasattaaṭṭhanavavaggena kātabbanti ca, dasavaggena kātabbaṁ",
  "tika-vin09t0:16_8": "ekādasadvādasa…pe… ekūnavīsativaggena kātabbanti ca dīpitaṁ. Ūnatarena na vaṭṭatīti",
  "tika-vin09t0:16_9": "dīpitaṁ pākaṭato. Sabbappakārena pana atirekavīsatianatirekavīsativagge vuttepi dīpitaṁ",
  "tika-vin09t0:16_10": "hotīti vajirabuddhittherena likhitaṁ. Ito paṭṭhāya ‘‘likhita’’nti vutte vajirabuddhittherenāti gahetabbaṁ.",
  "tika-vin09t0:17_0": "Sace anuposathepi vaṭṭeyya, ‘‘uposathaṁ kareyyā’’ti na vadeyya, yasmā anuposathe",
  "tika-vin09t0:17_1": "kātuṁ na vaṭṭati, tasmā ‘‘ajjuposatho’’ti vatvā puna ‘‘uposathaṁ kareyyā’’ti vuttaṁ.",
  "tika-vin09t0:17_2": "‘‘Pacchimakattikapuṇṇamā evā’’ti avadhāraṇaṁ tato paraṁ pavāraṇādivasassa natthitāya",
  "tika-vin09t0:17_3": "kataṁ. Uddhaṁ pakatiuposathe vuttena pakaticārittena saddhiṁ idampi.",
  "tika-vin09t0:18_0": "‘‘Nimittena nimittaṁ sambandhitvā’’ti na vattabbaṁ ‘‘tividhasampattiyuttā’’ti vuttattāti",
  "tika-vin09t0:18_1": "ce? Vattabbameva. Kasmā? Tividhasampatti nāma nimittasampatti, parisāsampatti, kammavācāsampattītiādiṁ",
  "tika-vin09t0:18_2": "vatvā ‘‘nimittasampatti nāma pabbatanimittaṁ, pāsāṇanimitta’’ntiādi vuttaṁ, na nimittena",
  "tika-vin09t0:18_3": "nimittasambandhanaṁ vuttaṁ. Apica ‘‘tividhasampattiyuttā’’ti sampayogaṅgesu dassetvā",
  "tika-vin09t0:18_4": "puna tameva pahānaṅgesu dassetuṁ ‘‘nimittena nimittaṁ sambandhitvā’’ti vuttaṁ. Nadisamuddajātassaresu",
  "tika-vin09t0:18_5": "sammatasīmāto kammāni na vipajjanti udakukkhepasīmattāti ‘‘vipattisīmāyo nāmā’’ti",
  "tika-vin09t0:18_6": "kasmā vuttāti ce? Sesalakkhaṇāni sampādetvā nadiyaṁ sīmāya baddhāya udakapariyantaṁ",
  "tika-vin09t0:18_7": "katvā sīmāgatattā puna taṁ nadiṁ anto katvā taḷāke kate sace tassā sīmāya kammaṁ",
  "tika-vin09t0:18_8": "kātuṁ vaṭṭeyya, sīmāto kammāni na vipajjeyyuṁ. Yasmā pana evaṁ kātuṁ na vaṭṭati,",
  "tika-vin09t0:18_9": "tasmā ‘‘udakukkhepasīmattā’’ti vuttaṁ akāraṇaṁ.",
  "tika-vin09t0:19_0": "Vīsativaggakaraṇīyattā saṅghakammassa kammārahena saddhiṁ ekavīsati bhikkhū nisīdituṁ",
  "tika-vin09t0:19_1": "na sakkontī’’ti vuttaṁ, sukhanisajjāvasena nisīditunti adhippāyo. ‘‘Parimaṇḍalākārena",
  "tika-vin09t0:19_2": "nisīditu’’nti aṭṭhakathāyaṁ vuttaṁ. Tiyojanaṁ atikkamitvāti majjhe ṭhatvā diyaḍḍhaṁ",
  "tika-vin09t0:19_3": "katvā tiyojanaṁ. Koṇato hi koṇaṁ tiyojanaṁ atikkāmeti, āpattiñca āpajjati, sīmā ca",
  "tika-vin09t0:19_4": "asīmā hoti. Kittetvāti nimittāni sampannānipi aññamaññanāmavipariyāyena, animittānaṁ",
  "tika-vin09t0:19_5": "nāmehi ca kittetvāti attho.",
  "tika-vin09t0:20_0": "Rāsikataṁ paṁsupi rukkhesu jātesu suddhapaṁsupabbato hoti. Guḷapiṇḍaparimāṇo thūlatāya,",
  "tika-vin09t0:20_1": "na tulagaṇanāya. Bhūmiyaṁ patiṭṭhito’’ti iminā kuṭasarāvādīsu ropitaṁ paṭikkhipati,",
  "tika-vin09t0:20_2": "tato apanetvā pana taṅkhaṇampi bhūmiyaṁ ropito vaṭṭati. Navamūlasākhāniggamanaṁ pana",
  "tika-vin09t0:20_3": "akāraṇaṁ. Khandhaṁ chinditvā ropite pana etaṁ yujjati. Sūcidaṇḍakappamāṇo kaniṭṭhaṅguliparimāṇamatto.",
  "tika-vin09t0:20_4": "‘‘Aṭṭhaṅgulubbedho’’ti iminā ubbedho paricchinno hoti, ‘‘govisāṇamatto’’ti iminā",
  "tika-vin09t0:20_5": "pariṇāho. ‘‘Evaṁ santepi govisāṇapariṇāhe paricchedo natthi, tasmā khuddakopi mahantopi",
  "tika-vin09t0:20_6": "vaṭṭati evāti vadanti.",
  "tika-vin09t0:21_0": "Jātassare paripuṇṇameva udakaṁ nimittūpagaṁ disvā aparipuṇṇaṁ antarā ṭhitibhūtaṁ",
  "tika-vin09t0:21_1": "‘‘jātassare sammatā’’ti vuttaṁ vipattiṁ na āpajjatīti ‘‘nadiyā sammatā, samudde sammatā,",
  "tika-vin09t0:21_2": "jātassare sammatā’’ti etthāpi loṇī na gahitā. Baddhasīmaṁ vā nadisamuddajātassare",
  "tika-vin09t0:21_3": "vā anokkamitvāti etthāpi ‘‘nadiyā vā, bhikkhave, samudde vā jātassare vā’’ti (mahāva.",
  "tika-vin09t0:21_4": "147) etthāpi na gahitā. Tasmā loṇī na abaddhasīmāti ce? Abaddhasīmāva. ‘‘Yopi nadiṁ",
  "tika-vin09t0:21_5": "vā samuddaṁ vā bhinditvā nikkhantaudakena kato sobbho etaṁ lakkhaṇaṁ pāpuṇāti, ayampi",
  "tika-vin09t0:21_6": "jātassaroyevā’’ti (kaṅkhā. aṭṭha. nidānavaṇṇanā) vuttattā jātassaraggahaṇena gahitāti",
  "tika-vin09t0:21_7": "tattha tattha avuttā. ‘‘Yāvatikā tasmiṁ gāmakhette’’ti vuttattā aññampi gāmaṁ anto",
  "tika-vin09t0:21_8": "katvā samānasaṁvāsakasīmāsammannanakāle tasmiṁ gāme bhikkhū āgacchantu vā mā vā,",
  "tika-vin09t0:21_9": "vaṭṭati. Avippavāsasīmāsammannanakāle āgantabbameva.",
  "tika-vin09t0:22": "Agamanapathesūti ettha ekadivasena gantvā paccāgantuṁ asakkuṇeyyaṭṭhāneti vadanti, baddhasīmābhāvaṁ paṭikkhipitvāti attho.",
  "tika-vin09t0:23_0": "‘‘Samantā udakukkhepā’’ti vuttattā sabbadisāsu gahetabbamevāti ce? Yato labbhati,",
  "tika-vin09t0:23_1": "tato gahetabbo ‘‘yasmiṁ padese pakativīciyo ottharitvā saṇṭhahanti, tato paṭṭhāya",
  "tika-vin09t0:23_2": "kappiyabhūmi, tattha ṭhatvā uposathādikammaṁ kātuṁ vaṭṭatī’’ti vuttattā. Anubandho",
  "tika-vin09t0:23_3": "aḍḍhamāso anvaḍḍhamāso, aḍḍhamāsassa vā anu. Yo pana kenaci antamaso tiracchānenapi",
  "tika-vin09t0:23_4": "khaṇitvā akatoti adhippāyo.",
  "tika-vin09t0:24_0": "‘‘Aññaṁ tattakaṁyeva paricchedaṁ anatikkamitvā ṭhitopi kammaṁ kopetī’’ti vuttattā",
  "tika-vin09t0:24_1": "atikkamitvā ṭhito na kopetīti dīpitameva hotīti upatissatthero, taṁ pana ‘‘dvinnaṁ",
  "tika-vin09t0:24_2": "udakukkhepānaṁ antare añño eko udakukkhepo upacāratthāya ṭhapetabbo’’ti vacanena",
  "tika-vin09t0:24_3": "virujjhati. Samantapāsādikāyañhi ‘‘aññaṁ tattakaṁyevā’’ti padaṁ natthi. Tasmā tassādhippāyo",
  "tika-vin09t0:24_4": "pariyesitabbo. Antoudakukkhepasīmāya upacāratthāya ṭhapitaṁ udakukkhepaparicchedaṁ",
  "tika-vin09t0:24_5": "anatikkamitvāti attho gahetabbo. Therena aññathā papañcitvā likhitaṁ.",
  "tika-vin09t0:25_0": "‘‘Sabhāgavatthunā lahukāpatti’’nti vuttattā sabhāgasaṅghādisesaṁ ārocetuṁ vaṭṭatīti",
  "tika-vin09t0:25_1": "ce? Na vaṭṭati desanāgāminiṁ sandhāya idha vuttattā. Tasmā eva samuccayakkhandhake",
  "tika-vin09t0:25_2": "‘‘sabhāgasaṅghādisesaṁ āpannassa pana santike āvikātuṁ na vaṭṭati. Sace āvikaroti,",
  "tika-vin09t0:25_3": "āpatti āvikatā hoti, dukkaṭā pana na muccatī’’ti (cūḷava. aṭṭha. 102) vuttaṁ. Yathā",
  "tika-vin09t0:25_4": "saṅghena ‘‘suṇātu me, bhante, saṅgho…pe… paṭikarissatī’’ti vatvā uposathaṁ kātuṁ",
  "tika-vin09t0:25_5": "labhati, evaṁ tīhi dvīhipi aññaṁ suddhaṁ passitvā ‘‘paṭikarissāmā’’ti vatvā uposathaṁ",
  "tika-vin09t0:25_6": "kātuṁ vaṭṭati. Ekenāpi ‘‘parisuddhaṁ labhitvā paṭikarissāmī’’ti ābhogaṁ katvā uposathaṁ",
  "tika-vin09t0:25_7": "kātuṁ vaṭṭatīti. Aṭṭhakathāyampi ‘‘sāmanto bhikkhu evamassa vacanīyoti ettha sabhāgo",
  "tika-vin09t0:25_8": "eva vattabbo. Visabhāgassa hi vuccamāne bhaṇḍanakalahasaṅghabhedādīnipi honti, tasmā",
  "tika-vin09t0:25_9": "tassa avatvā ito vuṭṭhahitvā paṭikarissāmī’’ti ābhogaṁ katvā uposatho kātabboti andhakaṭṭhakathāyaṁ",
  "tika-vin09t0:25_10": "vutta’’nti vatvā tassa appaṭikkhittattā vaṭṭatīti dīpitameva. ‘‘Yadā aññaṁ suddhaṁ",
  "tika-vin09t0:25_11": "bhikkhuṁ anāpattikaṁ passissati, tadā tassa santike’’ti vuttattā lahukasseva anuññātattā",
  "tika-vin09t0:25_12": "samuccayakkhandhake vuttattā sabhāgasaṅghādisesaṁ pana ñattiyā ārocetvā uposathaṁ kātuṁ na vaṭṭati.",
  "tika-vin09t0:26": "Devabrahmā pana ‘‘tiracchānagato’’ti padaṁ ṭhapetvā yena kenaci padena asaṅgahitāpi iminā saṅgahitāti dassanatthaṁ ‘‘yassa upasampadā paṭikkhittā’’ti vuttaṁ.",
  "tika-vin09t0:27_0": "‘‘Cātumāsiniyaṁ pana pavāritānaṁ santike anupagatena vā chinnavassena vā vuṭṭhavassena",
  "tika-vin09t0:27_1": "vā’’ti avatvā ‘‘anupagatena vā chinnavassena vā’’ti ettakameva vuttaṁ. Vuṭṭhavasso",
  "tika-vin09t0:27_2": "pana tasmiṁ kāle anupagatattā ‘‘anupagato’’ti saṅkhyaṁ gatoti. Sabbāya vuṭṭhitāya",
  "tika-vin09t0:27_3": "sabbe vuṭṭhahitvā gate sannipātetuṁ na sakkā, ekacce sannipātetvā pārisuddhiṁ ārocetuṁ",
  "tika-vin09t0:27_4": "vaṭṭatīti vadanti. Kasmā? Ñattiṁ ṭhapetvā kattabbasaṅghakammābhāvā vaggaṁ na hotīti.",
  "tika-vin09t0:27_5": "Pavāraṇāyapi eseva nayo. Ayañhettha viseso – sace purimikāya upagatehi pacchimikāya",
  "tika-vin09t0:27_6": "upagatā thokatarā ceva honti samasamā ca, saṅghapavāraṇāya ca gaṇaṁ pūrenti, saṅghapavāraṇāvasena",
  "tika-vin09t0:27_7": "ñatti ṭhapetabbāti. ‘‘Ekova bhikkhu hoti…pe… aññesaṁ anāgatabhāvaṁ ñatvā’’ti vuttattā",
  "tika-vin09t0:27_8": "adhiṭṭhānuposathaṁ sīmaṁ pavisitvā kātuṁ na sakkāti vadanti.",
  "tika-vin09t0:28_0": "‘‘Kiṁ saṅghassa pubbakicca’’nti idaṁ na ñattiṁ ṭhapetvā vattabbaṁ. Tañhi ñattito",
  "tika-vin09t0:28_1": "puretarameva karīyati. Tasmā ‘‘suṇātu me, bhante, saṅgho, kiṁ saṅghassa pubbakiccaṁ,",
  "tika-vin09t0:28_2": "yadi saṅghassa pattakalla’’nti vattabbaṁ siyāti. Tathāpi na vattabbaṁ. Na hi taṁ",
  "tika-vin09t0:28_3": "ñattiyā anto karīyatīti. Evaṁ sante netaṁ vattabbanti āpajjati payojanābhāvāti ce?",
  "tika-vin09t0:28_4": "Na, yathāgataṭṭhāne eva vattabbato, parapadāpekkhatāyāti vuttaṁ hoti. Idaṁ pubbakiccaṁ",
  "tika-vin09t0:28_5": "akatvā uposathakammaṁ karonto saṅgho, puggalo vā ṭhapanakkhettātikkame āpajjati.",
  "tika-vin09t0:28_6": "Tasmiñhi khette atikkante sammajjanādikaraṇe āpattimokkho na hoti uposathakammato",
  "tika-vin09t0:28_7": "pubbe kattabbakammākaraṇapaccayattā tassā āpattiyā. Na sā kammapariyosānāpekkhā etthāgatasampajānamusāvādāpatti",
  "tika-vin09t0:28_8": "viya, tasmā pātimokkhuddesako bhikkhu ‘‘pārisuddhiṁ āyasmanto ārocethā’’ti vattukāmo",
  "tika-vin09t0:28_9": "paṭhamameva pārisuddhāpārisuddhipaccayaṁ pubbakiccaṁ sarāpeti. Tañhi kataṁ pārisuddhipaccayo",
  "tika-vin09t0:28_10": "hoti, akataṁ apārisuddhipaccayo. Teneva ubhayāpekkhādhippāyena kataṁ, na katanti",
  "tika-vin09t0:28_11": "avatvā ‘‘kiṁ saṅghassa pubbakicca’’miccevāha. Tattha akatapakkhe tāva pārisuddhiārocanakkamanidassanatthaṁ",
  "tika-vin09t0:28_12": "parato ‘‘yassa siyā āpatti, so āvikareyyā’’ti ca, katapakkhe ‘‘asantiyā āpattiyā",
  "tika-vin09t0:28_13": "tuṇhī bhavitabba’’nti ca vakkhati.",
  "tika-vin09t0:29_0": "‘‘Sabbantimena paricchedena catūhi bhikkhūhi sannipatitvā’’ti ca, ‘‘uposathakaraṇatthaṁ",
  "tika-vin09t0:29_1": "sannipatite saṅghe bahi…pe… adentena chando dātabbo’’ti ca vadanti. Asannipatitepi",
  "tika-vin09t0:29_2": "pana vaṭṭati. Idañhi chandadānasamayadassanatthaṁ vuttaṁ. Uposathakaraṇatthaṁ sannipatite",
  "tika-vin09t0:29_3": "saṅghe bahi uposathaṁ katvā āgatassa kattabbākāradassanatthañca vuttaṁ. Padhānagharavāsino",
  "tika-vin09t0:29_4": "padhānagharaṁ pavisitukāmā attano sabhāgabhikkhūnaṁ chandaṁ datvā sace saṅgho sannipatati,",
  "tika-vin09t0:29_5": "‘‘mayhaṁ chando ārocetabbo’’ti vatvā padhānagharaṁ pavisanti. Ayaṁ sīhaḷadīpe payogo.",
  "tika-vin09t0:29_6": "Ārocentena pana sannipatite ārocetabbaṁ. Pañcasu bhikkhūsu ekasmiṁ vihāre vasantesu",
  "tika-vin09t0:29_7": "ekassa chandapārisuddhiṁ āharitvā catunnaṁ pātimokkhaṁ uddisituṁ anuññātattā sannipatite",
  "tika-vin09t0:29_8": "chando gahetabbo ārocetabboti vacanaṁ niratthakaṁ viya. ‘‘Theyyasaṁvāsako paṭijānātīti",
  "tika-vin09t0:29_9": "(mahāva. 165) vacanato sāmaṇerena āhaṭāpi vaṭṭati. Kammaṁ na kopetī’’ti ca, ‘‘sace",
  "tika-vin09t0:29_10": "pubbe chandaṁ datvā bahisīmāgato puna pavisati, pacchā chandaggahaṇakiccaṁ natthi,",
  "tika-vin09t0:29_11": "tassa payogo sīmāsammutivasena veditabbo’’ti ca ‘‘chandadāne tikkhattuṁ vacane idaṁ",
  "tika-vin09t0:29_12": "payojanaṁ – paṭhamaṁ samaggabhāvaṁ, dutiyaṁ pacchā vidhātabbabhāvaṁ, tatiyaṁ chandahārakassa",
  "tika-vin09t0:29_13": "dukkaṭamocanaṁ dīpetī’’ti (vajira. ṭī. mahāvagga 164) ca likhitaṁ. Biḷālasaṅkhalikābaddhāva",
  "tika-vin09t0:29_14": "hoti antogehe eva sampayojanattā, yathā sā na katthaci gacchati, tathā sāpi na katthaci",
  "tika-vin09t0:29_15": "gacchatīti adhippāyo. Itarathā visesanaṁ niratthakaṁ hotīti ācariyena gahitaṁ.",
  "tika-vin09t0:30_0": "‘‘Na hi taṁ akatvā uposathaṁ kātuṁ vaṭṭatī’’ti pubbe dassitattā ‘‘idampi hi ubhaya’’nti",
  "tika-vin09t0:30_1": "kasmā vuttanti ce? Sesāni therena āṇattena kātabbāni dassitāni, ime pana dve therena",
  "tika-vin09t0:30_2": "vā pātimokkhuddesakena vā ñattiṭṭhapanakena vā yena vā tena vā kātabbānīti ca, sammajjanādīni",
  "tika-vin09t0:30_3": "tattha tattha tādisāni payojanāni nipphādenti, ime pana dve tattha tattha na kiñci",
  "tika-vin09t0:30_4": "kammaṁ sādhenti, tasmā ‘‘kiṁ iminā’’ti avatvā kātabbamevāti dassetuñca ‘‘idampi hi",
  "tika-vin09t0:30_5": "ubhaya’’ntiādi vuttaṁ. ‘‘Āyasmantānaṁ pāde vandatī’’ti gaṇavasena vatvā puggalavasena",
  "tika-vin09t0:30_6": "na vuttaṁ tena ārocetabbassa aññassa abhāvā.",
  "tika-vin09t0:31_0": "Saṅghassa uddiṭṭhaṁ hotīti saṅghena uddiṭṭhaṁ hotīti attho. Samaggassa hi saṅghassāti",
  "tika-vin09t0:31_1": "ettha samaggabhāvassa kāyasāmaggikāraṇattā natthi dosoti ce? Taṁ na, uddesepi savanepi",
  "tika-vin09t0:31_2": "samaggabhāvassa icchitabbattā. ‘‘Suṇātu me, bhante’’ti hi iminā cittasāmaggiṁ dīpeti",
  "tika-vin09t0:31_3": "savane sabbehi ekībhūtabhāvato.",
  "tika-vin09t0:32_0": "Sañcicca āpattiṁ āpajjatīti ettha anādariyavasena āpajjanto eva alajjī hoti, na itaroti.",
  "tika-vin09t0:32_1": "Āpattiṁ parigūhatīti ettha lajjāya parigūhanto alajjī na hoti, ‘kiṁ iminā’ti anādariyavasena",
  "tika-vin09t0:32_2": "parigūhanto hotī’’ti ca likhitaṁ.",
  "tika-vin09t0:33_0": "‘‘Sattannaṁ āpattikkhandhāna’’nti na vattabbaṁ, ‘‘channa’’nti vattabbanti ce? Sattannamevāti",
  "tika-vin09t0:33_1": "vattabbaṁ. Pārājikāpattiṁ āpanno hi sace attano sāpattikabhāvaṁ pakāseti, saṅghassa",
  "tika-vin09t0:33_2": "ca uposatho sampajjati, tassa ca gihibhāvena vā sāmaṇerabhāvena vā suddhi hotīti.",
  "tika-vin09t0:34_0": "Ekacce ācariyā nāma dhammabhāriko kira ācariyo. Kasmā evaṁ vuttanti ce? Yāvatatiyānusāvanā",
  "tika-vin09t0:34_1": "nāma tikkhattuṁ vacanaṁ. Tathā pāṭhe anāgatattā kevalaṁ ‘‘yāvatatiyaṁ anusāvita’’nti",
  "tika-vin09t0:34_2": "padameva disvā ‘‘yassa siyā āpatti, so āvikareyyā’’ti idaṁ ‘‘sace āpattiṁ āpannā,",
  "tika-vin09t0:34_3": "āvikarothā’’ti imamatthaṁ dīpeti. ‘‘Asantiyā āpattiyā tuṇhī bhavitabba’’nti idampi",
  "tika-vin09t0:34_4": "tamevatthaṁ dīpeti. ‘‘Tuṇhībhāvena kho panāyasmante parisuddhāti vedissāmī’’ti idampi",
  "tika-vin09t0:34_5": "tamevāti evamatthaṁ gahetvā vuttaṁ kira.",
  "tika-vin09t0:35": "Apareti atthadassitthero kira. Etaṁ sandhāyāti ettha ‘‘sakimpi anusāvita’’nti padassa vacanena tikkhattuṁ anusāvanā kātabbāti ettakameva dīpitaṁ viya dissati.",
  "tika-vin09t0:36": "Imamatthaṁ sandhāya vuttanti kathaṁ viññāyatīti ce? ‘‘Ayamettha ācariyaparamparābhato vinicchayo’’ti vuttaṁ.",
  "tika-vin09t0:37_0": "‘‘Saramānenā’’ti iminā sampajānamusāvādassa sacittakattaṁ dasseti. Saṅghamajjhe vātiādi",
  "tika-vin09t0:37_1": "lakkhaṇavacanaṁ kira. Saṅghuposathakaraṇatthaṁ saṅghamajjhe ce nisinno, tasmiṁ saṅghamajjhe",
  "tika-vin09t0:37_2": "āvikātabbā. Gaṇuposathakaraṇatthañce gaṇamajjhe nisinno, tasmiṁ gaṇamajjhe. Ekasseva",
  "tika-vin09t0:37_3": "santike ce pārisuddhiuposathaṁ kattukāmo, tasmiṁ ekapuggale āvikātabbāti, etena na",
  "tika-vin09t0:37_4": "kevalaṁ saṅghamajjhe evāyaṁ musāvādo sambhavati, atha kho ettha vuttalakkhaṇena asatipi",
  "tika-vin09t0:37_5": "‘‘pārisuddhiṁ āyasmanto ārocethā’’tiādividhāne gaṇuposathepi sāpattiko hutvā uposathaṁ",
  "tika-vin09t0:37_6": "kattukāmo anārocetvā tuṇhībhūtova ce karoti, ayaṁ sampajānamusāvādāpattiṁ āpajjatīti",
  "tika-vin09t0:37_7": "imassatthassa āvikaraṇato lakkhaṇavacanaṁ kiretanti vuttanti takkikā. Aññathā ‘‘gaṇamajjhe",
  "tika-vin09t0:37_8": "vā’’ti na vattabbanti tesaṁ adhippāyo. Ārocanādhippāyavasena vuttanti ācariyassa",
  "tika-vin09t0:37_9": "takko. Ārocento hi ‘‘saṅghassa ārocemī’’ti adhippāyena āvikaronto saṅghamajjhe āvikaroti",
  "tika-vin09t0:37_10": "nāma, ubhatopasse nisinnānaṁ ārocento gaṇamajjhe āvikaroti nāma, ‘‘ekasseva ārocessāmī’’ti",
  "tika-vin09t0:37_11": "adhippāyena āvikaronto ekapuggale āvikaroti nāma. Sacepi vematiko hoti…pe… paṭikarissāmīti",
  "tika-vin09t0:37_12": "evaṁ kate yāva vematiko hoti, tāva sabhāgāpattiṁ paṭiggahetuṁ labhati, aññesañca",
  "tika-vin09t0:37_13": "kammānaṁ parisuddho nāma hoti. Puna nibbematiko hutvā desetabbaṁ vā na vāti neva",
  "tika-vin09t0:37_14": "pāḷiyaṁ, na aṭṭhakathāyaṁ atthi, desite pana doso natthi. Tathā ito vuṭṭhahitvā taṁ",
  "tika-vin09t0:37_15": "āpattiṁ paṭikarissāmīti ettha ca sakalasaṅghe sabhāgāpattiṁ āpanne, vematike cāti",
  "tika-vin09t0:37_16": "likhitaṁ (vajira. ṭī. mahāvagga 169-170).",
  "tika-vin09t0:38": "Nidānavaṇṇanā niṭṭhitā."
}