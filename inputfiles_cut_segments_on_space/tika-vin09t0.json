{
  "tika-vin09t0:0": "Namo tassa bhagavato arahato sammāsambuddhassa",
  "tika-vin09t0:1": "Kaṅkhāvitaraṇīpurāṇa-ṭīkā",
  "tika-vin09t0:2": "Ganthārambhakathā",
  "tika-vin09t0:3": "Buddhaṁ dhammañca saṅghanti-ādinā yā pakāsitā;",
  "tika-vin09t0:4": "Bhadantabuddhaghosena, mātikāṭṭhakathā subhā;",
  "tika-vin09t0:5": "Tassā hi līnapadaṁ vi-kāsanakoyamārambho.",
  "tika-vin09t0:6": "Ganthārambhakathāvaṇṇanā",
  "tika-vin09t0:7_0": "Vippasannenāti vividhappasannena. Kathaṁ? “Itipi so…pe… buddho bhagavā, svākkhāto…pe…",
  "tika-vin09t0:7_1": "viññūhi, suppaṭipanno…pe… lokassā”ti evamādinā. “Cetasā”ti vuttattā tīsu vandanāsu",
  "tika-vin09t0:7_2": "cetovandanā adhippetā. Tanninnatādivasena kāyādīhi paṇāmakaraṇaṁ vandanā, guṇavasena",
  "tika-vin09t0:7_3": "manasāpi tathāva karaṇaṁ mānaṁ, paccayappaṭipattiyādīhi pūjākaraṇaṁ pūjā, paccayādīnaṁ",
  "tika-vin09t0:7_4": "abhisaṅkharaṇaṁ sakkacca karaṇaṁ sakkāro, tesaṁ. Bhājananti ādhāro, adhikaraṇaṁ vā.",
  "tika-vin09t0:8_0": "Therā mahākassapādayo, tesaṁ vaṁsoti theravaṁso, āgamādhigamasampadāya tassa vaṁsassa",
  "tika-vin09t0:8_1": "padīpabhūtāti theravaṁsappadīpā, tesaṁ theravaṁsappadīpānaṁ. Asaṁhīrattā thirānaṁ.",
  "tika-vin09t0:8_2": "Vinayakkameti vinayapiṭake, ārambhānurūpavacanametaṁ. Suttābhidhammesupi te thirā",
  "tika-vin09t0:8_3": "eva. “Buddhaṁ dhammañca saṅghañca pubbācariyasīhānañcā”ti avatvā kasmā visuṁ vuttanti",
  "tika-vin09t0:8_4": "ce? Payojanavisesadassanatthaṁ. Vatthuttayassa hi paṇāmakaraṇassa antarāyanivāraṇaṁ",
  "tika-vin09t0:8_5": "payojanaṁ attano nissayabhūtānaṁ ācariyānaṁ paṇāmakaraṇassa upakāraññutādassanaṁ.",
  "tika-vin09t0:8_6": "Tena buddhañca dhammañca saṅghañca vanditvā, ca-saddena pubbācariyasīhānañca namo",
  "tika-vin09t0:8_7": "katvāti yojanā. Atha vā “vanditvā”ti cetovandanaṁ dassetvā tato “namo katvā”ti vācāvandanā,",
  "tika-vin09t0:8_8": "“katañjalī”ti kāyavandanāpi dassitāti yojetabbaṁ.",
  "tika-vin09t0:9_0": "Idāni abhidhānappayojanaṁ dassetuṁ “pāmokkha”ntiādimāha. Tattha pāmokkhanti padhānaṁ.",
  "tika-vin09t0:9_1": "Sīlañhi sabbesaṁ kusaladhammānaṁ padhānaṁ ādibhāvato. Yathā ca sattānaṁ khajjabhojjaleyyapeyyavasena",
  "tika-vin09t0:9_2": "catubbidhopi āhāro mukhena pavisitvā aṅgamaṅgāni pharati, evaṁ yoginopi cātubhūmakaṁ",
  "tika-vin09t0:9_3": "kusalaṁ sīlamukhena pavisitvā atthasiddhiṁ sampādeti. Tena vuttaṁ “mukha”ntiādi.",
  "tika-vin09t0:9_4": "Atha vā mukhanti upāyo, tena mokkhappavesāya nibbānasacchikiriyāya mukhaṁ upāyoti",
  "tika-vin09t0:9_5": "attho. Mahesinā yaṁ pātimokkhaṁ pakāsitanti sambandho. Mahante sīlādikkhandhe esi gavesīti mahesi.",
  "tika-vin09t0:10_0": "Sūratena nivātenāti “tattha katamaṁ soraccaṁ? Yo kāyiko avītikkamo”tiādinā sūratena,",
  "tika-vin09t0:10_1": "nīcavuttinā mānuddhaccavasena attānaṁ anukkhipanabhāvena nivātena. Vinayācārayuttena",
  "tika-vin09t0:10_2": "cārittavārittehi yuttena. “Soṇattherena yācito”ti avatvā “sūratenā”tiādi kasmā vuttaṁ,",
  "tika-vin09t0:10_3": "kiṁ dussīlena vā duṭṭhena vā alajjinā vā yācitena vaṇṇanā kātuṁ na vaṭṭatīti ce?",
  "tika-vin09t0:10_4": "Na na vaṭṭati. Therassa vacanaṁ paṭikkhipituṁ na sakkā, evarūpaguṇo therova, yācanavasena",
  "tika-vin09t0:10_5": "kattabbo ādarenāti dassetuṁ vuttaṁ.",
  "tika-vin09t0:11": "Nāmenāti attano guṇanāmena. Saddalakkhaṇasubhato, vinicchayasubhato, viññeyyasubhato ca subhaṁ.",
  "tika-vin09t0:12": "Ganthārambhakathāvaṇṇanā niṭṭhitā.",
  "tika-vin09t0:13": "Nidānavaṇṇanā",
  "tika-vin09t0:14_0": "“Āvikatā hissa phāsu hoti, tatthāyasmante pucchāmi…pe… tuṇhī, evametaṁ dhārayāmī”ti",
  "tika-vin09t0:14_1": "vatvā “uddiṭṭhaṁ kho āyasmanto nidāna”ntiādinā nayena vuttaṁ. Ettheva yāvatatiyānusāvanakathāvasāne",
  "tika-vin09t0:14_2": "atha kho uddesakāle “āvikatā hissa phāsu hotī”ti vatvā “uddiṭṭhaṁ kho āyasmanto nidānaṁ.",
  "tika-vin09t0:14_3": "Tatthāyasmante pucchāmī”tiādinā nayena āgataṁ. Uposathakkhandhakepi evameva āgataṁ.",
  "tika-vin09t0:14_4": "Tattha pubbe vuttaṁ pacchā āgatasuttena virujjhati. Tasmā yathā na virujjhati, tathā",
  "tika-vin09t0:14_5": "upaparikkhitvā gahetabbaṁ. Evaṁ na virujjhatīti eke. Kathaṁ? “Āvikatā hissa phāsu",
  "tika-vin09t0:14_6": "hotī”ti vatvā “uddiṭṭhaṁ kho āyasmanto nidānaṁ. Tatthāyasmante pucchāmī”tiādinā suuddiṭṭhaṁ",
  "tika-vin09t0:14_7": "hotīti etaṁ uddesalakkhaṇaṁ idhāpi khandhakepi vuttattā. Tasmā “phāsu hotī”ti vatvā",
  "tika-vin09t0:14_8": "“tatthāyasmante pucchāmī”ti vuttaṭṭhāne avuttampi ānetvā gahetabbaṁ. Kasmā? Idha",
  "tika-vin09t0:14_9": "nidānaṁ na dassitaṁ, uddeso uddesakāle uddisitabbalakkhaṇassa tattha vuttattā. Apica",
  "tika-vin09t0:14_10": "“nidānuddeso”ti padaṁ uddharitvā nidānuddesaṁ dassetukāmopi “suṇātu me, bhante, saṅgho…pe…",
  "tika-vin09t0:14_11": "āvikatā hissa phāsu hotī”ti pāṭhavasena āgataṁ nidānaṁ niṭṭhāpetvā upari aṭṭhakathāvasena",
  "tika-vin09t0:14_12": "yojetabbaṁ pāḷiṁ idha yojetvā “tatthāyasmante pucchāmi…pe… dhārayāmī”ti nidānapāḷiṁ",
  "tika-vin09t0:14_13": "paripuṇṇaṁ katvā puna “tattha nidānuddeso”ti uddhaṭapadavasena saṅkhepato nidānuddesalakkhaṇaṁ",
  "tika-vin09t0:14_14": "dassetuṁ “evametaṁ dhārayāmī”ti vatvā “uddiṭṭhaṁ kho āyasmanto nidāna”ntiādi vuttaṁ,",
  "tika-vin09t0:14_15": "tasmā evaṁ upari ca khandhake ca, atha kho uddesakāle “āvikatā hissa phāsu hotī”ti",
  "tika-vin09t0:14_16": "vatvā “uddiṭṭhaṁ kho āyasmanto nidānaṁ. Tatthāyasmante pucchāmī”tiādi nidānuddesova",
  "tika-vin09t0:14_17": "dassito, na nidānaṁ.",
  "tika-vin09t0:15_0": "Savanāṇattivacananti ettha saṅghanavakatarena vattuṁ ayuttanti ce? Yuttameva. “Pātimokkhuddesakena",
  "tika-vin09t0:15_1": "evaṁ vattabba”nti bhagavatā vuttattā bhagavatova āṇatti, na uddesakassa. Idha navakataravasena",
  "tika-vin09t0:15_2": "vuttaṁ. Theropi pana uddisituṁ labhatīti dassanatthaṁ “therādhikaṁ pātimokkha”nti",
  "tika-vin09t0:15_3": "vuttaṁ. Iminā suttena navakataro na labhatīti ce? Taṁ dassetuṁ “yo tattha bhikkhū”tiādi vuttaṁ.",
  "tika-vin09t0:16_0": "Yathā catuvaggena ṭhapetvā upasampadāpavāraṇāabbhānāni sabbaṁ saṅghakammaṁ kātuṁ",
  "tika-vin09t0:16_1": "vaṭṭati, evaṁ “atirekavīsativaggena imaṁ nāma kammaṁ kātabba”nti avatvā atirekavacanattā",
  "tika-vin09t0:16_2": "aññaṁ atthaṁ sūceti, kiṁ tanti “catuvaggādinā”tiādi. Tañhi tehi eva siddhaṁ. Kathaṁ?",
  "tika-vin09t0:16_3": "Catuvaggena upasampadāpavāraṇā…pe… vīsativaggena na kiñci saṅghakammaṁ kātuṁ na vaṭṭatīti.",
  "tika-vin09t0:16_4": "Ettha “dasavaggena abbhānakammamattaṁ ṭhapetvā”ti vadantena catupañcavaggena karaṇīyānipi",
  "tika-vin09t0:16_5": "dasavaggena kātuṁ anuññātāni. Tasmā atirekena vaṭṭatīti dīpitaṁ, “ṭhapetvā”ti vacanena",
  "tika-vin09t0:16_6": "ūnatarena na vaṭṭatīti dīpitameva. Tasmā na vattabbaṁ atirekavīsativaggoti ce? Vattabbameva.",
  "tika-vin09t0:16_7": "Catupañcavaggena kattabbaṁ chasattaaṭṭhanavavaggena kātabbanti ca, dasavaggena kātabbaṁ",
  "tika-vin09t0:16_8": "ekādasadvādasa…pe… ekūnavīsativaggena kātabbanti ca dīpitaṁ. Ūnatarena na vaṭṭatīti",
  "tika-vin09t0:16_9": "dīpitaṁ pākaṭato. Sabbappakārena pana atirekavīsatianatirekavīsativagge vuttepi dīpitaṁ",
  "tika-vin09t0:16_10": "hotīti vajirabuddhittherena likhitaṁ. Ito paṭṭhāya “likhita”nti vutte vajirabuddhittherenāti gahetabbaṁ.",
  "tika-vin09t0:17_0": "Sace anuposathepi vaṭṭeyya, “uposathaṁ kareyyā”ti na vadeyya, yasmā anuposathe kātuṁ",
  "tika-vin09t0:17_1": "na vaṭṭati, tasmā “ajjuposatho”ti vatvā puna “uposathaṁ kareyyā”ti vuttaṁ. “Pacchimakattikapuṇṇamā",
  "tika-vin09t0:17_2": "evā”ti avadhāraṇaṁ tato paraṁ pavāraṇādivasassa natthitāya kataṁ. Uddhaṁ pakatiuposathe",
  "tika-vin09t0:17_3": "vuttena pakaticārittena saddhiṁ idampi.",
  "tika-vin09t0:18_0": "“Nimittena nimittaṁ sambandhitvā”ti na vattabbaṁ “tividhasampattiyuttā”ti vuttattāti",
  "tika-vin09t0:18_1": "ce? Vattabbameva. Kasmā? Tividhasampatti nāma nimittasampatti, parisāsampatti, kammavācāsampattītiādiṁ",
  "tika-vin09t0:18_2": "vatvā “nimittasampatti nāma pabbatanimittaṁ, pāsāṇanimitta”ntiādi vuttaṁ, na nimittena",
  "tika-vin09t0:18_3": "nimittasambandhanaṁ vuttaṁ. Apica “tividhasampattiyuttā”ti sampayogaṅgesu dassetvā",
  "tika-vin09t0:18_4": "puna tameva pahānaṅgesu dassetuṁ “nimittena nimittaṁ sambandhitvā”ti vuttaṁ. Nadisamuddajātassaresu",
  "tika-vin09t0:18_5": "sammatasīmāto kammāni na vipajjanti udakukkhepasīmattāti “vipattisīmāyo nāmā”ti kasmā",
  "tika-vin09t0:18_6": "vuttāti ce? Sesalakkhaṇāni sampādetvā nadiyaṁ sīmāya baddhāya udakapariyantaṁ katvā",
  "tika-vin09t0:18_7": "sīmāgatattā puna taṁ nadiṁ anto katvā taḷāke kate sace tassā sīmāya kammaṁ kātuṁ",
  "tika-vin09t0:18_8": "vaṭṭeyya, sīmāto kammāni na vipajjeyyuṁ. Yasmā pana evaṁ kātuṁ na vaṭṭati, tasmā",
  "tika-vin09t0:18_9": "“udakukkhepasīmattā”ti vuttaṁ akāraṇaṁ.",
  "tika-vin09t0:19_0": "Vīsativaggakaraṇīyattā saṅghakammassa kammārahena saddhiṁ ekavīsati bhikkhū nisīdituṁ",
  "tika-vin09t0:19_1": "na sakkontī”ti vuttaṁ, sukhanisajjāvasena nisīditunti adhippāyo. “Parimaṇḍalākārena",
  "tika-vin09t0:19_2": "nisīditu”nti aṭṭhakathāyaṁ vuttaṁ. Tiyojanaṁ atikkamitvāti majjhe ṭhatvā diyaḍḍhaṁ",
  "tika-vin09t0:19_3": "katvā tiyojanaṁ. Koṇato hi koṇaṁ tiyojanaṁ atikkāmeti, āpattiñca āpajjati, sīmā ca",
  "tika-vin09t0:19_4": "asīmā hoti. Kittetvāti nimittāni sampannānipi aññamaññanāmavipariyāyena, animittānaṁ",
  "tika-vin09t0:19_5": "nāmehi ca kittetvāti attho.",
  "tika-vin09t0:20_0": "Rāsikataṁ paṁsupi rukkhesu jātesu suddhapaṁsupabbato hoti. Guḷapiṇḍaparimāṇo thūlatāya,",
  "tika-vin09t0:20_1": "na tulagaṇanāya. Bhūmiyaṁ patiṭṭhito”ti iminā kuṭasarāvādīsu ropitaṁ paṭikkhipati,",
  "tika-vin09t0:20_2": "tato apanetvā pana taṅkhaṇampi bhūmiyaṁ ropito vaṭṭati. Navamūlasākhāniggamanaṁ pana",
  "tika-vin09t0:20_3": "akāraṇaṁ. Khandhaṁ chinditvā ropite pana etaṁ yujjati. Sūcidaṇḍakappamāṇo kaniṭṭhaṅguliparimāṇamatto.",
  "tika-vin09t0:20_4": "“Aṭṭhaṅgulubbedho”ti iminā ubbedho paricchinno hoti, “govisāṇamatto”ti iminā pariṇāho.",
  "tika-vin09t0:20_5": "“Evaṁ santepi govisāṇapariṇāhe paricchedo natthi, tasmā khuddakopi mahantopi vaṭṭati evāti vadanti.",
  "tika-vin09t0:21_0": "Jātassare paripuṇṇameva udakaṁ nimittūpagaṁ disvā aparipuṇṇaṁ antarā ṭhitibhūtaṁ",
  "tika-vin09t0:21_1": "“jātassare sammatā”ti vuttaṁ vipattiṁ na āpajjatīti “nadiyā sammatā, samudde sammatā,",
  "tika-vin09t0:21_2": "jātassare sammatā”ti etthāpi loṇī na gahitā. Baddhasīmaṁ vā nadisamuddajātassare",
  "tika-vin09t0:21_3": "vā anokkamitvāti etthāpi “nadiyā vā, bhikkhave, samudde vā jātassare vā”ti etthāpi",
  "tika-vin09t0:21_4": "na gahitā. Tasmā loṇī na abaddhasīmāti ce? Abaddhasīmāva. “Yopi nadiṁ vā samuddaṁ",
  "tika-vin09t0:21_5": "vā bhinditvā nikkhantaudakena kato sobbho etaṁ lakkhaṇaṁ pāpuṇāti, ayampi jātassaroyevā”ti",
  "tika-vin09t0:21_6": "vuttattā jātassaraggahaṇena gahitāti tattha tattha avuttā. “Yāvatikā tasmiṁ gāmakhette”ti",
  "tika-vin09t0:21_7": "vuttattā aññampi gāmaṁ anto katvā samānasaṁvāsakasīmāsammannanakāle tasmiṁ gāme bhikkhū",
  "tika-vin09t0:21_8": "āgacchantu vā mā vā, vaṭṭati. Avippavāsasīmāsammannanakāle āgantabbameva.",
  "tika-vin09t0:22": "Agamanapathesūti ettha ekadivasena gantvā paccāgantuṁ asakkuṇeyyaṭṭhāneti vadanti, baddhasīmābhāvaṁ paṭikkhipitvāti attho.",
  "tika-vin09t0:23_0": "“Samantā udakukkhepā”ti vuttattā sabbadisāsu gahetabbamevāti ce? Yato labbhati, tato",
  "tika-vin09t0:23_1": "gahetabbo “yasmiṁ padese pakativīciyo ottharitvā saṇṭhahanti, tato paṭṭhāya kappiyabhūmi,",
  "tika-vin09t0:23_2": "tattha ṭhatvā uposathādikammaṁ kātuṁ vaṭṭatī”ti vuttattā. Anubandho aḍḍhamāso anvaḍḍhamāso,",
  "tika-vin09t0:23_3": "aḍḍhamāsassa vā anu. Yo pana kenaci antamaso tiracchānenapi khaṇitvā akatoti adhippāyo.",
  "tika-vin09t0:24_0": "“Aññaṁ tattakaṁyeva paricchedaṁ anatikkamitvā ṭhitopi kammaṁ kopetī”ti vuttattā atikkamitvā",
  "tika-vin09t0:24_1": "ṭhito na kopetīti dīpitameva hotīti upatissatthero, taṁ pana “dvinnaṁ udakukkhepānaṁ",
  "tika-vin09t0:24_2": "antare añño eko udakukkhepo upacāratthāya ṭhapetabbo”ti vacanena virujjhati. Samantapāsādikāyañhi",
  "tika-vin09t0:24_3": "“aññaṁ tattakaṁyevā”ti padaṁ natthi. Tasmā tassādhippāyo pariyesitabbo. Antoudakukkhepasīmāya",
  "tika-vin09t0:24_4": "upacāratthāya ṭhapitaṁ udakukkhepaparicchedaṁ anatikkamitvāti attho gahetabbo. Therena",
  "tika-vin09t0:24_5": "aññathā papañcitvā likhitaṁ.",
  "tika-vin09t0:25_0": "“Sabhāgavatthunā lahukāpatti”nti vuttattā sabhāgasaṅghādisesaṁ ārocetuṁ vaṭṭatīti",
  "tika-vin09t0:25_1": "ce? Na vaṭṭati desanāgāminiṁ sandhāya idha vuttattā. Tasmā eva samuccayakkhandhake",
  "tika-vin09t0:25_2": "“sabhāgasaṅghādisesaṁ āpannassa pana santike āvikātuṁ na vaṭṭati. Sace āvikaroti,",
  "tika-vin09t0:25_3": "āpatti āvikatā hoti, dukkaṭā pana na muccatī”ti vuttaṁ. Yathā saṅghena “suṇātu me,",
  "tika-vin09t0:25_4": "bhante, saṅgho…pe… paṭikarissatī”ti vatvā uposathaṁ kātuṁ labhati, evaṁ tīhi dvīhipi",
  "tika-vin09t0:25_5": "aññaṁ suddhaṁ passitvā “paṭikarissāmā”ti vatvā uposathaṁ kātuṁ vaṭṭati. Ekenāpi “parisuddhaṁ",
  "tika-vin09t0:25_6": "labhitvā paṭikarissāmī”ti ābhogaṁ katvā uposathaṁ kātuṁ vaṭṭatīti. Aṭṭhakathāyampi",
  "tika-vin09t0:25_7": "“sāmanto bhikkhu evamassa vacanīyoti ettha sabhāgo eva vattabbo. Visabhāgassa hi",
  "tika-vin09t0:25_8": "vuccamāne bhaṇḍanakalahasaṅghabhedādīnipi honti, tasmā tassa avatvā ito vuṭṭhahitvā",
  "tika-vin09t0:25_9": "paṭikarissāmī”ti ābhogaṁ katvā uposatho kātabboti andhakaṭṭhakathāyaṁ vutta”nti vatvā",
  "tika-vin09t0:25_10": "tassa appaṭikkhittattā vaṭṭatīti dīpitameva. “Yadā aññaṁ suddhaṁ bhikkhuṁ anāpattikaṁ",
  "tika-vin09t0:25_11": "passissati, tadā tassa santike”ti vuttattā lahukasseva anuññātattā samuccayakkhandhake",
  "tika-vin09t0:25_12": "vuttattā sabhāgasaṅghādisesaṁ pana ñattiyā ārocetvā uposathaṁ kātuṁ na vaṭṭati.",
  "tika-vin09t0:26": "Devabrahmā pana “tiracchānagato”ti padaṁ ṭhapetvā yena kenaci padena asaṅgahitāpi iminā saṅgahitāti dassanatthaṁ “yassa upasampadā paṭikkhittā”ti vuttaṁ.",
  "tika-vin09t0:27_0": "“Cātumāsiniyaṁ pana pavāritānaṁ santike anupagatena vā chinnavassena vā vuṭṭhavassena",
  "tika-vin09t0:27_1": "vā”ti avatvā “anupagatena vā chinnavassena vā”ti ettakameva vuttaṁ. Vuṭṭhavasso pana",
  "tika-vin09t0:27_2": "tasmiṁ kāle anupagatattā “anupagato”ti saṅkhyaṁ gatoti. Sabbāya vuṭṭhitāya sabbe",
  "tika-vin09t0:27_3": "vuṭṭhahitvā gate sannipātetuṁ na sakkā, ekacce sannipātetvā pārisuddhiṁ ārocetuṁ",
  "tika-vin09t0:27_4": "vaṭṭatīti vadanti. Kasmā? Ñattiṁ ṭhapetvā kattabbasaṅghakammābhāvā vaggaṁ na hotīti.",
  "tika-vin09t0:27_5": "Pavāraṇāyapi eseva nayo. Ayañhettha viseso – sace purimikāya upagatehi pacchimikāya",
  "tika-vin09t0:27_6": "upagatā thokatarā ceva honti samasamā ca, saṅghapavāraṇāya ca gaṇaṁ pūrenti, saṅghapavāraṇāvasena",
  "tika-vin09t0:27_7": "ñatti ṭhapetabbāti. “Ekova bhikkhu hoti…pe… aññesaṁ anāgatabhāvaṁ ñatvā”ti vuttattā",
  "tika-vin09t0:27_8": "adhiṭṭhānuposathaṁ sīmaṁ pavisitvā kātuṁ na sakkāti vadanti.",
  "tika-vin09t0:28_0": "“Kiṁ saṅghassa pubbakicca”nti idaṁ na ñattiṁ ṭhapetvā vattabbaṁ. Tañhi ñattito puretarameva",
  "tika-vin09t0:28_1": "karīyati. Tasmā “suṇātu me, bhante, saṅgho, kiṁ saṅghassa pubbakiccaṁ, yadi saṅghassa",
  "tika-vin09t0:28_2": "pattakalla”nti vattabbaṁ siyāti. Tathāpi na vattabbaṁ. Na hi taṁ ñattiyā anto karīyatīti.",
  "tika-vin09t0:28_3": "Evaṁ sante netaṁ vattabbanti āpajjati payojanābhāvāti ce? Na, yathāgataṭṭhāne eva",
  "tika-vin09t0:28_4": "vattabbato, parapadāpekkhatāyāti vuttaṁ hoti. Idaṁ pubbakiccaṁ akatvā uposathakammaṁ",
  "tika-vin09t0:28_5": "karonto saṅgho, puggalo vā ṭhapanakkhettātikkame āpajjati. Tasmiñhi khette atikkante",
  "tika-vin09t0:28_6": "sammajjanādikaraṇe āpattimokkho na hoti uposathakammato pubbe kattabbakammākaraṇapaccayattā",
  "tika-vin09t0:28_7": "tassā āpattiyā. Na sā kammapariyosānāpekkhā etthāgatasampajānamusāvādāpatti viya,",
  "tika-vin09t0:28_8": "tasmā pātimokkhuddesako bhikkhu “pārisuddhiṁ āyasmanto ārocethā”ti vattukāmo paṭhamameva",
  "tika-vin09t0:28_9": "pārisuddhāpārisuddhipaccayaṁ pubbakiccaṁ sarāpeti. Tañhi kataṁ pārisuddhipaccayo",
  "tika-vin09t0:28_10": "hoti, akataṁ apārisuddhipaccayo. Teneva ubhayāpekkhādhippāyena kataṁ, na katanti",
  "tika-vin09t0:28_11": "avatvā “kiṁ saṅghassa pubbakicca”miccevāha. Tattha akatapakkhe tāva pārisuddhiārocanakkamanidassanatthaṁ",
  "tika-vin09t0:28_12": "parato “yassa siyā āpatti, so āvikareyyā”ti ca, katapakkhe “asantiyā āpattiyā tuṇhī",
  "tika-vin09t0:28_13": "bhavitabba”nti ca vakkhati.",
  "tika-vin09t0:29_0": "“Sabbantimena paricchedena catūhi bhikkhūhi sannipatitvā”ti ca, “uposathakaraṇatthaṁ",
  "tika-vin09t0:29_1": "sannipatite saṅghe bahi…pe… adentena chando dātabbo”ti ca vadanti. Asannipatitepi",
  "tika-vin09t0:29_2": "pana vaṭṭati. Idañhi chandadānasamayadassanatthaṁ vuttaṁ. Uposathakaraṇatthaṁ sannipatite",
  "tika-vin09t0:29_3": "saṅghe bahi uposathaṁ katvā āgatassa kattabbākāradassanatthañca vuttaṁ. Padhānagharavāsino",
  "tika-vin09t0:29_4": "padhānagharaṁ pavisitukāmā attano sabhāgabhikkhūnaṁ chandaṁ datvā sace saṅgho sannipatati,",
  "tika-vin09t0:29_5": "“mayhaṁ chando ārocetabbo”ti vatvā padhānagharaṁ pavisanti. Ayaṁ sīhaḷadīpe payogo.",
  "tika-vin09t0:29_6": "Ārocentena pana sannipatite ārocetabbaṁ. Pañcasu bhikkhūsu ekasmiṁ vihāre vasantesu",
  "tika-vin09t0:29_7": "ekassa chandapārisuddhiṁ āharitvā catunnaṁ pātimokkhaṁ uddisituṁ anuññātattā sannipatite",
  "tika-vin09t0:29_8": "chando gahetabbo ārocetabboti vacanaṁ niratthakaṁ viya. “Theyyasaṁvāsako paṭijānātīti",
  "tika-vin09t0:29_9": "vacanato sāmaṇerena āhaṭāpi vaṭṭati. Kammaṁ na kopetī”ti ca, “sace pubbe chandaṁ",
  "tika-vin09t0:29_10": "datvā bahisīmāgato puna pavisati, pacchā chandaggahaṇakiccaṁ natthi, tassa payogo",
  "tika-vin09t0:29_11": "sīmāsammutivasena veditabbo”ti ca “chandadāne tikkhattuṁ vacane idaṁ payojanaṁ –",
  "tika-vin09t0:29_12": "paṭhamaṁ samaggabhāvaṁ, dutiyaṁ pacchā vidhātabbabhāvaṁ, tatiyaṁ chandahārakassa",
  "tika-vin09t0:29_13": "dukkaṭamocanaṁ dīpetī”ti ca likhitaṁ. Biḷālasaṅkhalikābaddhāva hoti antogehe eva",
  "tika-vin09t0:29_14": "sampayojanattā, yathā sā na katthaci gacchati, tathā sāpi na katthaci gacchatīti",
  "tika-vin09t0:29_15": "adhippāyo. Itarathā visesanaṁ niratthakaṁ hotīti ācariyena gahitaṁ.",
  "tika-vin09t0:30_0": "“Na hi taṁ akatvā uposathaṁ kātuṁ vaṭṭatī”ti pubbe dassitattā “idampi hi ubhaya”nti",
  "tika-vin09t0:30_1": "kasmā vuttanti ce? Sesāni therena āṇattena kātabbāni dassitāni, ime pana dve therena",
  "tika-vin09t0:30_2": "vā pātimokkhuddesakena vā ñattiṭṭhapanakena vā yena vā tena vā kātabbānīti ca, sammajjanādīni",
  "tika-vin09t0:30_3": "tattha tattha tādisāni payojanāni nipphādenti, ime pana dve tattha tattha na kiñci",
  "tika-vin09t0:30_4": "kammaṁ sādhenti, tasmā “kiṁ iminā”ti avatvā kātabbamevāti dassetuñca “idampi hi ubhaya”ntiādi",
  "tika-vin09t0:30_5": "vuttaṁ. “Āyasmantānaṁ pāde vandatī”ti gaṇavasena vatvā puggalavasena na vuttaṁ tena",
  "tika-vin09t0:30_6": "ārocetabbassa aññassa abhāvā.",
  "tika-vin09t0:31_0": "Saṅghassa uddiṭṭhaṁ hotīti saṅghena uddiṭṭhaṁ hotīti attho. Samaggassa hi saṅghassāti",
  "tika-vin09t0:31_1": "ettha samaggabhāvassa kāyasāmaggikāraṇattā natthi dosoti ce? Taṁ na, uddesepi savanepi",
  "tika-vin09t0:31_2": "samaggabhāvassa icchitabbattā. “Suṇātu me, bhante”ti hi iminā cittasāmaggiṁ dīpeti",
  "tika-vin09t0:31_3": "savane sabbehi ekībhūtabhāvato.",
  "tika-vin09t0:32_0": "Sañcicca āpattiṁ āpajjatīti ettha anādariyavasena āpajjanto eva alajjī hoti, na itaroti.",
  "tika-vin09t0:32_1": "Āpattiṁ parigūhatīti ettha lajjāya parigūhanto alajjī na hoti, ‘kiṁ iminā’ti anādariyavasena",
  "tika-vin09t0:32_2": "parigūhanto hotī”ti ca likhitaṁ.",
  "tika-vin09t0:33_0": "“Sattannaṁ āpattikkhandhāna”nti na vattabbaṁ, “channa”nti vattabbanti ce? Sattannamevāti",
  "tika-vin09t0:33_1": "vattabbaṁ. Pārājikāpattiṁ āpanno hi sace attano sāpattikabhāvaṁ pakāseti, saṅghassa",
  "tika-vin09t0:33_2": "ca uposatho sampajjati, tassa ca gihibhāvena vā sāmaṇerabhāvena vā suddhi hotīti.",
  "tika-vin09t0:34_0": "Ekacce ācariyā nāma dhammabhāriko kira ācariyo. Kasmā evaṁ vuttanti ce? Yāvatatiyānusāvanā",
  "tika-vin09t0:34_1": "nāma tikkhattuṁ vacanaṁ. Tathā pāṭhe anāgatattā kevalaṁ “yāvatatiyaṁ anusāvita”nti",
  "tika-vin09t0:34_2": "padameva disvā “yassa siyā āpatti, so āvikareyyā”ti idaṁ “sace āpattiṁ āpannā, āvikarothā”ti",
  "tika-vin09t0:34_3": "imamatthaṁ dīpeti. “Asantiyā āpattiyā tuṇhī bhavitabba”nti idampi tamevatthaṁ dīpeti.",
  "tika-vin09t0:34_4": "“Tuṇhībhāvena kho panāyasmante parisuddhāti vedissāmī”ti idampi tamevāti evamatthaṁ",
  "tika-vin09t0:34_5": "gahetvā vuttaṁ kira.",
  "tika-vin09t0:35": "Apareti atthadassitthero kira. Etaṁ sandhāyāti ettha “sakimpi anusāvita”nti padassa vacanena tikkhattuṁ anusāvanā kātabbāti ettakameva dīpitaṁ viya dissati.",
  "tika-vin09t0:36": "Imamatthaṁ sandhāya vuttanti kathaṁ viññāyatīti ce? “Ayamettha ācariyaparamparābhato vinicchayo”ti vuttaṁ.",
  "tika-vin09t0:37_0": "“Saramānenā”ti iminā sampajānamusāvādassa sacittakattaṁ dasseti. Saṅghamajjhe vātiādi",
  "tika-vin09t0:37_1": "lakkhaṇavacanaṁ kira. Saṅghuposathakaraṇatthaṁ saṅghamajjhe ce nisinno, tasmiṁ saṅghamajjhe",
  "tika-vin09t0:37_2": "āvikātabbā. Gaṇuposathakaraṇatthañce gaṇamajjhe nisinno, tasmiṁ gaṇamajjhe. Ekasseva",
  "tika-vin09t0:37_3": "santike ce pārisuddhiuposathaṁ kattukāmo, tasmiṁ ekapuggale āvikātabbāti, etena na",
  "tika-vin09t0:37_4": "kevalaṁ saṅghamajjhe evāyaṁ musāvādo sambhavati, atha kho ettha vuttalakkhaṇena asatipi",
  "tika-vin09t0:37_5": "“pārisuddhiṁ āyasmanto ārocethā”tiādividhāne gaṇuposathepi sāpattiko hutvā uposathaṁ",
  "tika-vin09t0:37_6": "kattukāmo anārocetvā tuṇhībhūtova ce karoti, ayaṁ sampajānamusāvādāpattiṁ āpajjatīti",
  "tika-vin09t0:37_7": "imassatthassa āvikaraṇato lakkhaṇavacanaṁ kiretanti vuttanti takkikā. Aññathā “gaṇamajjhe",
  "tika-vin09t0:37_8": "vā”ti na vattabbanti tesaṁ adhippāyo. Ārocanādhippāyavasena vuttanti ācariyassa takko.",
  "tika-vin09t0:37_9": "Ārocento hi “saṅghassa ārocemī”ti adhippāyena āvikaronto saṅghamajjhe āvikaroti nāma,",
  "tika-vin09t0:37_10": "ubhatopasse nisinnānaṁ ārocento gaṇamajjhe āvikaroti nāma, “ekasseva ārocessāmī”ti",
  "tika-vin09t0:37_11": "adhippāyena āvikaronto ekapuggale āvikaroti nāma. Sacepi vematiko hoti…pe… paṭikarissāmīti",
  "tika-vin09t0:37_12": "evaṁ kate yāva vematiko hoti, tāva sabhāgāpattiṁ paṭiggahetuṁ labhati, aññesañca",
  "tika-vin09t0:37_13": "kammānaṁ parisuddho nāma hoti. Puna nibbematiko hutvā desetabbaṁ vā na vāti neva",
  "tika-vin09t0:37_14": "pāḷiyaṁ, na aṭṭhakathāyaṁ atthi, desite pana doso natthi. Tathā ito vuṭṭhahitvā taṁ",
  "tika-vin09t0:37_15": "āpattiṁ paṭikarissāmīti ettha ca sakalasaṅghe sabhāgāpattiṁ āpanne, vematike cāti likhitaṁ.",
  "tika-vin09t0:38": "Nidānavaṇṇanā niṭṭhitā."
}