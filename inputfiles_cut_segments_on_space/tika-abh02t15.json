{
  "tika-abh02t15:0": "16. Ñāṇavibhaṅgo",
  "tika-abh02t15:1": "1. Ekakamātikādivaṇṇanā",
  "tika-abh02t15:2_0": "751.Okāsaṭṭhena sampayuttā dhammā ārammaṇañcāpi ñāṇassa vatthu. Yāthāvakavatthuvibhāvanāti",
  "tika-abh02t15:2_1": "nahetādiavitathekappakāravatthuvibhāvanā. Yathā ekaṁ nahetu, tathā ekaṁ aññampīti",
  "tika-abh02t15:2_2": "hi gahetabbaṁ avitathasāmaññayuttaṁ ñāṇārammaṇaṁ yāthāvakavatthu. Yāthāvakena vā",
  "tika-abh02t15:2_3": "avitathasāmaññena vatthuvibhāvanā yāthāvakavatthuvibhāvanā.",
  "tika-abh02t15:3_0": "Dukānurūpehīti dukamātikānurūpehīti vadanti. Osānadukassa pana dukamātikaṁ anissāya",
  "tika-abh02t15:3_1": "vuttattā dukabhāvānurūpehīti vattabbaṁ. Evaṁ tikānurūpehīti etthāpi daṭṭhabbaṁ. Osānaduke",
  "tika-abh02t15:3_2": "pana atthoti phalaṁ, anekatthattā dhātusaddānaṁ taṁ janetīti atthajāpikā, kāraṇagatā",
  "tika-abh02t15:3_3": "paññā. Jāpito janito attho etissāti jāpitatthā, kāraṇapaññāsadisī phalappakāsanabhūtā",
  "tika-abh02t15:3_4": "phalasampayuttā paññā.",
  "tika-abh02t15:4": "10. Dasakamātikāvaṇṇanā",
  "tika-abh02t15:5_0": "760. ‘‘Catasso kho imā, sāriputta, yoniyo. Katamā…pe… yo kho maṁ, sāriputta, evaṁ",
  "tika-abh02t15:5_1": "jāna’’nti (ma. ni. 1.152) vacanena catuyoniparicchedakañāṇaṁ vuttaṁ, ‘‘nirayañcāhaṁ,",
  "tika-abh02t15:5_2": "sāriputta, pajānāmī’’tiādinā (ma. ni. 1.153) pañcagatiparicchedakaṁ. ‘‘Saṁyuttake",
  "tika-abh02t15:5_3": "āgatāni tesattati ñāṇāni, sattasattati ñāṇānī’’ti vuttaṁ, tattha pana nidānavagge",
  "tika-abh02t15:5_4": "sattasattati āgatāni catucattārīsañca, tesattati pana paṭisambhidāmagge sutamayādīni",
  "tika-abh02t15:5_5": "āgatāni dissanti, na saṁyuttaketi. Aññānipīti etena idha ekakādivasena vuttaṁ, aññattha",
  "tika-abh02t15:5_6": "ca ‘‘pubbante ñāṇa’’ntiādinā, brahmajālādīsu ca ‘‘tayidaṁ tathāgato pajānāti ‘imāni",
  "tika-abh02t15:5_7": "diṭṭhiṭṭhānāni evaṁ gahitānī’ti’’ādinā vuttaṁ anekañāṇappabhedaṁ saṅgaṇhāti. Yāthāvapaṭivedhato",
  "tika-abh02t15:5_8": "sayañca akampiyaṁ puggalañca taṁsamaṅgiṁ ñeyyesu adhibalaṁ karotīti āha ‘‘akampiyaṭṭhena",
  "tika-abh02t15:5_9": "upatthambhakaṭṭhena cā’’ti.",
  "tika-abh02t15:6_0": "Seṭṭhaṭṭhānaṁ sabbaññutaṁ. Paṭijānanavasena sabbaññutaṁ abhimukhaṁ gacchanti, aṭṭha",
  "tika-abh02t15:6_1": "vā parisā upasaṅkamantīti āsabhā, buddhā. Idaṁ panāti buddhānaṁ ṭhānaṁ sabbaññutameva",
  "tika-abh02t15:6_2": "vadati. Tiṭṭhamānovāti avadantopi tiṭṭhamānova paṭijānāti nāmāti attho. Aṭṭhasu parisāsu",
  "tika-abh02t15:6_3": "‘‘abhijānāmahaṁ, sāriputta, anekasataṁ khattiyaparisaṁ…pe… tatra vata maṁ bhayaṁ",
  "tika-abh02t15:6_4": "vā sārajjaṁ vā okkamissatīti nimittametaṁ, sāriputta, na samanupassāmī’’ti (ma. ni.",
  "tika-abh02t15:6_5": "1.151) vacanena dassitaakampiyañāṇayutto dasabalohanti abhītanādaṁ nadati. Sīhanādasuttena",
  "tika-abh02t15:6_6": "khandhakavagge āgatena.",
  "tika-abh02t15:7_0": "‘‘Devamanussānaṁ catucakkaṁ vattatī’’ti (a. ni. 4.31) suttasesena sappurisūpassayādīnaṁ",
  "tika-abh02t15:7_1": "phalasampatti pavatti, purimasappurisūpassayādiṁ upanissāya pacchimasappurisūpassayādīnaṁ",
  "tika-abh02t15:7_2": "sampatti pavatti vā vuttāti ādi-saddena tattha ca cakka-saddassa gahaṇaṁ veditabbaṁ.",
  "tika-abh02t15:7_3": "Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti",
  "tika-abh02t15:7_4": "vuttaṁ. Tena paṭiladdhassapi desanāñāṇassa kiccanipphattiparassa bujjhanamattena",
  "tika-abh02t15:7_5": "hotīti ‘‘aññāsikoṇḍaññassa sotāpattiphalakkhaṇe pavattaṁ nāmā’’ti vuttaṁ. Tato paraṁ",
  "tika-abh02t15:7_6": "pana yāva parinibbānā desanāñāṇappavatti tasseva pavattitassa dhammacakkassa ṭhānanti",
  "tika-abh02t15:7_7": "veditabbaṁ, pavattitacakkassa cakkavattino cakkaratanaṭṭhānaṁ viya.",
  "tika-abh02t15:8_0": "Samādīyantīti samādānāni, tāni pana samādiyitvā katāni hontīti āha ‘‘samādiyitvā",
  "tika-abh02t15:8_1": "katāna’’nti. Kammameva vā kammasamādānanti etena samādāna-saddassa apubbatthābhāvaṁ",
  "tika-abh02t15:8_2": "dasseti muttagata-sadde gata-saddassa viya.",
  "tika-abh02t15:9": "Agatigāmininti nibbānagāminiṁ. Vuttañhi ‘‘nibbānañcāhaṁ, sāriputta, pajānāmi nibbānagāminiñca paṭipada’’nti (ma. ni. 1.153).",
  "tika-abh02t15:10": "Hānabhāgiyadhammanti hānabhāgiyasabhāvaṁ, kāmasahagatasaññādidhammaṁ vā. Taṁ kāraṇanti pubbeva katābhisaṅkhārādiṁ.",
  "tika-abh02t15:11_0": "‘‘Idānī’’ti etassa ‘‘iminā anukkamena vuttānīti veditabbānī’’ti iminā saha yojanā",
  "tika-abh02t15:11_1": "kātabbā. Kilesāvaraṇaṁ tadabhāvañcāti kilesāvaraṇābhāvaṁ. Kilesakkhayādhigamassa",
  "tika-abh02t15:11_2": "hi kilesāvaraṇaṁ aṭṭhānaṁ, tadabhāvo ṭhānaṁ. Anadhigamassa kilesāvaraṇaṁ ṭhānaṁ,",
  "tika-abh02t15:11_3": "tadabhāvo aṭṭhānanti. Tattha tadabhāvaggahaṇena gahitaṁ ‘‘atthi dinna’’ntiādikāya",
  "tika-abh02t15:11_4": "sammādiṭṭhiyā ṭhitiṁ tabbiparītāya ṭhānābhāvañca adhigamassa ṭhānaṁ passantena iminā",
  "tika-abh02t15:11_5": "ñāṇena adhigamānadhigamānaṁ ṭhānāṭṭhānabhūte kilesāvaraṇatadabhāve passati bhagavāti",
  "tika-abh02t15:11_6": "imamatthaṁ sādhento āha ‘‘lokiyasammādiṭṭhiṭhitidassanato niyatamicchādiṭṭhiṭhānābhāvadassanato",
  "tika-abh02t15:11_7": "cā’’ti. Ettha ca adhigamaṭṭhānadassanameva adhippetaṁ upari bhabbapuggalavaseneva",
  "tika-abh02t15:11_8": "vipākāvaraṇābhāvadassanādikassa vakkhamānattā. Iminā pana ñāṇena sijjhanato pasaṅgena",
  "tika-abh02t15:11_9": "itarampi vuttanti veditabbaṁ. Dhātuvemattadassanatoti rāgādīnaṁ adhimattatādivasena",
  "tika-abh02t15:11_10": "taṁsahitānaṁ dhātūnaṁ vemattatādassanato, ‘‘ayaṁ imissā dhātuyā adhimattattā rāgacarito’’tiādinā",
  "tika-abh02t15:11_11": "cariyāhetūnaṁ vā, rāgādayo eva vā pakatibhāvato dhātūti rāgādivemattadassanatoti",
  "tika-abh02t15:11_12": "attho. Payogaṁ anādiyitvāti santatimahāmattaaṅgulimālādīnaṁ viya kāmarāgabyāpādādivasena payogaṁ anādiyitvā.",
  "tika-abh02t15:12": "(1.) Ekakaniddesavaṇṇanā",
  "tika-abh02t15:13_0": "761.Na hetumevāti ettha ca na hetū evāti attho, byañjanasiliṭṭhatāvasena pana rassattaṁ",
  "tika-abh02t15:13_1": "ma-kāro ca kato ‘‘adukkhamasukhā’’ti ettha viya. Imināpi nayenāti ettha purimanayena",
  "tika-abh02t15:13_2": "hetubhāvādipaṭikkhepo, pacchimanayena nahetudhammādikoṭṭhāsasaṅgahoti ayaṁ viseso",
  "tika-abh02t15:13_3": "veditabbo. Cutiggahaṇena cutiparicchinnāya ekāya jātiyā gahaṇaṁ daṭṭhabbaṁ, bhavaggahaṇena",
  "tika-abh02t15:13_4": "navadhā vuttabhavassa. Tadantogadhatāya tattha tattha pariyāpannatā vuttā. Uppannaṁ",
  "tika-abh02t15:13_5": "manoviññāṇaviññeyyamevāti ‘‘na rūpaṁ viya uppannā chaviññāṇaviññeyyā’’ti rūpato etesaṁ visesanaṁ karoti.",
  "tika-abh02t15:14": "762.Kappato kappaṁ gantvāpi na uppajjatīti na kadāci tathā uppajjati. Na hi khīrādīnaṁ viya etesaṁ yathāvuttalakkhaṇavilakkhaṇatā atthīti dasseti.",
  "tika-abh02t15:15_0": "763.Samodhānetvāti loke vijjamānaṁ sabbaṁ rūpaṁ samodhānetvā. Etena mahattepi avibhāvakattaṁ",
  "tika-abh02t15:15_1": "dassento sukhumattā na vibhāvessatīti vādapathaṁ chindati. Cakkhupasāde mama vatthumhīti",
  "tika-abh02t15:15_2": "attho. Visayoti issariyaṭṭhānanti adhippāyo.",
  "tika-abh02t15:16": "764.Abbokiṇṇāti abyavahitā, anantaritāti attho. Vavatthitānampi paṭipāṭiniyamo tena paṭikkhittoti attho. Anantaratāti anantarapaccayatā etena paṭikkhittāti attho.",
  "tika-abh02t15:17": "765.Samanantaratāti ca samanantarapaccayatā.",
  "tika-abh02t15:18_0": "766.Ābhujanatoti ābhuggakaraṇato, nivattanato icceva attho. Ettha ca ‘‘pañca viññāṇā",
  "tika-abh02t15:18_1": "anābhogā’’ti ābhogasabhāvā na hontīti attho, ‘‘pañcannaṁ viññāṇānaṁ natthi āvaṭṭanā",
  "tika-abh02t15:18_2": "vā’’tiādīsupi āvaṭṭanabhāvo vātiādinā attho daṭṭhabbo.",
  "tika-abh02t15:19": "Na kañci dhammaṁ paṭivijānātīti ettha na sabbe rūpādidhammā dhammaggahaṇena gahitāti yathādhippetadhammadassanatthaṁ ‘‘manopubbaṅgamā dhammāti evaṁ vutta’’nti āha.",
  "tika-abh02t15:20_0": "Rūpādīsu abhinipatanaṁ tehi samāgamo tesantipi vattuṁ yujjatīti āha ‘‘rūpādīnaṁ abhinipātamatta’’nti.",
  "tika-abh02t15:20_1": "Kammatthe vā sāmivacanaṁ. Viññāṇehi abhinipatitabbāni hi rūpādīnīti. Idaṁ vuttaṁ",
  "tika-abh02t15:20_2": "hotītiādīsu hi ayaṁ adhippāyo – ārammaṇakaraṇena paṭivijānitabbāni rūpādīni ṭhapetvā",
  "tika-abh02t15:20_3": "kusalākusalacetanāya taṁsampayuttānañca yathāvuttānaṁ sahajapubbaṅgamadhammena paṭivijānitabbānaṁ",
  "tika-abh02t15:20_4": "paṭivijānanaṁ etesaṁ natthīti. Evañca katvā ‘‘dassanādimattatopana muttā aññā etesaṁ",
  "tika-abh02t15:20_5": "kusalādipaṭiviññatti nāma natthī’’ti kiccantaraṁ paṭisedheti.",
  "tika-abh02t15:21_0": "Avipākabhāvena aññaṁ abyākatasāmaññaṁ anivārento kusalākusalaggahaṇañca karotīti",
  "tika-abh02t15:21_1": "cavanapariyosānañca kiccaṁ. Pi-saddena sahajavanakāni vīthicittāni sampiṇḍetvā pañcadvāre",
  "tika-abh02t15:21_2": "paṭisedhane ayaṁ adhippāyo siyā – ‘‘manasā ce paduṭṭhena…pe… pasannena bhāsati vā",
  "tika-abh02t15:21_3": "karoti vā’’ti (dha. pa. 1-2) evaṁ vuttā bhāsanakaraṇakarā, taṁsadisā ca sukhadukkhuppādakā",
  "tika-abh02t15:21_4": "balavanto chaṭṭhadvārikā eva dhammaggahaṇena gahitāti na tesaṁ pañcadvārikajavanena",
  "tika-abh02t15:21_5": "paṭivijānanaṁ atthi, dubbalānaṁ pana pubbaṅgamapaṭivijānanaṁ tattha na paṭisiddhaṁ",
  "tika-abh02t15:21_6": "‘‘na kāyakammaṁ na vacīkammaṁ paṭṭhapetī’’ti viññattidvayajanakasseva paṭṭhapanapaṭikkhepena",
  "tika-abh02t15:21_7": "dubbalassa manokammassa anuññātattā. Tathā kāyasucaritādikusalakammaṁ karomīti, tabbiparītaṁ",
  "tika-abh02t15:21_8": "akusalaṁ kammaṁ karomīti ca kusalākusalasamādānaṁ pañcadvārikajavanena na hoti. Tathā",
  "tika-abh02t15:21_9": "paṭiccasamuppādavaṇṇanāyaṁ vuttā ‘‘pañcadvārikacuti ca na pañcadvārikacittehi hoti",
  "tika-abh02t15:21_10": "cuticittassa ataṁdvārikattā’’ti. Yā panāyaṁ pāḷi ‘‘pañcahi viññāṇehi na kañci dhammaṁ",
  "tika-abh02t15:21_11": "paṭivijānāti aññatra abhinipātamattā’’ti, tassā rūpādīnaṁ āpāthamattaṁ muñcitvā aññaṁ",
  "tika-abh02t15:21_12": "kañci dhammasabhāvaṁ na paṭivijānātīti ayamattho dissati. Na hi rūpaṁ paṭiggaṇhantampi",
  "tika-abh02t15:21_13": "cakkhuviññāṇaṁ rūpanti ca gaṇhātīti. Sampaṭicchanassapi rūpanīlādiākārapaṭivijānanaṁ",
  "tika-abh02t15:21_14": "natthīti kiñci dhammassa paṭivijānanaṁ paṭikkhittaṁ, pañcahi pana viññāṇehi sātisayaṁ",
  "tika-abh02t15:21_15": "tassa vijānananti ‘‘aññatra abhinipātamattā’’ti na vuttaṁ. Yassa pāḷiyaṁ bahiddhāpaccuppannārammaṇatā",
  "tika-abh02t15:21_16": "vuttā, tato aññaṁ niruttipaṭisambhidaṁ icchantehi pañcadvārajavanena paṭisambhidāñāṇassa",
  "tika-abh02t15:21_17": "sahuppatti paṭisiddhā. Rūpārūpadhammeti rūpārūpāvacaradhammeti attho.",
  "tika-abh02t15:22_0": "Pañcadvārikacittena na paṭibujjhatīti kasmā vuttaṁ, nanu rūpādīnaṁ āpāthagamane niddāpaṭibodho",
  "tika-abh02t15:22_1": "hotīti? Na, paṭhamaṁ manodvārikajavanassa uppattitoti dassento āha ‘‘niddāyantassa",
  "tika-abh02t15:22_2": "hī’’tiādi. Palobhetvā saccasupinena.",
  "tika-abh02t15:23_0": "Abyākatoyeva āvajjanamattasseva uppajjanatoti vadanti. Evaṁ vadantehi manodvārepi",
  "tika-abh02t15:23_1": "āvajjanaṁ dvattikkhattuṁ uppajjitvā javanaṭṭhāne ṭhatvā bhavaṅgaṁ otaratīti adhippetanti daṭṭhabbaṁ.",
  "tika-abh02t15:24": "Tassāeva vasenāti tassā vasena ekavidhena ñāṇavatthu hotīti ca, veditabbanti ca yojanā kātabbā.",
  "tika-abh02t15:25": "Ekakaniddesavaṇṇanā niṭṭhitā.",
  "tika-abh02t15:26": "(2.) Dukaniddesavaṇṇanā",
  "tika-abh02t15:27_0": "767. Attha-saddo aññatra sabhāvaṁ gahetvā adhikaraṇesu pavattamāno adhikaraṇavasena",
  "tika-abh02t15:27_1": "liṅgaparivattiṁ gacchatīti adhippāyena jāpitā ca sā atthā cāti jāpitatthāti ayamattho",
  "tika-abh02t15:27_2": "vibhāvitoti daṭṭhabbo.",
  "tika-abh02t15:28": "Dukaniddesavaṇṇanā niṭṭhitā.",
  "tika-abh02t15:29": "(3.) Tikaniddesavaṇṇanā",
  "tika-abh02t15:30_0": "768.Paññāpariṇāmitesūti paññāya paripācitesu. ‘‘Yogavihitesūti idañca visayavisesanamattameva,",
  "tika-abh02t15:30_1": "tasmā yāni paññāya vihitāni ahesuṁ honti bhavissanti ca, sabbāni tāni yogavihitānīti",
  "tika-abh02t15:30_2": "daṭṭhabbāni. Sikkhitvā kātabbaṁ sippaṁ, itaraṁ kammaṁ. Ayametesaṁ viseso. Vaḍḍhakīkammanti",
  "tika-abh02t15:30_3": "ca asikkhitvāpi kātabbaṁ thūlakammaṁ ‘‘kamma’’nti daṭṭhabbaṁ, paññā eva vā tattha",
  "tika-abh02t15:30_4": "tattha ‘‘kammaṁ sippa’’nti ca veditabbā. Nāgamaṇḍalaṁ nāma maṇḍalaṁ katvā sappe vijjāya",
  "tika-abh02t15:30_5": "pakkositvā baliṁ datvā visāpanayanaṁ. Parittaṁ rakkhā, yena ‘‘phū’’ti mukhavātaṁ",
  "tika-abh02t15:30_6": "datvā visaṁ apanayanti, so uṇṇanābhiādimanto phudhamanakamanto. ‘‘A ā’’tiādikā mātikā",
  "tika-abh02t15:30_7": "‘‘ka kā’’tiādiko tappabhedo ca lekhā.",
  "tika-abh02t15:31_0": "Kusalaṁ dhammaṁ sakaṁ, itaraṁ nosakaṁ. Catunnaṁ saccānaṁ paṭivijjhitabbānaṁ tappaṭivedhapaccayabhāvena",
  "tika-abh02t15:31_1": "anulomanaṁ daṭṭhabbaṁ. Pubbe ‘‘yogavihitesu vā kammāyatanesū’’tiādinā paññā vuttā,",
  "tika-abh02t15:31_2": "puna tassā vevacanavasena ‘‘anulomikaṁ khanti’’ntiādi vuttanti adhippāyena ‘‘anu…pe…",
  "tika-abh02t15:31_3": "paññāvevacanānī’’ti āha. Ettha ca evarūpinti yathāvuttakammāyatanādivisayaṁ kammassakatasaccānulomikasabhāvaṁ",
  "tika-abh02t15:31_4": "aniccādipavattiākārañcāti attho. Yathāvuttā ca bhūmisabhāvapavattiākāraniddesā khantiādīhi",
  "tika-abh02t15:31_5": "yojetabbā. Yassā paññāya dhammā nijjhānapajānanakiccasaṅkhātaṁ olokanaṁ khamanti",
  "tika-abh02t15:31_6": "aviparītasabhāvattā, sā paññā dhammānaṁ nijjhānakkhamanaṁ etissā atthīti dhammanijjhānakkhantīti attho.",
  "tika-abh02t15:32_0": "769. Asaṁvaraṁ muñcatīti samādānasampattaviratisampayuttacetanā ‘‘sīlaṁ pūrentassa",
  "tika-abh02t15:32_1": "muñcacetanā’’ti vuttā. Pubbāparapaññāya ca dānasīlamayatāvacanato muñcaaparacetanāvasena",
  "tika-abh02t15:32_2": "‘‘ārabbhā’’ti, pubbacetanāvasena ‘‘adhikiccā’’ti ca vattuṁ yuttanti ‘‘adhikiccā’’tipi pāṭho yujjati.",
  "tika-abh02t15:33_0": "770. Pañcasīladasasīlāni viññāṇassa jātiyā ca paccayabhūtesu saṅkhārabhavesu antogadhānīti",
  "tika-abh02t15:33_1": "‘‘uppādā vā’’tiādikāya dhammaṭṭhitipāḷiyā saṅgahitāni. Bhavanibbattakasīlassa paññāpanaṁ",
  "tika-abh02t15:33_2": "satipi savane na tathāgatadesanāyattanti bhikkhuādīnampi taṁ vuttaṁ.",
  "tika-abh02t15:34": "Adhipaññāya paññāti adhipaññāya antogadhā paññā. Atha vā adhipaññānibbattesu, tadadhiṭṭhānesu vā dhammesu adhipaññā-saddo daṭṭhabbo, tattha paññā adhipaññāya paññā.",
  "tika-abh02t15:35_0": "771. Apāyuppādanakusalatā apāyakosallaṁ siyāti maññamāno pucchati ‘‘apāyakosallaṁ",
  "tika-abh02t15:35_1": "kathaṁ paññā nāma jātā’’ti. Taṁ pana parassa adhippāyaṁ nivattento ‘‘paññavāyeva",
  "tika-abh02t15:35_2": "hī’’tiādimāha. Tatrupāyāti tatra tatra upāyabhūtā. Ṭhāne uppatti etassāti ṭhānuppattiyaṁ.",
  "tika-abh02t15:35_3": "Kiṁ taṁ? Kāraṇajānanaṁ, bhayādīnaṁ uppattikkhaṇe tasmiṁyeva ṭhāne lahuuppajjanakanti vuttaṁ hoti.",
  "tika-abh02t15:36": "Tikaniddesavaṇṇanā niṭṭhitā.",
  "tika-abh02t15:37": "(4.) Catukkaniddesavaṇṇanā",
  "tika-abh02t15:38": "793.Naparitassatīti ‘‘api nāma me taṇḍulādīni siyu’’nti na pattheti, tadabhāvena vā na uttasati.",
  "tika-abh02t15:39_0": "796.Aparappaccayeti parena napattiyāyitabbe. Dhamme ñāṇanti saccavisayaṁ ñāṇaṁ. Ariyasaccesu",
  "tika-abh02t15:39_1": "hi dhamma-saddo tesaṁ aviparītasabhāvattāti. Saṅkhatapavaro vā ariyamaggo tassa ca",
  "tika-abh02t15:39_2": "phalaṁ dhammo, tattha paññā taṁsahagatā dhamme ñāṇaṁ. Na aññañāṇuppādanaṁ nayanayanaṁ,",
  "tika-abh02t15:39_3": "ñāṇasseva pana pavattivisesoti adhippāyenāha ‘‘paccavekkhaṇañāṇassa kicca’’nti. Ettha",
  "tika-abh02t15:39_4": "ca iminā dhammenāti maggañāṇenāti vuttaṁ, duvidhampi pana maggaphalañāṇaṁ paccavekkhaṇāya",
  "tika-abh02t15:39_5": "ca mūlaṁ, kāraṇañca nayanayanassāti duvidhenapi tena dhammenāti na na yujjati, tathā",
  "tika-abh02t15:39_6": "catusaccadhammassa ñātattā, maggaphalasaṅkhātassa ca dhammassa saccapaṭivedhasampayogaṁ",
  "tika-abh02t15:39_7": "gatattā nayanaṁ hotīti tena iminā dhammena ñāṇavisayabhāvena, ñāṇasampayogena vā",
  "tika-abh02t15:39_8": "ñātenāti ca attho na na yujjati.",
  "tika-abh02t15:40_0": "Yadipi sabbena sabbaṁ atītānāgatapaccuppannaṁ dukkhaṁ abhijānanti, tathāpi paccuppanne",
  "tika-abh02t15:40_1": "sasantatipariyāpanne savisese abhiniveso hotīti āha ‘‘na taññeva ima’’nti. Diṭṭhena",
  "tika-abh02t15:40_2": "adiṭṭhena nayato nayanañāṇaṁ, adiṭṭhassa diṭṭhatāya kāraṇabhūtattā kāraṇañāṇaṁ, anurūpatthavācako",
  "tika-abh02t15:40_3": "vā kāraṇa-saddoti dhamme ñāṇassa anurūpañāṇanti attho.",
  "tika-abh02t15:41_0": "Sammutimhi ñāṇanti dhamme ñāṇādīnaṁ viya sātisayassa paṭivedhakiccassa abhāvā visayobhāsanamattajānanasāmaññena",
  "tika-abh02t15:41_1": "ñāṇanti sammatesu antogadhanti attho. Sammutivasena vā pavattaṁ sammutimhi ñāṇaṁ,",
  "tika-abh02t15:41_2": "avasesaṁ pana itarañāṇattayavisabhāgaṁ ñāṇaṁ tabbisabhāgasāmaññena sammutiñāṇamhi",
  "tika-abh02t15:41_3": "paviṭṭhattā sammutiñāṇaṁ nāma hotīti.",
  "tika-abh02t15:42": "797.Kilesamūlake cāti nīvaraṇamūlake ca kāmabhavadhamme.",
  "tika-abh02t15:43_0": "798.Sā hissāti ettha assāti yo ‘‘kāmesu vītarāgo hotī’’ti evaṁ vutto, assa paṭhamajjhānasamaṅgissāti",
  "tika-abh02t15:43_1": "attho. Svevāti etena kāmesu vītarāgabhāvanāvatthasseva paṭhamajjhānasamaṅgissa gahaṇe",
  "tika-abh02t15:43_2": "pavatte tassa tato paraṁ avatthaṁ dassetuṁ ‘‘kāmesu vītarāgo samāno’’ti vuttaṁ. Catutthamaggapaññā",
  "tika-abh02t15:43_3": "chaṭṭhābhiññābhāvappattiyā taṁ paṭivijjhati nāma, itarā tadupanissayattā. Yathānurūpaṁ",
  "tika-abh02t15:43_4": "vā āsavakkhayabhāvato, phale vā āsavakkhaye sati yathānurūpaṁ taṁnibbattanato catūsupi",
  "tika-abh02t15:43_5": "maggesu paññā chaṭṭhaṁ abhiññaṁ paṭivijjhatīti daṭṭhabbā.",
  "tika-abh02t15:44_0": "799.Kāmasahagatāti vatthukāmārammaṇā. Codentīti kāmābhimukhaṁ tanninnaṁ karontīti",
  "tika-abh02t15:44_1": "attho. Tadanudhammatāti tadanudhammā icceva vuttaṁ hoti. Tā-saddassa apubbatthābhāvatoti",
  "tika-abh02t15:44_2": "adhippāyenāha ‘‘tadanurūpasabhāvā’’ti. Nikantiṁ, nikantisahagatacittuppādaṁ vā ‘‘micchāsatī’’ti",
  "tika-abh02t15:44_3": "vadati. ‘‘Aho vata me avitakkaṁ uppajjeyyā’’ti avitakkārammaṇā avitakkasahagatā.",
  "tika-abh02t15:45": "801. Adhigamabhāvena abhimukhaṁ jānantassa abhijānantassa, abhivisiṭṭhena vā ñāṇena jānantassa, anārammaṇabhūtañca taṁ ṭhānaṁ pākaṭaṁ karontassāti attho.",
  "tika-abh02t15:46": "802. Vasitāpañcakarahitaṁ jhānaṁ appaguṇaṁ. Ettha catasso paṭipadā cattāri ārammaṇānīti paññāya paṭipadārammaṇuddesena paññā eva uddiṭṭhāti sā eva vibhattāti.",
  "tika-abh02t15:47": "Catukkaniddesavaṇṇanā niṭṭhitā.",
  "tika-abh02t15:48": "(5.) Pañcakaniddesavaṇṇanā",
  "tika-abh02t15:49_0": "804.Pañcaṅgiko sammāsamādhīti samādhiaṅgabhāvena paññā uddiṭṭhāti. Pītipharaṇatādivacanena",
  "tika-abh02t15:49_1": "hi tameva vibhajati, ‘‘so imameva kāyaṁ vivekajena pītisukhena abhisandetī’’tiādinā",
  "tika-abh02t15:49_2": "(dī. ni. 1.226; ma. ni. 1.427) nayena pītiyā sukhassa ca pharaṇaṁ veditabbaṁ. Pītipharaṇatāsukhapharaṇatāhi",
  "tika-abh02t15:49_3": "ārammaṇe ṭhatvā catutthajjhānassa uppādanato ‘‘pādā viyā’’ti tā vuttā.",
  "tika-abh02t15:50_0": "Dutiyapañcake ca ‘‘pañcañāṇiko’’ti samādhimukhena pañcañāṇāneva uddiṭṭhāni niddiṭṭhāni",
  "tika-abh02t15:50_1": "cāti daṭṭhabbāni. Lokiyasamādhissa paccanīkāni nīvaraṇapaṭhamajjhānanikantiādīni",
  "tika-abh02t15:50_2": "niggahetabbāni. Aññe kilesā vāretabbā, imassa pana arahattasamādhissa paṭippassaddhasabbakilesattā",
  "tika-abh02t15:50_3": "na niggahetabbaṁ vāretabbañca atthīti maggānantaraṁ samāpattikkhaṇe ca appayogeneva",
  "tika-abh02t15:50_4": "adhigatattā ca ṭhapitattā ca, aparihānivasena ṭhapitattā vā na sasaṅkhāraniggayhavāritagato.",
  "tika-abh02t15:50_5": "Sativepullappattattāti etena appavattamānāyapi satiyā satibahulatāya sato eva nāmāti",
  "tika-abh02t15:50_6": "dasseti. Yathāparicchinnakālavasenāti etena paricchindanasatiyā satoti.",
  "tika-abh02t15:51": "Pañcakaniddesavaṇṇanā niṭṭhitā.",
  "tika-abh02t15:52": "(6.) Chakkaniddesavaṇṇanā",
  "tika-abh02t15:53_0": "805. Visuddhibhāvaṁ dassento ‘‘dūra…pe… rammaṇāyā’’ti āha. Sotadhātuvisuddhīti ca",
  "tika-abh02t15:53_1": "cittacetasikā dhammā vuttāti tattha ñāṇaṁ sotadhātuvisuddhiyā ñāṇaṁ. ‘‘Cetopariyañāṇa’’nti",
  "tika-abh02t15:53_2": "idameva atthavasena ‘‘paracitte ñāṇa’’nti uddhaṭanti daṭṭhabbaṁ. Cutūpapātañāṇassa",
  "tika-abh02t15:53_3": "dibbacakkhuñāṇekadesattā ‘‘vaṇṇadhātuārammaṇā’’ti vuttaṁ. Muddhappattena cutūpapātañāṇasaṅkhātena",
  "tika-abh02t15:53_4": "dibbacakkhuñāṇena sabbaṁ dibbacakkhuñāṇanti vuttanti daṭṭhabbaṁ.",
  "tika-abh02t15:54": "Chakkaniddesavaṇṇanā niṭṭhitā.",
  "tika-abh02t15:55": "(7.) Sattakaniddesavaṇṇanā",
  "tika-abh02t15:56_0": "806.Tadeva ñāṇanti chabbidhampi paccavekkhaṇañāṇaṁ vipassanārammaṇabhāvena saha gahetvā",
  "tika-abh02t15:56_1": "vuttanti adhippāyo. Dhammaṭṭhitiñāṇenāti chapi ñāṇāni saṅkhipitvā vuttena ñāṇena.",
  "tika-abh02t15:56_2": "Khayadhammantiādinā hi pakārena pavattañāṇassa dassanaṁ, ñāṇavipassanādassanato vipassanāpaṭivipassanādassanamattamevāti",
  "tika-abh02t15:56_3": "na taṁ aṅganti adhippāyo. Pāḷiyaṁ pana sabbattha ñāṇavacanena aṅgānaṁ vuttattā nirodhadhammanti",
  "tika-abh02t15:56_4": "ñāṇanti iti-saddena pakāsetvā vuttaṁ vipassanāñāṇaṁ sattamaṁ ñāṇanti ayamattho dissati.",
  "tika-abh02t15:56_5": "Na hi yampi taṁ dhammaṭṭhitiñāṇaṁ, tampi ñāṇanti sambandho hoti taṁñāṇaggahaṇe etasmiṁ",
  "tika-abh02t15:56_6": "ñāṇabhāvadassanassa anadhippetattā, ‘‘khayadhammaṁ…pe… nirodhadhamma’’nti etesaṁ",
  "tika-abh02t15:56_7": "sambandhābhāvappasaṅgato cāti.",
  "tika-abh02t15:57": "Sattakaniddesavaṇṇanā niṭṭhitā.",
  "tika-abh02t15:58": "(8.) Aṭṭhakaniddesavaṇṇanā",
  "tika-abh02t15:59": "808.Vihāritabbaṭṭhenāti paccanīkadhamme, dukkhaṁ vā vicchinditvā pavattetabbaṭṭhena.",
  "tika-abh02t15:60": "Aṭṭhakaniddesavaṇṇanā niṭṭhitā.",
  "tika-abh02t15:61": "(10.) Dasakaniddeso",
  "tika-abh02t15:62": "Paṭhamabalaniddesavaṇṇanā",
  "tika-abh02t15:63_0": "809. Avijjamānaṁ ṭhānaṁ aṭṭhānaṁ, natthi ṭhānanti vā aṭṭhānaṁ. Esa ‘‘anavakāso’’ti",
  "tika-abh02t15:63_1": "etthāpi nayo. Tadatthanigamanamattameva hi ‘‘netaṁ ṭhānaṁ vijjatī’’ti vacananti.",
  "tika-abh02t15:63_2": "Asukhe sukhanti diṭṭhivipallāsova idha sukhato upagamanassa ṭhānanti adhippetanti",
  "tika-abh02t15:63_3": "dassento ‘‘ekanta…pe… attadiṭṭhivasenā’’ti padhānadiṭṭhimāha. Bhedānurūpassa sāvanaṁ",
  "tika-abh02t15:63_4": "anussāvanaṁ, bhedānurūpena vā vacanena viññāpanaṁ.",
  "tika-abh02t15:64": "Liṅge parivatte ca so eva ekakammanibbattito bhavaṅgappabandho jīvitindriyappabandho ca, nāññoti āha ‘‘api parivattaliṅga’’nti. Ayaṁ pañhoti ñāpanicchānibbattā kathā.",
  "tika-abh02t15:65_0": "Saṅgāmacatukkaṁ sapattavasena yojetabbaṁ. Sabbattha ca purimaṁ abhisandhicittaṁ appamāṇaṁ,",
  "tika-abh02t15:65_1": "vadhakacittaṁ pana tadārammaṇañca jīvitindriyaṁ ānantariyānānantariyabhāve pamāṇanti",
  "tika-abh02t15:65_2": "daṭṭhabbaṁ. Puthujjanasseva taṁ dinnaṁ hoti. Kasmā? Yathā vadhakacittaṁ paccuppannārammaṇampi",
  "tika-abh02t15:65_3": "jīvitindriyappabandhavicchedanavasena ārammaṇaṁ katvā pavattati, na evaṁ cāgacetanā.",
  "tika-abh02t15:65_4": "Sā hi cajitabbaṁ ārammaṇaṁ katvā cajanamattameva hoti, aññasakakaraṇañca tassa cajanaṁ,",
  "tika-abh02t15:65_5": "tasmā yassa taṁ sakaṁ kataṁ, tasseva dinnaṁ hotīti.",
  "tika-abh02t15:66_0": "Saṇṭha…pe… kappavināseyeva muccatīti idaṁ kappaṭṭhakathāya na sameti. Tattha hi aṭṭhakathāyaṁ",
  "tika-abh02t15:66_1": "(kathā. aṭṭha. 654-657) vuttaṁ ‘‘āpāyikoti idaṁ suttaṁ yaṁ so ekaṁ kappaṁ asītibhāge",
  "tika-abh02t15:66_2": "katvā tato ekabhāgamattaṁ kālaṁ tiṭṭheyya, taṁ āyukappaṁ sandhāya vutta’’nti. Kappavināseyevāti",
  "tika-abh02t15:66_3": "pana āyukappavināseyevāti atthe sati natthi virodho. Ettha ca saṇṭhahanteti idaṁ",
  "tika-abh02t15:66_4": "sve vinassissatīti viya abhūtaparikappavasena vuttaṁ. Ekadivasameva paccati tato",
  "tika-abh02t15:66_5": "paraṁ kappābhāvena āyukappassapi abhāvatoti avirodhato atthayojanā daṭṭhabbā.",
  "tika-abh02t15:67": "Pakatattoti anukkhitto. Samānasaṁvāsakoti apārājiko.",
  "tika-abh02t15:68_0": "Kiṁpana tanti yo so ‘‘niyato’’ti vutto, taṁ kiṁ niyametīti attho. Tasseva pana yathāpucchitassa",
  "tika-abh02t15:68_1": "niyatassa micchattasammattaniyatadhammānaṁ viya sabhāvato vijjamānataṁ yathāpucchitañca",
  "tika-abh02t15:68_2": "niyāmakahetuṁ paṭisedhetvā yena ‘‘niyato’’ti ‘‘sattakkhattuparamādiko’’ti ca vuccati,",
  "tika-abh02t15:68_3": "taṁ yathādhippetakāraṇaṁ dassetuṁ ‘‘sammāsambuddhena hī’’tiādimāha. Jātassa kumārassa",
  "tika-abh02t15:68_4": "viya ariyāya jātiyā jātassa nāmamattametaṁ niyatasattakkhattuparamādikaṁ, niyatāniyatabhedaṁ",
  "tika-abh02t15:68_5": "nāmanti attho. Yadi pubbahetu niyāmako, sotāpanno ca niyatoti sotāpattimaggato uddhaṁ",
  "tika-abh02t15:68_6": "tiṇṇaṁ maggānaṁ upanissayabhāvato pubbahetukiccaṁ, tato pubbe pana pubbahetukiccaṁ",
  "tika-abh02t15:68_7": "natthīti sotāpattimaggassa upanissayābhāvo āpajjati. Yadi hi tassapi pubbahetu upanissayo",
  "tika-abh02t15:68_8": "siyā, so ca niyāmakoti sotāpattimagguppattito pubbe eva niyato siyā, tañca aniṭṭhaṁ,",
  "tika-abh02t15:68_9": "tasmāssa pubbahetunā ahetukatā āpannāti imamatthaṁ sandhāyāha ‘‘iccassa ahetu appaccayā",
  "tika-abh02t15:68_10": "nibbattiṁ pāpuṇātī’’ti.",
  "tika-abh02t15:69_0": "Paṭiladdhamaggo sotāpattimaggo, teneva sattakkhattuparamādiniyame sati sattamabhavādito",
  "tika-abh02t15:69_1": "uddhaṁ pavattanakassa dukkhassa mūlabhūtā kilesā teneva khīṇāti upari tayo maggā",
  "tika-abh02t15:69_2": "akiccakā hontīti attho. Yadi upari tayo maggā sattakkhattuparamādikaṁ niyamenti,",
  "tika-abh02t15:69_3": "tato ca añño sotāpanno natthīti sotāpattimaggassa akiccakatā nippayojanatā āpajjatīti",
  "tika-abh02t15:69_4": "attho. Atha sakkāyadiṭṭhādippahānaṁ dassanakiccaṁ, tesaṁ pahānena sattakkhattuparamāditāya",
  "tika-abh02t15:69_5": "bhavitabbaṁ. Sā cuparimaggehi eva hotīti sattamabhavādito uddhaṁ pavattito tena vinā",
  "tika-abh02t15:69_6": "vuṭṭhāne sakkāyadiṭṭhādippahānena ca tena vinā bhavitabbanti āha ‘‘paṭhamamaggena",
  "tika-abh02t15:69_7": "ca anuppajjitvāva kilesā khepetabbā hontī’’ti. Na añño koci niyametīti nāmakaraṇanimittato",
  "tika-abh02t15:69_8": "vipassanāto añño koci niyāmako nāma natthīti attho. Vipassanāva niyametīti ca nāmakaraṇanimittataṁyeva",
  "tika-abh02t15:69_9": "sandhāya vuttaṁ. Tenevāha ‘‘iti sammāsambuddhena gahitanāmamattameva ta’’nti.",
  "tika-abh02t15:70_0": "Na uppajjantīti pana atthīti ‘‘na me ācariyo atthi, sadiso me na vijjatī’’tiādiṁ",
  "tika-abh02t15:70_1": "(ma. ni. 1.285; 2.341; mahāva. 11; kathā. 405) imissā lokadhātuyā ṭhatvā vadantena",
  "tika-abh02t15:70_2": "bhagavatā ‘‘kiṁ panāvuso sāriputta, atthetarahi aññe samaṇā vā brāhmaṇā vā bhagavatā",
  "tika-abh02t15:70_3": "samasamā sambodhiyanti evaṁ puṭṭhāhaṁ, bhante, noti vadeyya’’nti (dī. ni. 3.161)",
  "tika-abh02t15:70_4": "vatvā tassa kāraṇaṁ dassetuṁ ‘‘aṭṭhānametaṁ anavakāso, yaṁ ekissā lokadhātuyā dve",
  "tika-abh02t15:70_5": "arahanto sammāsambuddhā’’ti (ma. ni. 3.129) imaṁ suttaṁ dassentena dhammasenāpatinā",
  "tika-abh02t15:70_6": "ca buddhakkhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-abh02t15:71_0": "‘‘Yo pana bhikkhū’’tiādinā vuttāni sikkhāpadāni mātikā, tāya antarahitāya nidānuddesasaṅkhāte",
  "tika-abh02t15:71_1": "pātimokkhe pabbajjūpasampadākammesu ca sāsanaṁ tiṭṭhatīti attho. Pātimokkhe vā antogadhā",
  "tika-abh02t15:71_2": "pabbajjā upasampadā ca tadubhayābhāve pātimokkhābhāvato, tasmā pātimokkhe, tāsu ca",
  "tika-abh02t15:71_3": "sāsanaṁ tiṭṭhatīti vuttaṁ. Osakkitaṁ nāmāti pacchimapaṭivedhasīlabhedadvayaṁ ekato",
  "tika-abh02t15:71_4": "katvā tato paraṁ vinaṭṭhaṁ nāma hotīti attho.",
  "tika-abh02t15:72": "Tāti rasmiyo. Kāruññanti paridevanakāruññaṁ.",
  "tika-abh02t15:73": "Anacchariyattāti dvīsu uppajjamānesu acchariyattābhāvadosatoti attho. Vivādabhāvatoti vivādābhāvatthaṁ dve na uppajjantīti attho.",
  "tika-abh02t15:74_0": "Ekaṁ buddhaṁ dhāretīti ekabuddhadhāraṇī. Etena evaṁsabhāvā ete buddhaguṇā, yena dutiyabuddhaguṇe",
  "tika-abh02t15:74_1": "dhāretuṁ asamatthā ayaṁ lokadhātūti dasseti. Paccayavisesanipphannānañhi dhammānaṁ",
  "tika-abh02t15:74_2": "sabhāvaviseso na sakkā dhāretunti. Samaṁ uddhaṁ pajjatīti samupādikā, udakassopari",
  "tika-abh02t15:74_3": "samaṁ gāminīti attho. Dvinnampīti dvepi, dvinnampi vā sarīrabhāraṁ. Chādentanti rocayamānaṁ.",
  "tika-abh02t15:74_4": "Sakiṁ bhuttovāti ekampi ālopaṁ ajjhoharitvāva mareyyāti attho.",
  "tika-abh02t15:75_0": "Atidhammabhārenāti dhammena nāma pathavī tiṭṭheyya, sā kiṁ teneva calatīti adhippāyo.",
  "tika-abh02t15:75_1": "Puna thero ‘‘ratanaṁ nāma loke kuṭumbaṁ sandhārentaṁ abhimatañca lokena attano garusabhāvatāya",
  "tika-abh02t15:75_2": "sakaṭabhaṅgassa kāraṇaṁ atibhārabhūtaṁ diṭṭhaṁ. Evaṁ dhammo ca hitasukhavisesehi",
  "tika-abh02t15:75_3": "taṁsamaṅginaṁ dhārento abhimato ca viññūhi gambhīrāppameyyabhāvena garusabhāvattā",
  "tika-abh02t15:75_4": "atibhārabhūto pathavīcalanassa kāraṇaṁ hotī’’ti dassento ‘‘idha, mahārāja, dve sakaṭā’’tiādimāha.",
  "tika-abh02t15:75_5": "Ekassāti ekasmā, ekassa vā sakaṭassa ratanaṁ, tasmā sakaṭato gahetvāti attho. Osāritanti",
  "tika-abh02t15:75_6": "pavesitaṁ āhaṭaṁ vuttanti attho.",
  "tika-abh02t15:76_0": "Sabhāvapakatikāti akittimapakatikāti attho. Kāraṇamahantattāti mahantehi pāramitākāraṇehi",
  "tika-abh02t15:76_1": "buddhaguṇānaṁ nibbattitoti vuttaṁ hoti. Pathavīādayo mahantā attano attano visaye",
  "tika-abh02t15:76_2": "ekekāva, evaṁ sammāsambuddhopi mahanto attano visaye eko eva. Ko ca tassa visayo?",
  "tika-abh02t15:76_3": "Yāvatakaṁ ñeyyaṁ, evaṁ ākāso viya anantavisayo bhagavā eko eva hotīti vadanto lokadhātvantaresupi",
  "tika-abh02t15:76_4": "dutiyassa abhāvaṁ dasseti.",
  "tika-abh02t15:77_0": "Pubbabhāge āyūhanavasena āyūhanasamaṅgitā sanniṭṭhānacetanāvasena cetanāsamaṅgitā",
  "tika-abh02t15:77_1": "ca veditabbā, santatikhaṇavasena vā. Vipākārahanti dutiyabhavādīsu vipaccanapakatitaṁ",
  "tika-abh02t15:77_2": "sandhāya vadati. Calatīti parivattati. Sunakhehi vajanasīlo sunakhavājiko.",
  "tika-abh02t15:78": "Paṭhamabalaniddesavaṇṇanā niṭṭhitā.",
  "tika-abh02t15:79": "Dutiyabalaniddesavaṇṇanā",
  "tika-abh02t15:80": "810. Gatito aññā gatisampatti nāma natthīti dassento ‘‘sampannā gatī’’ti āha. Mahāsudassanādisurājakālo paṭhamakappikādisumanussakālo ca kālasampatti.",
  "tika-abh02t15:81_0": "Ekantaṁ kusalasseva okāsoti idaṁ yadipi koci kāyasucaritādipayogasampattiyaṁ ṭhitaṁ",
  "tika-abh02t15:81_1": "bādheyya, taṁ pana bādhanaṁ bādhakasseva issādinimittena viparītaggāhena jātaṁ. Sā",
  "tika-abh02t15:81_2": "payogasampatti sabhāvato sukhavipākasseva paccayo, na dukkhavipākassāti imamatthaṁ",
  "tika-abh02t15:81_3": "sandhāya vuttaṁ. Makkaṭo bhattapuṭaṁ bandhaṭṭhāne muñcitvā bhuñjituṁ na jānāti, yattha",
  "tika-abh02t15:81_4": "vā tattha vā bhinditvā vināseti, evaṁ anupāyaññūpi bhoge. Susāne chaḍḍetvātiādinā",
  "tika-abh02t15:81_5": "ghātetvā chaḍḍitassa vuṭṭhānābhāvo viya apāyato vuṭṭhānābhāvoti dasseti.",
  "tika-abh02t15:82_0": "‘‘Paccarī’’tipi uḷumpassa nāmaṁ, tena ettha katā ‘‘mahāpaccarī’’ti vuccati. Udake",
  "tika-abh02t15:82_1": "maraṇaṁ thale maraṇañca ekamevāti kasmā vuttaṁ, nanu sakkena ‘‘samuddārakkhaṁ karissāmī’’ti",
  "tika-abh02t15:82_2": "vuttanti? Saccaṁ vuttaṁ, jīvitassa lahuparivattitaṁ pakāsentehi therehi evaṁ vuttaṁ,",
  "tika-abh02t15:82_3": "lahuparivattitāya jīvitahetu na gamissāmāti adhippāyo. Atha vā udaketi nāgadīpaṁ",
  "tika-abh02t15:82_4": "sandhāya vuttaṁ, thaleti jambudīpaṁ.",
  "tika-abh02t15:83_0": "Thero na detīti kathamahaṁ etena ñāto, kenaci kiñci ācikkhitaṁ siyāti saññāya na",
  "tika-abh02t15:83_1": "adāsi. Teneva ‘‘mayampi na jānāmā’’ti vuttaṁ. Aparassāti aparassa bhikkhuno pattaṁ",
  "tika-abh02t15:83_2": "ādāya…pe… therassa hatthe ṭhapesīti yojanā. Anāyataneti nikkāraṇe, ayutte vā nassanaṭṭhāne.",
  "tika-abh02t15:83_3": "Tuvaṁ attānaṁ rakkheyyāsi, mayaṁ pana mahallakattā kiṁ rakkhitvā karissāma, mahallakattā",
  "tika-abh02t15:83_4": "eva ca rakkhituṁ na sakkhissāmāti adhippāyo. Anāgāmittā vā thero attanā vattabbaṁ jānitvā ovadati.",
  "tika-abh02t15:84": "Sammāpayogassa gatamaggoti sammāpayogena nipphāditattā tassa sañjānanakāraṇanti attho.",
  "tika-abh02t15:85": "Bhūtamatthaṁ katvā abhūtopamaṁ kathayissatīti adhippāyo. Manussāti bhaṇḍāgārikādiniyuttā manussā mahantattā sampaṭicchituṁ nāsakkhiṁsu.",
  "tika-abh02t15:86": "Dutiyabalaniddesavaṇṇanā niṭṭhitā.",
  "tika-abh02t15:87": "Tatiyabalaniddesavaṇṇanā",
  "tika-abh02t15:88": "811.Añcitāti gatā. Peccāti puna, maritvāti vā attho. Ussannattāti vitakkabahulatāya ussannattāti vadanti, sūratādīhi vā ussannattā. Dibbantīti kīḷanti.",
  "tika-abh02t15:89_0": "Sañjīvakāḷasuttasaṅghātaroruvamahāroruvatāpanamahātāpanaavīciyo aṭṭha mahānirayā.",
  "tika-abh02t15:89_1": "Ekekassa cattāri dvārāni, ekekasmiṁ dvāre cattāro cattāro gūthanirayādayoti evaṁ",
  "tika-abh02t15:89_2": "soḷasa ussadaniraye vaṇṇayanti.",
  "tika-abh02t15:90": "Sakkasuyāmādayo viya jeṭṭhakadevarājā. Pajāpativaruṇaīsānādayo viya dutiyādiṭṭhānantarakārako paricārako hutvā.",
  "tika-abh02t15:91": "Tatiyabalaniddesavaṇṇanā niṭṭhitā.",
  "tika-abh02t15:92": "Catutthabalaniddesavaṇṇanā",
  "tika-abh02t15:93": "812.Kappoti dvedhābhūtaggo. Ettha ca bījādidhātunānattavasena khandhādidhātunānattaṁ veditabbaṁ.",
  "tika-abh02t15:94": "Catutthabalaniddesavaṇṇanā niṭṭhitā.",
  "tika-abh02t15:95": "Pañcamabalaniddesavaṇṇanā",
  "tika-abh02t15:96_0": "813.Ajjhāsayadhātūti ajjhāsayasabhāvo. Yathā gūthādīnaṁ dhātusabhāvo eso, yaṁ gūthādīheva",
  "tika-abh02t15:96_1": "saṁsandati, evaṁ puggalānaṁ ajjhāsayassevesa sabhāvo, yaṁ dussīlādayo dussīlādikeheva",
  "tika-abh02t15:96_2": "saṁsandantīti vuttaṁ hoti. Bhikkhūpi āhaṁsūti aññamaññaṁ āhaṁsu. Āvuso ime manussā",
  "tika-abh02t15:96_3": "‘‘yathāsabhāgena paribhuñjathā’’ti vadantā amhe sabhāgāsabhāge viditvā hīnajjhāsayapaṇītajjhāsayataṁ",
  "tika-abh02t15:96_4": "paricchinditvā dhātusaṁyuttakamme upanenti tassa payogaṁ daṭṭhukāmāti attho, evaṁ",
  "tika-abh02t15:96_5": "sabhāgavaseneva ajjhāsayadhātuparicchindanato ajjhāsayadhātusabhāgavasena niyametīti adhippāyo.",
  "tika-abh02t15:97": "Pañcamabalaniddesavaṇṇanā niṭṭhitā.",
  "tika-abh02t15:98": "Chaṭṭhabalaniddesavaṇṇanā",
  "tika-abh02t15:99_0": "Caritanti idha duccaritaṁ sucaritanti vuttaṁ. Apparajaṁ akkhaṁ etesanti apparajakkhāti",
  "tika-abh02t15:99_1": "attho vibhāvito, apparajaṁ akkhimhi etesanti apparajakkhātipi saddattho sambhavati.",
  "tika-abh02t15:99_2": "Ettha ca āsayajānanādinā yehi indriyehi paroparehi sattā kalyāṇapāpāsayādikā honti,",
  "tika-abh02t15:99_3": "tesaṁ jānanaṁ vibhāvetīti veditabbaṁ. Evañca katvā indriyaparopariyattaāsayānusayañāṇānaṁ",
  "tika-abh02t15:99_4": "visuṁ asādhāraṇatā, indriyaparopariyattanānādhimuttikatāñāṇānaṁ visuṁ balatā ca siddhā hoti.",
  "tika-abh02t15:100_0": "815.Yadariyāti ye ariyā. Āvasiṁsūti nissāya vasiṁsu. Ke pana te? ‘‘Idha, bhikkhave,",
  "tika-abh02t15:100_1": "bhikkhu pañcaṅgavippahīno hoti chaḷaṅgasamannāgato ekārakkho caturāpasseno panuṇṇapaccekasacco",
  "tika-abh02t15:100_2": "samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño’’ti",
  "tika-abh02t15:100_3": "(dī. ni. 3.348; a. ni. 10.19) evaṁ vuttā. Etesu pañcaṅgavippahīnapaccekasaccapanodanaesanāsamavayasajjanāni",
  "tika-abh02t15:100_4": "‘‘saṅkhāyekaṁ paṭisevati adhivāseti parivajjeti vinodetī’’ti (ma. ni. 2.168) vuttesu",
  "tika-abh02t15:100_5": "apassenesu vinodanañca maggakiccāneva, itare ca maggeneva samijjhanti. Tenāha ‘‘etañhi",
  "tika-abh02t15:100_6": "suttaṁ…pe… dīpetī’’ti.",
  "tika-abh02t15:101_0": "816. Ārammaṇasantānānusayanesu iṭṭhārammaṇe ārammaṇānusayanena anuseti. Āciṇṇasamāciṇṇāti",
  "tika-abh02t15:101_1": "etena samantato veṭhetvā viya ṭhitabhāvena anusayitataṁ dasseti. Bhavassapi vatthukāmattā,",
  "tika-abh02t15:101_2": "rāgavasena vā samānattā ‘‘bhavarāgānusayo…pe… saṅgahito’’ti āha.",
  "tika-abh02t15:102": "818. ‘‘Paṇītādhimuttikā tikkhindriyā, itare mudindriyā’’ti evaṁ indriyavisesadassanatthameva adhimuttiggahaṇanti āha ‘‘tikkhindriyamudindriyabhāvadassanattha’’nti.",
  "tika-abh02t15:103_0": "819.Pahānakkamavasenāti ettha pahātabbapajahanakkamo pahānakkamoti daṭṭhabbo, yassa",
  "tika-abh02t15:103_1": "pahānena bhavitabbaṁ, taṁ teneva pahānena paṭhamaṁ vuccati, tato appahātabbanti ayaṁ vā pahānakkamo.",
  "tika-abh02t15:104": "820. Maggassa upanissayabhūtāni indriyāni upanissayaindriyāni.",
  "tika-abh02t15:105": "826. Nibbutichandarahitattā acchandikaṭṭhānaṁ paviṭṭhā. Yasmiṁ bhavaṅge pavattamāne taṁsantatiyaṁ lokuttaraṁ nibbattati, taṁ tassa pādakaṁ.",
  "tika-abh02t15:106": "Chaṭṭhabalaniddesavaṇṇanā niṭṭhitā.",
  "tika-abh02t15:107": "Sattamabalaniddesavaṇṇanā",
  "tika-abh02t15:108_0": "828.Niddāyitvāti kammaṭṭhānaṁ manasi karonto niddaṁ okkamitvā paṭibuddho samāpattiṁ",
  "tika-abh02t15:108_1": "samāpannomhīti attho. Nīvaraṇādīhi visuddhacittasantati eva cittamañjūsā, samādhi",
  "tika-abh02t15:108_2": "vā, kammaṭṭhānaṁ vā. Cittaṁ ṭhapetunti samāpatticittaṁ ṭhapetuṁ. Saññāvedayitānaṁ",
  "tika-abh02t15:108_3": "apagamo eva apagamavimokkho.",
  "tika-abh02t15:109_0": "Saññāmanasikārānaṁ kāmādidutiyajjhānādipakkhandanāni ‘‘hānabhāgiyavisesabhāgiyadhammā’’ti",
  "tika-abh02t15:109_1": "dassitāni, tehi pana jhānānaṁ taṁsabhāvatā dhamma-saddena vuttā. Paguṇabhāvavodānaṁ",
  "tika-abh02t15:109_2": "paguṇavodānaṁ. Tadeva paṭhamajjhānādīhi vuṭṭhahitvā dutiyajjhānādiadhigamassa paccayattā",
  "tika-abh02t15:109_3": "‘‘vuṭṭhānaṁ nāmā’’ti vuttaṁ. ‘‘Vodānampi vuṭṭhānaṁ, tamhā tamhā samādhimhā vuṭṭhānampi",
  "tika-abh02t15:109_4": "vuṭṭhāna’’nti imāya vuṭṭhānapāḷiyā asaṅgahitattā nirodhasamāpattiyā vuṭṭhānaṁ ‘‘pāḷimuttakavuṭṭhānaṁ",
  "tika-abh02t15:109_5": "nāmā’’ti vuttaṁ. Ye pana ‘‘nirodhato phalasamāpattiyā vuṭṭhāna’’nti pāḷi natthīti",
  "tika-abh02t15:109_6": "vadeyyuṁ, te ‘‘nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena",
  "tika-abh02t15:109_7": "paccayo’’ti (paṭṭhā. 1.1.417) imāya pāḷiyā paṭisedhetabbā.",
  "tika-abh02t15:110": "Sattamabalaniddesavaṇṇanā niṭṭhitā.",
  "tika-abh02t15:111": "Dasamabalaniddesavaṇṇanā",
  "tika-abh02t15:112_0": "831. Rāgādīhi cetaso vimuttibhūto samādhi cetovimutti. Paññāva vimutti paññāvimutti.",
  "tika-abh02t15:112_1": "Kammantaravipākantaramevāti kammantarassa vipākantaramevāti attho. Cetanācetanāsampayuttakadhamme",
  "tika-abh02t15:112_2": "nirayādinibbānagāminipaṭipadābhūte kammanti gahetvā āha ‘‘kammaparicchedamevā’’ti.",
  "tika-abh02t15:112_3": "Appetuṁ na sakkoti aṭṭhamanavamabalāni viya, taṁsadisaṁ iddhividhañāṇaṁ viya vikubbituṁ.",
  "tika-abh02t15:112_4": "Etena dasabalasadisatañca vāreti, jhānādiñāṇaṁ viya vā appetuṁ vikubbituñca. Yadipi",
  "tika-abh02t15:112_5": "hi jhānādipaccavekkhaṇañāṇaṁ sattamabalanti tassa savitakkasavicāratā vuttā, tathāpi",
  "tika-abh02t15:112_6": "jhānādīhi vinā paccavekkhaṇā natthīti jhānādisahagataṁ ñāṇaṁ tadantogadhaṁ katvā",
  "tika-abh02t15:112_7": "evaṁ vuttanti veditabbaṁ. Atha vā sabbaññutaññāṇaṁ jhānādikiccaṁ viya na sabbaṁ balakiccaṁ",
  "tika-abh02t15:112_8": "kātuṁ sakkotīti dassetuṁ ‘‘tañhi jhānaṁ hutvā appetuṁ iddhi hutvā vikubbituñca na",
  "tika-abh02t15:112_9": "sakkotī’’ti vuttaṁ, na pana kassaci balassa jhānaiddhibhāvatoti daṭṭhabbaṁ.",
  "tika-abh02t15:113": "Dasamabalaniddesavaṇṇanā niṭṭhitā.",
  "tika-abh02t15:114": "Ñāṇavibhaṅgavaṇṇanā niṭṭhitā."
}