{
  "tika-vin09t15:0": "Aniyatakaṇḍaṁ",
  "tika-vin09t15:1": "1. Paṭhamaaniyatasikkhāpadavaṇṇanā",
  "tika-vin09t15:2_0": "“Mātugāmenā”ti vatvā puna “ekāyā”ti vuttattā “mātugāmasaṅkhātāya ekāya itthiyā”ti",
  "tika-vin09t15:2_1": "vuttaṁ. Rahoti appakāsaṁ. Appakāsatā ca yo anāpattiṁ karoti, tassa apaccakkhabhāvatoti",
  "tika-vin09t15:2_2": "āha “cakkhussa raho”ti. Nanu “raho nāma cakkhussa raho, sotassa raho. Cakkhussa raho",
  "tika-vin09t15:2_3": "nāma na sakkā hoti akkhiṁ vā nikhaṇiyamāne, bhamukaṁ vā ukkhipiyamāne, sīsaṁ vā ukkhipiyamāne",
  "tika-vin09t15:2_4": "passituṁ. Sotassa raho nāma na sakkā hoti pakatikathā sotu”nti padabhājanapāḷiyaṁ",
  "tika-vin09t15:2_5": "sotassa rahoti āgataṁ, atha kasmā taṁ avatvā “cakkhussa raho”ti ettakameva vuttanti",
  "tika-vin09t15:2_6": "āha “kiñcāpī”tiādi. Iminā pāḷiyaṁ “sotassa raho”ti idaṁ atthuddhāravasena vuttanti",
  "tika-vin09t15:2_7": "dasseti. Atha kathametaṁ viññāyati “cakkhusseva raho idha adhippeto”ti? “Paṭicchanne",
  "tika-vin09t15:2_8": "āsane”ti vacanato “sakkā hoti methunaṁ dhammaṁ paṭisevitu”nti ca vuttattā. Tenevāha",
  "tika-vin09t15:2_9": "“sacepī”tiādi. “Pihitakavāṭassā”ti iminā paṭicchannabhāvato cakkhussa rahosabbhāvaṁ",
  "tika-vin09t15:2_10": "dasseti. Apihitakavāṭassa pana dvāre nisinno anāpattiṁ karoti, na kevalaṁ apihitakavāṭassa",
  "tika-vin09t15:2_11": "gabbhassa dvāre nisinnova anāpattiṁ karoti, antodvādasahatthe okāse nisinnopīti veditabbo.",
  "tika-vin09t15:2_12": "Tenāha “yattha pana sakkā daṭṭhu”ntiādi. Yasmā nisīditvā niddāyanto kapimiddhapareto",
  "tika-vin09t15:2_13": "kañci kālaṁ cakkhūni ummīleti, kañci kālaṁ nimīleti, na ca mahāniddaṁ okkamati, tasmā",
  "tika-vin09t15:2_14": "“niddāyantopi anāpattiṁ karotī”ti vuttaṁ. Nipajjitvā niddāyanto pana tādiso na hotīti",
  "tika-vin09t15:2_15": "āha “nipajjitvā niddāyantopi na karotī”ti, anāpattiṁ na karotīti attho. Methunassa",
  "tika-vin09t15:2_16": "mātugāmo dutiyo na hoti. Itthiyo hi aññamaññissā vajjaṁ paṭicchādenti. Teneva vesāliyaṁ",
  "tika-vin09t15:2_17": "mahāvane dvāraṁ vivaritvā nipanne bhikkhumhi sambahulā itthiyo yāvadatthaṁ katvā",
  "tika-vin09t15:2_18": "pakkamiṁsu. Tenāha “itthīnaṁ pana satampi na karotī”ti. Taṁ kammanti ajjhācārakammaṁ.",
  "tika-vin09t15:2_19": "Yasmā nisīditvāva nipajjati, tasmā nipajjanampi antokatvā “nisajjaṁ kappeyyā”ti vuttanti",
  "tika-vin09t15:2_20": "dassetuṁ “ettha cā”tiādimāha. Tiṇṇaṁ dhammānaṁ aññatarena kāretabboti nisajjaṁ paṭijānamānassa",
  "tika-vin09t15:2_21": "tiṇṇaṁ dhammānaṁ aññatarasamāyogo hotiyevāti vuttaṁ. Pārājikena, pana saṅghādisesena",
  "tika-vin09t15:2_22": "ca pācittiyena ca tenākārena nisajjaṁ paṭijānamānova kāretabbo. Na appaṭijānamānoti",
  "tika-vin09t15:2_23": "nisajjaṁ appaṭijānamāno tiṇṇaṁ dhammānaṁ aññatarena na kāretabboti. Alajjīpi hi paṭijānamānova",
  "tika-vin09t15:2_24": "āpattiyā kāretabbo. Yāva na paṭijānāti, tāva “neva suddho”ti vā “na asuddho”ti vā",
  "tika-vin09t15:2_25": "vattabbo, vattānusandhinā pana kāretabboti. Vuttañhetaṁ –",
  "tika-vin09t15:3": "“Paṭiññā lajjīsu katā, alajjīsu evaṁ na vijjati;",
  "tika-vin09t15:4": "Bahumpi alajjī bhāseyya, vattānusandhitena kāraye”ti. ;",
  "tika-vin09t15:5_0": "Na kevalaṁ tiṇṇaṁ dhammānaṁ aññatarena codanāyameva evaṁ paṭiññāya kāretabbo, atha",
  "tika-vin09t15:5_1": "kho nisajjādinā ākārena saddhiṁ codanāyapīti dassetuṁ “yena vā sā saddheyyavacasā",
  "tika-vin09t15:5_2": "upāsikā vadeyya, tena so bhikkhu kāretabbo”ti vuttaṁ. Tenevāha “nisajjādīsu ākāresū”tiādi.",
  "tika-vin09t15:5_3": "Ettha ca “paṭijānamāno”ti avuttepi adhikārattā “paṭijānamānova tena so bhikkhu kāretabbo”ti",
  "tika-vin09t15:5_4": "vuttaṁ. Tathārūpāya upāsikāya vacane aññathattābhāvato diṭṭhaṁ nāma tathāpi hoti,",
  "tika-vin09t15:5_5": "aññathāpi hotīti dassane aññathattasambhavaṁ dasseti. Anekaṁsikatāya na niyatoti",
  "tika-vin09t15:5_6": "aniyato. Tenāha “tiṇṇaṁ āpattīna”ntiādi.",
  "tika-vin09t15:6_0": "Rahonisajjassādena mātugāmassa santikaṁ gantukāmo akkhiṁ añjeti, dukkaṭaṁ. Nivāsanaṁ",
  "tika-vin09t15:6_1": "nivāseti, kāyabandhanaṁ bandhati, cīvaraṁ pārupati, sabbattha payoge payoge dukkaṭaṁ.",
  "tika-vin09t15:6_2": "Gacchati, padavāre padavāre dukkaṭaṁ. Gantvāna nisīdati, dukkaṭameva. Tenāha “methunadhammasannissitakilesasaṅkhātenā”tiādi.",
  "tika-vin09t15:6_3": "Ettha ca rahonisajjassādassa asatipi methunarāgabhāve tappaṭibaddhakilesattā vuttaṁ",
  "tika-vin09t15:6_4": "“methunadhammasannissitakilesasaṅkhātenā”ti. Teneva sannissitaggahaṇaṁ kataṁ. Rahassādenāti",
  "tika-vin09t15:6_5": "“itthannāmāya saddhiṁ raho nisīditvā hasitalapitādikaṁ kareyya”nti uppannaassādahetu.",
  "tika-vin09t15:6_6": "Nisajjāya pācittiyaṁ asati upacāragate nipajjitvā aniddāyante anandhe viññupuriseti",
  "tika-vin09t15:6_7": "adhippāyo. Sace sā itthī kenaci karaṇīyena uṭṭhāyuṭṭhāya punappunaṁ nisīdati, nisajjāya",
  "tika-vin09t15:6_8": "nisajjāya pācittiyaṁ. Yaṁ sandhāya gato, sā na diṭṭhā, aññā āgantvā nisīdati, assāde",
  "tika-vin09t15:6_9": "uppanne pācittiyaṁ. Sace sambahulā āgacchanti, mātugāmagaṇanāya pācittiyaṁ. Sace",
  "tika-vin09t15:6_10": "uṭṭhāyuṭṭhāya punappunaṁ nisīdanti, nisajjāgaṇanāyapi pācittiyāni. Aniyametvā “diṭṭhadiṭṭhāya",
  "tika-vin09t15:6_11": "saddhiṁ rahassādaṁ kappissāmī”ti gantvā nisinnassāpi āgatāgatānaṁ vasena, punappunaṁ",
  "tika-vin09t15:6_12": "nisajjāya vasena ca vuttanayeneva āpattiyo veditabbā. Vuttappakāre puriseti anandhe",
  "tika-vin09t15:6_13": "viññupurise. Upacāragate satīti dvādasahatthabbhantaragate sati. Sace suddhacittena",
  "tika-vin09t15:6_14": "gantvā nisinnassa santikaṁ āgantvā nisinnāya itthiyā rahassādo uppajjati, evampi anāpatti.",
  "tika-vin09t15:7": "Paṭhamaaniyatasikkhāpadavaṇṇanā niṭṭhitā.",
  "tika-vin09t15:8": "2. Dutiyaaniyatasikkhāpadavaṇṇanā",
  "tika-vin09t15:9_0": "Naheva kho pana paṭicchannanti ettha pana yampi bahi parikkhittaṁ anto vivaṭaṁ pariveṇaṅgaṇādi,",
  "tika-vin09t15:9_1": "tampi antogadhanti veditabbaṁ. “Evarūpañhi ṭhānaṁ appaṭicchanneyeva gahita”nti mahāpaccariyaṁ",
  "tika-vin09t15:9_2": "vuttaṁ. Saṅghādisesena vāti kāyasaṁsaggaduṭṭhullobhāsanasaṅkhātena saṅghādisesena",
  "tika-vin09t15:9_3": "vā. Teneva hi padabhājane “sā ce evaṁ vadeyya ‘ayyo, mayā diṭṭho nisinno mātugāmena",
  "tika-vin09t15:9_4": "saddhiṁ kāyasaṁsaggaṁ samāpajjanto”’tiādi vuttaṁ. Idaṁ sikkhāpadaṁ duṭṭhullavācāvasena",
  "tika-vin09t15:9_5": "āgataṁ. Duṭṭhullavācañca sutvā taṁ mātugāmopi na paṭicchādeti. Tathā hi duṭṭhullavācāsikkhāpade",
  "tika-vin09t15:9_6": "yā pana tā itthiyo hirimanā, tā nikkhamitvā bhikkhū ujjhāpesuṁ, tasmā idha itthīpi",
  "tika-vin09t15:9_7": "anāpattiṁ karotīti āha “itthīpī”ti. Atha vā idha appaṭicchannattā itthīpi anāpattiṁ",
  "tika-vin09t15:9_8": "karoti, paṭhame pana paṭicchannattā itthisatampi anāpattiṁ na karotīti evamettha",
  "tika-vin09t15:9_9": "attho daṭṭhabbo. Anandho abadhiroti ettha kāyasaṁsaggavasena anandho vutto, duṭṭhullavācāvasena abadhiro.",
  "tika-vin09t15:10_0": "Samuṭṭhānādīsu idaṁ sikkhāpadaṁ tisamuṭṭhānaṁ – kāyacittato vācācittato kāyavācācittato",
  "tika-vin09t15:10_1": "samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ,",
  "tika-vin09t15:10_2": "akusalacittaṁ, sukhamajjhattavedanāhi dvivedanaṁ. Tenāha “samuṭṭhānādīni panettha",
  "tika-vin09t15:10_3": "adinnādānasadisānevā”ti. Ettha ca kāyasaṁsaggaṁ samāpajjanto duṭṭhullampi bhaṇati,",
  "tika-vin09t15:10_4": "duṭṭhullaṁ bhaṇanto nisīdati cāti “kāyavācācittato ca samuṭṭhātī”ti vuttaṁ, duṭṭhullameva",
  "tika-vin09t15:10_5": "vā sandhāya vuttanti gahetabbaṁ.",
  "tika-vin09t15:11": "Dutiyaaniyatasikkhāpadavaṇṇanā niṭṭhitā.",
  "tika-vin09t15:12": "“Aniyatuddeso cāyaṁ diṭṭhādisamūlakacodanāya vatthuṁ paṭijānamānova āpattiyā kāretabbo, na itaroti āpattiropanāropanalakkhaṇadassanatthaṁ vutto”ti vadanti.",
  "tika-vin09t15:13": "Iti kaṅkhāvitaraṇiyā pātimokkhavaṇṇanāya",
  "tika-vin09t15:14": "Vinayatthamañjūsāyaṁ līnatthappakāsaniyaṁ",
  "tika-vin09t15:15": "Aniyatavaṇṇanā niṭṭhitā."
}