{
  "tika-vin09t15:0": "Aniyatakaṇḍaṁ",
  "tika-vin09t15:1": "1. Paṭhamaaniyatasikkhāpadavaṇṇanā",
  "tika-vin09t15:2_0": "‘‘Mātugāmenā’’ti vatvā puna ‘‘ekāyā’’ti vuttattā ‘‘mātugāmasaṅkhātāya ekāya itthiyā’’ti",
  "tika-vin09t15:2_1": "vuttaṁ. Rahoti appakāsaṁ. Appakāsatā ca yo anāpattiṁ karoti, tassa apaccakkhabhāvatoti",
  "tika-vin09t15:2_2": "āha ‘‘cakkhussa raho’’ti. Nanu ‘‘raho nāma cakkhussa raho, sotassa raho. Cakkhussa",
  "tika-vin09t15:2_3": "raho nāma na sakkā hoti akkhiṁ vā nikhaṇiyamāne, bhamukaṁ vā ukkhipiyamāne, sīsaṁ",
  "tika-vin09t15:2_4": "vā ukkhipiyamāne passituṁ. Sotassa raho nāma na sakkā hoti pakatikathā sotu’’nti",
  "tika-vin09t15:2_5": "padabhājanapāḷiyaṁ sotassa rahoti āgataṁ, atha kasmā taṁ avatvā ‘‘cakkhussa raho’’ti",
  "tika-vin09t15:2_6": "ettakameva vuttanti āha ‘‘kiñcāpī’’tiādi. Iminā pāḷiyaṁ ‘‘sotassa raho’’ti idaṁ atthuddhāravasena",
  "tika-vin09t15:2_7": "vuttanti dasseti. Atha kathametaṁ viññāyati ‘‘cakkhusseva raho idha adhippeto’’ti?",
  "tika-vin09t15:2_8": "‘‘Paṭicchanne āsane’’ti vacanato ‘‘sakkā hoti methunaṁ dhammaṁ paṭisevitu’’nti (pārā.",
  "tika-vin09t15:2_9": "445) ca vuttattā. Tenevāha ‘‘sacepī’’tiādi. ‘‘Pihitakavāṭassā’’ti (sārattha. ṭī.",
  "tika-vin09t15:2_10": "2.444-445) iminā paṭicchannabhāvato cakkhussa rahosabbhāvaṁ dasseti. Apihitakavāṭassa",
  "tika-vin09t15:2_11": "(pārā. aṭṭha. 2.444-445) pana dvāre nisinno anāpattiṁ karoti, na kevalaṁ apihitakavāṭassa",
  "tika-vin09t15:2_12": "gabbhassa dvāre nisinnova anāpattiṁ karoti, antodvādasahatthe okāse nisinnopīti veditabbo.",
  "tika-vin09t15:2_13": "Tenāha ‘‘yattha pana sakkā daṭṭhu’’ntiādi. Yasmā nisīditvā niddāyanto kapimiddhapareto",
  "tika-vin09t15:2_14": "kañci kālaṁ cakkhūni ummīleti, kañci kālaṁ nimīleti, na ca mahāniddaṁ okkamati, tasmā",
  "tika-vin09t15:2_15": "‘‘niddāyantopi anāpattiṁ karotī’’ti vuttaṁ. Nipajjitvā niddāyanto pana tādiso na",
  "tika-vin09t15:2_16": "hotīti āha ‘‘nipajjitvā niddāyantopi na karotī’’ti, anāpattiṁ na karotīti attho.",
  "tika-vin09t15:2_17": "Methunassa mātugāmo dutiyo na hoti. Itthiyo hi aññamaññissā vajjaṁ paṭicchādenti.",
  "tika-vin09t15:2_18": "Teneva vesāliyaṁ (pārā. 76-77) mahāvane dvāraṁ vivaritvā nipanne bhikkhumhi sambahulā",
  "tika-vin09t15:2_19": "itthiyo yāvadatthaṁ katvā pakkamiṁsu. Tenāha ‘‘itthīnaṁ pana satampi na karotī’’ti.",
  "tika-vin09t15:2_20": "Taṁ kammanti ajjhācārakammaṁ. Yasmā nisīditvāva nipajjati, tasmā nipajjanampi antokatvā",
  "tika-vin09t15:2_21": "‘‘nisajjaṁ kappeyyā’’ti vuttanti dassetuṁ ‘‘ettha cā’’tiādimāha. Tiṇṇaṁ dhammānaṁ",
  "tika-vin09t15:2_22": "aññatarena kāretabboti nisajjaṁ paṭijānamānassa tiṇṇaṁ dhammānaṁ aññatarasamāyogo",
  "tika-vin09t15:2_23": "hotiyevāti vuttaṁ. Pārājikena, pana saṅghādisesena ca pācittiyena ca tenākārena nisajjaṁ",
  "tika-vin09t15:2_24": "paṭijānamānova kāretabbo. Na appaṭijānamānoti nisajjaṁ appaṭijānamāno tiṇṇaṁ dhammānaṁ",
  "tika-vin09t15:2_25": "aññatarena na kāretabboti. Alajjīpi hi paṭijānamānova āpattiyā kāretabbo. Yāva na",
  "tika-vin09t15:2_26": "paṭijānāti, tāva ‘‘neva suddho’’ti vā ‘‘na asuddho’’ti vā vattabbo, vattānusandhinā",
  "tika-vin09t15:2_27": "pana kāretabboti. Vuttañhetaṁ –",
  "tika-vin09t15:3": "‘‘Paṭiññā lajjīsu katā, alajjīsu evaṁ na vijjati;",
  "tika-vin09t15:4": "Bahumpi alajjī bhāseyya, vattānusandhitena kāraye’’ti. (pari. 359);",
  "tika-vin09t15:5_0": "Na kevalaṁ tiṇṇaṁ dhammānaṁ aññatarena codanāyameva evaṁ paṭiññāya kāretabbo, atha",
  "tika-vin09t15:5_1": "kho nisajjādinā ākārena saddhiṁ codanāyapīti dassetuṁ ‘‘yena vā sā saddheyyavacasā",
  "tika-vin09t15:5_2": "upāsikā vadeyya, tena so bhikkhu kāretabbo’’ti vuttaṁ. Tenevāha ‘‘nisajjādīsu ākāresū’’tiādi.",
  "tika-vin09t15:5_3": "Ettha ca ‘‘paṭijānamāno’’ti avuttepi adhikārattā ‘‘paṭijānamānova tena so bhikkhu",
  "tika-vin09t15:5_4": "kāretabbo’’ti vuttaṁ. Tathārūpāya (sārattha. ṭī. 2.444-445) upāsikāya vacane aññathattābhāvato",
  "tika-vin09t15:5_5": "diṭṭhaṁ nāma tathāpi hoti, aññathāpi hotīti dassane aññathattasambhavaṁ dasseti.",
  "tika-vin09t15:5_6": "Anekaṁsikatāya na niyatoti aniyato. Tenāha ‘‘tiṇṇaṁ āpattīna’’ntiādi.",
  "tika-vin09t15:6_0": "Rahonisajjassādena mātugāmassa santikaṁ gantukāmo akkhiṁ añjeti, dukkaṭaṁ. Nivāsanaṁ",
  "tika-vin09t15:6_1": "nivāseti, kāyabandhanaṁ bandhati, cīvaraṁ pārupati, sabbattha payoge payoge dukkaṭaṁ.",
  "tika-vin09t15:6_2": "Gacchati, padavāre padavāre dukkaṭaṁ. Gantvāna nisīdati, dukkaṭameva. Tenāha ‘‘methunadhammasannissitakilesasaṅkhātenā’’tiādi.",
  "tika-vin09t15:6_3": "Ettha ca rahonisajjassādassa asatipi methunarāgabhāve tappaṭibaddhakilesattā vuttaṁ",
  "tika-vin09t15:6_4": "‘‘methunadhammasannissitakilesasaṅkhātenā’’ti. Teneva sannissitaggahaṇaṁ kataṁ. Rahassādenāti",
  "tika-vin09t15:6_5": "‘‘itthannāmāya saddhiṁ raho nisīditvā hasitalapitādikaṁ kareyya’’nti uppannaassādahetu",
  "tika-vin09t15:6_6": ". Nisajjāya pācittiyaṁ asati upacāragate nipajjitvā aniddāyante anandhe viññupuriseti",
  "tika-vin09t15:6_7": "adhippāyo. Sace sā itthī kenaci karaṇīyena uṭṭhāyuṭṭhāya punappunaṁ nisīdati, nisajjāya",
  "tika-vin09t15:6_8": "nisajjāya pācittiyaṁ. Yaṁ sandhāya gato, sā na diṭṭhā, aññā āgantvā nisīdati, assāde",
  "tika-vin09t15:6_9": "uppanne pācittiyaṁ. Sace sambahulā āgacchanti, mātugāmagaṇanāya pācittiyaṁ. Sace",
  "tika-vin09t15:6_10": "uṭṭhāyuṭṭhāya punappunaṁ nisīdanti, nisajjāgaṇanāyapi pācittiyāni. Aniyametvā ‘‘diṭṭhadiṭṭhāya",
  "tika-vin09t15:6_11": "saddhiṁ rahassādaṁ kappissāmī’’ti gantvā nisinnassāpi āgatāgatānaṁ vasena, punappunaṁ",
  "tika-vin09t15:6_12": "nisajjāya vasena ca vuttanayeneva āpattiyo veditabbā. Vuttappakāre puriseti anandhe",
  "tika-vin09t15:6_13": "viññupurise. Upacāragate satīti dvādasahatthabbhantaragate sati. Sace suddhacittena",
  "tika-vin09t15:6_14": "gantvā nisinnassa santikaṁ āgantvā nisinnāya itthiyā rahassādo uppajjati, evampi anāpatti.",
  "tika-vin09t15:7": "Paṭhamaaniyatasikkhāpadavaṇṇanā niṭṭhitā.",
  "tika-vin09t15:8": "2. Dutiyaaniyatasikkhāpadavaṇṇanā",
  "tika-vin09t15:9_0": "Naheva kho pana paṭicchannanti ettha pana yampi bahi parikkhittaṁ anto vivaṭaṁ pariveṇaṅgaṇādi,",
  "tika-vin09t15:9_1": "tampi antogadhanti veditabbaṁ. ‘‘Evarūpañhi ṭhānaṁ appaṭicchanneyeva gahita’’nti",
  "tika-vin09t15:9_2": "mahāpaccariyaṁ (pārā. aṭṭha. 2.453) vuttaṁ. Saṅghādisesena vāti kāyasaṁsaggaduṭṭhullobhāsanasaṅkhātena",
  "tika-vin09t15:9_3": "saṅghādisesena vā. Teneva hi padabhājane ‘‘sā ce evaṁ vadeyya ‘ayyo, mayā diṭṭho",
  "tika-vin09t15:9_4": "nisinno mātugāmena saddhiṁ kāyasaṁsaggaṁ samāpajjanto’’’tiādi (pārā. 455) vuttaṁ.",
  "tika-vin09t15:9_5": "Idaṁ sikkhāpadaṁ duṭṭhullavācāvasena āgataṁ. Duṭṭhullavācañca sutvā taṁ mātugāmopi",
  "tika-vin09t15:9_6": "na paṭicchādeti. Tathā hi duṭṭhullavācāsikkhāpade (pārā. 283 ādayo) yā pana tā itthiyo",
  "tika-vin09t15:9_7": "hirimanā, tā nikkhamitvā bhikkhū ujjhāpesuṁ, tasmā idha itthīpi anāpattiṁ karotīti",
  "tika-vin09t15:9_8": "āha ‘‘itthīpī’’ti. Atha vā idha appaṭicchannattā itthīpi anāpattiṁ karoti, paṭhame",
  "tika-vin09t15:9_9": "pana paṭicchannattā itthisatampi anāpattiṁ na karotīti evamettha attho daṭṭhabbo.",
  "tika-vin09t15:9_10": "Anandho abadhiroti ettha kāyasaṁsaggavasena anandho vutto, duṭṭhullavācāvasena abadhiro.",
  "tika-vin09t15:10_0": "Samuṭṭhānādīsu idaṁ sikkhāpadaṁ tisamuṭṭhānaṁ – kāyacittato vācācittato kāyavācācittato",
  "tika-vin09t15:10_1": "samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ,",
  "tika-vin09t15:10_2": "akusalacittaṁ, sukhamajjhattavedanāhi dvivedanaṁ. Tenāha ‘‘samuṭṭhānādīni panettha",
  "tika-vin09t15:10_3": "adinnādānasadisānevā’’ti. Ettha ca kāyasaṁsaggaṁ samāpajjanto duṭṭhullampi bhaṇati,",
  "tika-vin09t15:10_4": "duṭṭhullaṁ bhaṇanto nisīdati cāti ‘‘kāyavācācittato ca samuṭṭhātī’’ti vuttaṁ, duṭṭhullameva",
  "tika-vin09t15:10_5": "vā sandhāya vuttanti gahetabbaṁ.",
  "tika-vin09t15:11": "Dutiyaaniyatasikkhāpadavaṇṇanā niṭṭhitā.",
  "tika-vin09t15:12": "‘‘Aniyatuddeso cāyaṁ diṭṭhādisamūlakacodanāya vatthuṁ paṭijānamānova āpattiyā kāretabbo, na itaroti āpattiropanāropanalakkhaṇadassanatthaṁ vutto’’ti vadanti.",
  "tika-vin09t15:13": "Iti kaṅkhāvitaraṇiyā pātimokkhavaṇṇanāya",
  "tika-vin09t15:14": "Vinayatthamañjūsāyaṁ līnatthappakāsaniyaṁ",
  "tika-vin09t15:15": "Aniyatavaṇṇanā niṭṭhitā."
}