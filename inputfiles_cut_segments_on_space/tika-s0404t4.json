{
  "tika-s0404t4:0": "5. Uposathavaggo",
  "tika-s0404t4:1": "1-8. Saṁkhittūposathasuttādivaṇṇanā",
  "tika-s0404t4:2_0": "41-48. Pañcamassa paṭhamādīsu natthi vattabbaṁ. Chaṭṭhe pañca aṅgāni etassāti pañcaṅgaṁ,",
  "tika-s0404t4:2_1": "pañcaṅgameva pañcaṅgikaṁ, tassa pañcaṅgikassa. Mahatī daddarī vīṇāvisesopi ātatamevāti",
  "tika-s0404t4:2_2": "“cammapariyonaddhesū”ti visesanaṁ kataṁ. Ekatalatūriyaṁ kumbhathunadaddarikādi. Ubhayatalaṁ",
  "tika-s0404t4:2_3": "bherimudiṅgādi. Cammapariyonaddhaṁ hutvā vinibaddhaṁ ātatavitataṁ. Sabbaso pariyonaddhaṁ",
  "tika-s0404t4:2_4": "nāma caturassaambaṇaṁ paṇavādi ca. Gomukhīādīnampi ettheva saṅgaho daṭṭhabbo. Vaṁsādīti",
  "tika-s0404t4:2_5": "ādi-saddena saṅkhādīnaṁ saṅgaho. Sammādīti sammatāḷakaṁsatāḷasilāsalākatāḷādi. Tattha",
  "tika-s0404t4:2_6": "sammatāḷaṁ nāma dantamayatāḷaṁ. Kaṁsatāḷaṁ lohamayaṁ. Silāmayaṁ ayopattena ca vādanatāḷaṁ",
  "tika-s0404t4:2_7": "silāsalākatāḷaṁ. Sumucchitassāti suṭṭhu paṭiyattassa. Pamāṇeti nātidaḷhanātisithilasaṅkhāte",
  "tika-s0404t4:2_8": "majjhime mucchanāpamāṇe. Chekoti paṭu paṭṭho. So cassa paṭubhāvo manoharoti āha “sundaro”ti.",
  "tika-s0404t4:2_9": "Rañjetunti rāgaṁ uppādetuṁ. Khamatevāti rocateva. Na nibbindatīti na tajjeti, sotasukhabhāvato piyāyitabbova hoti.",
  "tika-s0404t4:3_0": "Bhattāraṁ nātimaññatīti sāmikaṁ muñcitvā aññaṁ manasāpi na pattheti. Uṭṭhāhikāti",
  "tika-s0404t4:3_1": "uṭṭhānavīriyasampannā. Analasāti nikkosajjā. Saṅgahitaparijjanāti sammānanādīhi ceva",
  "tika-s0404t4:3_2": "chaṇādīsu pesetabba-piyabhaṇḍādipaṇṇākārapesanādīhi ca saṅgahitaparijanā. Idha parijano",
  "tika-s0404t4:3_3": "nāma sāmikassa ceva attano ca ñātijano. Sambhatanti kasivaṇijjādīni katvā ābhatadhanaṁ.",
  "tika-s0404t4:3_4": "Sattamaṭṭhamāni uttānatthāni.",
  "tika-s0404t4:4": "Saṁkhittūposathasuttādivaṇṇanā niṭṭhitā.",
  "tika-s0404t4:5": "9-10. Paṭhamaidhalokikasuttādivaṇṇanā",
  "tika-s0404t4:6_0": "49-50. Navame idhalokavijayāyāti idhalokavijinanatthāya abhibhavatthāya. Yo hi diṭṭhadhammikaṁ",
  "tika-s0404t4:6_1": "anatthaṁ parivajjanavasena abhibhavati, tato eva tadatthaṁ sampādeti, so idhalokavijayāya",
  "tika-s0404t4:6_2": "paṭipanno nāma hoti paccatthikaniggaṇhanato sadatthasampādanato ca. Tenāha “ayaṁsa",
  "tika-s0404t4:6_3": "loko āraddho hotī”ti. (Pasaṁsāvahato tayidaṁ pasaṁsāvahanaṁ kittisaddena idhaloke",
  "tika-s0404t4:6_4": "saddānaṁ cittatosanaviddheyyabhāvāpādanena ca hotīti daṭṭhabbaṁ.) Susaṁvihitakammantoti",
  "tika-s0404t4:6_5": "yāgubhattapacanakālādīni anatikkamitvā tassa tassa sādhukaṁ karaṇena suṭṭhu saṁvihitakammanto.",
  "tika-s0404t4:6_6": "Paralokavijayāyāti paralokassa vijinanatthāya abhibhavatthāya. Yo hi samparāyikaṁ",
  "tika-s0404t4:6_7": "anatthaṁ parivajjanavasena abhibhavati, tato eva tadatthaṁ sampādeti, so paralokavijayāya",
  "tika-s0404t4:6_8": "paṭipanno nāma hoti. Sesaṁ sabbattha uttānameva.",
  "tika-s0404t4:7": "Paṭhamaidhalokikasuttādivaṇṇanā niṭṭhitā.",
  "tika-s0404t4:8": "Uposathavaggavaṇṇanā niṭṭhitā.",
  "tika-s0404t4:9": "Paṭhamapaṇṇāsakaṁ niṭṭhitaṁ.",
  "tika-s0404t4:10": "2. Dutiyapaṇṇāsakaṁ"
}