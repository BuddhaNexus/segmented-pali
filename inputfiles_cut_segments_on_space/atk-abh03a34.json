{
  "atk-abh03a34:0": "19. Ekūnavīsatimavaggo",
  "atk-abh03a34:1": "1. Kilesapajahanakathāvaṇṇanā",
  "atk-abh03a34:2_0": "828-831. Idāni kilesapajahanakathā nāma hoti. Tattha ‘‘yasmā kilesapahānaṁ nāma atthi,",
  "atk-abh03a34:2_1": "pahīnakilesassa ca atītāpi kilesā pahīnāva honti, anāgatāpi, paccuppannāpi, tasmā",
  "atk-abh03a34:2_2": "atītepi kilese pajahati, anāgatepi, paccuppannepī’’ti yesaṁ laddhi, seyyathāpi ekaccānaṁ",
  "atk-abh03a34:2_3": "uttarāpathakānaṁ; te sandhāya atītetiādipucchā sakavādissa, paṭiññā itarassa . Sesaṁ",
  "atk-abh03a34:2_4": "yathāpāḷimeva niyyāti. Natthi kilese jahatīti imasmiṁ pana paravādissa pañhe yasmā",
  "atk-abh03a34:2_5": "kacavaraṁ pajahantassa kacavare chaḍḍanavāyāmo viya kilese pajahantassa na atītādibhedesu",
  "atk-abh03a34:2_6": "kilesesu vāyāmo atthi, nibbānārammaṇe pana ariyamagge pavattite kilesā anuppannāyeva",
  "atk-abh03a34:2_7": "nuppajjantīti pahīnā nāma honti, tasmā na hevanti paṭikkhipati. Tena hi atīte kilese",
  "atk-abh03a34:2_8": "pajahatītiādi pana yasmā ‘‘natthi kilesapajahanā’’ti na vattabbaṁ, tasmā atītādibhede",
  "atk-abh03a34:2_9": "pajahatīti chalena vuttaṁ.",
  "atk-abh03a34:3": "Kilesapajahanakathāvaṇṇanā.",
  "atk-abh03a34:4": "2. Suññatakathāvaṇṇanā",
  "atk-abh03a34:5_0": "832. Idāni suññatakathā nāma hoti. Tattha suññatāti dve suññatā khandhānañca anattalakkhaṇaṁ",
  "atk-abh03a34:5_1": "nibbānañca. Tesu anattalakkhaṇaṁ tāva ekaccaṁ ekena pariyāyena siyā saṅkhārakkhandhapariyāpannaṁ,",
  "atk-abh03a34:5_2": "nibbānaṁ, apariyāpannameva. Imaṁ pana vibhāgaṁ aggahetvā ‘‘suññatā saṅkhārakkhandhapariyāpannā’’ti",
  "atk-abh03a34:5_3": "yesaṁ laddhi, seyyathāpi andhakānaṁ, te sandhāya pucchā sakavādissa, paṭiññā itarassa.",
  "atk-abh03a34:5_4": "Animittanti sabbanimittarahitaṁ nibbānaṁ. ‘‘Appaṇihito’’tipi tasseva nāmaṁ. Kasmā",
  "atk-abh03a34:5_5": "panetaṁ ābhatanti? Avibhajjavādīvāde dosāropanatthaṁ. Yassa hi avibhajitvā ‘‘ekadeseneva",
  "atk-abh03a34:5_6": "suññatā saṅkhārakkhandhapariyāpannā’’ti laddhi, tassa nibbānampi saṅkhārakkhandhapariyāpannanti",
  "atk-abh03a34:5_7": "āpajjati. Imassa dosassāropanatthaṁ ‘‘animittaṁ appaṇihita’’nti ābhataṁ. Itaro tassa",
  "atk-abh03a34:5_8": "pariyāpannabhāvaṁ anicchanto paṭikkhipati. Saṅkhārakkhandho na aniccotiādi nibbānasaṅkhātāya",
  "atk-abh03a34:5_9": "suññatāya aniccabhāvāpattidosadassanatthaṁ vuttaṁ.",
  "atk-abh03a34:6_0": "833.Saṅkhārakkhandhassa suññatāti ‘‘yadi aññassa khandhassa suññatā aññakkhandhapariyāpannā,",
  "atk-abh03a34:6_1": "saṅkhārakkhandhasuññatāyapi sesakkhandhapariyāpannāya bhavitabba’’nti codanatthaṁ",
  "atk-abh03a34:6_2": "vuttaṁ. Saṅkhārakkhandhassa suññatā na vattabbātiādi ‘‘yadi saṅkhārakkhandhasuññatā",
  "atk-abh03a34:6_3": "sesakkhandhapariyāpannā na hoti, sesakkhandhasuññatāpi saṅkhārakkhandhapariyāpannā",
  "atk-abh03a34:6_4": "na hotī’’ti paṭilomadassanatthaṁ vuttaṁ.",
  "atk-abh03a34:7_0": "834.Suññamidaṁ, bhikkhave, saṅkhārāti suttaṁ parasamayato ābhataṁ. Tattha saṅkhārāti",
  "atk-abh03a34:7_1": "‘‘sabbe saṅkhārā aniccā’’ti āgataṭṭhāne viya pañcakkhandhā, te ca attattaniyasuññattā",
  "atk-abh03a34:7_2": "suññatāti sāsanāvacaraṁ hoti, na virujjhati, tasmā anuññātaṁ. Yasmā panetaṁ na suññatāya",
  "atk-abh03a34:7_3": "saṅkhārakkhandhapariyāpannabhāvaṁ dīpeti, tasmā asādhakanti.",
  "atk-abh03a34:8": "Suññatakathāvaṇṇanā.",
  "atk-abh03a34:9": "3. Sāmaññaphalakathāvaṇṇanā",
  "atk-abh03a34:10_0": "835-836. Idāni sāmaññaphalakathā nāma hoti. Tattha maggavīthiyampi phalasamāpattivīthiyampi",
  "atk-abh03a34:10_1": "ariyamaggassa vipākacittaṁ sāmaññaphalaṁ nāmāti sakasamaye sanniṭṭhānaṁ. Yesaṁ pana",
  "atk-abh03a34:10_2": "tathā aggahetvā ‘‘kilesapahānañceva phaluppatti ca sāmaññaphalaṁ, tasmā asaṅkhata’’nti",
  "atk-abh03a34:10_3": "laddhi, seyyathāpi pubbaseliyānaṁ; te sandhāya pucchā sakavādissa, paṭiññā itarassa.",
  "atk-abh03a34:10_4": "Sesamettha heṭṭhā vuttanayattā yathā pāḷimeva niyyātīti.",
  "atk-abh03a34:11": "Sāmaññaphalakathāvaṇṇanā.",
  "atk-abh03a34:12": "4. Pattikathāvaṇṇanā",
  "atk-abh03a34:13_0": "837-840. Idāni pattikathā nāma hoti. Tattha ‘‘yaṁ yaṁ paṭilabbhati, tassa tassa paṭilābho",
  "atk-abh03a34:13_1": "patti nāma. Sā ca asaṅkhatā’’ti yesaṁ laddhi, seyyathāpi pubbaseliyānaññeva; te sandhāya",
  "atk-abh03a34:13_2": "pucchā sakavādissa, paṭiññā itarassa. Sesamidhāpi heṭṭhā vuttanayattā yathāpāḷimeva",
  "atk-abh03a34:13_3": "niyyātīti . Na vattabbantiādi yāya laddhiyā patti asaṅkhatāti maññati, taṁ pakāsetuṁ",
  "atk-abh03a34:13_4": "vuttaṁ. Tattha sakavādī ‘‘na hevaṁ vattabbe’’ti paṭikkhipanto kevalaṁ pattiyā rūpādibhāvaṁ",
  "atk-abh03a34:13_5": "na sampaṭicchati. Na hi patti nāma koci dhammo atthi, na pana asaṅkhatabhāvaṁ anujānāti.",
  "atk-abh03a34:13_6": "Itaro pana paṭikkhepamatteneva asaṅkhatāti laddhiṁ patiṭṭhapeti, sā ayoniso patiṭṭhāpitattā appatiṭṭhitāyevāti.",
  "atk-abh03a34:14": "Pattikathāvaṇṇanā.",
  "atk-abh03a34:15": "5. Tathatākathāvaṇṇanā",
  "atk-abh03a34:16_0": "841-843. Idāni tathatākathā nāma hoti. Tattha yesaṁ ‘‘rūpādīnaṁ sabbadhammānaṁ rūpādisabhāvatāsaṅkhātā",
  "atk-abh03a34:16_1": "tathatā nāma atthi, sā ca saṅkhatesu rūpādīsu apariyāpannattā asaṅkhatā’’ti laddhi,",
  "atk-abh03a34:16_2": "seyyathāpi ekaccānaṁ uttarāpathakānaṁ, te sandhāya pucchā sakavādissa , paṭiññā itarassa.",
  "atk-abh03a34:16_3": "Sesamidhāpi heṭṭhā vuttanayattā pākaṭamevāti.",
  "atk-abh03a34:17": "Tathatākathāvaṇṇanā.",
  "atk-abh03a34:18": "6. Kusalakathāvaṇṇanā",
  "atk-abh03a34:19_0": "844-846. Idāni kusalakathā nāma hoti. Tattha anavajjampi kusalaṁ iṭṭhapākampi. Anavajjaṁ",
  "atk-abh03a34:19_1": "nāma kilesavippayuttaṁ. Ayaṁ nayo ṭhapetvā akusalaṁ sabbadhamme bhajati. Iṭṭhavipākaṁ",
  "atk-abh03a34:19_2": "nāma āyatiṁ upapattipavattesu iṭṭhaphalanipphādakaṁ puññaṁ. Ayaṁ nayo kusalattike",
  "atk-abh03a34:19_3": "ādipadameva bhajati. Yesaṁ pana imaṁ vibhāgaṁ aggahetvā anavajjabhāvamatteneva nibbānaṁ",
  "atk-abh03a34:19_4": "kusalanti laddhi, seyyathāpi andhakānaṁ, tesaṁ iṭṭhavipākaṭṭhena nibbānassa kusalatābhāvaṁ",
  "atk-abh03a34:19_5": "dīpetuṁ pucchā sakavādissa, attano laddhivasena paṭiññā itarassa. Sesamidhāpi heṭṭhā",
  "atk-abh03a34:19_6": "vuttanayattā uttānatthamevāti.",
  "atk-abh03a34:20": "Kusalakathāvaṇṇanā.",
  "atk-abh03a34:21": "7. Accantaniyāmakathāvaṇṇanā",
  "atk-abh03a34:22_0": "847. Idāni accantaniyāmakathā nāma hoti. Tattha yesaṁ ‘‘sakiṁ nimuggo nimuggova hotī’’ti",
  "atk-abh03a34:22_1": "(a. ni. 7.15) suttaṁ nissāya ‘‘atthi puthujjanassa accantaniyāmatā’’ti laddhi, seyyathāpi",
  "atk-abh03a34:22_2": "ekaccānaṁ uttarāpathakānaṁ, te sandhāya pucchā sakavādissa, paṭiññā itarassa. Mātughātakotiādi",
  "atk-abh03a34:22_3": "‘‘niyatamicchādiṭṭhikassa ca mātughātakādīnañca samāne micchattaniyāme mātughātakādīhipi",
  "atk-abh03a34:22_4": "te accantaniyatehi bhavitabba’’nti codanatthaṁ vuttaṁ. Itaro ‘‘niyatamicchādiṭṭhiko",
  "atk-abh03a34:22_5": "saṁsārakhāṇuko bhavantarepi niyatova ime pana ekasmiññeva attabhāve’’ti laddhiyā",
  "atk-abh03a34:22_6": "na hevanti paṭikkhipati .",
  "atk-abh03a34:23_0": "848.Vicikicchā uppajjeyyāti ‘‘ayaṁ niyato vā no vā’’ti evaṁ uppajjeyyāti pucchati.",
  "atk-abh03a34:23_1": "Itaro anuppattikāraṇaṁ apassanto paṭijānāti. Nuppajjeyyāti puṭṭho pana yaṁ diṭṭhiṁ",
  "atk-abh03a34:23_2": "āsevanto niyāmaṁ okkanto, tattha anuppattiṁ sandhāya paṭijānāti. Tato pahīnāti puṭṭho",
  "atk-abh03a34:23_3": "maggena appahīnattā paṭikkhipati, taṁ diṭṭhiṁ ārabbha asamudācārato paṭijānāti. Atha",
  "atk-abh03a34:23_4": "naṁ yasmā pahānaṁ nāma vinā ariyamaggena natthi, tasmā tassa vasena codetuṁ sotāpattimaggenātiādimāha.",
  "atk-abh03a34:23_5": "So ekamaggenāpi appahīnattā paṭikkhipati. Puna katamenāti puṭṭho micchāmaggaṁ sandhāya akusalenātiādimāha.",
  "atk-abh03a34:24_0": "849.Ucchedadiṭṭhi uppajjeyyāti dutiyaniyāmuppattiṁ pucchati. Itaro yasmā ‘‘yepi te",
  "atk-abh03a34:24_1": "okkalā vayabhiññā natthikavādā akiriyavādā ahetukavādā’’ti (ma. ni. 3.143) vacanato",
  "atk-abh03a34:24_2": "tissopi niyatamicchādiṭṭhiyo ekassa uppajjanti, tasmā paṭijānāti.",
  "atk-abh03a34:25_0": "850. Atha naṁ ‘‘na ca nāma so accantaniyāmo’’ti codetuṁ hañcītiādimāha. Accantaniyatassa",
  "atk-abh03a34:25_1": "hi dutiyaniyāmo niratthako. Nuppajjeyyāti pañhe yaṁ sassatadiṭṭhiyā sassatanti gahitaṁ,",
  "atk-abh03a34:25_2": "tadeva ucchijjissatīti gahetvā anuppattiṁ sandhāya paṭijānāti. Pahīnāti puṭṭho maggena",
  "atk-abh03a34:25_3": "appahīnattā paṭikkhipati, vuttanayena anuppajjanato paṭijānāti. Sassatadiṭṭhi uppajjeyyātiādīsupi",
  "atk-abh03a34:25_4": "eseva nayo. Sesaṁ vicikicchāvāre vuttanayameva.",
  "atk-abh03a34:26_0": "851-852.Na vattabbanti pucchā paravādissa, suttassa atthitāya paṭiññā sakavādissa.",
  "atk-abh03a34:26_1": "Na pana so bhavantarepi nimuggova. Imasmiññeva hi bhave abhabbo so taṁ diṭṭhiṁ pajahitunti",
  "atk-abh03a34:26_2": "ayamettha adhippāyo, tasmā asādhakametanti. Sabbakālaṁ ummujjitvā nimujjatītiādi",
  "atk-abh03a34:26_3": "vacanamatte abhinivesaṁ akatvā attho pariyesitabboti dassanatthaṁ vuttanti.",
  "atk-abh03a34:27": "Accantaniyāmakathāvaṇṇanā.",
  "atk-abh03a34:28": "8. Indriyakathāvaṇṇanā",
  "atk-abh03a34:29_0": "853-856. Idāni indriyakathā nāma hoti. Tattha lokiyā saddhā saddhā eva nāma, na saddhindriyaṁ.",
  "atk-abh03a34:29_1": "Tathā lokiyaṁ vīriyaṁ…pe… sati… samādhi… paññā paññāyeva nāma, na paññindriyanti",
  "atk-abh03a34:29_2": "yesaṁ laddhi, seyyathāpi hetuvādānañceva mahisāsakānañca; te sandhāya pucchā sakavādissa,",
  "atk-abh03a34:29_3": "paṭiññā itarassa . Natthi lokiyā saddhātiādi yasmā lokiyāpi saddhādayova dhammā adhipatiyaṭṭhena",
  "atk-abh03a34:29_4": "indriyaṁ, na saddhādīhi aññaṁ saddhindriyādi nāma atthi, tasmā lokiyānampi saddhādīnaññeva",
  "atk-abh03a34:29_5": "saddhindriyādibhāvadassanatthaṁ vuttaṁ. Atthi lokiyo manotiādi yathā te lokiyāpi",
  "atk-abh03a34:29_6": "manādayo dhammā manindriyādīni, evaṁ lokiyā saddhādayopi saddhindriyānīti upamāya",
  "atk-abh03a34:29_7": "tassatthassa vibhāvanatthaṁ vuttaṁ. Sesamettha yathāpāḷimeva niyyātīti.",
  "atk-abh03a34:30": "Indriyakathāvaṇṇanā.",
  "atk-abh03a34:31": "Ekūnavīsatimo vaggo."
}