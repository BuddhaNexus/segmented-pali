{
  "snp4.3:0.1": "Sutta Nipāta 4.3 ",
  "snp4.3:0.2": "Duṭṭhaṭṭhakasutta ",
  "snp4.3:1.1": "Vadanti ve duṭṭhamanāpi eke, ",
  "snp4.3:1.2": "Athopi ve saccamanā vadanti; ",
  "snp4.3:1.3": "Vādañca jātaṁ muni no upeti, ",
  "snp4.3:1.4": "Tasmā munī natthi khilo kuhiñci. ",
  "snp4.3:2.1": "Sakañhi diṭṭhiṁ kathamaccayeyya, ",
  "snp4.3:2.2": "Chandānunīto ruciyā niviṭṭho; ",
  "snp4.3:2.3": "Sayaṁ samattāni pakubbamāno, ",
  "snp4.3:2.4": "Yathā hi jāneyya tathā vadeyya. ",
  "snp4.3:3.1": "Yo attano sīlavatāni jantu, ",
  "snp4.3:3.2": "Anānupuṭṭhova paresa pāva; ",
  "snp4.3:3.3": "Anariyadhammaṁ kusalā tamāhu, ",
  "snp4.3:3.4": "Yo ātumānaṁ sayameva pāva. ",
  "snp4.3:4.1": "Santo ca bhikkhu abhinibbutatto, ",
  "snp4.3:4.2": "Itihanti sīlesu akatthamāno; ",
  "snp4.3:4.3": "Tamariyadhammaṁ kusalā vadanti, ",
  "snp4.3:4.4": "Yassussadā natthi kuhiñci loke. ",
  "snp4.3:5.1": "Pakappitā saṅkhatā yassa dhammā, ",
  "snp4.3:5.2": "Purakkhatā santi avīvadātā; ",
  "snp4.3:5.3": "Yadattani passati ānisaṁsaṁ, ",
  "snp4.3:5.4": "Taṁ nissito kuppapaṭiccasantiṁ. ",
  "snp4.3:6.1": "Diṭṭhīnivesā na hi svātivattā, ",
  "snp4.3:6.2": "Dhammesu niccheyya samuggahītaṁ; ",
  "snp4.3:6.3": "Tasmā naro tesu nivesanesu, ",
  "snp4.3:6.4": "Nirassatī ādiyatī ca dhammaṁ. ",
  "snp4.3:7.1": "Dhonassa hi natthi kuhiñci loke, ",
  "snp4.3:7.2": "Pakappitā diṭṭhi bhavābhavesu; ",
  "snp4.3:7.3": "Māyañca mānañca pahāya dhono, ",
  "snp4.3:7.4": "Sa kena gaccheyya anūpayo so. ",
  "snp4.3:8.1": "Upayo hi dhammesu upeti vādaṁ, ",
  "snp4.3:8.2": "Anūpayaṁ kena kathaṁ vadeyya; ",
  "snp4.3:8.3": "Attā nirattā na hi tassa atthi, ",
  "snp4.3:8.4": "Adhosi so diṭṭhimidheva sabbanti. ",
  "snp4.3:8.5": "Duṭṭhaṭṭhakasuttaṁ tatiyaṁ. "
}