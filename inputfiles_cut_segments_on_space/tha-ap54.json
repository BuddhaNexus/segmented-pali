{
  "tha-ap54:0.1": "Therāpadāna ",
  "tha-ap54:0.2": "Bījanivagga ",
  "tha-ap54:0.3": "2 Sataraṁsittheraapadāna ",
  "tha-ap54:1.1": "“Ubbiddhaṁ selamāruyha, ",
  "tha-ap54:1.2": "nisīdi purisuttamo; ",
  "tha-ap54:1.3": "Pabbatassāvidūramhi, ",
  "tha-ap54:1.4": "brāhmaṇo mantapāragū. ",
  "tha-ap54:2.1": "Upaviṭṭhaṁ mahāvīraṁ, ",
  "tha-ap54:2.2": "devadevaṁ narāsabhaṁ; ",
  "tha-ap54:2.3": "Añjaliṁ paggahetvāna, ",
  "tha-ap54:2.4": "santhaviṁ lokanāyakaṁ. ",
  "tha-ap54:3.1": "‘Esa buddho mahāvīro, ",
  "tha-ap54:3.2": "varadhammappakāsako; ",
  "tha-ap54:3.3": "Jalati aggikhandhova, ",
  "tha-ap54:3.4": "bhikkhusaṅghapurakkhato. ",
  "tha-ap54:4.1": "Mahāsamuddovakkhubbho, ",
  "tha-ap54:4.2": "aṇṇavova duruttaro; ",
  "tha-ap54:4.3": "Migarājāvasambhīto, ",
  "tha-ap54:4.4": "dhammaṁ deseti cakkhumā’. ",
  "tha-ap54:5.1": "Mama saṅkappamaññāya, ",
  "tha-ap54:5.2": "padumuttaranāyako; ",
  "tha-ap54:5.3": "Bhikkhusaṅghe ṭhito satthā, ",
  "tha-ap54:5.4": "imā gāthā abhāsatha. ",
  "tha-ap54:6.1": "‘Yenāyaṁ añjalī dinno, ",
  "tha-ap54:6.2": "buddhaseṭṭho ca thomito; ",
  "tha-ap54:6.3": "Tiṁsakappasahassāni, ",
  "tha-ap54:6.4": "devarajjaṁ karissati. ",
  "tha-ap54:7.1": "Kappasatasahassamhi, ",
  "tha-ap54:7.2": "aṅgīrasasanāmako; ",
  "tha-ap54:7.3": "Vivaṭṭacchado sambuddho, ",
  "tha-ap54:7.4": "uppajjissati tāvade. ",
  "tha-ap54:8.1": "Tassa dhammesu dāyādo, ",
  "tha-ap54:8.2": "oraso dhammanimmito; ",
  "tha-ap54:8.3": "Sataraṁsīti nāmena, ",
  "tha-ap54:8.4": "arahā so bhavissati’. ",
  "tha-ap54:9.1": "Jātiyā sattavassohaṁ, ",
  "tha-ap54:9.2": "pabbajiṁ anagāriyaṁ; ",
  "tha-ap54:9.3": "Sataraṁsimhi nāmena, ",
  "tha-ap54:9.4": "pabhā niddhāvate mama. ",
  "tha-ap54:10.1": "Maṇḍape rukkhamūle vā, ",
  "tha-ap54:10.2": "jhāyī jhānarato ahaṁ; ",
  "tha-ap54:10.3": "Dhāremi antimaṁ dehaṁ, ",
  "tha-ap54:10.4": "sammāsambuddhasāsane. ",
  "tha-ap54:11.1": "Saṭṭhikappasahassamhi, ",
  "tha-ap54:11.2": "caturo rāmanāmakā; ",
  "tha-ap54:11.3": "Sattaratanasampannā, ",
  "tha-ap54:11.4": "cakkavattī mahabbalā. ",
  "tha-ap54:12.1": "Paṭisambhidā catasso, ",
  "tha-ap54:12.2": "…pe… ",
  "tha-ap54:12.3": "kataṁ buddhassa sāsanaṁ”. ",
  "tha-ap54:13.1": "Itthaṁ sudaṁ āyasmā sataraṁsi thero imā gāthāyo abhāsitthāti. ",
  "tha-ap54:14.1": "Sataraṁsittherassāpadānaṁ dutiyaṁ. "
}