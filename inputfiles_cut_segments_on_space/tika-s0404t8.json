{
  "tika-s0404t8:0": "1. Sambodhivaggo",
  "tika-s0404t8:1": "1-2. Sambodhisuttādivaṇṇanā",
  "tika-s0404t8:2": "1-2. Navakanipātassa paṭhamadutiyesu natthi vattabbaṁ.",
  "tika-s0404t8:3": "3. Meghiyasuttavaṇṇanā",
  "tika-s0404t8:4_0": "3. Tatiye meghiyoti tassa therassa nāmaṁ. Upaṭṭhāko hotīti paricārako hoti. Bhagavato",
  "tika-s0404t8:4_1": "hi paṭhamabodhiyaṁ upaṭṭhākā anibaddhā ahesuṁ. Ekadā nāgasamalo, ekadā nāgito, ekadā",
  "tika-s0404t8:4_2": "upavāṇo, ekadā sunakkhatto, ekadā cundo samaṇuddeso, ekadā sāgato, ekadā meghiyo,",
  "tika-s0404t8:4_3": "tadāpi meghiyattherova upaṭṭhāko hoti. Tenāha “tena kho pana samayena āyasmā meghiyo",
  "tika-s0404t8:4_4": "bhagavato upaṭṭhāko hotī”ti.",
  "tika-s0404t8:5_0": "Kimikāḷāyāti kāḷakimīnaṁ bahulatāya “kimikāḷā”ti laddhanāmāya nadiyā. Jaṅghāvihāranti",
  "tika-s0404t8:5_1": "ciranisajjāya jaṅghāsu uppannakilamathavinodanatthaṁ vicaraṇaṁ. Pāsādikanti aviraḷarukkhatāya",
  "tika-s0404t8:5_2": "siniddhapattatāya ca passantānaṁ pasādaṁ āvahatīti pāsādikaṁ. Sandacchāyatāya manuññabhūmibhāgatāya",
  "tika-s0404t8:5_3": "ca anto paviṭṭhānaṁ pītisomanassajananaṭṭhena cittaṁ rametīti ramaṇīyaṁ. Alanti pariyattaṁ,",
  "tika-s0404t8:5_4": "yuttantipi attho. Padhānatthikassāti padhānena bhāvanānuyogena atthikassa. Yasmā",
  "tika-s0404t8:5_5": "so padhānakamme yutto padhānakammiko nāma hoti, tasmā vuttaṁ “padhānakammikassā”ti.",
  "tika-s0404t8:5_6": "Āgaccheyyāhanti āgaccheyyaṁ ahaṁ. Therena kira pubbe taṁ ṭhānaṁ anuppaṭipāṭiyā pañca",
  "tika-s0404t8:5_7": "jātisatāni raññā eva satā anubhūtapubbaṁ uyyānaṁ ahosi, tenassa diṭṭhamatteyeva tattha",
  "tika-s0404t8:5_8": "viharituṁ cittaṁ nami.",
  "tika-s0404t8:6_0": "Yāvaaññopi koci bhikkhu āgacchatīti añño kocipi bhikkhu mama santikaṁ yāva āgacchati,",
  "tika-s0404t8:6_1": "tāva āgamehīti attho. “Koci bhikkhu dissatī”tipi pāṭho, “āgacchatū”tipi paṭhanti,",
  "tika-s0404t8:6_2": "tathā “dissatū”tipi. Natthi kiñci uttari karaṇīyanti catūsu saccesu catūhi maggehi",
  "tika-s0404t8:6_3": "pariññādīnaṁ soḷasannaṁ kiccānaṁ katattā abhisambodhiyā vā adhigatattā tato aññaṁ",
  "tika-s0404t8:6_4": "uttari karaṇīyaṁ nāma natthi. Catūsu saccesu catunnaṁ kiccānaṁ katattāti idaṁ pana",
  "tika-s0404t8:6_5": "maggavasena labbhabhānaṁ bhedaṁ anupekkhitvā vuttaṁ. Atthi katassa paṭicayoti mayhaṁ",
  "tika-s0404t8:6_6": "santāne nipphāditassa sīlādidhammassa ariyamaggassa anadhigatattā tadatthaṁ puna",
  "tika-s0404t8:6_7": "vaḍḍhanasaṅkhāto paṭicayo atthi, icchitabboti attho.",
  "tika-s0404t8:7_0": "Tividhanāṭakaparivāroti mahantitthiyo majjhimitthiyo atitaruṇitthiyoti evaṁ vadhūkumārikakaññāvatthāhi",
  "tika-s0404t8:7_1": "tividhāhi nāṭakitthīhi parivuto. Akusalavitakkehīti yathāvuttehi kāmavitakkādīhi.",
  "tika-s0404t8:7_2": "Apare pana “tasmiṁ vanasaṇḍe pupphaphalapallavādīsu lobhavasena kāmavitakko, kharassarānaṁ",
  "tika-s0404t8:7_3": "pakkhiādīnaṁ saddassavanena byāpādavitakko, leḍḍuādīhi tesaṁ viheṭhanādhippāyena",
  "tika-s0404t8:7_4": "vihiṁsāvitakko. ‘Idhevāhaṁ vaseyya’nti tattha sāpekkhatāvasena vā kāmavitakko, vanacarake",
  "tika-s0404t8:7_5": "tattha tattha disvā tesu cittadubbhanena byāpādavitakko, tesaṁ viheṭhanādhippāyena",
  "tika-s0404t8:7_6": "vihiṁsāvitakko tassa uppajjatī”ti vadanti. Yathā tathā vā tassa micchāvitakkappavattiyeva",
  "tika-s0404t8:7_7": "acchariyakāraṇaṁ. Acchariyaṁ vata, bhoti garahaṇacchariyaṁ nāma kiretaṁ. Yathā āyasmā",
  "tika-s0404t8:7_8": "ānando bhagavato valiyagattaṁ disvā avoca “acchariyaṁ, bhante, abbhutaṁ, bhante”ti.",
  "tika-s0404t8:7_9": "Samparivāritāti vokiṇṇā. Attani garumhi ca ekattepi bahuvacanaṁ dissati. “Anvāsatto”tipi",
  "tika-s0404t8:7_10": "pāṭho. Kasmā panassa bhagavā tattha gamanaṁ anujāni? “Ananuññātopi cāyaṁ maṁ ohāya",
  "tika-s0404t8:7_11": "gacchissateva, paricārakāmatāya maññe bhagavā gantuṁ na detīti cassa siyā aññathattaṁ,",
  "tika-s0404t8:7_12": "tadassa dīgharattaṁ ahitāya dukkhāya saṁvatteyyā”ti anujāni.",
  "tika-s0404t8:8_0": "Evaṁ tasmiṁ attano pavattiṁ ārocetvā nisinne athassa bhagavā sappāyadhammaṁ desento",
  "tika-s0404t8:8_1": "“aparipakkāya, meghiya, cetovimuttiyā”tiādimāha. Tattha “aparipakkāyā”ti paripākaṁ",
  "tika-s0404t8:8_2": "appattāya. Cetovimuttiyāti kilesehi cetaso vimuttiyā. Pubbabhāge hi tadaṅgavasena",
  "tika-s0404t8:8_3": "ceva vikkhambhanavasena ca cetaso vimutti hoti, aparabhāge samucchedavasena ceva",
  "tika-s0404t8:8_4": "paṭippassaddhivasena ca. Sāyaṁ vimutti heṭṭhā vitthārato kathitāva, tasmā tattha",
  "tika-s0404t8:8_5": "vuttanayena veditabbā. Tattha vimuttiparipācanīyehi dhammehi āsaye paripācite sodhite",
  "tika-s0404t8:8_6": "vipassanāya maggagabbhaṁ gaṇhantiyā paripākaṁ gacchantiyā cetovimutti paripakkā nāma",
  "tika-s0404t8:8_7": "hoti, tadabhāve aparipakkā.",
  "tika-s0404t8:9": "Katame pana vimuttiparipācanīyā dhammā? Saddhindriyādīnaṁ visuddhikaraṇavasena pannarasa dhammā veditabbā. Vuttañhetaṁ –",
  "tika-s0404t8:10": "“Assaddhe puggale parivajjayato, saddhe puggale sevato bhajato payirupāsato, pasādanīye suttante paccavekkhato imehi tīhākārehi saddhindriyaṁ visujjhati.",
  "tika-s0404t8:11": "“Kusīte puggale parivajjayato, āraddhavīriye puggale sevato bhajato payirupāsato, sammappadhāne paccavekkhato imehi tīhākārehi vīriyindriyaṁ visujjhati.",
  "tika-s0404t8:12": "“Muṭṭhassatī puggale parivajjayato, upaṭṭhitassatī puggale sevato bhajato payirupāsato, satipaṭṭhāne paccavekkhato imehi tīhākārehi satindriyaṁ visujjhati.",
  "tika-s0404t8:13": "“Asamāhite puggale parivajjayato, samāhite puggale sevato bhajato payirupāsato, jhānavimokkhe paccavekkhato imehi tīhākārehi samādhindriyaṁ visujjhati.",
  "tika-s0404t8:14": "“Duppaññe puggale parivajjayato, paññavante puggale sevato bhajato payirupāsato, gambhīrañāṇacariyaṁ paccavekkhato imehi tīhākārehi paññindriyaṁ visujjhati.",
  "tika-s0404t8:15": "“Iti ime pañca puggale parivajjayato, pañca puggale sevato bhajato payirupāsato, pañca suttante paccavekkhato imehi pannarasahi ākārehi imāni pañcindriyāni visujjhantī”ti.",
  "tika-s0404t8:16_0": "Aparehipi pannarasahi ākārehi imāni pañcindriyāni visujjhanti. Aparepi pannarasa",
  "tika-s0404t8:16_1": "dhammā vimuttiparipācanīyā. Saddhāpañcamāni indriyāni, aniccasaññā anicce, dukkhasaññā",
  "tika-s0404t8:16_2": "dukkhe, anattasaññā, pahānasaññā, virāgasaññāti imā pañca nibbedhabhāgiyā saññā,",
  "tika-s0404t8:16_3": "kalyāṇamittatā, sīlasaṁvaro, abhisallekhatā, vīriyārambho, nibbedhikapaññāti. Tesu",
  "tika-s0404t8:16_4": "veneyyadamanakusalo satthā veneyyassa meghiyattherassa ajjhāsayavasena idha kalyāṇamittatādayo",
  "tika-s0404t8:16_5": "vimuttiparipācanīye dhamme dassento “pañca dhammā paripakkāya saṁvattantī”ti vatvā",
  "tika-s0404t8:16_6": "te vitthārento “idha, meghiya, bhikkhu kalyāṇamitto hotī”tiādimāha.",
  "tika-s0404t8:17_0": "Tattha kalyāṇamittoti kalyāṇo bhaddo sundaro mitto etassāti kalyāṇamitto. Yassa sīlādiguṇasampanno",
  "tika-s0404t8:17_1": "“aghassa tātā hitassa vidhātā”ti evaṁ sabbākārena upakāro mitto hoti, so puggalo",
  "tika-s0404t8:17_2": "kalyāṇamittova. Yathāvuttehi kalyāṇapuggaleheva sabbiriyāpathesu saha ayati pavattati,",
  "tika-s0404t8:17_3": "na vinā tehīti kalyāṇasahāyo. Kalyāṇapuggalesu eva cittena ceva kāyena ca ninnapoṇapabbhārabhāvena",
  "tika-s0404t8:17_4": "pavattatīti kalyāṇasampavaṅko. Padattayena kalyāṇamittasaṁsagge ādaraṁ uppādeti.",
  "tika-s0404t8:17_5": "Ayaṁ kalyāṇamittatāsaṅkhāto brahmacariyavāsassa ādibhāvato sabbesañca kusaladhammānaṁ",
  "tika-s0404t8:17_6": "bahukāratāya padhānabhāvato ca imesu pañcasu dhammesu ādito vuttattā paṭhamo anavajjadhammo",
  "tika-s0404t8:17_7": "avisuddhānaṁ saddhādīnaṁ visuddhikaraṇavasena cetovimuttiyā paripakkāya saṁvattati.",
  "tika-s0404t8:17_8": "Ettha ca kalyāṇamittassa bahukāratā padhānatā ca “upaḍḍhamidaṁ, bhante, brahmacariyassa",
  "tika-s0404t8:17_9": "yadidaṁ kalyāṇamittatā”ti vadantaṁ dhammabhaṇḍāgārikaṁ “mā hevaṁ, ānandā”ti dvikkhatuṁ",
  "tika-s0404t8:17_10": "paṭisedhetvā “sakalameva hidaṁ, ānanda, brahmacariyaṁ yadidaṁ kalyāṇamittatā kalyāṇasahāyatā”ti",
  "tika-s0404t8:17_11": "– ādisuttapadehi veditabbā.",
  "tika-s0404t8:18_0": "Puna caparanti puna ca aparaṁ dhammajātaṁ. Sīlavāti ettha kenaṭṭhena sīlaṁ? Sīlanaṭṭhena",
  "tika-s0404t8:18_1": "sīlaṁ. Kimidaṁ sīlanaṁ nāma? Samādhānaṁ, kāyakammādīnaṁ susīlyavasena avippakiṇṇatāti",
  "tika-s0404t8:18_2": "attho. Atha vā upadhāraṇaṁ, jhānādikusaladhammānaṁ patiṭṭhānavasena ādhārabhāvoti",
  "tika-s0404t8:18_3": "attho. Tasmā sīleti, sīlatīti vā sīlaṁ. Ayaṁ tāva saddalakkhaṇanayena sīlaṭṭho. Apare",
  "tika-s0404t8:18_4": "pana “siraṭṭho sīlaṭṭho, sītalaṭṭho, sīlaṭṭho”ti niruttinayena atthaṁ vaṇṇenti. Tayidaṁ",
  "tika-s0404t8:18_5": "pāripūrito atisayato vā sīlaṁ assa atthīti sīlavā, sīlasampannoti attho.",
  "tika-s0404t8:19_0": "Yathā ca sīlavā hoti sīlasampanno, taṁ dassetuṁ “pātimokkhasaṁvarasaṁvuto”tiādi vuttaṁ.",
  "tika-s0404t8:19_1": "Tattha pātimokkhanti sikkhāpadasīlaṁ. Tañhi yo naṁ pāti rakkhati, taṁ mokkheti moceti",
  "tika-s0404t8:19_2": "āpāyikādīhi dukkhehīti pātimokkhaṁ. Saṁvaraṇaṁ saṁvaro, kāyavācāhi avītikkamo. Pātimokkhameva",
  "tika-s0404t8:19_3": "saṁvaro pātimokkhasaṁvaro, tena saṁvuto pihitakāyavācoti pātimokkhasaṁvarasaṁvuto.",
  "tika-s0404t8:19_4": "Idamassa tasmiṁ sīle patiṭṭhitabhāvaparidīpanaṁ. Viharatīti tadanurūpavihārasamaṅgibhāvaparidīpanaṁ.",
  "tika-s0404t8:19_5": "Ācāragocarasampannoti heṭṭhā pātimokkhasaṁvarassa upari visesānaṁ yogassa ca upakāradhammaparidīpanaṁ.",
  "tika-s0404t8:19_6": "Aṇumattesu vajjesu bhayadassāvīti pātimokkhasīlato acavanadhammatāparidīpanaṁ. Samādāyāti",
  "tika-s0404t8:19_7": "sikkhāpadānaṁ anavasesato ādānaparidīpanaṁ. Sikkhatīti sikkhāya samaṅgibhāvaparidīpanaṁ.",
  "tika-s0404t8:19_8": "Sikkhāpadesūti sikkhitabbadhammaparidīpanaṁ.",
  "tika-s0404t8:20_0": "Aparo nayo – kilesānaṁ balavabhāvato pāpakiriyāya sukarabhāvato puññakiriyāya ca",
  "tika-s0404t8:20_1": "dukkarabhāvato bahukkhattuṁ apāyesu patanasīloti pātī, puthujjano. Aniccatāya vā",
  "tika-s0404t8:20_2": "bhavādīsu kammavegukkhitto ghaṭiyantaṁ viya anavaṭṭhānena paribbhamanato gamanasīloti",
  "tika-s0404t8:20_3": "pātī. Maraṇavasena vā tamhi tamhi sattanikāye attabhāvassa patanasīlo vā pātī, sattasantāno,",
  "tika-s0404t8:20_4": "cittameva vā. Taṁ pātinaṁ saṁsāradukkhato mokkhetīti pātimokkhaṁ. Cittassa hi vimokkhena",
  "tika-s0404t8:20_5": "satto “vimutto”ti vuccati. Vuttañhi “cittavodānā visujjhantī”ti, “anupādāya āsavehi",
  "tika-s0404t8:20_6": "cittaṁ vimutta”nti ca.",
  "tika-s0404t8:21_0": "Atha vā avijjādihetunā saṁsāre patati gacchati pavattatīti pāti. “Avijjānīvaraṇānaṁ",
  "tika-s0404t8:21_1": "sattānaṁ taṇhāsaṁyojanānaṁ sandhāvataṁ saṁsarata”nti hi vuttaṁ. Tassa pātino sattassa",
  "tika-s0404t8:21_2": "taṇhādisaṁkilesattayato mokkho etenāti pātimokkhaṁ.",
  "tika-s0404t8:22_0": "Atha vā pāteti vinipāteti dukkheti pāti, cittaṁ. Vuttañhi “cittena nīyatī loko, cittena",
  "tika-s0404t8:22_1": "parikassatī”ti. Tassa pātino mokkho etenāti pātimokkhaṁ. Patati vā etena apāyadukkhe",
  "tika-s0404t8:22_2": "saṁsāradukkhe cāti pāti, taṇhādisaṁkileso. Vuttañhi “taṇhā janeti purisaṁ. Taṇhādutiyo",
  "tika-s0404t8:22_3": "puriso”ti ca ādi. Tato pātito mokkhoti pātimokkhaṁ.",
  "tika-s0404t8:23_0": "Atha vā patati etthāti pāti, cha ajjhattikabāhirāni āyatanāni. Vuttañhi “chasu loko",
  "tika-s0404t8:23_1": "samuppanno, chasu kubbati santhava”nti. Tato chaajjhattikabāhirāyatanasaṅkhātato",
  "tika-s0404t8:23_2": "pātito mokkhoti pātimokkhaṁ. Atha vā pāto vinipāto assa atthīti pātī, saṁsāro. Tato",
  "tika-s0404t8:23_3": "mokkhoti pātimokkhaṁ. Atha vā sabbalokādhipatibhāvato dhammissaro bhagavā patīti",
  "tika-s0404t8:23_4": "vuccati, muccati etenāti mokkho, patino mokkho tena paññattattāti patimokkho, patimokkho",
  "tika-s0404t8:23_5": "eva pātimokkhaṁ. Sabbaguṇānaṁ vā mūlabhāvato uttamaṭṭhena pati ca so yathāvuttenatthena",
  "tika-s0404t8:23_6": "mokkho cāti patimokkho, patimokkho eva pātimokkhaṁ. Tathā hi vuttaṁ “pātimokkhanti",
  "tika-s0404t8:23_7": "ādimetaṁ mukhametaṁ pamukhameta”nti vitthāro.",
  "tika-s0404t8:24_0": "Atha vā pa-iti pakāre, atīti accantatthe nipāto, tasmā pakārehi accantaṁ mokkhetīti",
  "tika-s0404t8:24_1": "pātimokkhaṁ. Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena",
  "tika-s0404t8:24_2": "samucchedavasena accantaṁ mokkheti mocetīti pātimokkhaṁ. Pati pati mokkhoti vā patimokkho,",
  "tika-s0404t8:24_3": "tamhā tamhā vītikkamadosato paccekaṁ mokkhoti attho. Patimokkho eva pātimokkhaṁ.",
  "tika-s0404t8:24_4": "Mokkhoti vā nibbānaṁ, tassa mokkhassa paṭibimbabhūtoti patimokkho. Sīlasaṁvaro hi",
  "tika-s0404t8:24_5": "sūriyassa aruṇuggamanaṁ viya nibbānassa udayabhūto tappaṭibhāgova yathārahaṁ kilesanibbāpanato.",
  "tika-s0404t8:24_6": "Patimokkhoyeva pātimokkhaṁ. Atha vā mokkhaṁ pati vattati, mokkhābhimukhanti vā patimokkhaṁ,",
  "tika-s0404t8:24_7": "patimokkhameva pātimokkhanti evaṁ tāva ettha pātimokkhasaddassa attho veditabbo.",
  "tika-s0404t8:25_0": "Saṁvarati pidahati etenāti saṁvaro, pātimokkhameva saṁvaroti pātimokkhasaṁvaro. Atthato",
  "tika-s0404t8:25_1": "pana tato tato vītikkamitabbato viratiyo cetanā ca, tena pātimokkhasaṁvarena upeto",
  "tika-s0404t8:25_2": "samannāgato pātimokkhasaṁvarasaṁvuto. Vuttañhetaṁ bhagavatā – “iminā pātimokkhasaṁvarena",
  "tika-s0404t8:25_3": "upeto hoti samupeto upagato sampanno samannāgato, tena vuccati pātimokkhasaṁvarasaṁvuto”ti.",
  "tika-s0404t8:26_0": "Viharatīti iriyāpathavihārena viharati iriyati vattati. Ācāragocarasampannoti veḷudānādimicchājīvassa",
  "tika-s0404t8:26_1": "kāyapāgabbhiyādīnañca akaraṇena sabbaso anācāraṁ vajjetvā kāyiko avītikkamo, vācasiko",
  "tika-s0404t8:26_2": "avītikkamo, kāyikavācasiko avītikkamoti evaṁ vuttabhikkhu sāruppaācārasampattiyā",
  "tika-s0404t8:26_3": "vesiyādiagocaraṁ vajjetvā piṇḍapātādiatthaṁ upasaṅkamituṁ yuttaṭṭhānasaṅkhātagocaracaraṇena",
  "tika-s0404t8:26_4": "ca sampannattā ācāragocarasampanno.",
  "tika-s0404t8:27_0": "Apica yo bhikkhu satthari sagāravo sappatisso sabrahmacārīsu sagāravo sappatisso",
  "tika-s0404t8:27_1": "hirottappasampanno sunivattho supāruto pāsādikena abhikkantena paṭikkantena ālokitena",
  "tika-s0404t8:27_2": "vilokitena samiñjitena pasāritena iriyāpathasampanno indriyesu guttadvāro bhojane",
  "tika-s0404t8:27_3": "mattaññū jāgariyaṁ anuyutto satisampajaññena samannāgato appiccho santuṭṭho pavivitto",
  "tika-s0404t8:27_4": "asaṁsaṭṭho ābhisamācārikesu sakkaccakārī garucittīkārabahulo viharati, ayaṁ vuccati ācārasampanno.",
  "tika-s0404t8:28_0": "Gocaro pana upanissayagocaro, ārakkhagocaro, upanibandhagocaroti tividho. Tattha",
  "tika-s0404t8:28_1": "yo dasakathāvatthuguṇasamannāgato vuttalakkhaṇo kalyāṇamitto, yaṁ nissāya assutaṁ",
  "tika-s0404t8:28_2": "suṇāti, sutaṁ pariyodāpeti, kaṅkhaṁ vitarati, diṭṭhiṁ ujuṁ karoti, cittaṁ pasādeti,",
  "tika-s0404t8:28_3": "yassa ca anusikkhanto saddhāya vaḍḍhati, sīlena, sutena, cāgena, paññāya vaḍḍhati,",
  "tika-s0404t8:28_4": "ayaṁ vuccati upanissayagocaro.",
  "tika-s0404t8:29_0": "Yo bhikkhu antaragharaṁ paviṭṭho vīthiṁ paṭipanno okkhittacakkhu yugamattadassī saṁvuto",
  "tika-s0404t8:29_1": "gacchati, na hatthiṁ olokento, na assaṁ, na rathaṁ, na pattiṁ, na itthiṁ, na purisaṁ",
  "tika-s0404t8:29_2": "olokento, na uddhaṁ ullokento, na adho olokento, na disāvidisaṁ pekkhamāno gacchati, ayaṁ ārakkhagocaro.",
  "tika-s0404t8:30_0": "Upanibandhagocaro pana cattāro satipaṭṭhānā, yattha bhikkhu attano cittaṁ upanibandhati.",
  "tika-s0404t8:30_1": "Vuttañhetaṁ bhagavatā – “ko ca, bhikkhave, bhikkhuno gocaro sako pettiko visayo,",
  "tika-s0404t8:30_2": "yadidaṁ cattāro satipaṭṭhānā”ti. Tattha upanissayagocarassa pubbe vuttattā itaresaṁ",
  "tika-s0404t8:30_3": "vasenettha gocaro veditabbo. Iti yathāvuttāya ācārasampattiyā imāya ca gocarasampattiyā",
  "tika-s0404t8:30_4": "samannāgatattā ācāragocarasampanno.",
  "tika-s0404t8:31_0": "Aṇumattesu vajjesu bhayadassāvīti appamattakattā aṇuppamāṇesu assatiyā asañcicca",
  "tika-s0404t8:31_1": "āpannasekhiyaakusalacittuppādādibhedesu vajjesu bhayadassanasīlo. Yo hi bhikkhu paramāṇumattaṁ",
  "tika-s0404t8:31_2": "vajjaṁ aṭṭhasaṭṭhiyojanasatasahassubbedhasinerupabbatarājasadisaṁ katvā passati,",
  "tika-s0404t8:31_3": "yopi sabbalahukaṁ dubbhāsitamattaṁ pārājikasadisaṁ katvā passati, ayampi aṇumattesu",
  "tika-s0404t8:31_4": "vajjesu bhayadassāvī nāma. Samādāya sikkhati sikkhāpadesūti yaṁkiñci sikkhāpadesu",
  "tika-s0404t8:31_5": "sikkhitabbaṁ, taṁ sabbena sabbaṁ sabbathā sabbaṁ anavasesaṁ samādiyitvā sikkhati,",
  "tika-s0404t8:31_6": "vattati pūretīti attho.",
  "tika-s0404t8:32_0": "Abhisallekhikāti ativiya kilesānaṁ sallekhanīyā, tesaṁ tanubhāvāya pahānāya yuttarūpā.",
  "tika-s0404t8:32_1": "Cetovivaraṇasappāyāti cetaso paṭicchādakānaṁ nīvaraṇānaṁ dūrībhāvakaraṇena cetovivaraṇasaṅkhātānaṁ",
  "tika-s0404t8:32_2": "samathavipassanānaṁ sappāyā, samathavipassanācittasseva vā vivaraṇāya pākaṭīkaraṇāya",
  "tika-s0404t8:32_3": "vā sappāyā upakārikāti cetovivaraṇasappāyā.",
  "tika-s0404t8:33_0": "Idāni yena nibbidādiāvahaṇena ayaṁ kathā abhisallekhikā cetovivaraṇasappāyā ca nāma",
  "tika-s0404t8:33_1": "hoti, taṁ dassetuṁ “ekantanibbidāyā”tiādi vuttaṁ. Tattha ekantanibbidāyāti ekaṁseneva",
  "tika-s0404t8:33_2": "vaṭṭadukkhato nibbindanatthāya. Virāgāya nirodhāyāti tasseva virajjanatthāya ca nirujjhanatthāya",
  "tika-s0404t8:33_3": "ca. Upasamāyāti sabbakilesavūpasamāya. Abhiññāyāti sabbassapi abhiññeyyassa abhijānanāya.",
  "tika-s0404t8:33_4": "Sambodhāyāti catumaggasambodhāya. Nibbānāyāti anupādisesanibbānāya. Etesu hi ādito",
  "tika-s0404t8:33_5": "tīhi padehi vipassanā vuttā, dvīhi nibbānaṁ vuttaṁ. Samathavipassanā ādiṁ katvā nibbānapariyosāno",
  "tika-s0404t8:33_6": "ayaṁ sabbo uttarimanussadhammo dasakathāvatthulābhino sijjhatīti dasseti.",
  "tika-s0404t8:34_0": "Idāni taṁ kathaṁ vibhajitvā dassento “appicchakathā”tiādimāha. Tattha appicchoti",
  "tika-s0404t8:34_1": "niiccho, tassa kathā appicchakathā, appicchabhāvappaṭisaṁyuttakathā vā appicchakathā.",
  "tika-s0404t8:34_2": "Ettha ca atriccho, pāpiccho, mahiccho, appicchoti icchāvasena cattāro puggalā. Tesu",
  "tika-s0404t8:34_3": "attanā yathāladdhena lābhena atitto uparūpari lābhaṁ icchanto atriccho nāma. Yaṁ sandhāya –",
  "tika-s0404t8:35": "“Catubbhi aṭṭhajjhagamā, aṭṭhāhipi ca soḷasa;",
  "tika-s0404t8:36": "Soḷasāhi ca bāttiṁsa, atricchaṁ cakkamāsado;",
  "tika-s0404t8:37": "Icchāhatassa posassa, cakkaṁ bhamati matthake”ti. ca;",
  "tika-s0404t8:38": "“Atricchaṁ atilobhena, atilobhamadena cā”ti. ca vuttaṁ;",
  "tika-s0404t8:39_0": "Lābhasakkārasilokanikāmayamānāya asantaguṇasambhāvanādhippāyo pāpiccho. Yaṁ sandhāya",
  "tika-s0404t8:39_1": "vuttaṁ “idhekacco assaddho samāno ‘saddhoti maṁ jano jānātū’ti icchati, dussīlo samāno",
  "tika-s0404t8:39_2": "‘sīlavāti maṁ jano jānātū’ti icchatī”tiādi.",
  "tika-s0404t8:40_0": "Santaguṇasambhāvanādhippāyo paṭiggahaṇe amattaññū mahiccho, yaṁ sandhāya vuttaṁ “idhekacco",
  "tika-s0404t8:40_1": "saddho samāno ‘saddhoti maṁ jano jānātū’ti icchati, sīlavā samāno ‘sīlavāti maṁ jano",
  "tika-s0404t8:40_2": "jānātū’ti icchatī”tiādi. Duttappiyatāya hissa vijātamātāpi cittaṁ gahetuṁ na sakkoti. Tenetaṁ vuccati –",
  "tika-s0404t8:41": "“Aggikkhandho samuddo ca, mahiccho cāpi puggalo;",
  "tika-s0404t8:42": "Sakaṭena paccaye dentu, tayopete atappayā”ti.",
  "tika-s0404t8:43_0": "Ete pana atricchatādayo dose ārakā vivajjetvā santaguṇaniguhanādhippāyo paṭiggahaṇe",
  "tika-s0404t8:43_1": "ca mattaññū appiccho. Attani vijjamānampi guṇaṁ paṭicchādetukāmatāya saddho samāno",
  "tika-s0404t8:43_2": "“saddhoti maṁ jano jānātū”ti na icchati, sīlavā, bahussuto, pavivitto, āraddhavīriyo,",
  "tika-s0404t8:43_3": "upaṭṭhitassati, samāhito, paññavā samāno “paññavāti maṁ jano jānātū”ti na icchati.",
  "tika-s0404t8:43_4": "Svāyaṁ paccayappiccho, dhutaṅgappiccho, pariyattiappiccho adhigamappicchoti catubbidho.",
  "tika-s0404t8:43_5": "Tattha catūsu paccayesu appiccho paccayadāyakaṁ deyyadhammaṁ attano thāmañca oloketvā",
  "tika-s0404t8:43_6": "sacepi hi deyyadhammo bahu hoti, dāyako appaṁ dātukāmo, dāyakassa vasena appameva",
  "tika-s0404t8:43_7": "gaṇhāti. Deyyadhammo ce appo, dāyako bahuṁ dātukāmo, deyyadhammassa vasena appameva",
  "tika-s0404t8:43_8": "gaṇhāti. Deyyadhammopi ce bahu, dāyakopi bahuṁ dātukāmo, attano thāmaṁ ñatvā pamāṇayuttameva",
  "tika-s0404t8:43_9": "gaṇhāti. Evarūpo hi bhikkhu anuppannaṁ lābhaṁ uppādeti, uppannaṁ lābhaṁ thāvaraṁ",
  "tika-s0404t8:43_10": "karoti, dāyakānaṁ cittaṁ ārādheti. Dhutaṅgasamādānassa pana attani atthibhāvaṁ na",
  "tika-s0404t8:43_11": "jānāpetukāmo dhutaṅgappiccho. Yo attano bahussutabhāvaṁ jānāpetuṁ na icchati, ayaṁ",
  "tika-s0404t8:43_12": "pariyattiappiccho. Yo pana sotāpannādīsu aññataro hutvā sabrahmacārīnampi attano",
  "tika-s0404t8:43_13": "sotāpannādibhāvaṁ jānāpetuṁ na icchati, ayaṁ adhigamappiccho. Evametesaṁ appicchānaṁ",
  "tika-s0404t8:43_14": "yā appicchatā, tassā saddhiṁ sandassanādividhinā anekākāravokārānisaṁsavibhāvanavasena",
  "tika-s0404t8:43_15": "sappaṭipakkhassa atricchatādibhedassa icchācārassa ādīnavavibhāvanavasena ca pavattā",
  "tika-s0404t8:43_16": "kathā appicchakathā.",
  "tika-s0404t8:44_0": "Santuṭṭhikathāti ettha santuṭṭhīti sakena attanā laddhena tuṭṭhi santuṭṭhi. Atha",
  "tika-s0404t8:44_1": "vā visamaṁ paccayicchaṁ pahāya samaṁ tuṭṭhi santuṭṭhi, santena vā vijjamānena tuṭṭhi",
  "tika-s0404t8:44_2": "santuṭṭhi. Vuttañcetaṁ –",
  "tika-s0404t8:45": "“Atītaṁ nānubaddho so, nappajappamanāgataṁ;",
  "tika-s0404t8:46": "Paccuppannena yāpento, santuṭṭhoti pavuccatī”ti.",
  "tika-s0404t8:47_0": "Sammā vā ñāyena bhagavatā anuññātavidhinā paccayehi tuṭṭhi santuṭṭhi, atthato itarītarapaccayasantoso,",
  "tika-s0404t8:47_1": "so dvādasavidho hoti. Kathaṁ? Cīvare yathālābhasantoso, yathābalasantoso, yathāsāruppasantosoti",
  "tika-s0404t8:47_2": "tividho. Evaṁ piṇḍapātādīsu.",
  "tika-s0404t8:48_0": "Tatrāyaṁ pabhedavaṇṇanā – idha bhikkhu cīvaraṁ labhati sundaraṁ vā asundaraṁ vā,",
  "tika-s0404t8:48_1": "so teneva yāpeti, aññaṁ na pattheti, labhantopi na gaṇhāti, ayamassa cīvare yathālābhasantoso.",
  "tika-s0404t8:48_2": "Atha pana pakatidubbalo vā hoti ābādhajarābhibhūto vā, garucīvaraṁ pārupanto kilamati,",
  "tika-s0404t8:48_3": "so sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti,",
  "tika-s0404t8:48_4": "ayamassa cīvare yathābalasantoso. Aparo paṇītapaccayalābhī hoti, so paṭṭacīvarādīnaṁ",
  "tika-s0404t8:48_5": "aññataraṁ mahagghacīvaraṁ bahūni vā labhitvā “idaṁ therānaṁ cirapabbajitānaṁ bahussutānaṁ",
  "tika-s0404t8:48_6": "anurūpaṁ, idaṁ gilānānaṁ dubbalānaṁ appalābhīnaṁ hotū”ti tesaṁ datvā attanā saṅkārakūṭādito",
  "tika-s0404t8:48_7": "vā nantakāni uccinitvā saṅghāṭiṁ katvā tesaṁ vā purāṇacīvarāni gahetvā dhārentopi",
  "tika-s0404t8:48_8": "santuṭṭhova hoti, ayamassa cīvare yathāsāruppasantoso.",
  "tika-s0404t8:49_0": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ",
  "tika-s0404t8:49_1": "na pattheti, labhantopi na gaṇhāti, ayamassa piṇḍapāte yathālābhasantoso. Atha pana",
  "tika-s0404t8:49_2": "ābādhiko hoti, lūkhaṁ paṇītaṁ pakativiruddhaṁ byādhiviruddhaṁ vā piṇḍapātaṁ bhuñjitvā",
  "tika-s0404t8:49_3": "gāḷhaṁ vā rogābādhaṁ pāpuṇāti, so sabhāgassa bhikkhuno datvā tassa hatthato sappāyabhojanaṁ",
  "tika-s0404t8:49_4": "bhuñjitvā samaṇadhammaṁ karontopi santuṭṭhova hoti, ayamassa piṇḍapāte yathābalasantoso.",
  "tika-s0404t8:49_5": "Aparo bahuṁ paṇītaṁ piṇḍapātaṁ labhati, so “ayaṁ piṇḍapāto cirapabbajitānaṁ anurūpo”ti",
  "tika-s0404t8:49_6": "cīvaraṁ viya tesaṁ datvā tesaṁ vā sesakaṁ attanā piṇḍāya caritvā missakāhāraṁ vā",
  "tika-s0404t8:49_7": "bhuñjantopi santuṭṭhova hoti, ayamassa piṇḍapāte yathāsāruppasantoso.",
  "tika-s0404t8:50_0": "Idha pana bhikkhuno senāsanaṁ pāpuṇāti manāpaṁ vā āmanāpaṁ vā antamaso tiṇasanthārakampi,",
  "tika-s0404t8:50_1": "so teneva santussati, puna aññaṁ sundarataraṁ pāpuṇāti, taṁ na gaṇhāti, ayamassa",
  "tika-s0404t8:50_2": "senāsane yathālābhasantoso. Atha pana ābādhiko hoti dubbalo vā, pakativiruddhaṁ vā",
  "tika-s0404t8:50_3": "so byādhiviruddhaṁ vā senāsanaṁ labhati, yatthassa vasato aphāsu hoti, so taṁ sabhāgassa",
  "tika-s0404t8:50_4": "bhikkhuno datvā tassa santake sappāyasenāsane vasitvā samaṇadhammaṁ karontopi santuṭṭhova",
  "tika-s0404t8:50_5": "hoti, ayamassa senāsane yathābalasantoso. Aparo sundaraṁ senāsanaṁ pattampi na sampaṭicchati",
  "tika-s0404t8:50_6": "“paṇītasenāsanaṁ nāma pamādaṭṭhāna”nti, mahāpuññatāya vā leṇamaṇḍapakūṭāgārādīni",
  "tika-s0404t8:50_7": "bahūni paṇītasenāsanāni labhati, so tāni cīvarādīni viya cirapabbajitādīnaṁ datvā",
  "tika-s0404t8:50_8": "yattha katthaci vasantopi santuṭṭhova hoti, ayamassa senāsane yathāsāruppasantoso.",
  "tika-s0404t8:51_0": "Idha pana bhikkhu bhesajjaṁ labhati lūkhaṁ vā paṇītaṁ vā, so teneva tussati, aññaṁ",
  "tika-s0404t8:51_1": "na pattheti, labhantopi na gaṇhāti, ayaṁ gilānapaccaye yathālābhasantoso. Atha pana",
  "tika-s0404t8:51_2": "telena atthiko phāṇitaṁ labhati, so yaṁ labhati, so taṁ sabhāgassa bhikkhuno datvā",
  "tika-s0404t8:51_3": "tassa hatthato telena bhesajjaṁ katvā samaṇadhammaṁ karontopi santuṭṭhova hoti, ayamassa",
  "tika-s0404t8:51_4": "gilānapaccaye yathābalasantoso. Aparo mahāpuñño bahuṁ telamadhuphāṇitādipaṇītabhesajjaṁ",
  "tika-s0404t8:51_5": "labhati, so taṁ cīvarādīni viya cirapabbajitādīnaṁ datvā tesaṁ ābhatakena yena kenaci",
  "tika-s0404t8:51_6": "bhesajjaṁ karontopi santuṭṭhova hoti. Yo pana ekasmiṁ bhājane muttaharītakaṁ, ekasmiṁ",
  "tika-s0404t8:51_7": "catumadhuraṁ ṭhapetvā “gaṇhatha, bhante, yadicchasī”ti vuccamāno “sacassa tesu aññatarenapi",
  "tika-s0404t8:51_8": "rogo vūpasammati, idaṁ muttaharītakaṁ nāma buddhādīhi vaṇṇita”nti, “pūtimuttabhesajjaṁ",
  "tika-s0404t8:51_9": "nissāya pabbajjā, tattha te yāvajīvaṁ ussāho karaṇīyo”ti vacanaṁ anussaranto catumadhuraṁ",
  "tika-s0404t8:51_10": "paṭikkhipitvā muttaharītakena bhesajjaṁ karonto paramasantuṭṭhova hoti, ayamassa",
  "tika-s0404t8:51_11": "gilānapaccaye yathāsāruppasantoso.",
  "tika-s0404t8:52_0": "So evaṁpabhedo sabbopi santoso santuṭṭhīti pavuccati. Tena vuttaṁ “atthato itarītarapaccayasantoso”ti.",
  "tika-s0404t8:52_1": "Tassā santuṭṭhiyā saddhiṁ sandassanādividhinā ānisaṁsavibhāvanavasena tappaṭipakkhassa",
  "tika-s0404t8:52_2": "atricchatādibhedassa icchācārassa ādīnavavibhāvanavasena ca pavattā kathā santuṭṭhikathā.",
  "tika-s0404t8:52_3": "Ito parāsupi kathāsu eseva nayo. Visesamattameva vakkhāma.",
  "tika-s0404t8:53_0": "Pavivekakathāti ettha kāyaviveko, cittaviveko, upadhivivekoti tayo vivekā. Tesu eko",
  "tika-s0404t8:53_1": "gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati,",
  "tika-s0404t8:53_2": "eko paṭikkamati, eko abhikkamati, eko caṅkamaṁ adhiṭṭhāti, eko carati, eko viharati,",
  "tika-s0404t8:53_3": "evaṁ sabbiriyāpathesu sabbakiccesu gaṇasaṅgaṇikaṁ pahāya vivittavāso kāyaviveko nāma.",
  "tika-s0404t8:53_4": "Aṭṭha samāpattiyo pana cittaviveko nāma. Nibbānaṁ upadhiviveko nāma. Vuttañhetaṁ",
  "tika-s0404t8:53_5": "“kāyaviveko ca vivekaṭṭhakāyānaṁ nekkhammābhiratānaṁ, cittaviveko ca parisuddhacittānaṁ",
  "tika-s0404t8:53_6": "paramavodānappattānaṁ, upadhiviveko ca nirupadhīnaṁ puggalānaṁ visaṅkhāragatāna”nti.",
  "tika-s0404t8:53_7": "Vivekoyeva paviveko, paviveke paṭisaṁyuttā kathā pavivekakathā.",
  "tika-s0404t8:54_0": "Asaṁsaggakathāti ettha savanasaṁsaggo, dassanasaṁsaggo, samullapanasaṁsaggo, sambhogasaṁsaggo,",
  "tika-s0404t8:54_1": "kāyasaṁsaggoti pañca saṁsaggā. Tesu idhekacco bhikkhu suṇāti “amukasmiṁ ṭhāne gāme",
  "tika-s0404t8:54_2": "vā nigame vā itthī abhirūpā dassanīyā pāsādikā paramāya vaṇṇapokkharatāya samannāgatā”ti,",
  "tika-s0404t8:54_3": "so taṁ sutvā saṁsīdati visīdati, na sakkoti brahmacariyaṁ sandhāretuṁ, sikkhaṁ paccakkhāya",
  "tika-s0404t8:54_4": "hīnāyāvattati, evaṁ visabhāgārammaṇassavanena uppannakilesasanthavo savanasaṁsaggo",
  "tika-s0404t8:54_5": "nāma. Na heva kho bhikkhu suṇāti, apica kho sāmaṁ passati itthiṁ abhirūpaṁ dassanīyaṁ",
  "tika-s0404t8:54_6": "pāsādikaṁ paramāya vaṇṇapokkharatāya samannāgataṁ, so taṁ disvā saṁsīdati visīdati,",
  "tika-s0404t8:54_7": "na sakkoti brahmacariyaṁ sandhāretuṁ, sikkhaṁ paccakkhāya hīnāyāvattati, evaṁ visabhāgārammaṇadassanena",
  "tika-s0404t8:54_8": "uppannakilesasanthavo dassanasaṁsaggo nāma. Disvā pana aññamaññaṁ ālāpasallāpavasena",
  "tika-s0404t8:54_9": "uppanno kilesasanthavo samullapanasaṁsaggo nāma. Sañjagghanādipi eteneva saṅgayhati.",
  "tika-s0404t8:54_10": "Attano pana santakaṁ yaṁ kiñci mātugāmassa datvā adatvā vā tena dinnassa vanabhaṅginiyādino",
  "tika-s0404t8:54_11": "paribhogavasena uppanno kilesasanthavo sambhogasaṁsaggo nāma. Mātugāmassa hatthaggāhādivasena",
  "tika-s0404t8:54_12": "uppannakilesasanthavo kāyasaṁsaggo nāma.",
  "tika-s0404t8:55_0": "Yopi cesa “gihīhi saṁsaṭṭho viharati ananulomikena saṁsaggena sahasokī sahanandī",
  "tika-s0404t8:55_1": "sukhitesu sukhito dukkhitesu dukkhito uppannesu kiccakaraṇīyesu attanā vo yogaṁ āpajjatī”ti",
  "tika-s0404t8:55_2": "evaṁ vutto ananulomiko gihisaṁsaggo nāma, yo ca sabrahmacārīhipi kilesuppattihetubhūto",
  "tika-s0404t8:55_3": "saṁsaggo, taṁ sabbaṁ pahāya yvāyaṁ saṁsāre thirataraṁ saṁvegasaṅkhāresu tibbaṁ bhayasaññaṁ",
  "tika-s0404t8:55_4": "sarīre paṭikkūlasaññaṁ sabbākusalesu jigucchāpubbaṅgamaṁ hirottappaṁ sabbakiriyāsu",
  "tika-s0404t8:55_5": "satisampajaññanti sabbaṁ paccupaṭṭhapetvā kamaladale jalabindu viya sabbattha alaggabhāvo,",
  "tika-s0404t8:55_6": "ayaṁ sabbasaṁsaggappaṭipakkhatāya asaṁsaggo, tappaṭisaṁyuttā kathā asaṁsaggakathā.",
  "tika-s0404t8:56_0": "Vīriyārambhakathāti ettha vīrassa bhāvo, kammanti vā vīriyaṁ, vidhinā īretabbaṁ pavattetabbanti",
  "tika-s0404t8:56_1": "vā vīriyaṁ, vīriyañca taṁ akusalānaṁ dhammānaṁ pahānāya, kusalānaṁ dhammānaṁ upasampadāya",
  "tika-s0404t8:56_2": "ārabhanaṁ vīriyārambho. Svāyaṁ kāyiko, cetasiko cāti duvidho, ārambhadhātu, nikkamadhātu,",
  "tika-s0404t8:56_3": "parakkamadhātu, cāti tividho, sammappadhānavasena catubbidho. So sabbopi yo bhikkhu",
  "tika-s0404t8:56_4": "gamane uppannakilesaṁ ṭhānaṁ pāpuṇituṁ na deti, ṭhāne uppannaṁ nisajjaṁ, nisajjāya",
  "tika-s0404t8:56_5": "uppannaṁ sayanaṁ pāpuṇituṁ na deti, tattha tattheva ajapadena daṇḍena kaṇhasappaṁ",
  "tika-s0404t8:56_6": "uppīḷetvā gaṇhanto viya tikhiṇena asinā amittaṁ gīvāya paharanto viya sīsaṁ ukkhipituṁ",
  "tika-s0404t8:56_7": "adatvā vīriyabalena niggaṇhāti, tassevaṁ vīriyārambho āraddhavīriyassa vasena veditabbo,",
  "tika-s0404t8:56_8": "tappaṭisaṁyuttā kathā vīriyārambhakathā.",
  "tika-s0404t8:57_0": "Sīlakathātiādīsu duvidhaṁ sīlaṁ lokiyaṁ lokuttarañca. Tattha lokiyaṁ pātimokkhasaṁvarādi",
  "tika-s0404t8:57_1": "catupārisuddhisīlaṁ. Lokuttaraṁ maggasīlaṁ phalasīlañca. Tathā samādhipi. Vipassanāya",
  "tika-s0404t8:57_2": "pādakabhūtā saha upacārena aṭṭha samāpattiyo lokiyo samādhi, maggasampayutto panettha",
  "tika-s0404t8:57_3": "lokuttaro samādhi nāma. Tathā paññāpi. Lokiyā sutamayā, cintāmayā, jhānasampayuttā,",
  "tika-s0404t8:57_4": "vipassanāñāṇañca. Visesato panettha vipassanāpaññā gahetabbā. Lokuttarā maggapaññā",
  "tika-s0404t8:57_5": "phalapaññā ca. Vimutti ariyaphalavimutti nibbānañca. Apare pana tadaṅgavikkhambhanasamucchedavimuttīnampi",
  "tika-s0404t8:57_6": "vasenettha atthaṁ saṁvaṇṇenti. Vimuttiñāṇadassanampi ekūnavīsatividhaṁ paccavekkhaṇañāṇaṁ.",
  "tika-s0404t8:57_7": "Iti imesaṁ sīlādīnaṁ saddhiṁ sandassanādividhinā anekākāravokāraānisaṁsavibhāvanavasena",
  "tika-s0404t8:57_8": "ceva tappaṭipakkhānaṁ dussīlyādīnaṁ ādīnavavibhāvanavasena ca pavattā kathā, tappaṭisaṁyuttā",
  "tika-s0404t8:57_9": "kathā vā sīlādikathā nāma.",
  "tika-s0404t8:58_0": "Ettha ca “attanā ca appiccho hoti, appiccha kathañca paresaṁ kattā”ti “santuṭṭho",
  "tika-s0404t8:58_1": "hoti itarītarena cīvarena, itarītaracīvarasantuṭṭhiyā ca vaṇṇavādī”ti ca ādivacanato",
  "tika-s0404t8:58_2": "sayañca appicchatādiguṇasamannāgatena paresampi tadatthāya hitajjhāsayena pavattetabbā",
  "tika-s0404t8:58_3": "tathārūpī kathā. Yā idha abhisallekhikādibhāvena visesetvā vuttā appicchakathādīti",
  "tika-s0404t8:58_4": "veditabbā. Kārakasseva hi kathā visesato adhippetatthasādhinī. Tathā hi vakkhati",
  "tika-s0404t8:58_5": "– “kalyāṇamittassetaṁ, meghiya, bhikkhuno pāṭikaṅkhaṁ…pe… akasiralābhī”ti.",
  "tika-s0404t8:59_0": "Evarūpiyāti īdisāya yathāvuttāya. Nikāmalābhīti yathicchitalābhī yathārucilābhī,",
  "tika-s0404t8:59_1": "sabbakālaṁ imaṁ kathaṁ sotuṁ vicāretuñca yathāsukhaṁ labhanto. Akicchalābhīti nidukkhalābhī.",
  "tika-s0404t8:59_2": "Akasiralābhīti vipulalābhī.",
  "tika-s0404t8:60_0": "Āraddhavīriyoti paggahitavīriyo. Akusalānaṁ dhammānaṁ pahānāyāti akosallasambhūtaṭṭhena",
  "tika-s0404t8:60_1": "akusalānaṁ pāpadhammānaṁ pajahanatthāya. Kusalānaṁ dhammānanti kucchitānaṁ salanādiatthena",
  "tika-s0404t8:60_2": "anavajjaṭṭhena ca kusalānaṁ sahavipassanānaṁ maggaphaladhammānaṁ. Upasampadāyāti",
  "tika-s0404t8:60_3": "sampādanāya attano santāne uppādanāya. Thāmavāti ussoḷhisaṅkhātena vīriyathāmena",
  "tika-s0404t8:60_4": "samannāgato. Daḷhaparakkamoti thiraparakkamo asithilavīriyo. Anikkhittadhuroti anorohitadhuro anosakkavīriyo.",
  "tika-s0404t8:61_0": "Paññavāti vipassanāpaññāya paññavā. Udayatthagāminiyāti pañcannaṁ khandhānaṁ udayañca",
  "tika-s0404t8:61_1": "vayañca paṭivijjhantiyā. Ariyāyāti vikkhambhanavasena kilesehi ārakā dūre ṭhitāya",
  "tika-s0404t8:61_2": "niddosāya. Nibbedhikāyāti nibbedhabhāgiyāya. Sammā dukkhakkhayagāminiyāti vaṭṭadukkhassa",
  "tika-s0404t8:61_3": "khepanato “dukkhakkhayo”ti laddhanāmaṁ ariyamaggaṁ sammā hetunā nayena gacchantiyā.",
  "tika-s0404t8:61_4": "Imesu ca pana pañcasu dhammesu sīlaṁ vīriyaṁ paññā ca yogino ajjhattikaṁ aṅgaṁ, itaradvayaṁ",
  "tika-s0404t8:61_5": "bāhiraṁ aṅgaṁ. Tatthāpi kalyāṇamittasannissayeneva sesaṁ catubbidhaṁ ijjhati, kalyāṇamittassevettha",
  "tika-s0404t8:61_6": "bahukārataṁ dassento satthā “kalyāṇamittassetaṁ, meghiya, bhikkhuno pāṭikaṅkha”ntiādinā",
  "tika-s0404t8:61_7": "desanaṁ vaḍḍhesi. Tattha pāṭikaṅkhanti ekaṁsena icchitabbaṁ, avassaṁbhāvīti attho.",
  "tika-s0404t8:61_8": "Yanti kiriyāparāmasanaṁ. Idaṁ vuttaṁ hoti – “sīlavā bhavissatī”ti ettha yadetaṁ kalyāṇamittassa",
  "tika-s0404t8:61_9": "bhikkhuno sīlavantatāya bhavanaṁ sīlasampannattaṁ, tassa bhikkhuno sīlasampannattā",
  "tika-s0404t8:61_10": "etaṁ tassa pāṭikaṅkhaṁ, avassaṁbhāvī ekaṁseneva tassa tattha niyojanatoti adhippāyo.",
  "tika-s0404t8:61_11": "Pātimokkhasaṁvarasaṁvuto viharatītiādīsupi eseva nayo.",
  "tika-s0404t8:62_0": "Evaṁ bhagavā sadevake loke uttamakalyāṇamittasaṅkhātassa attano vacanaṁ anādiyitvā",
  "tika-s0404t8:62_1": "taṁ vanasaṇḍaṁ pavisitvā tādisaṁ vippakāraṁ pattassa āyasmato meghiyassa kalyāṇamittatādinā",
  "tika-s0404t8:62_2": "sakalaṁ sāsanasampadaṁ dassetvā idānissa tattha ādarajātassa pubbe yehi kāmavitakkādīhi",
  "tika-s0404t8:62_3": "upaddutattā kammaṭṭhānaṁ na sampajjati, tassa tesaṁ ujuvipaccanīkabhūtattā ca bhāvanānayaṁ",
  "tika-s0404t8:62_4": "pakāsetvā tato paraṁ arahattassa kammaṭṭhānaṁ ācikkhanto “tena ca pana, meghiya,",
  "tika-s0404t8:62_5": "bhikkhunā imesu pañcasu dhammesu patiṭṭhāya cattāro dhammā uttari bhāvetabbā”tiādimāha.",
  "tika-s0404t8:62_6": "Tattha tenāti evaṁ kalyāṇamittasannissayena yathāvuttasīlādiguṇasamannāgatena. Tenevāha",
  "tika-s0404t8:62_7": "“imesu pañcasu dhammesu patiṭṭhāyā”ti. Uttarīti āraddhataruṇavipassanassa rāgādiparissayā",
  "tika-s0404t8:62_8": "ce uppajjeyyuṁ, tesaṁ visodhanatthaṁ tato uddhaṁ cattāro dhammā bhāvetabbā uppādetabbā vaḍḍhetabbā ca.",
  "tika-s0404t8:63_0": "Asubhāti ekādasasu asubhakammaṭṭhānesu yathārahaṁ yattha katthaci asubhabhāvanā.",
  "tika-s0404t8:63_1": "Rāgassa pahānāyāti kāmarāgassa pajahanatthāya. Ayamattho sālilāvakopamāya vibhāvetabbo.",
  "tika-s0404t8:63_2": "Evaṁbhūtaṁ bhāvanāvidhiṁ sandhāya vuttaṁ – “asubhā bhāvetabbā rāgassa pahānāyā”ti.",
  "tika-s0404t8:63_3": "Mettāti mettākammaṭṭhānaṁ. Byāpādassa pahānāyāti vuttanayeneva uppannassa kopassa",
  "tika-s0404t8:63_4": "pajahanatthāya. Ānāpānassatīti soḷasavatthukā ānāpānassati. Vitakkupacchedāyāti vuttanayeneva",
  "tika-s0404t8:63_5": "uppannānaṁ vitakkānaṁ pacchedanatthāya. Asmimānasamugghātāyāti “asmī”ti uppajjanakassa",
  "tika-s0404t8:63_6": "navavidhassa mānassa samucchedanatthāya.",
  "tika-s0404t8:64_0": "Aniccasaññinoti hutvā abhāvato udayabbayavantato pabhaṅguto tāvakālikato niccappaṭikkhepato",
  "tika-s0404t8:64_1": "ca “sabbe saṅkhārā aniccā”ti pavattaaniccānupassanāvasena aniccasaññino. Anattasaññā",
  "tika-s0404t8:64_2": "saṇṭhātīti asārakato avasavattanato parato rittato tucchato suññato ca “sabbe dhammā",
  "tika-s0404t8:64_3": "anattā”ti evaṁ pavattaanattānupassanāsaṅkhātā anattasaññā citte saṇṭhahati atidaḷhaṁ",
  "tika-s0404t8:64_4": "patiṭṭhahati. Aniccalakkhaṇe hi diṭṭhe anattalakkhaṇaṁ diṭṭhameva hoti. Tīsu lakkhaṇesu",
  "tika-s0404t8:64_5": "hi ekasmiṁ diṭṭhe itaradvayaṁ diṭṭhameva hoti. Tena vuttaṁ “aniccasaññino, meghiya,",
  "tika-s0404t8:64_6": "anattasaññā saṇṭhātī”ti. Anattalakkhaṇe sudiṭṭhe “asmī”ti uppajjanakamāno suppajahova",
  "tika-s0404t8:64_7": "hotīti āha “anattasaññī asmimānasamugghātaṁ pāpuṇātī”ti. Diṭṭheva dhamme nibbānanti",
  "tika-s0404t8:64_8": "diṭṭheva dhamme imasmiṁyeva attabhāve apaccayaparinibbānaṁ pāpuṇāti. Ayamettha saṅkhepo,",
  "tika-s0404t8:64_9": "vitthārato pana asubhādibhāvanānayo visuddhimagge vuttanayena veditabbo.",
  "tika-s0404t8:65": "Meghiyasuttavaṇṇanā niṭṭhitā.",
  "tika-s0404t8:66": "4-5. Nandakasuttādivaṇṇanā",
  "tika-s0404t8:67_0": "4-5. Catutthe āgamayamānoti olokayamāno, buddho sahasā apavisitvā yāva sā kathā niṭṭhāti,",
  "tika-s0404t8:67_1": "tāva aṭṭhāsīti attho. Tenāha “idamavocāti idaṁ kathāvasānaṁ udikkhamāno”ti. Aniccadukkhādivasena",
  "tika-s0404t8:67_2": "sabbadhammasantīraṇaṁ adhipaññāvipassanāti āha “saṅkhārapariggahavipassanāñāṇassā”ti.",
  "tika-s0404t8:67_3": "Mānasanti rāgopi cittampi arahattampi. “Antalikkhacaro pāso, yvāyaṁ carati mānaso”ti",
  "tika-s0404t8:67_4": "ettha rāgo mānasaṁ. “Cittaṁ mano mānasa”nti ettha cittaṁ. “Appattamānaso sekho, kālaṁ",
  "tika-s0404t8:67_5": "kayirā jane sutā”ti ettha arahattaṁ. Idhāpi arahattameva adhippetaṁ. Tenāha “appattamānasāti",
  "tika-s0404t8:67_6": "appattaarahattā”ti. Appattaṁ mānasaṁ arahattaṁ etehīti appattamānasā. Idāni cittapariyāyameva",
  "tika-s0404t8:67_7": "mānasasaddaṁ sandhāyāha “arahattaṁ vā”tiādi. Pañcamaṁ suviññeyyameva.",
  "tika-s0404t8:68": "Nandakasuttādivaṇṇanā niṭṭhitā.",
  "tika-s0404t8:69": "6. Sevanāsuttavaṇṇanā",
  "tika-s0404t8:70_0": "6. Chaṭṭhe jīvitasambhārāti jīvitappavattiyā sambhārā paccayā. Samudānetabbāti sammā",
  "tika-s0404t8:70_1": "ñāyena anavajjauñchācariyādinā uddhamuddhamānetabbā pāpuṇitabbā. Te pana samudānitā",
  "tika-s0404t8:70_2": "samāhatā nāma hontīti āha “samāharitabbā”ti. Dukkhena uppajjantīti sulabhuppādā na",
  "tika-s0404t8:70_3": "honti. Etena gocaraasappāyādibhāvaṁ dasseti. Rattibhāgaṁ vā divasabhāgaṁ vāti bhummatthe",
  "tika-s0404t8:70_4": "upayogavacananti āha “rattikoṭṭhāse vā divasakoṭṭhāse vā”ti. Rattiṁyeva pakkamitabbaṁ",
  "tika-s0404t8:70_5": "samaṇadhammassa tattha anipphajjanato. Saṅkhāpīti “yadatthamahaṁ pabbajito, na metaṁ",
  "tika-s0404t8:70_6": "idha nipphajjati, cīvarādi pana samudāgacchati, nāhaṁ tadatthaṁ pabbajito, kiṁ me",
  "tika-s0404t8:70_7": "idha vāsenā”ti paṭisaṅkhāyapi. Tenāha “sāmaññatthassa bhāvanāpāripūriagamanaṁ jānitvā”ti.",
  "tika-s0404t8:70_8": "Anantaravāre saṅkhāpīti samaṇadhammassa nipphajjanabhāvaṁ jānitvā. So puggalo anāpucchā",
  "tika-s0404t8:70_9": "pakkamitabbaṁ, nānubandhitabboti “so puggalo”ti padassa “nānubandhitabbo”ti iminā",
  "tika-s0404t8:70_10": "sambandho. Yassa yena hi sambandho, dūraṭṭhenapi so bhavati. Taṁ puggalanti so puggaloti",
  "tika-s0404t8:70_11": "paccattavacanaṁ upayogavasena pariṇāmetvā taṁ puggalaṁ anāpucchā pakkamitabbanti",
  "tika-s0404t8:70_12": "attho. Atthavasena hi vibhattipariṇāmoti. Āpucchā pakkamitabbanti ca kataññukataveditāya",
  "tika-s0404t8:70_13": "niyojanaṁ. Evarūpoti yaṁ nissāya bhikkhuno guṇehi vuddhiyeva pāṭikaṅkhā, paccayehi",
  "tika-s0404t8:70_14": "na parissayo, evarūpo daṇḍakammādīhi niggaṇhāti cepi, na pariccajitabboti dasseti “sacepī”tiādinā.",
  "tika-s0404t8:71": "Sevanāsuttavaṇṇanā niṭṭhitā.",
  "tika-s0404t8:72": "7-10. Sutavāsuttādivaṇṇanā",
  "tika-s0404t8:73_0": "7-10. Sattame abhabbo khīṇāsavo bhikkhu sañcicca pāṇantiādi desanāsīsameva, sotāpannādayopi",
  "tika-s0404t8:73_1": "pana abhabbāva, puthujjanakhīṇāsavānaṁ nindāpasaṁsatthampi evaṁ vuttaṁ. Puthujjano",
  "tika-s0404t8:73_2": "nāma gārayho mātughātādīni karoti, khīṇāsavo pana pāsaṁso kunthakipillikaghātādīnipi",
  "tika-s0404t8:73_3": "na karotīti. Sannidhikārakaṁ kāme paribhuñjitunti yathā gihibhūto sannidhiṁ katvā",
  "tika-s0404t8:73_4": "vatthukāme paribhuñjati, evaṁ tilataṇḍulasappinavanītādīni sannidhiṁ katvā idāni",
  "tika-s0404t8:73_5": "paribhuñjituṁ abhabboti attho. Vatthukāme pana nidahitvā paribhuñjantā tannissitaṁ",
  "tika-s0404t8:73_6": "kilesakāmampi nidahitvā paribhuñjanti nāmāti āha “vatthukāmakilesakāme”ti. Nanu ca",
  "tika-s0404t8:73_7": "khīṇāsavasseva vasanaṭṭhāne tilataṇḍulādayo paññāyantīti? Na pana te attano atthāya",
  "tika-s0404t8:73_8": "nidhenti, aphāsukapabbajitādīnaṁ atthāya nidhenti. Anāgāmissa kathanti? Tassapi pañca",
  "tika-s0404t8:73_9": "kāmaguṇā sabbasova pahīnā, dhammena pana laddhaṁ vicāretvā paribhuñjati. Akappiyakāmaguṇe",
  "tika-s0404t8:73_10": "sandhāyetaṁ vuttaṁ, na mañcapīṭhaattharaṇapāvuraṇādisannissitaṁ. Seyyāthāpi pubbe",
  "tika-s0404t8:73_11": "agāriyabhūtoti yathā pubbe gihibhūto paribhuñjati, evaṁ paribhuñjituṁ abhabbo. Agāramajjhe",
  "tika-s0404t8:73_12": "vasantā hi sotāpannādayo yāvajīvaṁ gihibyañjanena tiṭṭhanti. Khīṇāsavo pana arahattaṁ",
  "tika-s0404t8:73_13": "patvāva manussabhūto parinibbāti vā pabbajati vā. Cātumahārājikādīsu kāmāvacaradevesu",
  "tika-s0404t8:73_14": "muhuttampi na tiṭṭhati. Kasmā? Vivekaṭṭhānassa abhāvā. Bhummadevattabhāve pana ṭhito",
  "tika-s0404t8:73_15": "arahattaṁ patvāpi tiṭṭhati vivekaṭṭhānasambhavā. Aṭṭhamādīni uttānatthāneva.",
  "tika-s0404t8:74": "Sutavāsuttādivaṇṇanā niṭṭhitā.",
  "tika-s0404t8:75": "Sambodhivaggavaṇṇanā niṭṭhitā."
}