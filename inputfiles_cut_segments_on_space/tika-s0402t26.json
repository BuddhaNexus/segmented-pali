{
  "tika-s0402t26:0": "(9) 4. Samaṇavaggo",
  "tika-s0402t26:1": "1-5. Samaṇasuttādivaṇṇanā",
  "tika-s0402t26:2_0": "82-86. Catutthassa paṭhame sammā ādānaṁ gahaṇaṁ samādānanti āha “samādānaṁ vuccati",
  "tika-s0402t26:2_1": "gahaṇa”nti. Adhikaṁ visiṭṭhaṁ sīlanti adhisīlaṁ. Lokiyasīlassa adhisīlabhāvo pariyāyenāti",
  "tika-s0402t26:2_2": "nippariyāyameva taṁ dassetuṁ “apica sabbampi lokiyasīla”ntiādi vuttaṁ. Sikkhitabbatoti",
  "tika-s0402t26:2_3": "āsevitabbato. Pañcapi dasapi vā sīlāni sīlaṁ nāma, pātimokkhasaṁvaro adhisīlaṁ nāma",
  "tika-s0402t26:2_4": "anavasesakāyikacetasikasaṁvarabhāvato maggasīlassa padaṭṭhānabhāvato ca. Aṭṭha samāpattiyo",
  "tika-s0402t26:2_5": "cittaṁ, vipassanāpādakajjhānaṁ adhicittaṁ maggasamādhissa adhiṭṭhānabhāvato. Kammassakatañāṇaṁ",
  "tika-s0402t26:2_6": "paññā, vipassanā adhipaññā maggapaññāya adhiṭṭhānabhāvato. Apica nibbānaṁ patthayantena",
  "tika-s0402t26:2_7": "samādinnaṁ pañcasīlaṁ dasasīlampi adhisīlameva nibbānādhigamassa paccayabhāvato.",
  "tika-s0402t26:2_8": "Nibbānaṁ patthayantena samāpannā aṭṭha samāpattiyopi adhicittameva.",
  "tika-s0402t26:3": "“Kalyāṇakārī kalyāṇaṁ, pāpakārī ca pāpakaṁ;",
  "tika-s0402t26:4": "Anubhoti dvayametaṁ, anubandhañhi kāraṇa”nti. –",
  "tika-s0402t26:5_0": "Evaṁ atīte anāgate ca vaṭṭamūlakadukkhasallakkhaṇavasena saṁvegavatthutāya vimuttiākaṅkhāya",
  "tika-s0402t26:5_1": "paccayabhūtā kammassakatapaññāpi adhipaññāti vadanti. Dutiyatatiyacatutthapañcamāni uttānatthāneva.",
  "tika-s0402t26:6": "Samaṇasuttādivaṇṇanā niṭṭhitā.",
  "tika-s0402t26:7": "6. Paṭhamasikkhāsuttavaṇṇanā",
  "tika-s0402t26:8_0": "87. Chaṭṭhe samattakārīti anūnena paripūrena ākārena samannāgato. Sikkhāpadānaṁ khuddānukhuddakattaṁ",
  "tika-s0402t26:8_1": "apekkhāsiddhanti āha “tatrāpi saṅghādisesaṁ khuddaka”ntiādi. Aṅguttaramahānikāyavaḷañjanakaācariyāti",
  "tika-s0402t26:8_2": "aṅguttaranikāyaṁ pariharantā ācariyā, aṅguttarabhāṇakāti vuttaṁ hoti. Lokavajjaṁ",
  "tika-s0402t26:8_3": "nāpajjati lokavajjasikkhāpadānaṁ vītikkamasādhakassa kilesagahanassa sabbaso pahīnattā.",
  "tika-s0402t26:8_4": "Paṇṇattivajjameva āpajjati paṇṇattivītikkamaṁ vā ajānatopi āpattisambhavato. Cittena",
  "tika-s0402t26:8_5": "āpajjanto rūpiyappaṭiggahaṇaṁ āpajjatīti upanikkhittasādiyena āpajjati.",
  "tika-s0402t26:9_0": "Brahmacariyassa ādibhūtāni ādibrahmacariyāni, tāni eva ādibrahmacariyakāni yathā",
  "tika-s0402t26:9_1": "“vinayo eva venayiko”ti āha “maggabrahmacariyassā”tiādi. Cattāri mahāsīlasikkhāpadānīti",
  "tika-s0402t26:9_2": "cattāri pārājikāni sandhāya vadati. Paṭipakkhadhammānaṁ anavasesato savanato paggharaṇato",
  "tika-s0402t26:9_3": "soto, ariyamaggoti āha “sotasaṅkhātena maggenā”ti. Vinipāteti virūpaṁ sadukkhaṁ saupāyāsaṁ",
  "tika-s0402t26:9_4": "nipātetīti vinipāto, apāyadukkhe khipanako. Dhammoti sabhāvo. Nāssa vinipāto dhammoti",
  "tika-s0402t26:9_5": "avinipātadhammo, na attānaṁ apāyesu vinipātanasabhāvoti vuttaṁ hoti. Kasmā? Ye dhammā",
  "tika-s0402t26:9_6": "apāyagamanīyā, tesaṁ pahīnattā. Tenāha “avinipātadhammoti catūsu apāyesu apatanasabhāvo”ti.",
  "tika-s0402t26:9_7": "Tattha apatanasabhāvoti anuppajjanasabhāvo. Sotāpattimagganiyāmenaniyatoti uparimaggādhigamassa",
  "tika-s0402t26:9_8": "avassaṁbhāvībhāvato niyato. Tenevāha “sambodhiparāyaṇo”ti. Heṭṭhimantato sattamabhavato",
  "tika-s0402t26:9_9": "upari anuppajjanadhammatāya vā niyato. Sambujjhatīti sambodhi, ariyamaggo. So pana",
  "tika-s0402t26:9_10": "paṭhamamaggassa adhigatattā avasiṭṭho ca adhigantabbabhāvena icchitabboti uparimaggattayasaṅkhātā",
  "tika-s0402t26:9_11": "sambodhi paraṁ ayanaṁ parā gati assāti sambodhiparāyaṇo. Tenāha “uparimaggattayasambodhiparāyaṇo”ti.",
  "tika-s0402t26:10_0": "Tanubhāvāti pariyuṭṭhānamandatāya ca kadāci karahaci uppattiyā ca tanubhāvena. Tanuttañhi",
  "tika-s0402t26:10_1": "dvīhi kāraṇehi veditabbaṁ adhiccuppattiyā ca pariyuṭṭhānamandatāya ca. Sakadāgāmissa",
  "tika-s0402t26:10_2": "hi vaṭṭānusārimahājanassa viya kilesā abhiṇhaṁ na uppajjanti, kadāci karahaci uppajjanti",
  "tika-s0402t26:10_3": "viraḷākārā hutvā viraḷavāpite khette aṅkurā viya. Uppajjamānāpi ca vaṭṭānusārimahājanasseva",
  "tika-s0402t26:10_4": "maddantā pharantā chādentā andhakāraṁ karontā na uppajjanti, mandamandā uppajjanti",
  "tika-s0402t26:10_5": "tanukākārā hutvā abbhapaṭalamiva makkhikāpattamiva ca. Tattha keci therā bhaṇanti",
  "tika-s0402t26:10_6": "“sakadāgāmissa kilesā kiñcāpi cirena uppajjanti, bahalāva uppajjanti. Tathā hissa",
  "tika-s0402t26:10_7": "puttā ca dhītaro ca dissantī”ti. Etaṁ pana appamāṇaṁ. Puttadhītaro hi aṅgapaccaṅgaparāmasanamattenapi",
  "tika-s0402t26:10_8": "hontīti. Dvīhiyeva kāraṇehissa kilesānaṁ tanuttaṁ veditabbaṁ adhiccuppattiyā ca pariyuṭṭhānamandatāya cāti.",
  "tika-s0402t26:11_0": "Heṭṭhābhāgiyānanti ettha heṭṭhāti mahaggatabhūmito heṭṭhā, kāmabhūmiyanti attho.",
  "tika-s0402t26:11_1": "Tesaṁ paccayabhāvena heṭṭhābhāgassa hitāti heṭṭhābhāgiyā, tesaṁ heṭṭhābhāgiyānaṁ,",
  "tika-s0402t26:11_2": "heṭṭhābhāgassa kāmabhavassa paccayabhāvena gahitānanti attho. Saṁyojenti bandhanti",
  "tika-s0402t26:11_3": "khandhagatibhavādīhi khandhagatibhavādayo, kammaṁ vā phalenāti saṁyojanānīti āha",
  "tika-s0402t26:11_4": "“saṁyojanānanti bandhanāna”nti. Asamucchinnarāgādikassa hi etarahi khandhādīnaṁ āyatiṁ",
  "tika-s0402t26:11_5": "khandhādīhi sambandho, samucchinnarāgādikassa pana taṁ natthi, katānampi kammānaṁ",
  "tika-s0402t26:11_6": "asamatthabhāvāpattito rāgādīnaṁ anvayato byatirekato ca saṁyojanaṭṭho siddho. Parikkhayenāti samucchedena.",
  "tika-s0402t26:12_0": "Opapātikoti upapātikayoniko upapatane sādhukārī. Sesayonipaṭikkhepavacanametaṁ. Tena",
  "tika-s0402t26:12_1": "gabbhavāsadukkhābhāvamāha. Tattha parinibbāyīti iminā sesadukkhābhāvaṁ. Tattha parinibbāyitā",
  "tika-s0402t26:12_2": "cassa kāmaloke khandhabījassa apunāgamanavasenevāti dassetuṁ “anāvattidhammo”ti vuttaṁ.",
  "tika-s0402t26:12_3": "Upariyevāti brahmalokeyeva. Anāvattidhammoti tato brahmalokā punappunaṁ paṭisandhivasena",
  "tika-s0402t26:12_4": "na āvattanadhammo. Tenāha “yonigativasena anāgamanadhammo”ti.",
  "tika-s0402t26:13_0": "Padesaṁpadesakārī ārādhetīti sīlakkhandhādīnaṁ pāripūriyā ekadesabhūtaṁ heṭṭhimamaggattayaṁ",
  "tika-s0402t26:13_1": "padeso, taṁ karonto padesaṁ ekadesabhūtaṁ heṭṭhimaṁ phalattayameva ārādheti, nipphādetīti",
  "tika-s0402t26:13_2": "attho. Tenāha “padesakārī puggalo nāma sotāpanno”tiādi. Paripūraṁ paripūrakārīti",
  "tika-s0402t26:13_3": "sīlakkhandhādīhi saddhindriyādīhi ca parito pūraṇena paripūrasaṅkhātaṁ arahattamaggaṁ",
  "tika-s0402t26:13_4": "karonto nibbattento paripūraṁ arahattaphalaṁ ārādheti, nipphādetīti attho. Tenāha",
  "tika-s0402t26:13_5": "“paripūrakārī nāma arahā”tiādi.",
  "tika-s0402t26:14": "Paṭhamasikkhāsuttavaṇṇanā niṭṭhitā.",
  "tika-s0402t26:15": "7-10. Dutiyasikkhāsuttādivaṇṇanā",
  "tika-s0402t26:16_0": "88-91. Sattame kulā kulaṁ gamanakoti kulato kulaṁ gacchanto. Dve vā tayo vā bhaveti",
  "tika-s0402t26:16_1": "devamanussavasena dve vā tayo vā bhave. Missakabhavavasena hetaṁ vuttaṁ. Desanāmattameva",
  "tika-s0402t26:16_2": "cetaṁ “dve vā tīṇi vā”ti. Yāva chaṭṭhabhavā saṁsarantopi kolaṁkolova hoti. Tenevāha",
  "tika-s0402t26:16_3": "“ayañhi dve vā bhave…pe… evamettha vikappo daṭṭhabbo”ti. Uḷārakulavacano vā ettha",
  "tika-s0402t26:16_4": "kulasaddo, kulato kulaṁ gacchatīti kolaṁkolo. Sotāpattiphalasacchikiriyato paṭṭhāya",
  "tika-s0402t26:16_5": "hi nīcakule uppatti nāma natthi, mahābhogakulesu eva nibbattatīti attho. Kevalo hi",
  "tika-s0402t26:16_6": "kulasaddo mahākulameva vadati “kulaputto”tiādīsu viya. Ekabījīti ettha khandhabījaṁ",
  "tika-s0402t26:16_7": "nāma kathitaṁ, khandhabījanti ca paṭisandhiviññāṇaṁ vuccati. Yassa hi sotāpannassa",
  "tika-s0402t26:16_8": "ekaṁ khandhabījaṁ atthi, ekaṁ bhavaggahaṇaṁ, so ekabījī nāma. Tenāha “ekasseva bhavassa",
  "tika-s0402t26:16_9": "bījaṁ etassa atthīti ekabījī”ti. “Mānusakaṁ bhava”nti idaṁ panettha desanāmattameva,",
  "tika-s0402t26:16_10": "“devabhavaṁ nibbattetī”tipi pana vattuṁ vaṭṭatiyeva.",
  "tika-s0402t26:17_0": "Uddhaṁvāhibhāvena uddhamassa taṇhāsotaṁ vaṭṭasotaṁ vāti uddhaṁsoto, uddhaṁ vā gantvā",
  "tika-s0402t26:17_1": "paṭilabhitabbato uddhamassa maggasotanti uddhaṁsoto. Paṭisandhivasena akaniṭṭhabhavaṁ",
  "tika-s0402t26:17_2": "gacchatīti akaniṭṭhagāmī. Yattha katthacīti avihādīsu yattha katthaci. Sappayogenāti",
  "tika-s0402t26:17_3": "vipassanāñāṇābhisaṅkhārasaṅkhātena payogena saha, mahatā vipassanāpayogenāti attho.",
  "tika-s0402t26:17_4": "Upahaccāti etassa upagantvāti attho. Tena vemajjhātikkamo kālakiriyāpagamanañca saṅgahitaṁ",
  "tika-s0402t26:17_5": "hoti, tasmā āyuvemajjhaṁ atikkamitvā parinibbāyanto upahaccaparinibbāyī nāma hotīti",
  "tika-s0402t26:17_6": "āha “yo pana kappasahassāyukesu avihesū”tiādi. So tividho hotīti ñāṇassa tikkhamajjhamudubhāvena",
  "tika-s0402t26:17_7": "tividho hoti. Tenāha “kappasahassāyukesū”tiādi.",
  "tika-s0402t26:18_0": "Saddhādhurenaabhinivisitvāti “sace saddhāya sakkā nibbattetuṁ, nibbattessāmi lokuttaramagga”nti",
  "tika-s0402t26:18_1": "evaṁ saddhādhuravasena abhinivisitvā vipassanaṁ paṭṭhapetvā. Paññādhurena abhiniviṭṭhoti",
  "tika-s0402t26:18_2": "“sace paññāya sakkā, nibbattessāmi lokuttaramagga”nti evaṁ paññādhuraṁ katvā abhiniviṭṭho.",
  "tika-s0402t26:18_3": "Yathāvuttameva aṭṭhavidhattaṁ kolaṁkolasattakkhattuparamesu atidisanto “tathā kolaṁkolā",
  "tika-s0402t26:18_4": "sattakkhattuparamā cā”ti āha. Vuttanayeneva aṭṭha kolaṁkolā, aṭṭha sattakkhattuparamāti vuttaṁ hoti.",
  "tika-s0402t26:19_0": "Tattha sattakkhattuṁ paramā bhavūpapatti attabhāvaggahaṇaṁ assa, tato paraṁ aṭṭhamaṁ",
  "tika-s0402t26:19_1": "bhavaṁ nādiyatīti sattakkhattuparamo. Bhagavatā gahitanāmavaseneva cetāni ariyāya",
  "tika-s0402t26:19_2": "jātiyā jātānaṁ tesaṁ nāmāni jātāni kumārānaṁ mātāpitūhi gahitanāmāni viya. Ettakañhi",
  "tika-s0402t26:19_3": "ṭhānaṁ gato ekabījī nāma hoti, ettakaṁ kolaṁkolo, ettakaṁ sattakkhattuparamoti bhagavatā",
  "tika-s0402t26:19_4": "etesaṁ nāmaṁ gahitaṁ. Niyamato pana ayaṁ ekabījī, ayaṁ kolaṁkolo, ayaṁ sattakkhattuparamoti",
  "tika-s0402t26:19_5": "natthi. Ko pana nesaṁ etaṁ pabhedaṁ niyametīti? Keci tāva therā “pubbahetu niyametī”ti",
  "tika-s0402t26:19_6": "vadanti, keci paṭhamamaggo, keci upari tayo maggā, keci tiṇṇaṁ maggānaṁ vipassanāti.",
  "tika-s0402t26:20_0": "Tattha “pubbahetu niyametī”ti vāde paṭhamamaggassa upanissayo kato nāma hoti, “upari",
  "tika-s0402t26:20_1": "tayo maggā nirupanissayā uppannā”ti vacanaṁ āpajjati. “Paṭhamamaggo niyamehī”ti vāde",
  "tika-s0402t26:20_2": "upari tiṇṇaṁ maggānaṁ niratthakatā āpajjati. “Upari tayo maggā niyamentī”ti vāde",
  "tika-s0402t26:20_3": "paṭhamamagge anuppanneyeva upari tayo maggā uppannāti āpajjatīti. “Tiṇṇaṁ maggānaṁ",
  "tika-s0402t26:20_4": "vipassanā niyametī”ti vādo pana yujjati. Sace hi upari tiṇṇaṁ maggānaṁ vipassanā",
  "tika-s0402t26:20_5": "balavatī hoti, ekabījī nāma hoti, tato mandatarāya kolaṁkolo, tato mandatarāya sattakkhattuparamoti.",
  "tika-s0402t26:21_0": "Ekacco hi sotāpanno vaṭṭajjhāsayo hoti vaṭṭābhirato, punappunaṁ vaṭṭasmiṁyeva carati",
  "tika-s0402t26:21_1": "sandissati. Anāthapiṇḍiko seṭṭhi, visākhā upāsikā, cūḷarathamahārathā devaputtā,",
  "tika-s0402t26:21_2": "anekavaṇṇo devaputto, sakko devarājā, nāgadatto devaputtoti ime hi ettakā janā vaṭṭajjhāsayā",
  "tika-s0402t26:21_3": "vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti,",
  "tika-s0402t26:21_4": "ime idha na gahitā. Na kevalañcimeva, yopi manussesuyeva sattakkhattuṁ saṁsaritvā",
  "tika-s0402t26:21_5": "arahattaṁ pāpuṇāti, yopi devaloke nibbatto devesuyeva sattakkhattuṁ aparāparaṁ saṁsaritvā",
  "tika-s0402t26:21_6": "arahattaṁ pāpuṇāti. Imepi idha na gahitā, kālena deve, kālena manusse saṁsaritvā",
  "tika-s0402t26:21_7": "pana arahattaṁ pāpuṇantova idha gahito, tasmā “sattakkhattuparamo”ti idaṁ idhaṭṭhakavokiṇṇabhavūpapattikasukkhavipassakassa",
  "tika-s0402t26:21_8": "nāmaṁ kathitanti veditabbaṁ.",
  "tika-s0402t26:22_0": "“Sakideva imaṁ lokaṁ āgantvā”ti vacanato pañcasu sakadāgāmīsu cattāro vajjetvā ekova",
  "tika-s0402t26:22_1": "gahito. Ekacco hi idha sakadāgāmiphalaṁ patvā idheva parinibbāyati, ekacco idha patvā",
  "tika-s0402t26:22_2": "devaloke parinibbāyati, ekacco devaloke patvā tattheva parinibbāyati, ekacco devaloke",
  "tika-s0402t26:22_3": "patvā idhūpapajjitvā parinibbāyati. Ime cattāropi idha na gahitā. Yo pana idha patvā",
  "tika-s0402t26:22_4": "devaloke yāvatāyukaṁ vasitvā puna idhūpapajjitvā parinibbāyissati, ayaṁ ekova idha gahitoti veditabbo.",
  "tika-s0402t26:23_0": "Idāni tassa pabhedaṁ dassento “tīsu pana vimokkhesū”tiādimāha. Imassa pana sakadāgāmino",
  "tika-s0402t26:23_1": "ekabījinā saddhiṁ kiṁ nānākaraṇanti? Ekabījissa ekāva paṭisandhi, sakadāgāmissa dve",
  "tika-s0402t26:23_2": "paṭisandhiyo, idaṁ tesaṁ nānākaraṇaṁ. Suññatavimokkhena vimuttakhīṇāsavo paṭipadāvasena",
  "tika-s0402t26:23_3": "catubbidho hoti, tathā animittaappaṇihitavimokkhehīti evaṁ dvādasa arahantā hontīti",
  "tika-s0402t26:23_4": "āha “yathā pana sakadāgāmino, tatheva arahanto dvādasa veditabbā”ti. Aṭṭhamanavamadasamāni uttānatthāneva.",
  "tika-s0402t26:24": "Dutiyasikkhāsuttādivaṇṇanā niṭṭhitā.",
  "tika-s0402t26:25": "11. Saṅkavāsuttavaṇṇanā",
  "tika-s0402t26:26_0": "92. Ekādasame vihārapaṭibaddhanavakammādibhāraṁ harati pavattetīti bhārahāro. Tenevāha",
  "tika-s0402t26:26_1": "“nave āvāse samuṭṭhāpeti, purāṇe paṭijaggatī”ti. Sikkhitabbato sikkhā, pajjitabbato,",
  "tika-s0402t26:26_2": "pajjanti etehīti vā padāni, sikkhāyeva padāni sikkhāpadānīti āha “sikkhāsaṅkhātehi",
  "tika-s0402t26:26_3": "padehī”ti. Dassetīti paccakkhato dasseti, hatthāmalakaṁ viya pākaṭe vibhūte katvā",
  "tika-s0402t26:26_4": "vibhāveti. Gaṇhāpetīti te dhamme manasā anupakkhite diṭṭhiyā suppaṭividdhe kārento",
  "tika-s0402t26:26_5": "uggaṇhāpeti. Samussāhetīti samādhimhi ussāhaṁ janeti. Paṭiladdhaguṇehīti tāya desanāya",
  "tika-s0402t26:26_6": "tannissayapaccattapurisakārena ca tesaṁ paṭividdhaguṇehi. Vodāpetīti tesaṁ cittasantānaṁ",
  "tika-s0402t26:26_7": "assaddhiyādikilesamalāpagamanena pabhassaraṁ karoti. Saṇhaṁ saṇhaṁ kathetīti ativiya",
  "tika-s0402t26:26_8": "sukhumaṁ katvā katheti.",
  "tika-s0402t26:27_0": "Accayanaṁ sādhumariyādaṁ madditvā vītikkamanaṁ accayoti āha “aparādho”ti. Acceti",
  "tika-s0402t26:27_1": "atikkamati etenāti vā accayo, vītikkamassa pavattanako akusaladhammo. So eva aparajjhati",
  "tika-s0402t26:27_2": "etenāti aparādho. So hi aparajjhantaṁ purisaṁ adhibhavitvā pavattati. Tenāha “atikkammaadhibhavitvā",
  "tika-s0402t26:27_3": "pavatto”ti. Paṭiggaṇhātūti adhivāsanavasena sampaṭicchatūti atthoti āha “khamatū”ti.",
  "tika-s0402t26:27_4": "Sadevakena lokena nissaraṇanti araṇīyato ariyo, tathāgatoti āha “ariyassa vinayeti",
  "tika-s0402t26:27_5": "buddhassa bhagavato sāsane”ti. Puggalādhiṭṭhānaṁ karontoti kāmaṁ “vuddhi hesā”ti",
  "tika-s0402t26:27_6": "dhammādhiṭṭhānavasena vākyaṁ āraddhaṁ, tathāpi desanaṁ pana puggalādhiṭṭhānaṁ karonto",
  "tika-s0402t26:27_7": "“saṁvaraṁ āpajjatī”ti āhāti yojanā.",
  "tika-s0402t26:28": "Saṅkavāsuttavaṇṇanā niṭṭhitā.",
  "tika-s0402t26:29": "Samaṇavaggavaṇṇanā niṭṭhitā."
}