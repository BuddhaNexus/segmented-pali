{
  "tika-vin02t29:0": "10. Bhikkhunikkhandhakaṁ",
  "tika-vin02t29:1": "Mahāpajāpatigotamīvatthukathāvaṇṇanā",
  "tika-vin02t29:2_0": "402. Bhikkhunikkhandhake sakkesu viharatīti paṭhamagamanena gantvā viharati. Mahāpajāpati",
  "tika-vin02t29:2_1": "gotamīti ettha gotamīti gottaṁ. Nāmakaraṇadivase panassā laddhasakkārā brāhmaṇā lakkhaṇasampattiṁ",
  "tika-vin02t29:2_2": "disvā “sace ayaṁ dhītaraṁ labhissati, cakkavattirañño mahesī bhavissati. Sace puttaṁ",
  "tika-vin02t29:2_3": "labhissati, cakkavattirājā bhavissatīti ubhayathāpi mahatīyevassā pajā bhavissatī”ti",
  "tika-vin02t29:2_4": "byākariṁsu, tasmā puttapajāya ceva dhītupajāya ca mahantatāya “mahāpajāpatī”ti nāmaṁ",
  "tika-vin02t29:2_5": "akaṁsu, idha pana gottena saddhiṁ saṁsanditvā “mahāpajāpati gotamī”ti vuttaṁ. Yena",
  "tika-vin02t29:2_6": "bhagavā tenupasaṅkamīti bhagavā kapilapuraṁ gantvā paṭhamameva nandaṁ pabbājesi,",
  "tika-vin02t29:2_7": "sattame divase rāhulakumāraṁ. Cumbaṭakakalahe pana ubhayanagaravāsikesu yuddhatthāya",
  "tika-vin02t29:2_8": "nikkhantesu satthā gantvā te rājāno saññāpetvā attadaṇḍasuttaṁ kathesi. Rājāno pasīditvā",
  "tika-vin02t29:2_9": "aḍḍhateyyasate aḍḍhateyyasate dārake adaṁsu. Tāni pañca kumārasatāni satthu santike",
  "tika-vin02t29:2_10": "pabbajiṁsu. Atha nesaṁ pajāpatiyo sāsanaṁ pesetvā anabhiratiṁ uppādayiṁsu. Satthā",
  "tika-vin02t29:2_11": "tesaṁ anabhiratiyā uppannabhāvaṁ ñatvā te pañcasate daharabhikkhū kuṇāladahaṁ netvā",
  "tika-vin02t29:2_12": "attano kuṇālakāle nisinnapubbe pāsāṇatale nisīditvā kuṇālajātakakathāya tesaṁ anabhiratiṁ",
  "tika-vin02t29:2_13": "vinodetvā sabbepi te sotāpattiphale patiṭṭhāpesi, puna mahāvanaṁ ānetvā arahattaphale.",
  "tika-vin02t29:2_14": "Tesaṁ cittajānanatthaṁ punapi pajāpatiyo sāsanaṁ pahiṇiṁsu. Te “abhabbā mayaṁ gharāvāsassā”ti",
  "tika-vin02t29:2_15": "paṭisāsanaṁ pahiṇiṁsu. Tā “na dāni amhākaṁ paragharaṁ gantuṁ yuttaṁ, mahāpajāpatiyā",
  "tika-vin02t29:2_16": "santikaṁ gantvā pabbajjaṁ anujānāpetvā pabbajissāmā”ti pañcasatāpi mahāpajāpatiṁ",
  "tika-vin02t29:2_17": "upasaṅkamitvā “ayye, amhākaṁ pabbajjaṁ anujānāpethā”ti āhaṁsu. Mahāpajāpati ca tā",
  "tika-vin02t29:2_18": "itthiyo gahetvā yena bhagavā tenupasaṅkami, setacchattassa heṭṭhā rañño parinibbutakāle",
  "tika-vin02t29:2_19": "upasaṅkamītipi vadantiyeva. Pakkāmīti puna kapilapurameva pāvisi.",
  "tika-vin02t29:3_0": "Yathābhirantaṁviharitvāti bodhaneyyasattānaṁ upanissayaṁ olokento yathājjhāsayena",
  "tika-vin02t29:3_1": "viharitvā. Cārikaṁ pakkāmīti mahājanasaṅgahaṁ karonto uttamāya buddhasiriyā anopamena",
  "tika-vin02t29:3_2": "buddhavilāsena aturitacārikaṁ pakkāmi. Sambahulāhi sākiyānīhi saddhinti antonivesanasmiṁyeva",
  "tika-vin02t29:3_3": "dasabalaṁ uddissa pabbajjāvesaṁ gahetvā tāpi pañcasatā sākiyāniyo pabbajjāvesaṁyeva",
  "tika-vin02t29:3_4": "gāhāpetvā sabbāhipi tāhi sambahulāhi sākiyānīhi saddhiṁ. Pakkāmīti gamanaṁ abhinīhari.",
  "tika-vin02t29:3_5": "Gamanābhinīharaṇakāle panassā “sukumārā rājitthiyo padasā gantuṁ na sakkhissantī”ti",
  "tika-vin02t29:3_6": "sākiyakoliyarājāno suvaṇṇasivikāyo upaṭṭhāpayiṁsu, tā pana “yāne āruyha gacchantīhi",
  "tika-vin02t29:3_7": "satthari agāravo kato hotī”ti ekapaṇṇāsayojanikaṁ maggaṁ padasāva paṭipajjiṁsu. Rājānopi",
  "tika-vin02t29:3_8": "purato ca pacchato ca ārakkhaṁ saṁvidahāpetvā taṇḍulasappitelādīnaṁ sakaṭāni pūretvā",
  "tika-vin02t29:3_9": "“gatagataṭṭhāne āhāraṁ paṭiyādethā”ti purise pesayiṁsu. Sūnehi pādehīti tāsañhi sukhumālattā",
  "tika-vin02t29:3_10": "pādesu eko phoṭo uṭṭheti, eko bhijjati, ubho pādā kaṭakaṭṭhisamparikiṇṇā viya hutvā",
  "tika-vin02t29:3_11": "uddhumātā. Tena vuttaṁ “sūnehi pādehī”ti. Bahidvārakoṭṭhaketi dvārakoṭṭhakassa bahi.",
  "tika-vin02t29:3_12": "Kasmā panevaṁ ṭhitāti? Evaṁ kirassā ahosi “ahaṁ tathāgatena anuññātā sayameva pabbajjāvesaṁ",
  "tika-vin02t29:3_13": "aggahesiṁ, evaṁ gahitabhāvo ca pana me sakalajambudīpe pākaṭo jāto, sace satthā pabbajjaṁ",
  "tika-vin02t29:3_14": "anujānissati, iccetaṁ kusalaṁ. Sace nānujānissati, mahatī garahā bhavissatī”ti vihāraṁ",
  "tika-vin02t29:3_15": "pavisituṁ asakkontī rodamānā aṭṭhāsi. Kiṁ nu tvaṁ gotamīti kiṁ nu rājakulānaṁ vipatti",
  "tika-vin02t29:3_16": "uppannā, kena nu tvaṁ kāraṇena evaṁ vivaṇṇabhāvaṁ pattā sūnehi pādehi…pe… ṭhitāti.",
  "tika-vin02t29:4_0": "Aññenapi pariyāyenāti aññenapi kāraṇena. Āpādikāti saṁvaḍḍhikā, tumhākaṁ hatthapādesu",
  "tika-vin02t29:4_1": "hatthapādakiccaṁ asādhentesu hatthe ca pāde ca vaḍḍhetvā paṭijaggikāti attho. Posikāti",
  "tika-vin02t29:4_2": "divasassa dve tayo vāre nahāpetvā bhojetvā pāyetvā tumhe posesi. Thaññaṁ pāyesīti",
  "tika-vin02t29:4_3": "nandakumāro kira bodhisattato katipāheneva daharataro. Tasmiṁ jāte mahāpajāpati attano",
  "tika-vin02t29:4_4": "puttaṁ dhātīnaṁ datvā sayaṁ bodhisattassa dhātikiccaṁ sādhayamānā attano thaññaṁ",
  "tika-vin02t29:4_5": "pāyesi. Taṁ sandhāya thero evamāha. Sādhu bhanteti “bahukārā”tiādīhi tassā guṇaṁ",
  "tika-vin02t29:4_6": "kathetvā puna pabbajjaṁ yācanto evamāha.",
  "tika-vin02t29:5": "Mahāpajāpatigotamīvatthukathāvaṇṇanā niṭṭhitā.",
  "tika-vin02t29:6": "Aṭṭhagarudhammakathāvaṇṇanā",
  "tika-vin02t29:7_0": "403. Satthāpi “itthiyo nāma parittasaddhā, ekāyācitamatteyeva pabbajjāya anuññātāya",
  "tika-vin02t29:7_1": "na mama sāsanaṁ garuṁ katvā gaṇhissantī”ti tikkhattuṁ paṭikkhipitvā idāni garuṁ katvā",
  "tika-vin02t29:7_2": "gāhāpetukāmatāya “sace, ānanda, mahāpajāpati gotamī aṭṭha garudhamme paṭiggaṇhāti,",
  "tika-vin02t29:7_3": "sāvassā hotu upasampadā”tiādimāha. Tattha sāvassāti sā eva assā pabbajjāpi upasampadāpi hotu.",
  "tika-vin02t29:8_0": "Tadahupasampannassāti taṁ divasampi upasampannassa. Abhivādanaṁ paccuṭṭhānaṁ añjalikammaṁ",
  "tika-vin02t29:8_1": "sāmīcikammaṁ kātabbanti mānātimānaṁ akatvā pañcapatiṭṭhitena abhivādanaṁ, āsanā uṭṭhāya",
  "tika-vin02t29:8_2": "paccuggamanavasena paccuṭṭhānaṁ, dasanakhe samodhānetvā añjalikammaṁ, āsanapaññāpanabījanādikaṁ",
  "tika-vin02t29:8_3": "anucchavikakammasaṅkhātaṁ sāmīcikammañca kattabbaṁ. Abhikkhuke āvāseti yattha vasantiyā",
  "tika-vin02t29:8_4": "anantarāyena ovādatthāya upasaṅkamanārahe ṭhāne ovādadāyako ācariyo natthi, ayaṁ",
  "tika-vin02t29:8_5": "abhikkhuko āvāso nāma, evarūpe āvāse vassaṁ na upagantabbaṁ. Anvaddhamāsanti anuposathikaṁ.",
  "tika-vin02t29:8_6": "Ovādūpasaṅkamananti ovādatthāya upasaṅkamanaṁ. Diṭṭhenāti cakkhunā diṭṭhena. Sutenāti",
  "tika-vin02t29:8_7": "sotena sutena. Parisaṅkāyāti diṭṭhasutavasena parisaṅkitena. Garudhammanti garukaṁ",
  "tika-vin02t29:8_8": "saṅghādisesāpattiṁ. Pakkhamānattanti anūnāni pannarasa divasāni mānattaṁ. Chasu dhammesūti",
  "tika-vin02t29:8_9": "vikālabhojanacchaṭṭhesu sikkhāpadesu. Sikkhitasikkhāyāti ekasikkhampi akhaṇḍaṁ katvā pūritasikkhāya.",
  "tika-vin02t29:9_0": "Na akkositabbo na paribhāsitabboti dasannaṁ akkosavatthūnaṁ aññatarena akkosavatthunā",
  "tika-vin02t29:9_1": "na akkositabbo, bhayupadaṁsanāya kāyaci paribhāsāya na paribhāsitabbo. Ovaṭo bhikkhunīnaṁ",
  "tika-vin02t29:9_2": "bhikkhūsu vacanapathoti ovādānusāsanidhammakathāsaṅkhāto vacanapatho bhikkhunīnaṁ",
  "tika-vin02t29:9_3": "bhikkhūsu ovaṭo pihito, na bhikkhuniyā koci bhikkhu ovaditabbo vā anusāsitabbo vā,",
  "tika-vin02t29:9_4": "“bhante porāṇakattherā idañcidañca vattaṁ pūrayiṁsū”ti evaṁ pana paveṇivasena kathetuṁ",
  "tika-vin02t29:9_5": "vaṭṭati. Anovaṭo bhikkhūnaṁ bhikkhunīsūti bhikkhūnaṁ pana bhikkhunīsu vacanapatho",
  "tika-vin02t29:9_6": "anivārito, yathāruciyā ovadantu anusāsantu dhammakathaṁ kathentūti ayamettha saṅkhepo,",
  "tika-vin02t29:9_7": "vitthārato panesā garudhammakathā mahāvibhaṅge vuttanayeneva veditabbā.",
  "tika-vin02t29:10_0": "Ime pana aṭṭha garudhamme satthu santike uggahetvā therena attano ārociyamāne sutvā",
  "tika-vin02t29:10_1": "mahāpajāpatiyā tāvamahantaṁ domanassaṁ khaṇena paṭippassambhi. Anotattadahato āhaṭena",
  "tika-vin02t29:10_2": "sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena",
  "tika-vin02t29:10_3": "uppannapītipāmojjaṁ āvi karontī “seyyathāpi, bhante”tiādikaṁ udānaṁ udānesi. Tattha",
  "tika-vin02t29:10_4": "daharoti taruṇo. Yuvāti yobbaññabhāve ṭhito. Maṇḍanakajātikoti alaṅkārasabhāvo. Tattha",
  "tika-vin02t29:10_5": "koci taruṇopi yuvā na hoti yathā atitaruṇo. Koci yuvāpi maṇḍanakajātiko na hoti yathā",
  "tika-vin02t29:10_6": "upasantasabhāvo ālasiyabyasanādīhi vā abhibhūto, idha pana daharo ceva yuvā ca maṇḍanakajātiko",
  "tika-vin02t29:10_7": "ca adhippeto, tasmā evamāha. Uppalādīni lokasammatattā vuttāni. Ito paraṁ yaṁ yaṁ",
  "tika-vin02t29:10_8": "vattabbaṁ, taṁ taṁ aṭṭhakathāyaṁ dassitameva.",
  "tika-vin02t29:11_0": "Tattha mātugāmassa pabbajitattāti idaṁ pañcavassasatato uddhaṁ aṭṭhatvā pañcasuyeva",
  "tika-vin02t29:11_1": "vassasatesu saddhammaṭṭhitiyā kāraṇanidassanaṁ. Paṭisambhidāpabhedappattakhīṇāsavavaseneva",
  "tika-vin02t29:11_2": "vuttanti ettha “paṭisambhidāpattakhīṇāsavaggahaṇena jhānānipi gahitāneva honti. Na",
  "tika-vin02t29:11_3": "hi nijjhānakānaṁ sabbappakārasampatti ijjhatī”ti gaṇṭhipadesu vuttaṁ. Sukkhavipassakakhīṇāsavavasena",
  "tika-vin02t29:11_4": "vassasahassantiādinā ca yaṁ vuttaṁ. Taṁ khandhakabhāṇakānaṁ matena vuttanti veditabbaṁ.",
  "tika-vin02t29:11_5": "Dīghanikāyaṭṭhakathāyaṁ pana evaṁ vuttaṁ –",
  "tika-vin02t29:12": "“Paṭisambhidāpattehi vassasahassaṁ aṭṭhāsi, chaḷabhiññehi vassasahassaṁ, tevijjehi vassasahassaṁ, sukkhavipassakehi vassasahassaṁ, pātimokkhena vassasahassaṁ aṭṭhāsī”ti.",
  "tika-vin02t29:13": "Aṅguttaranikāyaṭṭhakathāyampi –",
  "tika-vin02t29:14_0": "“Buddhānañhi parinibbānato vassasahassameva paṭisambhidā nibbattetuṁ sakkonti, tato",
  "tika-vin02t29:14_1": "paraṁ cha abhiññā, tato tāpi nibbattetuṁ asakkontā tisso vijjā nibbattenti, gacchante",
  "tika-vin02t29:14_2": "gacchante kāle tāpi nibbattetuṁ asakkontā sukkhavipassakā honti. Eteneva upāyena",
  "tika-vin02t29:14_3": "anāgāmino sakadāgāmino sotāpannā”ti –",
  "tika-vin02t29:15": "Vuttaṁ.",
  "tika-vin02t29:16": "Saṁyuttanikāyaṭṭhakathāyaṁ pana –",
  "tika-vin02t29:17_0": "“Paṭhamabodhiyañhi bhikkhū paṭisambhidāpattā ahesuṁ. Atha kāle gacchante paṭisambhidā",
  "tika-vin02t29:17_1": "pāpuṇituṁ na sakkhiṁsu, chaḷabhiññā ahesuṁ, tato cha abhiññā pattuṁ asakkontā tisso",
  "tika-vin02t29:17_2": "vijjā pāpuṇiṁsu. Idāni kāle gacchante tisso vijjā pāpuṇituṁ asakkontā āsavakkhayamattaṁ",
  "tika-vin02t29:17_3": "pāpuṇissanti, tampi asakkontā anāgāmiphalaṁ, tampi asakkontā sakadāgāmiphalaṁ, tampi",
  "tika-vin02t29:17_4": "asakkontā sotāpattiphalaṁ, gacchante kāle sotāpattiphalampi pattuṁ na sakkhissantī”ti –",
  "tika-vin02t29:18": "Vuttaṁ.",
  "tika-vin02t29:19_0": "Yasmā cetaṁ sabbaṁ aññamaññapaṭiviruddhaṁ, tasmā tesaṁ tesaṁ bhāṇakānaṁ matameva",
  "tika-vin02t29:19_1": "ācariyena tattha tattha dassitanti gahetabbaṁ. Aññathā hi ācariyasseva pubbāparavirodhappasaṅgo siyāti.",
  "tika-vin02t29:20_0": "Tāniyevāti tāniyeva pañca vassasahassāni. Pariyattimūlakaṁ sāsananti āha “na hi pariyattiyā",
  "tika-vin02t29:20_1": "asati paṭivedho atthī”tiādi. Pariyattiyā hi antarahitāya paṭipatti antaradhāyati,",
  "tika-vin02t29:20_2": "paṭipattiyā antarahitāya adhigamo antaradhāyati. Kiṁkāraṇā? Ayañhi pariyatti paṭipattiyā",
  "tika-vin02t29:20_3": "paccayo hoti, paṭipatti adhigamassa, iti paṭipattitopi pariyattiyeva pamāṇaṁ. Tattha",
  "tika-vin02t29:20_4": "paṭivedho ca paṭipatti ca hotipi na hotipi. Ekasmiñhi kāle paṭivedhakarā bhikkhū",
  "tika-vin02t29:20_5": "bahū honti, “esa bhikkhu puthujjano”ti aṅguliṁ pasāretvā dassetabbo hoti, imasmiṁyeva",
  "tika-vin02t29:20_6": "dīpe ekavāraṁ puthujjanabhikkhu nāma nāhosi. Paṭipattipūrakāpi kadāci bahū honti,",
  "tika-vin02t29:20_7": "kadāci appā, iti paṭivedho ca paṭipatti ca hotipi na hotipi. Sāsanaṭṭhitiyā pana",
  "tika-vin02t29:20_8": "pariyattiyeva pamāṇaṁ. Paṇḍito hi tepiṭakaṁ sutvā dvepi pūreti. Yathā amhākaṁ bodhisatto",
  "tika-vin02t29:20_9": "āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā",
  "tika-vin02t29:20_10": "parikammaṁ pucchi, so “na jānāmī”ti āha, tato udakassa santikaṁ gantvā adhigatavisesaṁ",
  "tika-vin02t29:20_11": "saṁsanditvā nevasaññānāsaññāyatanassa parikammaṁ pucchi, so ācikkhi, tassa vacanasamanantarameva",
  "tika-vin02t29:20_12": "mahāsatto taṁ sampādesi, evameva paññavā bhikkhu pariyattiṁ sutvā dvepi pūreti, tasmā",
  "tika-vin02t29:20_13": "pariyattiyā ṭhitāya sāsanaṁ ṭhitaṁ hoti. Yathāpi mahato taḷākassa pāḷiyā thirāya",
  "tika-vin02t29:20_14": "udakaṁ na ṭhassatīti na vattabbaṁ, udake sati padumādīni pupphāni na pupphissantīti",
  "tika-vin02t29:20_15": "na vattabbaṁ, evameva mahātaḷākassa thirapāḷisadise tepiṭake buddhavacane sati mahātaḷāke",
  "tika-vin02t29:20_16": "udakasadisā paṭipattipūrakā kulaputtā natthīti na vattabbaṁ, tesu sati mahātaḷāke",
  "tika-vin02t29:20_17": "padumādīni pupphāni viya sotāpannādayo ariyapuggalā natthīti na vattabbaṁ. Evaṁ ekantato",
  "tika-vin02t29:20_18": "pariyattiyeva pamāṇaṁ.",
  "tika-vin02t29:21_0": "Pariyattiyā antarahitāyāti ettha pariyattīti tepiṭakaṁ buddhavacanaṁ sāṭṭhakathā",
  "tika-vin02t29:21_1": "pāḷi. Yāva sā tiṭṭhati, tāva pariyatti paripuṇṇā nāma hoti. Gacchante gacchante kāle",
  "tika-vin02t29:21_2": "kaliyugarājāno adhammikā honti, tesu adhammikesu tesampi amaccādayo adhammikā honti,",
  "tika-vin02t29:21_3": "tato raṭṭhajanapadavāsinoti tesaṁ adhammikatāya na devo sammā vassati, tato sassāni",
  "tika-vin02t29:21_4": "na sampajjanti, tesu asampajjantesu paccayadāyakā bhikkhusaṅghassa paccaye dātuṁ",
  "tika-vin02t29:21_5": "na sakkonti, bhikkhū paccayehi kilamantā antevāsike saṅgahetuṁ na sakkonti. Gacchante",
  "tika-vin02t29:21_6": "gacchante kāle pariyatti parihāyati, atthavasena dhāretuṁ na sakkonti, pāḷivaseneva",
  "tika-vin02t29:21_7": "dhārenti. Tato kāle gacchante pāḷimpi sakalaṁ dhāretuṁ na sakkonti, paṭhamaṁ abhidhammapiṭakaṁ",
  "tika-vin02t29:21_8": "parihāyati, parihāyamānaṁ matthakato paṭṭhāya parihāyati. Paṭhamameva hi mahāpakaraṇaṁ",
  "tika-vin02t29:21_9": "parihāyati, tasmiṁ parihīne yamakaṁ, kathāvatthu, puggalapaññatti, dhātukathā, vibhaṅgo, dhammasaṅgahoti.",
  "tika-vin02t29:22_0": "Evaṁ abhidhammapiṭake parihīne matthakato paṭṭhāya suttantapiṭakaṁ parihāyati. Paṭhamañhi",
  "tika-vin02t29:22_1": "aṅguttaranikāyo parihāyati, tasmimpi paṭhamaṁ ekādasakanipāto…pe… tato ekakanipātoti.",
  "tika-vin02t29:22_2": "Evaṁ aṅguttaranikāye parihīne matthakato paṭṭhāya saṁyuttanikāyo parihāyati. Paṭhamañhi",
  "tika-vin02t29:22_3": "mahāvaggo parihāyati, tato saḷāyatanavaggo, khandhakavaggo, nidānavaggo, sagāthāvaggoti.",
  "tika-vin02t29:22_4": "Evaṁ saṁyuttanikāye parihīne matthakato paṭṭhāya majjhimanikāyo parihāyati. Paṭhamañhi",
  "tika-vin02t29:22_5": "uparipaṇṇāsako parihāyati, tato majjhimapaṇṇāsako, tato mūlapaṇṇāsakoti. Evaṁ majjhimanikāye",
  "tika-vin02t29:22_6": "parihīne matthakato paṭṭhāya dīghanikāyo parihāyati. Paṭhamañhi pāthikavaggo parihāyati,",
  "tika-vin02t29:22_7": "tato mahāvaggo, tato sīlakkhandhavaggoti. Evaṁ dīghanikāye parihīne suttantapiṭakaṁ",
  "tika-vin02t29:22_8": "parihīnaṁ nāma hoti. Vinayapiṭakena saddhiṁ jātakameva dhārenti. Vinayapiṭakañhi",
  "tika-vin02t29:22_9": "lajjino dhārenti, lābhakāmā pana “suttante kathitepi sallakkhentā natthī”ti jātakameva",
  "tika-vin02t29:22_10": "dhārenti. Gacchante kāle jātakampi dhāretuṁ na sakkonti. Atha nesaṁ paṭhamaṁ vessantarajātakaṁ",
  "tika-vin02t29:22_11": "parihāyati, tato paṭilomakkamena puṇṇakajātakaṁ, mahānāradajātakanti pariyosāne apaṇṇakajātakaṁ",
  "tika-vin02t29:22_12": "parihāyati, vinayapiṭakameva dhārenti.",
  "tika-vin02t29:23_0": "Gacchante kāle tampi matthakato paṭṭhāya parihāyati. Paṭhamañhi parivāro parihāyati,",
  "tika-vin02t29:23_1": "tato khandhako, bhikkhunīvibhaṅgo, mahāvibhaṅgoti anukkamena uposathakkhandhakamattameva",
  "tika-vin02t29:23_2": "dhārenti. Tadāpi pariyatti anantarahitāva hoti. Yāva pana manussesu catuppadikagāthāpi",
  "tika-vin02t29:23_3": "pavattati, tāva pariyatti anantarahitāva hoti. Yadā saddho pasanno rājā hatthikkhandhe",
  "tika-vin02t29:23_4": "suvaṇṇacaṅkoṭakamhi sahassatthavikaṁ ṭhapāpetvā “buddhehi kathitaṁ catuppadikaṁ gāthaṁ",
  "tika-vin02t29:23_5": "jānanto imaṁ sahassaṁ gaṇhatū”ti nagare bheriṁ carāpetvā gaṇhanakaṁ alabhitvā “ekavāraṁ",
  "tika-vin02t29:23_6": "carāpite nāmaṁ suṇantāpi honti asuṇantāpī”ti yāvatatiyaṁ carāpetvā gaṇhanakaṁ alabhitvā",
  "tika-vin02t29:23_7": "rājapurisā sahassatthavikaṁ puna rājakulaṁ pavesenti, tadā pariyatti antarahitā nāma hoti.",
  "tika-vin02t29:24_0": "Ciraṁ pavattissatīti pariyattiyā antarahitāyapi liṅgamattaṁ addhānaṁ pavattissati.",
  "tika-vin02t29:24_1": "Kathaṁ? Gacchante gacchante hi kāle cīvaraggahaṇaṁ pattaggahaṇaṁ samiñjanapasāraṇaṁ",
  "tika-vin02t29:24_2": "ālokitavilokitaṁ na pāsādikaṁ hoti, nigaṇṭhasamaṇā viya alābupattaṁ bhikkhū pattaṁ",
  "tika-vin02t29:24_3": "aggabāhāya parikkhipitvā ādāya vicaranti, ettāvatāpi liṅgaṁ anantarahitameva hoti.",
  "tika-vin02t29:24_4": "Gacchante pana kāle aggabāhato otāretvā hatthena vā sikkāya vā olambetvā vicaranti,",
  "tika-vin02t29:24_5": "cīvarampi rajanasāruppaṁ akatvā oṭṭhaṭṭhivaṇṇaṁ katvā rajanti. Gacchante kāle rajanampi",
  "tika-vin02t29:24_6": "na hoti, dasacchindanaṁ ovaṭṭikāvijjhanaṁ kappamattañca katvā vaḷañjanti, puna ovaṭṭikaṁ",
  "tika-vin02t29:24_7": "vijjhitvā kappaṁ na karonti. Tato ubhayampi akatvā dasā chetvā paribbājakā viya caranti.",
  "tika-vin02t29:24_8": "Gacchante kāle “ko iminā amhākaṁ attho”ti khuddakaṁ kāsāvakhaṇḍaṁ hatthe vā gīvāyaṁ",
  "tika-vin02t29:24_9": "vā bandhanti, kesesu vā allīyāpenti, dārabharaṇaṁ karontā kasitvā vapitvā jīvikaṁ",
  "tika-vin02t29:24_10": "kappetvā vicaranti, tadā dakkhiṇaṁ dento jano saṅghaṁ uddissa etesampi deti. Idaṁ",
  "tika-vin02t29:24_11": "sandhāya bhagavatā vuttaṁ “bhavissanti kho panānanda, anāgatamaddhānaṁ gotrabhuno",
  "tika-vin02t29:24_12": "kāsāvakaṇṭhā dussīlā pāpadhammā, tesu dussīlesu saṅghaṁ uddissa dānaṁ dassanti, tadāpāhaṁ,",
  "tika-vin02t29:24_13": "ānanda, saṅghagataṁ dakkhiṇaṁ asaṅkhyeyyaṁ appameyyaṁ vadāmī”ti. Tato gacchante kāle",
  "tika-vin02t29:24_14": "nānāvidhāni kammāni karontā “papañco esa, kiṁ iminā amhāka”nti kāsāvakhaṇḍaṁ chinditvā",
  "tika-vin02t29:24_15": "araññe khipanti, tasmiṁ kāle liṅgaṁ antarahitaṁ nāma hoti. Kassapadasabalassa kira",
  "tika-vin02t29:24_16": "kālato paṭṭhāya yonakānaṁ setavatthāni pārupitvā caraṇacārittaṁ jātaṁ. Evaṁ pariyattiyā",
  "tika-vin02t29:24_17": "antarahitāyapi liṅgamattaṁ ciraṁ pavattissatīti veditabbaṁ.",
  "tika-vin02t29:25": "Aṭṭhagarudhammakathāvaṇṇanā niṭṭhitā.",
  "tika-vin02t29:26": "Bhikkhunīupasampannānujānanakathāvaṇṇanā",
  "tika-vin02t29:27_0": "404-405.Yadaggenāti yaṁ divasaṁ ādiṁ katvā. Tadevāti tasmiññeva divase. Anuññattiyāti",
  "tika-vin02t29:27_1": "anuññāya. Ekāhaṁ, bhante ānanda, bhagavantaṁ varaṁ yācāmīti “evameva kho ahaṁ, bhante",
  "tika-vin02t29:27_2": "ānanda, ime aṭṭha garudhamme paṭiggaṇhāmi yāvajīvaṁ anatikkamanīye”ti paṭijānitvā",
  "tika-vin02t29:27_3": "idāni kasmā varaṁ yācatīti ce? Parūpavādavivajjanatthaṁ. Evañhi keci vadeyyuṁ “mahāpajāpatiyā",
  "tika-vin02t29:27_4": "paṭhamaṁ sampaṭicchitattā bhikkhūnaṁ bhikkhunīnañca yathāvuḍḍhaṁ abhivādanaṁ nāhosi,",
  "tika-vin02t29:27_5": "sā ce varaṁ yāceyya, bhagavā anujāneyyā”ti.",
  "tika-vin02t29:28_0": "406.Sarāgāyāti sarāgabhāvāya kāmarāgabhavarāgaparibrūhanāya. Saññogāyāti vaṭṭe saṁyojanatthāya.",
  "tika-vin02t29:28_1": "Ācayāyāti vaṭṭassa vaḍḍhanatthāya. Mahicchatāyāti mahicchabhāvāya. Asantuṭṭhiyāti",
  "tika-vin02t29:28_2": "asantuṭṭhibhāvāya. Saṅgaṇikāyāti kilesasaṅgaṇagaṇasaṅgaṇavihārāya. Kosajjāyāti kusītabhāvāya.",
  "tika-vin02t29:28_3": "Dubbharatāyāti dupposatāya. Virāgāyāti sakalavaṭṭato virajjanatthāya. Visaññogāyāti",
  "tika-vin02t29:28_4": "kāmarāgādīhi visaṁyujjanatthāya. Apacayāyāti sabbassapi vaṭṭassa apacayatthāya, nibbānāyāti",
  "tika-vin02t29:28_5": "attho. Appicchatāyāti paccayappicchatādivasena sabbaso icchāpagamāya. Santuṭṭhiyāti",
  "tika-vin02t29:28_6": "dvādasavidhasantuṭṭhibhāvāya. Pavivekāyāti pavivittabhāvāya kāyavivekāditadaṅgavivekādivivekasiddhiyā.",
  "tika-vin02t29:28_7": "Vīriyārambhāyāti kāyikassa ceva cetasikassa ca vīriyassa paggaṇhanatthāya. Subharatāyāti",
  "tika-vin02t29:28_8": "sukhaposanatthāya. Evaṁ yo pariyattidhammo uggahaṇadhāraṇaparipucchāmanasikāravasena",
  "tika-vin02t29:28_9": "yoniso paṭipajjantassa sarāgādibhāvaparivajjanassa kāraṇaṁ hutvā virāgādibhāvāya",
  "tika-vin02t29:28_10": "saṁvattati, ekaṁsato eso dhammo, eso vinayo sammadeva apāyādīsu apatanavasena dhāraṇato",
  "tika-vin02t29:28_11": "kilesānaṁ vinayanato, satthu sammāsambuddhassa ovādānusiṭṭhibhāvato etaṁ satthusāsananti",
  "tika-vin02t29:28_12": "dhāreyyāsi jāneyyāsi, avabujjheyyāsīti attho. Imasmiṁ sutte paṭhamavārena vaṭṭaṁ,",
  "tika-vin02t29:28_13": "dutiyavārena vivaṭṭaṁ kathitaṁ.",
  "tika-vin02t29:29_0": "409-410.Vimānetvāti aparajjhitvā. Kammappattāyopīti kammārahāpi. Āpattigāminiyopīti",
  "tika-vin02t29:29_1": "āpattiāpannāyopi. Vuttanayeneva kāretabbataṁ āpajjantīti tathākaraṇassa paṭikkhittattā",
  "tika-vin02t29:29_2": "dukkaṭena kāretabbataṁ āpajjanti.",
  "tika-vin02t29:30": "413-5.Dve tisso bhikkhuniyoti dvīhi tīhi bhikkhunīhi. Na ārocentīti pātimokkhuddesakassa na ārocenti. Na paccāharantīti bhikkhunīnaṁ na paccāharanti. Visesakanti vattabhaṅgaṁ.",
  "tika-vin02t29:31": "420.Tena ca bhikkhu nimantetabboti sāmīcidassanametaṁ, na pana animantiyā āpatti.",
  "tika-vin02t29:32": "425.Tayo nissayeti senāsananissayaṁ apanetvā apare tayo nissaye. Rukkhamūlasenāsanañhi sā na labhati.",
  "tika-vin02t29:33": "428.Anuvādaṁ paṭṭhapentīti issariyaṁ pavattenti.",
  "tika-vin02t29:34": "430.Bhikkhudūtena upasampādentīti bhikkhuyeva dūto bhikkhudūto, tena bhikkhudūtena, bhikkhudūtaṁ katvā upasampādentīti attho.",
  "tika-vin02t29:35": "431.Na sammatīti nappahoti. Navakammanti navakammaṁ katvā “ettakāni vassāni vasatū”ti apaloketvā saṅghikabhūmidānaṁ.",
  "tika-vin02t29:36": "432.Sannisinnagabbhāti patiṭṭhitagabbhā.",
  "tika-vin02t29:37_0": "434.Pabbajjampi na labhatīti titthāyatanasaṅkantāya abhabbabhāvūpagamanato na labhati.",
  "tika-vin02t29:37_1": "Idaṁ odissa anuññātaṁ vaṭṭatīti ekato vā ubhato vā avassave satipi odissa anuññātattā",
  "tika-vin02t29:37_2": "vaṭṭati. Sesamettha pāḷito aṭṭhakathāto ca suviññeyyamevāti.",
  "tika-vin02t29:38": "Bhikkhunīupasampannānujānanakathāvaṇṇanā niṭṭhitā.",
  "tika-vin02t29:39": "Bhikkhunikkhandhakavaṇṇanā niṭṭhitā."
}