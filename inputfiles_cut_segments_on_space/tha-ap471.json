{
  "tha-ap471:0.1": "Therāpadāna ",
  "tha-ap471:0.2": "Sālakusumiyavagga ",
  "tha-ap471:0.3": "9 Sayampaṭibhāniyattheraapadāna ",
  "tha-ap471:1.1": "“Kakudhaṁ vilasantaṁva, ",
  "tha-ap471:1.2": "devadevaṁ narāsabhaṁ; ",
  "tha-ap471:1.3": "Rathiyaṁ paṭipajjantaṁ, ",
  "tha-ap471:1.4": "ko disvā na pasīdati. ",
  "tha-ap471:2.1": "Tamandhakāraṁ nāsetvā, ",
  "tha-ap471:2.2": "santāretvā bahuṁ janaṁ; ",
  "tha-ap471:2.3": "Ñāṇālokena jotantaṁ, ",
  "tha-ap471:2.4": "ko disvā na pasīdati. ",
  "tha-ap471:3.1": "Vasīsatasahassehi, ",
  "tha-ap471:3.2": "nīyantaṁ lokanāyakaṁ; ",
  "tha-ap471:3.3": "Uddharantaṁ bahū satte, ",
  "tha-ap471:3.4": "ko disvā na pasīdati. ",
  "tha-ap471:4.1": "Āhanantaṁ dhammabheriṁ, ",
  "tha-ap471:4.2": "maddantaṁ titthiye gaṇe; ",
  "tha-ap471:4.3": "Sīhanādaṁ vinadantaṁ, ",
  "tha-ap471:4.4": "ko disvā na pasīdati. ",
  "tha-ap471:5.1": "Yāvatā brahmalokato, ",
  "tha-ap471:5.2": "āgantvāna sabrahmakā; ",
  "tha-ap471:5.3": "Pucchanti nipuṇe pañhe, ",
  "tha-ap471:5.4": "ko disvā na pasīdati. ",
  "tha-ap471:6.1": "Yassañjaliṁ karitvāna, ",
  "tha-ap471:6.2": "āyācanti sadevakā; ",
  "tha-ap471:6.3": "Tena puññaṁ anubhonti, ",
  "tha-ap471:6.4": "ko disvā na pasīdati. ",
  "tha-ap471:7.1": "Sabbe janā samāgantvā, ",
  "tha-ap471:7.2": "sampavārenti cakkhumaṁ; ",
  "tha-ap471:7.3": "Na vikampati ajjhiṭṭho, ",
  "tha-ap471:7.4": "ko disvā na pasīdati. ",
  "tha-ap471:8.1": "Nagaraṁ pavisato yassa, ",
  "tha-ap471:8.2": "ravanti bheriyo bahū; ",
  "tha-ap471:8.3": "Vinadanti gajā mattā, ",
  "tha-ap471:8.4": "ko disvā na pasīdati. ",
  "tha-ap471:9.1": "Vīthiyā gacchato yassa, ",
  "tha-ap471:9.2": "sabbābhā jotate sadā; ",
  "tha-ap471:9.3": "Abbhunnatā samā honti, ",
  "tha-ap471:9.4": "ko disvā na pasīdati. ",
  "tha-ap471:10.1": "Byāharantassa buddhassa, ",
  "tha-ap471:10.2": "cakkavāḷampi suyyati; ",
  "tha-ap471:10.3": "Sabbe satte viññāpeti, ",
  "tha-ap471:10.4": "ko disvā na pasīdati. ",
  "tha-ap471:11.1": "Satasahassito kappe, ",
  "tha-ap471:11.2": "yaṁ buddhamabhikittayiṁ; ",
  "tha-ap471:11.3": "Duggatiṁ nābhijānāmi, ",
  "tha-ap471:11.4": "kittanāya idaṁ phalaṁ. ",
  "tha-ap471:12.1": "Kilesā jhāpitā mayhaṁ, ",
  "tha-ap471:12.2": "…pe… ",
  "tha-ap471:12.3": "viharāmi anāsavo. ",
  "tha-ap471:13.1": "Svāgataṁ vata me āsi, ",
  "tha-ap471:13.2": "…pe… ",
  "tha-ap471:13.3": "kataṁ buddhassa sāsanaṁ. ",
  "tha-ap471:14.1": "Paṭisambhidā catasso, ",
  "tha-ap471:14.2": "…pe… ",
  "tha-ap471:14.3": "kataṁ buddhassa sāsanaṁ”. ",
  "tha-ap471:15.1": "Itthaṁ sudaṁ āyasmā sayampaṭibhāniyo thero imā gāthāyo abhāsitthāti. ",
  "tha-ap471:16.1": "Sayampaṭibhāniyattherassāpadānaṁ navamaṁ. "
}