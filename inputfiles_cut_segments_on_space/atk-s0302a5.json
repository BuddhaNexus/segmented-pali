{
  "atk-s0302a5:0": "6. Lābhasakkārasaṁyuttaṁ",
  "atk-s0302a5:1": "1. Paṭhamavaggo",
  "atk-s0302a5:2": "1. Dāruṇasuttavaṇṇanā",
  "atk-s0302a5:3_0": "157. Lābhasakkārasaṁyuttassa paṭhame dāruṇoti thaddho. Lābhasakkārasilokoti ettha",
  "atk-s0302a5:3_1": "lābho nāma catupaccayalābho. Sakkāroti tesaṁyeva sukatānaṁ susaṅkhatānaṁ lābho. Silokoti",
  "atk-s0302a5:3_2": "vaṇṇaghoso. Kaṭukoti tikhiṇo. Pharusoti kharo. Antarāyikoti antarāyakaro. Paṭhamaṁ.",
  "atk-s0302a5:4": "2. Baḷisasuttavaṇṇanā",
  "atk-s0302a5:5_0": "158. Dutiye bāḷisikoti baḷisaṁ gahetvā caramāno macchaghātako. Āmisagatanti āmisamakkhitaṁ.",
  "atk-s0302a5:5_1": "Āmisacakkhūti āmise cakkhu dassanaṁ assāti āmisacakkhu. Gilabaḷisoti gilitabaḷiso.",
  "atk-s0302a5:5_2": "Anayaṁ āpannoti dukkhaṁ patto. Byasanaṁ āpannoti vināsaṁ patto. Yathākāmakaraṇīyoti",
  "atk-s0302a5:5_3": "yathākāmena yathāruciyā yatheva naṁ bāḷisiko icchati, tathevassa kattabboti attho.",
  "atk-s0302a5:5_4": "Yathākāmakaraṇīyo pāpimatoti yathā kilesamārassa kāmo, evaṁ kattabbo, nirayaṁ vā",
  "atk-s0302a5:5_5": "tiracchānayoniṁ vā pettivisayaṁ vā pāpetabbo. Dutiyaṁ.",
  "atk-s0302a5:6": "3-4. Kummasuttādivaṇṇanā",
  "atk-s0302a5:7_0": "159-160. Tatiye mahākummakulanti mahantaṁ aṭṭhikacchapakulaṁ. Agamāsīti ‘‘ettha addhā",
  "atk-s0302a5:7_1": "kiñci khāditabbaṁ atthi, taṁ maccharāyanto maṁ esa nivāretī’’ti saññāya agamāsi.",
  "atk-s0302a5:7_2": "Papatāyāti papatā vuccati dīgharajjukabaddho ayakantakosake daṇḍakaṁ pavesetvā gahito",
  "atk-s0302a5:7_3": "kaṇṇikasallasaṇṭhāno, ayakaṇṭako, yasmiṁ vegena patitvā kaṭāhe laggamatte daṇḍako",
  "atk-s0302a5:7_4": "nikkhamati, rajjuko ekābaddho gacchateva. So kummoti so viddhakummo. Yena so kummoti",
  "atk-s0302a5:7_5": "udakasaddaṁ sutvā sāsaṅkaṭṭhānaṁ bhavissatīti nivattitvā yena so atthakāmo kummo.",
  "atk-s0302a5:7_6": "Na dāni tvaṁ amhākanti idāni tvaṁ amittahatthaṁ gato, na amhākaṁ santakoti attho.",
  "atk-s0302a5:7_7": "Evaṁ sallapantānaṁyeva ca nesaṁ nāvāya ṭhito luddo rajjukaṁ ākaḍḍhitvā kummaṁ gahetvā",
  "atk-s0302a5:7_8": "yathākāmaṁ akāsi. Sesamettha ito anantarasutte ca uttānameva. Tatiyacatutthāni.",
  "atk-s0302a5:8": "5. Mīḷhakasuttavaṇṇanā",
  "atk-s0302a5:9_0": "161. Pañcame mīḷhakāti gūthapāṇakā. Gūthādīti gūthabhakkhā. Gūthapūrāti anto gūthena",
  "atk-s0302a5:9_1": "bharitā. Puṇṇā gūthassāti idaṁ purimasseva atthadīpanaṁ. Atimaññeyyāti pacchimapāde",
  "atk-s0302a5:9_2": "bhūmiyaṁ ṭhapetvā purimapāde gūthassa upari āropetvā ṭhitā ‘‘ahamhi gūthādī’’ti bhaṇantī",
  "atk-s0302a5:9_3": "atimaññeyya. Piṇḍapāto cassa pūroti aparopissa pattapūro paṇītapiṇḍapāto bhaveyya. Pañcamaṁ.",
  "atk-s0302a5:10": "6. Asanisuttavaṇṇanā",
  "atk-s0302a5:11_0": "162. Chaṭṭhe kaṁ, bhikkhave, asanivicakkanti, bhikkhave, kaṁ puggalaṁ matthake patitvā",
  "atk-s0302a5:11_1": "maddamānaṁ sukkāsanicakkaṁ āgacchatu . Appattamānasanti anadhigatārahattaṁ. Iti bhagavā",
  "atk-s0302a5:11_2": "na sattānaṁ dukkhakāmatāya, ādīnavaṁ pana dassetuṁ evamāha. Asanicakkañhi matthake",
  "atk-s0302a5:11_3": "patitaṁ ekameva attabhāvaṁ nāseti, lābhasakkārasilokena pariyādiṇṇacitto nirayādīsu",
  "atk-s0302a5:11_4": "anantadukkhaṁ anubhoti. Chaṭṭhaṁ.",
  "atk-s0302a5:12": "7. Diddhasuttavaṇṇanā",
  "atk-s0302a5:13": "163. Sattame diddhagatenāti gatadiddhena. Visallenāti visamakkhitena. Sallenāti sattiyā. Sattamaṁ.",
  "atk-s0302a5:14": "8. Siṅgālasuttavaṇṇanā",
  "atk-s0302a5:15_0": "164. Aṭṭhame siṅgāloti jarasiṅgālo. Yathā hi suvaṇṇavaṇṇopi kāyo pūtikāyo tveva,",
  "atk-s0302a5:15_1": "taṁkhaṇaṁ gaḷitampi ca muttaṁ pūtimuttantveva vuccati, evaṁ tadahujātopi siṅgālo",
  "atk-s0302a5:15_2": "jarasiṅgālotveva vuccati. Ukkaṇṭakena nāmāti evaṁnāmakena rogena. So kira sītakāle",
  "atk-s0302a5:15_3": "uppajjati. Tasmiṁ uppanne sakalasarīrato lomāni patanti, sakalasarīraṁ nillomaṁ hutvā,",
  "atk-s0302a5:15_4": "samantato phuṭati, vātabbhāhatā vaṇā rujjanti. Yathā ummattakasunakhena daṭṭho puriso",
  "atk-s0302a5:15_5": "anavaṭṭhitova bhamati, evaṁ tasmiṁ uppanne bhamitabbo hoti, asukaṭṭhāne sotthi bhavissatīti",
  "atk-s0302a5:15_6": "na paññāyati. Aṭṭhamaṁ.",
  "atk-s0302a5:16": "9. Verambhasuttavaṇṇanā",
  "atk-s0302a5:17_0": "165. Navame verambhavātāti evaṁnāmakā mahāvātā. Kīdise pana ṭhāne te vātā vāyantīti?",
  "atk-s0302a5:17_1": "Yattha ṭhitassa cattāro dīpā uppalinipattamattā hutvā paññāyanti. Yo pakkhī gacchatīti",
  "atk-s0302a5:17_2": "navavuṭṭhe deve viravanto vātasakuṇo tattha gacchati, taṁ sandhāyetaṁ vuttaṁ. Arakkhiteneva",
  "atk-s0302a5:17_3": "kāyenātiādīsu hatthapāde kīḷāpento khandhaṭṭhiṁ vā nāmento kāyaṁ na rakkhati nāma,",
  "atk-s0302a5:17_4": "nānāvidhaṁ duṭṭhullakathaṁ kathento vācaṁ na rakkhati nāma, kāmavitakkādayo vitakkento",
  "atk-s0302a5:17_5": "cittaṁ na rakkhati nāma. Anupaṭṭhitāya satiyāti kāyagatāsatiṁ anupaṭṭhapetvā. Navamaṁ.",
  "atk-s0302a5:18": "10. Sagāthakasuttavaṇṇanā",
  "atk-s0302a5:19_0": "166. Dasame asakkārena cūbhayanti asakkārena ca ubhayena. Samādhīti arahattaphalasamādhi.",
  "atk-s0302a5:19_1": "So hi tena na vikampati. Appamāṇavihārinoti appamāṇena phalasamādhinā viharantassa.",
  "atk-s0302a5:19_2": "Sātatikanti satatakāriṁ. Sukhumaṁdiṭṭhivipassakanti arahattamaggadiṭṭhiyā sukhumadiṭṭhiphalasamāpattiatthāya",
  "atk-s0302a5:19_3": "vipassanaṁ paṭṭhapetvā āgatattā vipassakaṁ. Upādānakkhayārāmanti upādānakkhayasaṅkhāte",
  "atk-s0302a5:19_4": "nibbāne rataṁ. Āhu sappuriso itīti sappurisoti kathentīti. Dasamaṁ.",
  "atk-s0302a5:20": "Paṭhamo vaggo.",
  "atk-s0302a5:21": "2. Dutiyavaggo",
  "atk-s0302a5:22": "1-2. Suvaṇṇapātisuttādivaṇṇanā",
  "atk-s0302a5:23_0": "167-168. Dutiyavaggassa paṭhame sampajānamusā bhāsantanti appamattakenapi kāraṇena",
  "atk-s0302a5:23_1": "sampajānameva musā bhāsantaṁ. ‘‘Sīlaṁ pūressāmī’’ti saṁvihitabhikkhuṁ sinerumattopi",
  "atk-s0302a5:23_2": "paccayarāsi cāletuṁ na sakkoti. Yadā pana sīlaṁ pahāya sakkāranissito hoti, tadā",
  "atk-s0302a5:23_3": "kuṇḍakamuṭṭhihetupi musā bhāsati, aññaṁ vā akiccaṁ karoti. Dutiyaṁ uttānamevāti. Paṭhamadutiyāni.",
  "atk-s0302a5:24": "3-10. Suvaṇṇanikkhasuttādivaṇṇanā",
  "atk-s0302a5:25_0": "169. Tatiyādīsu suvaṇṇanikkhassāti ekassa kañcananikkhassa. Siṅgīnikkhassāti siṅgīsuvaṇṇanikkhassa.",
  "atk-s0302a5:25_1": "Pathaviyāti cakkavāḷabbhantarāya mahāpathaviyā. Āmisakiñcikkhahetūti kassacideva",
  "atk-s0302a5:25_2": "āmisassa hetu antamaso kuṇḍakamuṭṭhinopi. Jīvitahetūti aṭaviyaṁ corehi gahetvā jīvite",
  "atk-s0302a5:25_3": "voropiyamāne tassapi hetu. Janapadakalyāṇiyāti janapade uttamitthiyā. Tatiyādīni.",
  "atk-s0302a5:26": "Dutiyo vaggo.",
  "atk-s0302a5:27": "3. Tatiyavaggo",
  "atk-s0302a5:28": "1-2. Mātugāmasuttādivaṇṇanā",
  "atk-s0302a5:29_0": "170-171. Tatiyavaggassa paṭhame na tassa, bhikkhave, mātugāmoti na tassa raho ekakassa",
  "atk-s0302a5:29_1": "nisinnassa tena dhammena atthikopi mātugāmo cittaṁ pariyādātuṁ sakkoti, yassa lābhasakkārasiloko",
  "atk-s0302a5:29_2": "cittaṁ pariyādātuṁ sakkotīti, attho. Dutiyaṁ uttānamevāti. Paṭhamadutiyāni.",
  "atk-s0302a5:30": "3-6. Ekaputtakasuttādivaṇṇanā",
  "atk-s0302a5:31": "172-175. Tatiye saddhāti sotāpannā. Sesamettha uttānameva. Tathā catutthe pañcame chaṭṭhe ca. Tatiyādīni.",
  "atk-s0302a5:32": "7. Tatiyasamaṇabrāhmaṇasuttavaṇṇanā",
  "atk-s0302a5:33_0": "176. Sattame samudayantiādīsu saha pubbakammena attabhāvo kolaputtiyaṁ vaṇṇapokkharatā",
  "atk-s0302a5:33_1": "kalyāṇavākkaraṇatā dhutaguṇāvīkaraṇaṁ cīvaradhāraṇaṁ parivārasampattīti evamādi lābhasakkārassa",
  "atk-s0302a5:33_2": "samudayo nāma, taṁ samudayasaccavasena nappajānāti, nirodho ca paṭipadā ca nirodhasaccamaggasaccavaseneva",
  "atk-s0302a5:33_3": "veditabbā. Sattamaṁ.",
  "atk-s0302a5:34": "8. Chavisuttavaṇṇanā",
  "atk-s0302a5:35_0": "177. Aṭṭhame yasmā lābhasakkārasiloko narakādīsu, nibbattento sakalampi imaṁ attabhāvaṁ",
  "atk-s0302a5:35_1": "nāseti, idhāpi maraṇampi maraṇamattampi dukkhaṁ āvahati, tasmā chaviṁ chindatītiādi vuttaṁ. Aṭṭhamaṁ.",
  "atk-s0302a5:36": "9. Rajjusuttavaṇṇanā",
  "atk-s0302a5:37": "178. Navame vāḷarajjuyāti suttādimayā rajju mudukā hoti vāḷarajju kharā pharusā, tasmā ayameva gahitā. Navamaṁ.",
  "atk-s0302a5:38": "10. Bhikkhusuttavaṇṇanā",
  "atk-s0302a5:39_0": "179. Dasame diṭṭhadhammasukhavihārāti phalasamāpattisukhavihārā. Tesāhamassāti tesaṁ",
  "atk-s0302a5:39_1": "ahaṁ assa . Khīṇāsavo hi lābhī puññasampanno yāgukhajjakādīni gahetvā āgatāgatānaṁ",
  "atk-s0302a5:39_2": "anumodanaṁ karonto dhammaṁ desento pañhaṁ vissajjento phalasamāpattiṁ appetvā nisīdituṁ",
  "atk-s0302a5:39_3": "okāsaṁ na labhati, taṁ sandhāya vuttanti. Dasamaṁ.",
  "atk-s0302a5:40": "Tatiyo vaggo.",
  "atk-s0302a5:41": "4. Catutthavaggo",
  "atk-s0302a5:42": "1-4. Bhindisuttādivaṇṇanā",
  "atk-s0302a5:43_0": "180-183. Catutthavaggassa paṭhamaṁ uttānameva. Dutiyādīsu kusalamūlanti alobhāditividhakusaladhammo.",
  "atk-s0302a5:43_1": "Sukko dhammoti tasseva pariyāyadesanā . Ayaṁ panettha saṅkhepattho – yassa kusalamūlādisaṅkhātassa",
  "atk-s0302a5:43_2": "anavajjadhammassa asamucchinnattā devadatto sagge vā nibbatteyya, maggaphalāni vā",
  "atk-s0302a5:43_3": "adhigaccheyya, svāssa samucchedamagamā sabbaso samucchinno vinaṭṭho. Paṭhamādīni.",
  "atk-s0302a5:44": "5. Acirapakkantasuttavaṇṇanā",
  "atk-s0302a5:45_0": "184. Pañcame parābhavāyāti avaḍḍhiyā vināsāya. Assatarīti vaḷavāya kucchismiṁ gadrabhassa",
  "atk-s0302a5:45_1": "jātā. Attavadhāya gabbhaṁ gaṇhātīti taṁ assena saddhiṁ sampayojenti, sā gabbhaṁ gaṇhitvā",
  "atk-s0302a5:45_2": "kāle sampatte vijāyituṁ na sakkoti, pādehi bhūmiyaṁ paharantī tiṭṭhati, athassā cattāro",
  "atk-s0302a5:45_3": "pāde catūsu khāṇukesu bandhitvā kucchiṁ phāletvā potaṁ nīharanti, sā tattheva marati.",
  "atk-s0302a5:45_4": "Tenetaṁ vuttaṁ. Pañcamaṁ.",
  "atk-s0302a5:46": "6. Pañcarathasatasuttavaṇṇanā",
  "atk-s0302a5:47_0": "185. Chaṭṭhe bhattābhihāroti abhiharitabbaṁ bhattaṁ. Tassa pana pamāṇaṁ dassetuṁ",
  "atk-s0302a5:47_1": "pañca ca thālipākasatānīti vuttaṁ. Tattha eko thālipāko dasannaṁ purisānaṁ bhattaṁ",
  "atk-s0302a5:47_2": "gaṇhāti. Nāsāya pittaṁ bhindeyyunti acchapittaṁ vā macchapittaṁ vāssa nāsapuṭe pakkhipeyyaṁ. Chaṭṭhaṁ.",
  "atk-s0302a5:48": "7-13. Mātusuttādivaṇṇanā",
  "atk-s0302a5:49_0": "186-187. Sattame mātupi hetūti ‘‘sace musā bhaṇasi, mātaraṁ te vissajjessāma. No",
  "atk-s0302a5:49_1": "ce bhaṇasi, na vissajjessāmā’’ti evaṁ corehi aṭaviyaṁ pucchamāno tassā corahatthagatāya",
  "atk-s0302a5:49_2": "mātuyāpi hetu sampajānamusā na bhāseyyāti attho. Ito paresupi eseva nayoti. Sattamādīni.",
  "atk-s0302a5:50": "Lābhasakkārasaṁyuttavaṇṇanā niṭṭhitā."
}