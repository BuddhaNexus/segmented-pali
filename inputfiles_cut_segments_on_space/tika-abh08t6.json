{
  "tika-abh08t6:0": "7. Sattamo paricchedo",
  "tika-abh08t6:1": "Vipākacittappavattiniddesavaṇṇanā",
  "tika-abh08t6:2": "376.",
  "tika-abh08t6:3": "Anantañāṇenaniraṅgaṇena,",
  "tika-abh08t6:4": "Guṇesinā kāruṇikena tena;",
  "tika-abh08t6:5": "Vutte vipāke matipāṭavatthaṁ,",
  "tika-abh08t6:6": "Vipākacittappabhavaṁ suṇātha.",
  "tika-abh08t6:7_0": "Yena jinena anantañāṇena nikkilesena guṇesinā kāruṇikena tena jinena vutte vipākasmiṁ",
  "tika-abh08t6:7_1": "matipāṭavatthaṁ matichekabhāvatthāya vipākacittappabhavaṁ mayā bhaṇamānaṁ vipākacittappavattiṁ tumhe suṇātha.",
  "tika-abh08t6:8": "377.Ekūnatiṁsa kammāni, pākā dvattiṁsa bhagavatā dassitā, kammāni tīsu dvāresu dissare, vipākā chasu dvāresu dissanti.",
  "tika-abh08t6:9_0": "378-9.Kusalaṁ kāmalokasmiṁ kāmalokamhi kusalaṁ pavatte, paṭisandhiyañca taṁtaṁpaccayamāgamma",
  "tika-abh08t6:9_1": "taṁtaṁpaccayaṁ paṭicca. So so paccayo taṁtaṁpaccayo, ‘‘tatapaccayo’’ti vattabbe niggahītāgamavasena",
  "tika-abh08t6:9_2": "‘‘taṁtaṁpaccayo’’ti vuttaṁ. Vicchākammadhārayasamāsoyaṁ. Vividhaṁ phalaṁ dadāti.",
  "tika-abh08t6:9_3": "Ekāya cetanāya ekā paṭisandhi bhagavatā pakāsitā. Nānākammehi nānā paṭisandhiyo ca bhavanti.",
  "tika-abh08t6:10_0": "380-1.Tihetukaṁ tu yaṁ kammaṁ tihetukaṁ yaṁ kammaṁ pana kāmāvacarasaññitaṁ tihetukaṁ",
  "tika-abh08t6:10_1": "vipākaṁ duhetuñca vipākaṁ ahetuñca vipākaṁ deti. Duhetukaṁ tu yaṁ kammaṁ duhetukaṁ",
  "tika-abh08t6:10_2": "yaṁ kammaṁ pana, taṁ kammaṁ tihetukaṁ vipākaṁ na deti, attano vipākaṁ duhetuñca ahetuñca deti.",
  "tika-abh08t6:11_0": "382-3.Tihetukenakammena, paṭisandhi tihetukā hoti, duhetukāpi paṭisandhi hoteva,",
  "tika-abh08t6:11_1": "ahetukā paṭisandhi neva hoti, ukkaṭṭhatihetukakammena tihetukā paṭisandhi, omakatihetukakammena",
  "tika-abh08t6:11_2": "duhetukā paṭisandhi hotīti adhippāyo. Duhetukena kammena duhetukā paṭisandhi, ahetukāpi",
  "tika-abh08t6:11_3": "paṭisandhi hoteva, tihetukā paṭisandhi neva hoti. Ukkaṭṭhaduhetukakammena duhetukā",
  "tika-abh08t6:11_4": "paṭisandhi, omakaduhetukakammena ahetukā paṭisandhi hotīti adhippāyo.",
  "tika-abh08t6:12": "384. Asaṅkhārakammaṁ asaṅkhāravipākaṁ deti, sasaṅkhāravipākampi deti, sasaṅkhārakammaṁ sasaṅkhāraphalaṁ, tathā asaṅkhāraphalaṁ deti.",
  "tika-abh08t6:13": "385.Ekāya cetanāyettha ettha etāsu cetanāsu ekāya kusalāya cetanāya soḷasavidhā vipākacittāni bhavanti. Iti vacanaṁ jino pakāsaye.",
  "tika-abh08t6:14_0": "386-92. Vedanāparivattanaṁ ārammaṇena hoteva, tadārammaṇacittampi javanena niyāmitaṁ,",
  "tika-abh08t6:14_1": "somanassayutte kusale javane javite tadārammaṇampi somanassayuttameva hotīti attho.",
  "tika-abh08t6:14_2": "Upekkhāyuttakusalepi eseva nayo. Kāmāvacaracittena kusalenādinā paṭhamena kusalena",
  "tika-abh08t6:14_3": "tulyena vipākacittena. Tatiyāvisesanaṁ. Yena sattena gahitā paṭisandhi ce yadi, iṭṭhe",
  "tika-abh08t6:14_4": "balavārammaṇe manāpe atimahantārammaṇe tassa sattassa cakkhussa cakkhupasādassa āpāthaṁ",
  "tika-abh08t6:14_5": "pākaṭabhāvaṁ āgate sati manodhātuyā tāya bhavaṅgasmiṁ āvaṭṭite bhavaṅgasote chindite",
  "tika-abh08t6:14_6": "sati cakkhuviññāṇakādīsu vīthicittesu jātesu paṭhamaṁ kusalaṁ kāmamānasaṁ javanaṁ",
  "tika-abh08t6:14_7": "hutvā jāyate. Sattakkhattuvārāni javitvāna paṭhame mahākusale gate tadeva taṁ eva",
  "tika-abh08t6:14_8": "iṭṭhaṁ ārammaṇaṁ katvā teneva paṭhamamahākusalena sadisaṁ tadārammaṇavipākacittaṁ.",
  "tika-abh08t6:14_9": "Sandhiyā tulyato paṭisandhiyā tulyabhāvena mūlabhavaṅganti mūlabhavaṅgaṁ nāma bhagavatā",
  "tika-abh08t6:14_10": "pavuccate. Tañca tadārammaṇacittaṁ santīraṇaṁ somanassayuttaṁ santīraṇaṁ dassanaṁ",
  "tika-abh08t6:14_11": "sampaṭicchanaṁ ettha etasmiṁ vīthicitte gaṇanūpagacittāni gaṇanaṁ upagatāni cittāni",
  "tika-abh08t6:14_12": "cattāri eva bhavanti.",
  "tika-abh08t6:15_0": "393-4.Yadā hi dutiyaṁ cittaṁ, kusalaṁ javanaṁ yadā yasmiṁ kāle tasseva somanassatihetuno",
  "tika-abh08t6:15_1": "puggalassa dutiyaṁ kusalaṁ cittaṁ javanaṁ hoti, tadā tasmiṁ kāle tena javanena tulyavipākaṁ",
  "tika-abh08t6:15_2": "tadārammaṇaṁ. Tassa sandhiyā asamānattā tassa tadārammaṇacittassa sandhiyā asamānattā",
  "tika-abh08t6:15_3": "dve nāmāni assa vipākacittassa anena vipākacittena labbhare labbhanti, ‘‘āgantukabhavaṅga’’nti",
  "tika-abh08t6:15_4": "nāmaṁ ‘‘tadārammaṇaka’’nti ca nāmaṁ iti dve nāmāni labbhanti.",
  "tika-abh08t6:16_0": "395-6. Yadā tasseva puggalassa tatiyaṁ puññaṁ javanaṁ hoti, tadā tena javanena sadisaṁ",
  "tika-abh08t6:16_1": "tatiyaṁ pākaṁ tadārammaṇikaṁ siyā. Idaṁ vipākacittaṁ āgantukabhavaṅganti āgantubhavaṅgaṁ",
  "tika-abh08t6:16_2": "nāma bhagavatā vuccate, purimāni ca pañca vipākacittāni iminā pana tatiyavipākena",
  "tika-abh08t6:16_3": "pana saddhiṁ cha cittāni honti.",
  "tika-abh08t6:17_0": "397-8.Yadā catutthaṁ kusalaṁ javanaṁ hoti, tadā tena javanena tulyaṁ catutthavipākaṁ",
  "tika-abh08t6:17_1": "tadārammaṇabhāvaṁ vaje gaccheyya. Catutthavipākaṁ āgantukabhavaṅgaṁ tadārammaṇanāmakaṁ",
  "tika-abh08t6:17_2": "hoti, purimāni cha pākāni iminā saha catutthapākena satta cittāni honti.",
  "tika-abh08t6:18_0": "399-403.Yadā yasmiṁ kāle tasmiṁ cakkhudvāre iṭṭhamajjhattārammaṇaṁ pana tathā āpāthaṁ",
  "tika-abh08t6:18_1": "āgacchati ca, tadā vuttanayena āvajjanadassanasampaṭicchanacittesu jātesu idha imasmiṁ",
  "tika-abh08t6:18_2": "majjhattārammaṇe ārammaṇavasena vedanā parivattati, tasmā upekkhāsahagataṁ santīraṇaṁ",
  "tika-abh08t6:18_3": "mano hoti. Upekkhāsahagatesu eva catūsupi javanesu javitesu tehi javanehi tulyāni",
  "tika-abh08t6:18_4": "cattāri vipākacittāni jāyare. Accantaṁ ekantena vedanāya upekkhāvedanāya purimehi",
  "tika-abh08t6:18_5": "somanassasahagatehi cittehi asamānattā cattāri cittāni nāmato piṭṭhibhavaṅgāni nāma",
  "tika-abh08t6:18_6": "honti, piṭṭhibhavaṅgāni somanassavipākānaṁ pacchābhāge bhavaṅgānīti attho. Imāni",
  "tika-abh08t6:18_7": "upekkhāsahagatāni pañca vipākāni purimehi sattahi vipākehi saddhiṁ dvādasa vipākāni",
  "tika-abh08t6:18_8": "bhavanti. Iti vacanaṁ dhīro viniddise.",
  "tika-abh08t6:19_0": "404-6. Yathā cakkhudvāre dvādasa vipākāni honti, tathā evaṁ sotādīsu dvāresupi dvādasa",
  "tika-abh08t6:19_1": "pākāni honti. Iti vacanaṁ dhīro niddise, ime mayā vuttā vipākā samasaṭṭhi bhavanti.",
  "tika-abh08t6:19_2": "Evaṁ iminā mayā vuttappakārena ekāya cetanāya kamme āyūhite pavattite samasaṭṭhi",
  "tika-abh08t6:19_3": "vipākāni uppajjanti, imasmiṁ vacane saṁsayo natthi. Gahitāggahaṇenettha ettha etesu",
  "tika-abh08t6:19_4": "vipākesu gahitānaṁ vipākānaṁ aggahaṇena cakkhudvāre dvādasa pākā, sotaviññāṇakādīni",
  "tika-abh08t6:19_5": "cattāri cāti soḷasa pākāni honti.",
  "tika-abh08t6:20_0": "407-11. Ekena tihetukakusalena asaṅkhārikena kammena āyūhite yathā, evameva sasaṅkhāratihetukakusalenāpi",
  "tika-abh08t6:20_1": "asaṅkhārasasaṅkhāraupekkhāsahagatehipi kusalehi kamme āyūhite pavattite tesaṁ tiṇṇaṁ",
  "tika-abh08t6:20_2": "kusalānaṁ vipākehi tīhipi dinnāya paṭisandhiyā eseva nayo paṇḍitena jānitabbo. Idha",
  "tika-abh08t6:20_3": "imasmiṁ upekkhāsahagatadvaye iṭṭhamajjhattagocarassa vasena vipākacittappavattiṁ",
  "tika-abh08t6:20_4": "paṭhamaṁ dassetvā dassetabbātha pacchā tu, iṭṭhasmiṁ gocare idha atha pacchā mayā",
  "tika-abh08t6:20_5": "vuttacittappavattito pacchākāle pana idha imasmiṁ iṭṭhagocare ekekasmiṁ pana dvādasa",
  "tika-abh08t6:20_6": "dvādasa pākā paṇḍitena dassetabbā. Gahitāggahaṇenettha ettha etesu vipākesu gahitānaṁ",
  "tika-abh08t6:20_7": "vipākānaṁ aggahaṇena soḷasa pākacittāni honti. Pubbe kāle mayā vuttanayeneva sabbaṁ",
  "tika-abh08t6:20_8": "vacanaṁ asesato asesabhāvena paṇḍitena ñeyyaṁ.",
  "tika-abh08t6:21_0": "412-4.Tihetukena kammena, paṭisandhi tihetukā bhavati, iti ayaṁ vāro ettāvatā ettakena",
  "tika-abh08t6:21_1": "vacanena mayā vutto. Ekaṁ kammaṁ ekasmiṁ bhave ekaṁ paṭisandhiṁ janeti, tato paṭisandhito",
  "tika-abh08t6:21_2": "aparaṁ aññaṁ dutiyaṁ paṭisandhiṁ na janeti, pavattiyaṁ anekāni vipākāni sañjaneti.",
  "tika-abh08t6:21_3": "Hi saccaṁ ‘‘ekaṁ kamma’’ntiādikaṁ vacanaṁ. Ekasmā bījā ekato bījato ekaṁ aṅkuraṁ",
  "tika-abh08t6:21_4": "jāyati, assa bījassa bahūni phalāni hetuppavattito salilādihetuppattiyā honti.",
  "tika-abh08t6:22_0": "415-21.Duhetukena kammena, paṭisandhi duhetukā hoti, iti vacanaṁ ayaṁ vāro anupubbena",
  "tika-abh08t6:22_1": "anupaṭipāṭiyā āgato. Idha imasmiṁ adhikāre duhetukena puññena somanassayuttena asaṅkhārikena",
  "tika-abh08t6:22_2": "cittena kamme āyūhite pana duhetukena somanassayuttakusalena tulyena pākena yena",
  "tika-abh08t6:22_3": "sattena gahitā paṭisandhi ce, iṭṭhe ārammaṇe tassa sattassa cakkhudvāre āpāthaṁ āgate",
  "tika-abh08t6:22_4": "somanassayutte ñāṇahīne kusalamānase tasmiṁ duhetuke sattakkhattuṁ javitvāna gate",
  "tika-abh08t6:22_5": "taṁ eva ārammaṇaṁ katvā tadanantaraṁ tassa javanassa anantaraṁ taṁsarikkhakaṁ tena",
  "tika-abh08t6:22_6": "javanena sadisaṁ ekantaṁ asaṅkhārikamānasaṁ jāyati. Tanti taṁ cittaṁ mūlabhavaṅganti",
  "tika-abh08t6:22_7": "mūlabhavaṅgaṁ nāma tadārammaṇamiccapi tadārammaṇaṁ nāma ubhayampi nāmaṁ tasseva nāmaṁ",
  "tika-abh08t6:22_8": "tassa cittassa eva nāmaṁ. Iti evaṁ iminā pakārena bhagavatā paridīpitaṁ. Duhetuke",
  "tika-abh08t6:22_9": "sasaṅkhāre kusale javane javitepi ca taṁsamaṁ tena cittena sadisaṁ āgantukasaṅkhātaṁ",
  "tika-abh08t6:22_10": "tadārammaṇamānasaṁ hoti.",
  "tika-abh08t6:23_0": "422-9.Tatheva ca tathā eva ca iṭṭhamajjhattagocare duhetūnaṁ dvinnaṁ upekkhāyuttānaṁ",
  "tika-abh08t6:23_1": "javanānaṁ anantaraṁ tādisāni tehi javanehi sadisāni dve tadārammaṇamānasāni jāyante,",
  "tika-abh08t6:23_2": "tesaṁ tadārammaṇamānasānaṁ ‘‘piṭṭhibhavaṅga’’nti nāmaṁ, ‘‘āgantukabhavaṅga’’nti ca",
  "tika-abh08t6:23_3": "nāmaṁ hoti. Santīraṇadvayañceva dassanaṁ sampaṭicchanaṁ imāni dve bhavaṅgāni cāti",
  "tika-abh08t6:23_4": "aṭṭha vipākā cakkhudvāre honti. Evaṁ iminā mayā vuttappakārena pañcasu dvāresupi",
  "tika-abh08t6:23_5": "ca aṭṭha aṭṭha vipāke katvā pavattiyaṁ cattālīsa vipākāni bhavanti. Gahitāggahaṇenettha,",
  "tika-abh08t6:23_6": "cakkhudvāre panaṭṭha ca ettha etesu vipākesu gahitānaṁ vipākānaṁ aggahaṇena cakkhudvāre",
  "tika-abh08t6:23_7": "aṭṭha ca vipākā sotaghānādinā vipākena saddhiṁ dvādasa eva vipākāni bhavanti. Ekāya",
  "tika-abh08t6:23_8": "cetanāyevaṁ evaṁ iminā mayā vuttappakārena ekāya cetanāya kamme āyūhite pavattite",
  "tika-abh08t6:23_9": "pana sati dvādaseva vipākāni bhavanti. Iti vacanaṁ vijitakusalayuddhasaṅgāmena pakāsitaṁ",
  "tika-abh08t6:23_10": "desitaṁ. Duhetukattayenāpi, sesena sadisena tu mayā vuttato duhetuto sesena duhetukattayenāpi",
  "tika-abh08t6:23_11": "sadisena pākena ādinnasandhino gahitapaṭisandhikassa sattassa evaṁ nayo mato kathito",
  "tika-abh08t6:23_12": "niraṅgaṇena. Duhetukena kammena duhetukā paṭisandhi hoti. Iti ayaṁ vāro ca ettāvatā",
  "tika-abh08t6:23_13": "ettakena vacanena mayā vutto.",
  "tika-abh08t6:24_0": "430-8.Duhetukena kammena ahetukā paṭisandhi hoti, iti ayaṁ vāro anupubbena paṭipāṭiyā",
  "tika-abh08t6:24_1": "āgato. Tesu catūsupi duhetukesu kusalesu cittesu aññatareneva hetukena kamme āyūhite",
  "tika-abh08t6:24_2": "pavattite sati tasseva duhetukassa kusalajavanassa pākabhūtāya upekkhāsahagatāhetukāya",
  "tika-abh08t6:24_3": "manoviññāṇadhātuyā ādinnapaṭisandhino sattassa sā paṭisandhi kammasadisā nāma na",
  "tika-abh08t6:24_4": "vattabbā paṇḍitehi. Hi saccaṁ ‘‘paṭisandhi na vattabbā’’tiādikaṁ vacanaṁ. Kammaṁ",
  "tika-abh08t6:24_5": "duhetukaṁ hoti, paṭisandhi ahetukā hoti. Tassa dehino sattassa vuḍḍhimupetassa vuḍḍhiṁ",
  "tika-abh08t6:24_6": "upagatassa cakkhudvāre pana iṭṭhamajjhattagocare āpāthamāgate sati duhetukānaṁ catunnaṁ",
  "tika-abh08t6:24_7": "puññānaṁ yassa kassaci javanassa avasānamhi idaṁ ahetukaṁ mano tadārammaṇabhāvena",
  "tika-abh08t6:24_8": "jāyati. Ettha etasmiṁ vacane saṁsayo sandeho natthi, taṁ ahetukacittaṁ mūlabhavaṅgañca",
  "tika-abh08t6:24_9": "tadārammaṇameva ca hoti. Cakkhuviññāṇakādīsupi vīthicittesu jātesu upekkhāsahagataṁyeva",
  "tika-abh08t6:24_10": "santīraṇampi ca hoti. Tesu ekaṁ ṭhapetvāna, gahitāggahaṇenidha tesu dvīsu santīraṇatadārammaṇakiccesu",
  "tika-abh08t6:24_11": "vipākesu ekaṁ santīraṇakiccaṁ tadārammaṇakiccaṁ taṁ cittaṁ ṭhapetvā gahitānaṁ vipākānaṁ",
  "tika-abh08t6:24_12": "aggahaṇena idha iṭṭhamajjhattārammaṇe gaṇanūpagacittāni tīṇiyeva bhavanti.",
  "tika-abh08t6:25_0": "439-41.Iṭṭhe ārammaṇe cakkhu-dvāre āpāthamāgate tadā santīraṇañceva somanassayuttaṁyeva",
  "tika-abh08t6:25_1": "hoti, tadārammaṇamānasañca somanassayuttaṁyeva hoti, tesu santīraṇatadārammaṇakiccesu",
  "tika-abh08t6:25_2": "vipākesu ekekaṁ santīraṇakiccaṁ, tadārammaṇakiccaṁ vā cittaṁ gahetvā purimāni ca",
  "tika-abh08t6:25_3": "tīṇi cattāri eva vipākāni bhavanti. Evaṁ iminā mayā vuttappakārena pañcasu dvāresupi",
  "tika-abh08t6:25_4": "cattāri cattāri vipākacittānīti pavattiyaṁ vipākāni vīsati cittāni honti.",
  "tika-abh08t6:26_0": "442-8.Cakkhudvāre tu cattāri, gahitāggahaṇenidha gahitānaṁ vipākānaṁ aggahaṇena cakkhudvāre",
  "tika-abh08t6:26_1": "pana cattāri vipākāni idha imasmiṁ iṭṭhārammaṇe sotaghānādinā vipākena saddhiṁ ahetukaṁ",
  "tika-abh08t6:26_2": "aṭṭhakaṁ hoti eva. Ahetukapaṭisandhissa sattassa duhetukaṁ, tihetukaṁ vā tadārammaṇaṁ",
  "tika-abh08t6:26_3": "na bhave na bhaveyya, duhetupaṭisandhino sattassa tihetukaṁ tadārammaṇaṁ na bhave.",
  "tika-abh08t6:26_4": "Jātā sugatiyaṁ yena, pākena paṭisandhi tu sugatiyaṁ yena pākena paṭisandhi jātā,",
  "tika-abh08t6:26_5": "tena vipākena tulyampi, hīnaṁ vā tesaṁ tadārammaṇaṁ bhaveyya. Manussalokaṁ sandhāya,",
  "tika-abh08t6:26_6": "vuttañcāhetukaṭṭhakaṁ sugatiyaṁ ahetukaṭṭhakañca manussalokañca sandhāya paṭicca",
  "tika-abh08t6:26_7": "kāraṇaṁ katvā mayā vuttaṁ. Catūsupi apāyesu pana apeto ayo patiṭṭhā etehīti apāyo,",
  "tika-abh08t6:26_8": "tesu. Pavatte ahetukaṁ aṭṭhakaṁ āpāyikehi labbhati. Thero nerayikānaṁ tu, dhammaṁ",
  "tika-abh08t6:26_9": "deseti vassati thiro thirakāradhammo yasmiṁ atthīti thero, dutiyaaggasāvakabhūto",
  "tika-abh08t6:26_10": "iddhimā moggallānatthero nerayikānaṁ niraye jātānaṁ sattānaṁ dhammaṁ deseti vassati,",
  "tika-abh08t6:26_11": "‘‘ucchaṅge maṁ nisīditvā’’tiādīsu viya devaṁ vassāpetīti attho. Gandhaṁ vāyuñca māpeti",
  "tika-abh08t6:26_12": "yadā, tadā pana tesaṁ nerayikānaṁ sattānaṁ tehi nerayikasattehi theraṁ disvā, dhammañca",
  "tika-abh08t6:26_13": "sutvā, gandhañca ghāyitvā jalaṁ udakañca pivataṁ pivantānaṁ muduṁ vāyuñca tehi phusataṁ",
  "tika-abh08t6:26_14": "phusantānaṁ tesaṁ nerayikasattānaṁ cakkhuviññāṇakādīni pañcapi puññajāni eva kusalavipākāni",
  "tika-abh08t6:26_15": "eva santīraṇadvayaṁ puññajaṁ eva kusalavipākaṁ eva puññajā eva ekā manodhātu iti aṭṭhakaṁ hoti.",
  "tika-abh08t6:27_0": "449-50.Ayaṁ tāva kathā ‘‘cakkhuviññāṇakādīni puññajānevā’’tiādikā ayaṁ kathā iṭṭhaiṭṭhamajjhattagocare",
  "tika-abh08t6:27_1": "kāmāvacare puññānaṁ javanānaṁ vasena mayā vuttā. Tadārammaṇacetaso tadārammaṇacittassa",
  "tika-abh08t6:27_2": "yaṁ niyamattaṁ ‘‘tadārammaṇamānasaṁ javanena niyāmita’’ntiādivacanena mayā vuttaṁ,",
  "tika-abh08t6:27_3": "taṁ niyamattaṁ kusalaṁ sandhāya vuttaṁ. Somanassayutte kāmāvacarakusale javite tadārammaṇampi",
  "tika-abh08t6:27_4": "somanassayuttameva hoti, upekkhāyutte kāmāvacarakusale javite tadārammaṇampi upekkhāyuttameva",
  "tika-abh08t6:27_5": "hoti, netaṁ akusale upekkhāyutte vicikicchādike akusale javane pana javite somanassayuttampi",
  "tika-abh08t6:27_6": "tadārammaṇaṁ hotīti adhippāyo. Itipi vacanaṁ ācariyena dīpitaṁ.",
  "tika-abh08t6:28_0": "451-7.Idha imasmiṁ adhippāye akusalacittesu somanassayuttesu catūsupi iṭṭhe ārammaṇe",
  "tika-abh08t6:28_1": "tesu cittesu javitesu somanassayuttā ahetumanoviññāṇadhātu tadanantaraṁ tesaṁ akusalajavanānaṁ",
  "tika-abh08t6:28_2": "anantaraṁ tadārammaṇabhāvena jāyati. Upekkhāyuttesu chasu akusalacittesu iṭṭhamajjhatte",
  "tika-abh08t6:28_3": "gocare javitesu puññajā upekkhāsahagatā ahetumanoviññāṇadhātu eva tadanantaraṁ vā",
  "tika-abh08t6:28_4": "tesaṁ upekkhāsahagatānaṁ channaṁ akusalajavanānaṁ anantaraṁ tadārammaṇabhāvena jāyati.",
  "tika-abh08t6:28_5": "Iṭṭhārammaṇayogasmiṁ buddharūpādiiṭṭhārammaṇayogasmiṁ kaṅkhato ‘‘buddho nu kho, no",
  "tika-abh08t6:28_6": "buddho’’ti kaṅkhantassa sattassa uddhatassa vā sattassa tadārammaṇamānasaṁ somanassayuttaṁ",
  "tika-abh08t6:28_7": "ahetukaṁ vipākaṁ hoti piṭṭhibhavaṅgaṁ. Somanassayute citte, javane javite pana somanassayuttā",
  "tika-abh08t6:28_8": "eva pañca tadārammaṇamānasā paṇḍitena gavesitabbā. Upekkhāsahagate citte javane pana",
  "tika-abh08t6:28_9": "javite sati upekkhāsahagatā cha ca tadārammaṇamānasā paṇḍitena gavesitabbā.",
  "tika-abh08t6:29_0": "458-63.Tihetusomanassena, ādinnapaṭisandhino sattassa jhānato parihīnassa vippaṭisārino",
  "tika-abh08t6:29_1": "taṁ jhānaṁ paccavekkhato paccavekkhantassa domanassayuttaṁ cittaṁ hoti. Tassa domanassassa",
  "tika-abh08t6:29_2": "anantaraṁ kiṁ mānasaṁ jāyate, tvaṁ domanassayuttajavanassa anantaramānasaṁ brūhi",
  "tika-abh08t6:29_3": "kathehi. Paṭṭhāne paṭisiddhā hi domanassassānantaraṁ somanassassa uppatti paṭṭhāne",
  "tika-abh08t6:29_4": "paṭisiddhā paṭṭhānappakaraṇe bhagavatā nivāritā, assa somanassassa vā anantaraṁ domanassassa",
  "tika-abh08t6:29_5": "uppatti paṭṭhāne paṭṭhānappakaraṇe paṭisiddhā bhagavatā nivāritā. Mahaggataṁ panārabbha",
  "tika-abh08t6:29_6": "mahaggataṁ paṭicca javane javitepi ca tadārammaṇamānasaṁ tattheva tasmiṁ paṭṭhāne",
  "tika-abh08t6:29_7": "eva paṭisiddhaṁ bhagavatā nivāritaṁ. Tasmā kāraṇā bhavaṅgapāto vā tadārammaṇameva",
  "tika-abh08t6:29_8": "vā na hoti. Kiṁ nu kātabbaṁ tesaṁ bhavaṅgatadārammaṇānaṁ abhāve kāraṇaṁ yaṁ kātabbaṁ,",
  "tika-abh08t6:29_9": "amhehi taṁ kāraṇaṁ kiṁ nu pucchāma, taṁ tadatthaṁ ābhidhammikabhāvena ābhidhammika",
  "tika-abh08t6:29_10": "taṁ kāraṇaṁ vada vadāhi. Upekkhāsahagatāhetumanoviññāṇadhātu puññāpuññavipākā tadārammaṇikā siyā bhaveyya.",
  "tika-abh08t6:30_0": "464-7.Imassa tadārammaṇassa āvajjanaṁ kiṁ natthi? Taṁ tadārammaṇamānasaṁ kathaṁ kena",
  "tika-abh08t6:30_1": "pakārena jāyate? Bhavaṅgaāvajjanānaṁ cittānaṁ kiṁ āvajjanamattaṁ? Maggassa anantarassa",
  "tika-abh08t6:30_2": "ca phalassāpi kiṁ āvajjanaṁ natthi? Nirodhā ca nirodhato vuṭṭhahantassa bhikkhuno",
  "tika-abh08t6:30_3": "phalacittassa vāti mayā sutaṁ, evaṁ iminā mayā vuttappakārena āvajjanaṁ natthi. Vinā",
  "tika-abh08t6:30_4": "āvajjanenāpi, hotu jāyatu mānasaṁ cittaṁ āvajjanena vinā āvajjanaṁ vajjetvā hotu",
  "tika-abh08t6:30_5": "jāyatu, kimassārammaṇaṁ assa tadārammaṇamānasassa kiṁ ārammaṇaṁ, paṇḍita, tvaṁ ārammaṇaṁ",
  "tika-abh08t6:30_6": "yadi jānāsi, taṁ ārammaṇaṁ brūhi mayhaṁ kathehi. Vinā ārammaṇenetaṁ etaṁ mānasaṁ",
  "tika-abh08t6:30_7": "ārammaṇena vinā ārammaṇaṁ vajjetvā na jāyati. Hi saccaṁ ‘‘vinā ārammaṇeneta’’ntiādikaṁ",
  "tika-abh08t6:30_8": "vacanaṁ, tadārammaṇamānasaṁ yadā domanassayuttaṁ javanaṁ mahaggatārammaṇaṁ javati,",
  "tika-abh08t6:30_9": "tadā tasmiṁyeva javanacittakkhaṇe parittesu kāmāvacarārammaṇesu yaṁ kiñci parittārammaṇaṁ",
  "tika-abh08t6:30_10": "ārabbha paṭicca jāyati.",
  "tika-abh08t6:31_0": "468-73.Utubījaniyāmo ca utuniyāmo bījaniyāmo ca kammadhammaniyāmatā ca kammaniyāmatā",
  "tika-abh08t6:31_1": "ca sīlādipāramīdhammaniyāmatā ca cittassa niyāmo cāti pañca niyāmatā paṇḍitena ñeyyā.",
  "tika-abh08t6:31_2": "Tattha tesu pañcasu niyāmesu sabbesaṁ pana rukkhānaṁ ekappahārena phalapupphādidhāraṇaṁ",
  "tika-abh08t6:31_3": "utu, ayaṁ utuniyāmatā. Tesaṁ tesaṁ tu bījānaṁ, taṁtaṁtulyaphalubbhavo tesaṁ tesaṁ",
  "tika-abh08t6:31_4": "bījānaṁ pana tehi tehi bījehi tulyānampi sassānaṁ phalānaṁ uppatti, ayaṁ bījaniyāmatā",
  "tika-abh08t6:31_5": ". Matthake nāḷikerassa nāḷikeraphalassa matthake chiddattaṁ chiddabhāvo, ayaṁ bījajo",
  "tika-abh08t6:31_6": "bījato jāto niyāmo. Tihetukakammaṁ tihetukañca vipākaṁ duhetukañca vipākaṁ ahetukañca",
  "tika-abh08t6:31_7": "vipākaṁ yato yaṁ kammaṁ deti, ayaṁ kammaniyāmatā. Bodhisattassa jātiyaṁ jinaṅkurassa",
  "tika-abh08t6:31_8": "jātikkhaṇe medanīkampanādikaṁ anekavisesattaṁ, ayaṁ sīlādipāramīdhammaniyāmatā. Tena",
  "tika-abh08t6:31_9": "gocarena pasādasmiṁ ghaṭṭite sati idha imasmiṁ cittavīthiyaṁ āvajjanādīnaṁ cittānaṁ",
  "tika-abh08t6:31_10": "uppatti, ayaṁ cittaniyāmatā.",
  "tika-abh08t6:32_0": "474. Yo puggalo dhīro dhīrasampanno guṇasampanno vikkhittapāpo mohandhakārāpagamaṁ",
  "tika-abh08t6:32_1": "andhakāramanissāya avijjānissaraṇaṁ yadicche sace iccheyya, so dhīro imaṁ abhidhammāvatārappakaraṇaṁ",
  "tika-abh08t6:32_2": "andhajjanānaṁ andhasadisabālajanānaṁ hadayandhakāraṁ viddhaṁsanaṁ andhakārasannissitassa",
  "tika-abh08t6:32_3": "yassa hadayassa viddhaṁsanakaraṁ jalantaṁ dīpaṁ jalamānaṁ dīpaṁ. Payattoti pakārena",
  "tika-abh08t6:32_4": "yatati vīriyaṁ karotīti payatto, satataṁ sabbadā sikkhetha sajjhāyanadhāraṇacintanavasena sikkheyya.",
  "tika-abh08t6:33": "Iti abhidhammāvatāraṭīkāya",
  "tika-abh08t6:34": "Vipākacittappavattiniddesavaṇṇanā niṭṭhitā.",
  "tika-abh08t6:35": "Sattamo paricchedo."
}