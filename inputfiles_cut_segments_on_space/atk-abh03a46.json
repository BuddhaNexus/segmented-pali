{
  "atk-abh03a46:0": "7. Anusayayamakaṁ",
  "atk-abh03a46:1": "Paricchedaparicchinnuddesavāravaṇṇanā",
  "atk-abh03a46:2_0": "1. Idāni tesaññeva mūlayamake desitānaṁ kusalādidhammānaṁ labbhamānavasena ekadesaṁ",
  "atk-abh03a46:2_1": "saṅgaṇhitvā saṅkhārayamakānantaraṁ desitassa anusayayamakassa atthavaṇṇanā hoti.",
  "atk-abh03a46:2_2": "Tattha pāḷivavatthānaṁ tāva veditabbaṁ – imasmiñhi anusayayamake khandhayamakādīsu",
  "atk-abh03a46:2_3": "viya desanaṁ akatvā aññena nayena pāḷidesanā katā. Kathaṁ? Paṭhamaṁ tāva paricchedato,",
  "atk-abh03a46:2_4": "uddesato, uppattiṭṭhānatoti tīhākārehi anusaye gahāpetuṁ paricchedavāro, paricchinnuddesavāro,",
  "atk-abh03a46:2_5": "uppattiṭṭhānavāroti, tayo vārā desitā. Tato sattannaṁ mahāvārānaṁ vasena anusaye",
  "atk-abh03a46:2_6": "yojetvā yamakadesanā katā. Tattha sattānusayāti ayaṁ ‘‘satteva, na tato uddhaṁ, na",
  "atk-abh03a46:2_7": "heṭṭhā’’ti gaṇanaparicchedena paricchinditvā anusayānaṁ desitattā paricchedavāro",
  "atk-abh03a46:2_8": "nāma. Kāmarāgānusayo…pe… avijjānusayoti ayaṁ paricchedavārena paricchinnānaṁ nāmamattaṁ",
  "atk-abh03a46:2_9": "uddisitvā ‘‘ime nāma te’’ti desitattā paricchinnuddesavāro nāma. Kattha kāmarāgānusayo",
  "atk-abh03a46:2_10": "anuseti…pe… ettha avijjānusayo anusetīti ayaṁ ‘‘imesu nāma ṭhānesu ime anusayā anusenti’’ti",
  "atk-abh03a46:2_11": "evaṁ tesaṁyeva uppattiṭṭhānassa desitattā uppattiṭṭhānavāro nāma.",
  "atk-abh03a46:3_0": "Yesaṁ pana sattannaṁ mahāvārānaṁ vasena anusaye yojetvā yamakadesanā katā, tesaṁ",
  "atk-abh03a46:3_1": "imāni nāmāni – anusayavāro, sānusayavāro, pajahanavāro, pariññāvāro, pahīnavāro,",
  "atk-abh03a46:3_2": "uppajjanavāro dhātuvāroti. Tesu paṭhamo anusayavāro. So anulomapaṭilomanayavasena duvidho hoti.",
  "atk-abh03a46:4_0": "Tattha anulomanaye ‘‘yassa anuseti, yattha anuseti, yassa yattha anusetī’’ti puggalokāsatadubhayavasena",
  "atk-abh03a46:4_1": "tayo antaravārā honti. Tesu paṭhame puggalavāre ‘‘yassa kāmarāgānusayo anuseti, tassa",
  "atk-abh03a46:4_2": "paṭighānusayo anuseti; yassa vā pana paṭighānusayo anuseti, tassa kāmarāgānusayo",
  "atk-abh03a46:4_3": "anuseti; yassa kāmarāgānusayo anuseti, tassa mānānusayo, diṭṭhānusayo, vicikicchānusayo,",
  "atk-abh03a46:4_4": "bhavarāgānusayo, avijjānusayo anuseti. Yassa vā pana avijjānusayo anuseti, tassa",
  "atk-abh03a46:4_5": "kāmarāgānusayo anusetī’’ti kāmarāgānusayamūlakāni cha yamakāni. Puna agahitaggahaṇavasena",
  "atk-abh03a46:4_6": "paṭighānusayamūlakāni pañca, mānānusayamūlakāni cattāri, diṭṭhānusayamūlakāni tīṇi,",
  "atk-abh03a46:4_7": "vicikicchānusayamūlakāni dve, bhavarāgānusayamūlakaṁ ekanti evaṁ sabbānipi ekamūlakāni",
  "atk-abh03a46:4_8": "ekavīsati. Puna ‘‘yassa kāmarāgānusayo ca paṭighānusayo ca anusentī’’ti evaṁ āgatāni",
  "atk-abh03a46:4_9": "dukamūlakāni pañca, tikamūlakāni cattāri, catukkamūlakāni tīṇi, pañcakamūlakāni dve,",
  "atk-abh03a46:4_10": "chakkamūlakaṁ ekanti aparānipi pannarasa honti. Tāni purimehi ekavīsatiyā saddhiṁ",
  "atk-abh03a46:4_11": "chattiṁsāti puggalavāre chattiṁsa yamakāni. Tathā okāsavāre, tathā puggalokāsavāreti",
  "atk-abh03a46:4_12": "sabbānipi anulomanaye aṭṭhasataṁ yamakāni. Tathā paṭilomanayeti anusayavāre soḷasādhikāni",
  "atk-abh03a46:4_13": "dve yamakasatāni, tato diguṇā pucchā, tato diguṇā atthā ca veditabbā. Yathā cettha,",
  "atk-abh03a46:4_14": "evaṁ sānusayavāro, pajahanavāro, pariññāvāro, pahīnavāro, uppajjanavāroti imesampi",
  "atk-abh03a46:4_15": "pañcannaṁ vārānaṁ, ekekasmiṁ yamakagaṇanā; yamakadiguṇā pucchā, pucchādiguṇā ca atthā",
  "atk-abh03a46:4_16": "veditabbā. Ayaṁ panettha purimesu tīsu vāresu viseso. Okāsavāre ‘‘yattha tatthā’’ti",
  "atk-abh03a46:4_17": "avatvā yato tatoti nissakkavacanena desanā katā. Sesaṁ tādisameva.",
  "atk-abh03a46:5_0": "Yo panāyaṁ sabbapacchimo dhātuvāro nāma, so pucchāvāro, vissajjanāvāroti dvidhā ṭhito.",
  "atk-abh03a46:5_1": "Tassa pucchāvāre kāmadhātuyā cutassa kāmadhātuṁ upapajjantassāti vatvā ‘‘kāmadhātuṁ",
  "atk-abh03a46:5_2": "vā pana upapajjantassa kāmadhātuyā cutassā’’ti na vuttaṁ. Kiṁ kāraṇā? Atthavisesābhāvato.",
  "atk-abh03a46:5_3": "Dvepi hi etā pucchā ekatthāyeva, tasmā ekekasmā yamakā ekekameva pucchaṁ pucchitvā",
  "atk-abh03a46:5_4": "sabbapucchāvasāne pucchānukkameneva ‘‘kāmadhātuyā cutassa kāmadhātuṁ upapajjantassa",
  "atk-abh03a46:5_5": "kassaci satta anusayā anusentī’’tiādinā nayena vissajjanaṁ kataṁ.",
  "atk-abh03a46:6_0": "Tattha ‘‘kāmadhātuyā cutassa kāmadhātuṁ upapajjantassa, rūpadhātuṁ, arūpadhātuṁ,",
  "atk-abh03a46:6_1": "nakāmadhātuṁ, narūpadhātuṁ naarūpadhātuṁ , upapajjantassā’’ti cha suddhikapucchā;",
  "atk-abh03a46:6_2": "‘‘nakāmadhātuṁ, naarūpadhātuṁ, narūpadhātuṁ; naarūpadhātuṁ, nakāmadhātuṁ, narūpadhātuṁ,",
  "atk-abh03a46:6_3": "upapajjantassā’’ti tisso missakā pucchā cāti kāmadhātumūlakā nava anulomapucchā honti.",
  "atk-abh03a46:6_4": "Tathā rūpadhātumūlakā nava, arūpadhātumūlakā navāti sattavīsati anulomapucchā honti.",
  "atk-abh03a46:6_5": "Tathā nakāmadhātunarūpadhātunaarūpadhātumūlakā sattavīsati paṭilomapucchā. Puna ‘‘nakāmadhātuyā,",
  "atk-abh03a46:6_6": "naarūpadhātuyā, narūpadhātuyā, naarūpadhātuyā, nakāmadhātuyā, naarūpadhātuyā’’ti",
  "atk-abh03a46:6_7": "sattavīsati dukamūlakā pucchāti sabbāpi sampiṇḍitā ekāsīti pucchā honti. Tāsaṁ vasenettha",
  "atk-abh03a46:6_8": "vissajjanaṁ katanti idaṁ dhātuvāre pāḷivavatthānaṁ. Evaṁ tāva sakalepi anusayayamake",
  "atk-abh03a46:6_9": "pāḷivavatthānametaṁ veditabbaṁ.",
  "atk-abh03a46:7_0": "Ādito paṭṭhāya panettha yaṁ yaṁ anuttānaṁ, tattha tattha ayaṁ vinicchayakathā – anusayāti",
  "atk-abh03a46:7_1": "kenaṭṭhena anusayā? Anusayanaṭṭhena. Ko esa anusayanaṭṭho nāmāti? Appahīnaṭṭho. Ete",
  "atk-abh03a46:7_2": "hi appahīnaṭṭhena tassa tassa santāne anusenti nāma, tasmā anusayāti vuccanti. Anusentīti",
  "atk-abh03a46:7_3": "anurūpaṁ kāraṇaṁ labhitvā uppajjantīti attho. Athāpi siyā – anusayanaṭṭho nāma appahīnākāro.",
  "atk-abh03a46:7_4": "Appahīnākāro ca uppajjatīti vattuṁ na yujjati, tasmā na anusayā uppajjantīti . Tatridaṁ",
  "atk-abh03a46:7_5": "paṭivacanaṁ – appahīnākāro anusayo, anusayoti pana appahīnaṭṭhena thāmagatakileso",
  "atk-abh03a46:7_6": "vuccati. So cittasampayutto sārammaṇo sappaccayaṭṭhena sahetuko ekantākusalo atītopi",
  "atk-abh03a46:7_7": "hoti anāgatopi paccuppannopi, tasmā uppajjatīti vattuṁ yujjati.",
  "atk-abh03a46:8_0": "Tatridaṁ pamāṇaṁ – abhidhamme tāva kathāvatthusmiṁ (kathā. 554 ādayo) ‘‘anusayā abyākatā,",
  "atk-abh03a46:8_1": "anusayā ahetukā, anusayā cittavippayuttā’’ti sabbe vādā paṭisedhitā. Paṭisambhidāmagge",
  "atk-abh03a46:8_2": "(paṭi. ma. 3.21) ‘‘paccuppanne kilese pajahatī’’ti pucchaṁ katvā anusayānaṁ paccuppannabhāvassa",
  "atk-abh03a46:8_3": "atthitāya ‘‘thāmagatānusayaṁ pajahatī’’ti vuttaṁ. Dhammasaṅgahe pana mohassa padabhājane",
  "atk-abh03a46:8_4": "‘‘avijjānusayo avijjāpariyuṭṭhānaṁ avijjālaṅgī moho akusalamūlaṁ, ayaṁ tasmiṁ samaye",
  "atk-abh03a46:8_5": "moho hotī’’ti (dha. sa. 390) akusalacittena saddhiṁ avijjānusayassa uppannabhāvo",
  "atk-abh03a46:8_6": "vutto. Imasmiṁyeva anusayayamake sattannaṁ mahāvārānaṁ aññatarasmiṁ uppajjanavāre",
  "atk-abh03a46:8_7": "‘‘yassa kāmarāgānusayo uppajjati, tassa paṭighānusayo uppajjatī’’tiādi vuttaṁ. Tasmā",
  "atk-abh03a46:8_8": "‘‘anusentīti anurūpaṁ kāraṇaṁ labhitvā uppajjantī’’ti yaṁ vuttaṁ, taṁ iminā tantippamāṇena",
  "atk-abh03a46:8_9": "suvuttanti veditabbaṁ. Yampi ‘‘cittasampayutto sārammaṇo’’tiādi vuttaṁ, tampi suvuttameva.",
  "atk-abh03a46:8_10": "Anusayo hi nāmesa parinipphanno cittasampayutto akusaladhammoti niṭṭhamettha gantabbaṁ.",
  "atk-abh03a46:8_11": "Kāmarāgānusayotiādīsu kāmarāgo ca so appahīnaṭṭhena anusayo cāti kāmarāgānusayo.",
  "atk-abh03a46:8_12": "Sesapadesupi eseva nayo.",
  "atk-abh03a46:9": "Paricchedaparicchinnuddesavāravaṇṇanā.",
  "atk-abh03a46:10": "Uppattiṭṭhānavāravaṇṇanā",
  "atk-abh03a46:11_0": "2. Idāni tesaṁ uppattiṭṭhānaṁ pakāsetuṁ kattha kāmarāgānusayo anusetītiādimāha. Tattha",
  "atk-abh03a46:11_1": "kāmadhātuyā dvīsu vedanāsūti kāmāvacarabhūmiyaṁ sukhāya ca upekkhāya cāti dvīsu vedanāsu.",
  "atk-abh03a46:11_2": "Ettha kāmarāgānusayo anusetīti imāsu dvīsu vedanāsu uppajjati. So panesa akusalavedanāsu",
  "atk-abh03a46:11_3": "sahajātavasena ārammaṇavasena cāti dvīhākārehi anuseti. Akusalāya sukhāya vedanāya",
  "atk-abh03a46:11_4": "ceva upekkhāya vedanāya ca sahajātopi hutvā uppajjati. Tā vedanā ārammaṇaṁ katvāpi",
  "atk-abh03a46:11_5": "uppajjatīti attho. Avasesā pana kāmāvacarakusalavipākakiriyavedanā ārammaṇameva katvā",
  "atk-abh03a46:11_6": "uppajjati. Kāmadhātuyā dvīsu vedanāsu anusayamāno cesa tāhi vedanāhi sampayuttesu",
  "atk-abh03a46:11_7": "saññāsaṅkhāraviññāṇesupi anusetiyeva. Na hi sakkā vedanāsu anusayamānena taṁsampayuttehi",
  "atk-abh03a46:11_8": "saññādīhi saddhiṁ asahajātena vā bhavituṁ, taṁsampayutte vā saññādayo ārammaṇaṁ akatvā",
  "atk-abh03a46:11_9": "uppajjituṁ. Evaṁ santepi pana yasmā imā dve vedanāva sātasantasukhattā assādaṭṭhena",
  "atk-abh03a46:11_10": "kāmarāgānusayassa uppattiyā sesasampayuttadhammesu padhānā, tasmā ‘‘dvīsu vedanāsu",
  "atk-abh03a46:11_11": "ettha kāmarāgānusayo anusetī’’ti vuttaṁ, oḷārikavasena hi bodhaneyye sukhaṁ bodhetunti.",
  "atk-abh03a46:12_0": "Nanu cesa ārammaṇavasena anusayamāno na kevalaṁ imāsu dvīsu vedanāsu ceva vedanāsampayuttadhammesu",
  "atk-abh03a46:12_1": "ca anuseti, iṭṭhesu pana rūpādīsupi anusetiyeva. Vuttampi cetaṁ vibhaṅgappakaraṇe",
  "atk-abh03a46:12_2": "(vibha. 816) ‘‘yaṁ loke piyarūpaṁ sātarūpaṁ, ettha sattānaṁ kāmarāgānusayo anusetī’’ti",
  "atk-abh03a46:12_3": "imasmimpi pakaraṇe anusayavārassa paṭilomanaye vuttaṁ. ‘‘Yattha kāmarāgānusayo nānuseti",
  "atk-abh03a46:12_4": "tattha diṭṭhānusayo nānusetīti dukkhāya vedanāya rūpadhātuyā arūpadhātuyā ettha kāmarāgānusayo",
  "atk-abh03a46:12_5": "nānuseti, no ca tattha diṭṭhānusayo nānuseti. Apariyāpanne ettha kāmarāgānusayo ca",
  "atk-abh03a46:12_6": "nānuseti, diṭṭhānusayo ca nānusetī’’ti. Ettha hi dukkhavedanāya ceva rūpadhātuādīsu",
  "atk-abh03a46:12_7": "ca nānusetīti vuttattā sasampayuttadhammaṁ dukkhavedanaṁ saokāse rūpārūpāvacaradhamme",
  "atk-abh03a46:12_8": "nava ca, lokuttaradhamme ṭhapetvā avasesesu rūpasaddagandharasaphoṭṭhabbesu anusetīti",
  "atk-abh03a46:12_9": "vuttaṁ hoti. Taṁ idha kasmā na vuttanti? Anoḷārikattā. Heṭṭhā vuttanayena hi vedanānaññeva",
  "atk-abh03a46:12_10": "oḷārikattā imesaṁ pana anoḷārikattā etesu rūpādīsu anusetīti na vuttaṁ, atthato pana",
  "atk-abh03a46:12_11": "labbhati. Tasmā etesupi kāmarāgānusayo anusetiyevāti veditabbo. Na hi satthā sabbaṁ",
  "atk-abh03a46:12_12": "sabbattha katheti. Bodhaneyyasattānaṁ pana vasena katthaci yaṁ labbhati, taṁ sabbaṁ",
  "atk-abh03a46:12_13": "katheti, katthaci na katheti. Tathā hi anena katthaci diṭṭhānusayo anusetīti pucchitvā",
  "atk-abh03a46:12_14": "‘‘sabbasakkāyapariyāpannesu dhammesu ettha diṭṭhānusayo anusetī’’ti yaṁ labbhati",
  "atk-abh03a46:12_15": "taṁ sabbaṁ kathitaṁ. Aparasmiṁ ṭhāne vissajjantena ‘‘rūpadhātuyā arūpadhātuyā ettha",
  "atk-abh03a46:12_16": "vicikicchānusayo ca mānānusayo ca diṭṭhānusayo ca anusenti, kāmadhātuyā dvīsu vedanāsu",
  "atk-abh03a46:12_17": "ettha vicikicchānusayo ca kāmarāgānusayo ca mānānusayo ca diṭṭhānusayo ca anusenti,",
  "atk-abh03a46:12_18": "dukkhāya vedanāya ettha vicikicchānusayo ca paṭighānusayo ca diṭṭhānusayo ca avijjānusayo",
  "atk-abh03a46:12_19": "ca anusentī’’ti yaṁ labbhati taṁ sabbaṁ akathetvā rūpadhātuarūpadhātūhi saddhiṁ tisso",
  "atk-abh03a46:12_20": "vedanāva kathitā. Vedanāsampayuttā pana arūpadhammā, sabbañca rūpaṁ na kathitaṁ.",
  "atk-abh03a46:12_21": "Kiñcāpi na kathitaṁ, diṭṭhānusayo panettha anusetiyeva. Evameva kiñcāpi idha rūpādiiṭṭhārammaṇaṁ",
  "atk-abh03a46:12_22": "na kathitaṁ, kāmarāgānusayo panettha anusetiyevāti. Evaṁ tāva kāmarāgānusayassa anusayanaṭṭhānaṁ veditabbaṁ.",
  "atk-abh03a46:13_0": "Paṭighānusayassa pana ‘‘dukkhāya vedanāyā’’ti vacanato dve domanassavedanā kāyaviññāṇasampayuttā",
  "atk-abh03a46:13_1": "dukkhavedanāti tisso vedanā anusayanaṭṭhānaṁ. So panesa domanassavedanāsu sahajātavasena",
  "atk-abh03a46:13_2": "ārammaṇavasena cāti dvīhākārehi anuseti. Avasesadukkhavedanāya pana ārammaṇavaseneva",
  "atk-abh03a46:13_3": "anuseti. Tāsu vedanāsu anusayamāno cesa tāhi sampayuttesu saññākkhandhādīsupi anusetiyeva.",
  "atk-abh03a46:13_4": "Yāya hi vedanāya esa sahajāto, taṁsampayuttehi saññādīhipi sahajātova. Yā ca vedanā",
  "atk-abh03a46:13_5": "ārammaṇaṁ karoti, tāhi sampayutte saññādayopi karotiyeva. Evaṁ santepi pana yasmā",
  "atk-abh03a46:13_6": "dukkhavedanāva asātadukkhavedayitattā nirassādaṭṭhena paṭighānusayassa uppattiyā",
  "atk-abh03a46:13_7": "sesasampayuttadhammesu adhikā; tasmā ‘‘dukkhāya vedanāya ettha paṭighānusayo anusetī’’ti",
  "atk-abh03a46:13_8": "vuttaṁ, oḷārikavasena hi bodhaneyye sukhaṁ bodhetunti.",
  "atk-abh03a46:14_0": "Nanu cesa ārammaṇavasena anusayamāno na kevalaṁ dukkhavedanāya ceva taṁsampayuttadhammesu",
  "atk-abh03a46:14_1": "ca anuseti, aniṭṭhesu pana rūpādīsupi anusetiyeva? Vuttampi cetaṁ vibhaṅgappakaraṇe",
  "atk-abh03a46:14_2": "(vibha. 816) ‘‘yaṁ loke appiyarūpaṁ asātarūpaṁ, ettha sattānaṁ paṭighānusayo anusetī’’ti",
  "atk-abh03a46:14_3": "imasmimpi pakaraṇe anusayavārassa paṭilomanaye vuttaṁ – ‘‘kāmadhātuyā dvīsu vedanāsu",
  "atk-abh03a46:14_4": "ettha paṭighānusayo nānuseti, no ca tattha kāmarāgānusayo nānuseti. Rūpadhātuyā arūpadhātuyā",
  "atk-abh03a46:14_5": "apariyāpanne ettha paṭighānusayo ca nānuseti, kāmarāgānusayo ca nānusetī’’ti. Ettha",
  "atk-abh03a46:14_6": "hi dvīsu kāmāvacaravedanāsu ceva rūpadhātuādīsu ca nānusetīti vuttattā sasampayuttadhammā",
  "atk-abh03a46:14_7": "dve vedanā saokāse rūpārūpāvacaradhamme nava ca, lokuttaradhamme ṭhapetvā avasesesu",
  "atk-abh03a46:14_8": "rūpādīsu anusetīti vuttaṁ hoti . Taṁ idha kasmā na vuttanti? Anoḷārikattā. Heṭṭhā",
  "atk-abh03a46:14_9": "vuttanayena hi dukkhavedanāya eva oḷārikattā imesaṁ pana anoḷārikattā etesu rūpādīsu",
  "atk-abh03a46:14_10": "anusetīti na vuttaṁ. Atthato pana labbhati, tasmā etesupi paṭighānusayo anusetiyevāti veditabbo.",
  "atk-abh03a46:15_0": "Kiṁ pana itarā dve vedanā iṭṭhārammaṇaṁ vā paṭighassa ārammaṇaṁ na hontīti? No na",
  "atk-abh03a46:15_1": "honti. Parihīnajjhānassa vippaṭisāravasena sasampayuttadhammā tā vedanā ārabbha domanassaṁ",
  "atk-abh03a46:15_2": "uppajjati. Iṭṭhārammaṇassa ca paṭiladdhassa vipariṇāmaṁ vā appaṭiladdhassa appaṭilābhaṁ",
  "atk-abh03a46:15_3": "vā samanussaratopi domanassaṁ uppajjati. Domanassamattameva pana taṁ hoti, na paṭighānusayo.",
  "atk-abh03a46:15_4": "Paṭighānusayo hi aniṭṭhārammaṇe paṭihaññanavasena uppanno thāmagato kileso, tasmā",
  "atk-abh03a46:15_5": "ettha domanassena saddhiṁ paṭigho uppannopi attano paṭighakiccaṁ akaraṇabhāvena eva",
  "atk-abh03a46:15_6": "paṭighānusayo na hoti abbohārikattaṁ gacchati. Yathā hi pāṇātipātacetanāya saddhiṁ",
  "atk-abh03a46:15_7": "uppannopi byāpādo manokammaṁ nāma na hoti abbohārikattaṁ gacchati, evaṁ paṭighānusayo",
  "atk-abh03a46:15_8": "na hoti, abbohārikattaṁ gacchati. Vuttampi cetaṁ ekaccaṁ iṭṭhārammaṇaṁ nekkhammasitampi",
  "atk-abh03a46:15_9": "vā domanassaṁ sandhāya ‘‘yaṁ evarūpaṁ domanassaṁ paṭighaṁ tena pajahati na tattha",
  "atk-abh03a46:15_10": "paṭighānusayo anusetī’’ti (ma. ni. 1.465). Evaṁ paṭighānusayassa anusayanaṭṭhānaṁ veditabbaṁ.",
  "atk-abh03a46:16_0": "Mānānusayassa pana ‘‘kāmadhātuyā dvīsu vedanāsū’’tiādivacanato dve kāmāvacaravedanā",
  "atk-abh03a46:16_1": "rūpārūpadhātuyo cāti idaṁ tividhaṁ anusayanaṭṭhānaṁ. Tassa akusalāsu vedanāsu kāmarāgānusayassa",
  "atk-abh03a46:16_2": "viya sahajātānusayatā veditabbā. Sasampayuttadhammāsu pana sabbāsupi kāmāvacarāsu",
  "atk-abh03a46:16_3": "sukhaadukkhamasukhavedanāsu rūpārūpadhātūsu ca ārammaṇavaseneva anuseti. Anusayavārassa",
  "atk-abh03a46:16_4": "pana paṭilomanaye ‘‘dukkhāya vedanāya apariyāpanne ettha kāmarāgānusayo ca nānuseti,",
  "atk-abh03a46:16_5": "mānānusayo ca nānusetī’’ti vuttattā ṭhapetvā dukkhavedanañceva navavidhaṁ lokuttaradhammañca",
  "atk-abh03a46:16_6": "sesarūpārūpadhammesupi ayaṁ anusetiyevāti. Evaṁ mānānusayassa anusayanaṭṭhānaṁ veditabbaṁ.",
  "atk-abh03a46:17_0": "Diṭṭhānusayavicikicchānusayā pana kevalaṁ lokuttaradhammesveva nānusenti. Tebhūmakesu",
  "atk-abh03a46:17_1": "pana sabbesupi anusentiyeva. Tena vuttaṁ – ‘‘sabbasakkāyapariyāpannesu dhammesu ettha",
  "atk-abh03a46:17_2": "diṭṭhānusayo anuseti, ettha vicikicchānusayo anusetī’’ti. Tattha sabbasakkāyapariyāpannesūti",
  "atk-abh03a46:17_3": "saṁsāravaṭṭanissitaṭṭhena sakkāyapariyāpannesu sabbadhammesūti attho. Tattha panete",
  "atk-abh03a46:17_4": "pañcasu cittuppādesu sahajātānusayanavasena anusenti. Te vā pana pañca cittuppāde",
  "atk-abh03a46:17_5": "aññe vā tebhūmakadhamme ārabbha pavattikāle ārammaṇānusayanavasena anusentīti. Evaṁ",
  "atk-abh03a46:17_6": "diṭṭhānusayavicikicchānusayānaṁ anusayanaṭṭhānaṁ veditabbaṁ.",
  "atk-abh03a46:18_0": "Bhavarāgānusayo pana kiñcāpi diṭṭhivippayuttesu catūsu cittesu uppajjanato sahajātānusayanavasena",
  "atk-abh03a46:18_1": "‘‘kāmadhātuyā dvīsu vedanāsu anusetī’’ti vattabbo bhaveyya. Kāmadhātuyaṁ panesa dvīhi",
  "atk-abh03a46:18_2": "vedanāhi saddhiṁ uppajjamānopi rūpārūpāvacaradhammameva paṭilabhati. Kāmadhātuyā",
  "atk-abh03a46:18_3": "pariyāpannaṁ ekadhammampi ārammaṇaṁ na karoti, tasmā ārammaṇānusayanavasena niyamaṁ",
  "atk-abh03a46:18_4": "katvā ‘‘rūpadhātuyā arūpadhātuyā ettha bhavarāgānusayo anusetī’’ti vuttaṁ. Apica",
  "atk-abh03a46:18_5": "rāgo nāmesa kāmarāgabhavarāgavasena duvidho. Tattha kāmarāgo kāmadhātuyā dvīsu vedanāsu",
  "atk-abh03a46:18_6": "anusetīti vutto. Sace pana bhavarāgopi kāmarāgo viya evaṁ vucceyya, kāmarāgena saddhiṁ",
  "atk-abh03a46:18_7": "desanā saṁkiṇṇā viya bhaveyyāti rāgakilesaṁ dvidhā bhinditvā kāmarāgato bhavarāgassa",
  "atk-abh03a46:18_8": "visesadassanatthampi evaṁ desanā katāti. Evaṁ bhavarāgānusayassa anusayanaṭṭhānaṁ veditabbaṁ.",
  "atk-abh03a46:19_0": "Avijjānusayo pana sabbesupi tebhūmakadhammesu anuseti. Tena vuttaṁ ‘‘sabbasakkāyapariyāpannesu",
  "atk-abh03a46:19_1": "dhammesu ettha avijjānusayo anusetī’’ti. Tassa dvādasasu cittuppādesu sahajātānusayatā",
  "atk-abh03a46:19_2": "veditabbā. Ārammaṇakaraṇavasena pana na kiñci tebhūmakadhammaṁ ārabbha na pavattatīti.",
  "atk-abh03a46:19_3": "Evaṁ avijjānusayassa anusayanaṭṭhānaṁ veditabbaṁ. Ayaṁ tāva paricchedavāraparicchinnuddesavārauppattiṭṭhānavāresu vinicchayakathā.",
  "atk-abh03a46:20": "Uppattiṭṭhānavāravaṇṇanā.",
  "atk-abh03a46:21": "Mahāvāro",
  "atk-abh03a46:22": "1. Anusayavāravaṇṇanā",
  "atk-abh03a46:23_0": "3. Sattannaṁ pana mahāvārānaṁ paṭhame anusayavāre yassa kāmarāgānusayo anuseti, tassa",
  "atk-abh03a46:23_1": "paṭighānusayo anusetīti ettha yadetaṁ ‘‘āmantā’’ti paṭivacanaṁ dinnaṁ, taṁ duddinnaṁ",
  "atk-abh03a46:23_2": "viya khāyati. Kasmā? Kāmarāgapaṭighānaṁ ekakkhaṇe anuppattito. Yathā hi ‘‘yassa manāyatanaṁ",
  "atk-abh03a46:23_3": "uppajjati, tassa dhammāyatanaṁ uppajjatīti ‘āmantā’, assāsapassāsānaṁ uppādakkhaṇe",
  "atk-abh03a46:23_4": "tesaṁ kāyasaṅkhāro ca uppajjati, vacīsaṅkhāro ca uppajjatī’’tiādīsu manāyatanadhammāyatanāni",
  "atk-abh03a46:23_5": "kāyasaṅkhāravacīsaṅkhārā ca ekakkhaṇe uppajjanti, na tathā kāmarāgapaṭighā. Kāmarāgo",
  "atk-abh03a46:23_6": "hi aṭṭhasu lobhasahagatacittuppādesu uppajjati. Paṭigho dvīsu domanassasahagatesūti,",
  "atk-abh03a46:23_7": "natthi nesaṁ ekakkhaṇe uppatti; tasmā ettha ‘no’ti paṭisedho kattabbo siyā. Taṁ akatvā",
  "atk-abh03a46:23_8": "pana ‘āmantā’ti paṭivacanassa dinnattā heṭṭhāyamakesu viya ettha khaṇapaccuppannavasena",
  "atk-abh03a46:23_9": "vattamānavohāraṁ aggahetvā aññathā gahetabbo.",
  "atk-abh03a46:24_0": "Kathaṁ? Appahīnavasena. Appahīnatañhi sandhāya ayaṁ ‘‘anusetī’’ti vattamānavohāro",
  "atk-abh03a46:24_1": "vutto, na khaṇapaccuppannataṁ. Yasmā ca appahīnataṁ sandhāya vutto, tasmā ‘‘yassa",
  "atk-abh03a46:24_2": "kāmarāgānusayo anuseti, tassa paṭighānusayo anusetī’’ti pucchāya yassa kāmarāgānusayo",
  "atk-abh03a46:24_3": "appahīno, na anuppattidhammataṁ āpādito, tassa paṭighānusayopi appahīnoti evamattho",
  "atk-abh03a46:24_4": "daṭṭhabbo. Yasmā ca tesu yasseko appahīno, tassa itaropi appahīnova hoti, tasmā ‘‘āmantā’’ti",
  "atk-abh03a46:24_5": "vuttaṁ. Yadi evaṁ, yaṁ upari uppajjanavāre ‘yassa kāmarāgānusayo uppajjati, tassa",
  "atk-abh03a46:24_6": "paṭighānusayo uppajjatī’ti pucchitvā ‘āmantā’ti vuttaṁ; tattha kathaṁ attho gahetabboti?",
  "atk-abh03a46:24_7": "Tatthāpi appahīnavaseneva uppattipaccaye sati uppattiyā anivāritavasena vā. Yathā",
  "atk-abh03a46:24_8": "hi cittakammādīni ārabhitvā apariniṭṭhitakammantā cittakārādayo tesaṁ kammantānaṁ",
  "atk-abh03a46:24_9": "akaraṇakkhaṇepi mittasuhajjādīhi diṭṭhadiṭṭhaṭṭhāne ‘‘imesu divasesu kiṁ karothā’’ti",
  "atk-abh03a46:24_10": "vuttā, ‘‘cittakammaṁ karoma, kaṭṭhakammaṁ karomā’’ti vadanti. Te kiñcāpi tasmiṁ khaṇe",
  "atk-abh03a46:24_11": "na karonti avicchinnakammantattā pana katakhaṇañca kattabbakhaṇañca upādāya karontiyeva",
  "atk-abh03a46:24_12": "nāma honti. Evameva yamhi santāne anusayā appahīnā, yamhi vā pana nesaṁ santāne uppattipaccaye",
  "atk-abh03a46:24_13": "sati uppatti anivāritā, tattha anuppajjanakkhaṇepi uppannapubbañceva kālantare uppajjanakañca",
  "atk-abh03a46:24_14": "upādāya yassa kāmarāgānusayo uppajjati, tassa paṭighānusayo uppajjatiyeva nāmāti",
  "atk-abh03a46:24_15": "evamattho veditabbo. Ito paresupi evarūpesu vissajjanesu eseva nayo. No ca tassāti",
  "atk-abh03a46:24_16": "idaṁ anāgāmissa kāmarāgabyāpādānaṁ anavasesato pahīnattā vuttaṁ. Tiṇṇaṁ puggalānanti",
  "atk-abh03a46:24_17": "puthujjanasotāpannasakadāgāmīnaṁ. Dvinnaṁ puggalānanti sotāpannasakadāgāmīnaṁ. Paratopi",
  "atk-abh03a46:24_18": "evarūpesu ṭhānesu eseva nayo.",
  "atk-abh03a46:25_0": "14. Okāsavārassa paṭhamadutiyapucchāsu yasmā kāmarāgānusayo kāmadhātuyā dvīsu vedanāsu",
  "atk-abh03a46:25_1": "anuseti, paṭighānusayo dukkhavedanāya; tasmā ‘no’ti paṭisedho kato. Tatiyapucchāyaṁ",
  "atk-abh03a46:25_2": "ubhinnampi kāmadhātuyā dvīsu vedanāsu anusayanato ‘āmantā’ti paṭivacanaṁ dinnaṁ.",
  "atk-abh03a46:25_3": "Rūpadhātuarūpadhātuyā pana mānānusayassa kāmarāgānusayena saddhiṁ asādhāraṇaṁ uppattiṭṭhānaṁ.",
  "atk-abh03a46:25_4": "Tasmā no ca tattha kāmarāgānusayoti vuttaṁ. Iminā nayena sabbesaṁ uppattiṭṭhānavāraṁ",
  "atk-abh03a46:25_5": "oloketvā sādhāraṇāsādhāraṇaṁ uppattiṭṭhānaṁ veditabbaṁ.",
  "atk-abh03a46:26_0": "20. Dukamūlakapucchāyaṁ yasmā kāmarāgapaṭighānusayā nāpi ekasmiṁ ṭhāne uppajjanti,",
  "atk-abh03a46:26_1": "na ekaṁ dhammaṁ ārammaṇaṁ karonti, tasmā natthīti paṭikkhepo kato. Ayañhettha adhippāyo.",
  "atk-abh03a46:26_2": "Yasmiṁ ime dve anusayā anusayeyyuṁ, taṁ ṭhānameva natthi. Tasmā ‘‘kattha mānānusayo",
  "atk-abh03a46:26_3": "anusetī’’ti ayaṁ pucchā apucchāyevāti. Aññesupi evarūpesu eseva nayo.",
  "atk-abh03a46:27": "27. Puggalokāsavāre catunnanti puthujjanasotāpannasakadāgāmianāgāmīnaṁ.",
  "atk-abh03a46:28": "36. Paṭilomanaye yassa kāmarāgānusayo nānusetīti ayaṁ pucchā anāgāmiṁ gahetvā pucchati.",
  "atk-abh03a46:29_0": "56.Dvinnaṁpuggalānaṁ sabbattha kāmarāgānusayonānusetīti anāgāmiarahantānaṁ. Kāmadhātuyā",
  "atk-abh03a46:29_1": "tīsu vedanāsūti ca vedanāggahaṇena vedanāsampayuttakānampi tesaṁ vatthārammaṇānampīti",
  "atk-abh03a46:29_2": "sabbesampi kāmāvacaradhammānaṁ gahaṇaṁ veditabbaṁ. Ayaṁ anusayavāre vinicchayakathā.",
  "atk-abh03a46:30": "Anusayavāravaṇṇanā.",
  "atk-abh03a46:31": "2. Sānusayavāravaṇṇanā",
  "atk-abh03a46:32_0": "66-131. Sānusayavāre pana yo kāmarāgānusayena sānusayoti yathā ekantarikajarādirogena",
  "atk-abh03a46:32_1": "ābādhiko yāva tamhā rogā na muccati, tāva tassa rogassa anuppattikkhaṇepi sarogoyeva",
  "atk-abh03a46:32_2": "nāma hoti. Evaṁ sasaṁkilesassa vaṭṭagāmisattassa yāva ariyamaggena anusayā samugghātaṁ",
  "atk-abh03a46:32_3": "na gacchanti, tāva tesaṁ anusayānaṁ anuppattikkhaṇepi sānusayoyeva nāma hoti. Evarūpaṁ",
  "atk-abh03a46:32_4": "sānusayataṁ sandhāya ‘āmantā’ti vuttaṁ. Sesamettha anusayavārasadisameva.",
  "atk-abh03a46:33_0": "Okāsavāre pana ‘‘rūpadhātuyā arūpadhātuyā ettha mānānusayena sānusayo’’ti vutte tāsu",
  "atk-abh03a46:33_1": "dhātūsu puggalassa sānusayatā paññāyeyya, anusayassa uppattiṭṭhānaṁ na paññāyeyya.",
  "atk-abh03a46:33_2": "Anusayassa ca uppattiṭṭhānadassanatthaṁ ayaṁ vāro āraddho, tasmā tato mānānusayena",
  "atk-abh03a46:33_3": "sānusayoti vuttaṁ. Evañhi sati tato dhātudvayato uppannena mānānusayena sānusayoti",
  "atk-abh03a46:33_4": "anusayassa uppattiṭṭhānaṁ dassitaṁ hoti. Imassa pana pañhassa atthe avutte ādipañhassa",
  "atk-abh03a46:33_5": "attho pākaṭo na hotīti paṭhamaṁ na vutto, tasmā so evaṁ veditabbo. Yato kāmarāgānusayenāti",
  "atk-abh03a46:33_6": "yato uppannena kāmarāgānusayena sānusayo, kiṁ so tato uppannena paṭighānusayenapi",
  "atk-abh03a46:33_7": "sānusayoti? Yasmā panete dve ekasmā ṭhānā nuppajjanti; tasmā ‘‘no’’ti paṭisedho kato.",
  "atk-abh03a46:33_8": "Arahā sabbatthāti arahā sabbadhammesu uppajjanakena kenaci anusayena nirānusayoti.",
  "atk-abh03a46:33_9": "Iminā atthavasena nippadesaṭṭhānesu bhummavacanameva katanti. Iminā upāyena sabbattha",
  "atk-abh03a46:33_10": "atthavinicchayo veditabboti.",
  "atk-abh03a46:34": "Sānusayavāravaṇṇanā.",
  "atk-abh03a46:35": "3. Pajahanavāravaṇṇanā",
  "atk-abh03a46:36_0": "132-197. Pajahanavāre pajahatīti tena tena maggena pahānapariññāvasena pajahati,",
  "atk-abh03a46:36_1": "āyatiṁ anuppattidhammataṁ āpādeti. Āmantāti anāgāmīmaggaṭṭhaṁ sandhāya paṭivacanaṁ.",
  "atk-abh03a46:36_2": "Tadekaṭṭhaṁ pajahatīti pahānekaṭṭhataṁ sandhāya vuttaṁ. Noti arahattamaggaṭṭhaṁ sandhāya paṭisedho.",
  "atk-abh03a46:37_0": "Yato kāmarāgānusayaṁ pajahatīti yato uppajjanakaṁ kāmarāgānusayaṁ pajahatīti attho.",
  "atk-abh03a46:37_1": "Aṭṭhamakoti arahattaphalaṭṭhato paṭṭhāya paccorohanagaṇanāya gaṇiyamāno sotāpattimaggaṭṭho",
  "atk-abh03a46:37_2": "aṭṭhamako nāma. Dakkhiṇeyyagaṇanāya hi arahā aggadakkhiṇeyyattā paṭhamo, arahattamaggaṭṭho",
  "atk-abh03a46:37_3": "dutiyo, anāgāmī tatiyo…pe… sotāpattimaggaṭṭho aṭṭhamo. So idha ‘‘aṭṭhamako’’ti vutto.",
  "atk-abh03a46:37_4": "Nāmasaññāyeva vā esā tassāti. Anāgāmimaggasamaṅgiñca aṭṭhamakañca ṭhapetvā avasesāti",
  "atk-abh03a46:37_5": "saddhiṁ puthujjanena sekkhāsekkhā. Tesu hi puthujjano pahānapariññāya abhāvena nappajahati.",
  "atk-abh03a46:37_6": "Sesā tesaṁ anusayānaṁ pahīnattā. Dvinnaṁ maggasamaṅgīnanti dve maggasamaṅgino ṭhapetvāti",
  "atk-abh03a46:37_7": "attho. Iminā nayena sabbattha vinicchayo veditabboti.",
  "atk-abh03a46:38": "Pajahanavāravaṇṇanā.",
  "atk-abh03a46:39": "4. Pariññāvāravaṇṇanā",
  "atk-abh03a46:40": "198-263. Pariññāvāre parijānātīti tīhi pariññāhi parijānāti. Sesamettha heṭṭhā vuttanayameva. Ayampi hi vāro pajahanavāro viya maggaṭṭhānaññeva vasena vissajjitoti.",
  "atk-abh03a46:41": "Pariññāvāravaṇṇanā.",
  "atk-abh03a46:42": "5. Pahīnavāravaṇṇanā",
  "atk-abh03a46:43": "264-274. Pahīnavāre phalaṭṭhavaseneva desanā āraddhā. Anāgāmissa hi ubhopete anusayā pahīnā, tasmā ‘‘āmantā’’ti vuttaṁ.",
  "atk-abh03a46:44_0": "275-296. Okāsavāre yattha kāmarāgānusayo pahīno tattha paṭighānusayo pahīnoti pucchitvā",
  "atk-abh03a46:44_1": "na vattabbo pahīnoti vā appahīnoti vāti vuttaṁ taṁ kasmāti? Uppattiṭṭhānassa asādhāraṇattā.",
  "atk-abh03a46:44_2": "Aññaṁ hi kāmarāgānusayassa uppattiṭṭhānaṁ, aññaṁ paṭighānusayassa. Abhāvitamaggassa",
  "atk-abh03a46:44_3": "ca yattha anusayo uppajjati, magge bhāvite tattheva so pahīno nāma hoti . Tattha",
  "atk-abh03a46:44_4": "yasmā neva kāmarāgānusayaṭṭhāne paṭighānusayo uppajjati, na paṭighānusayaṭṭhāne kāmarāgānusayo,",
  "atk-abh03a46:44_5": "tasmā tattha so pahīnoti vā appahīnoti vā na vattabbo. So hi yasmiṁ attano uppattiṭṭhāne",
  "atk-abh03a46:44_6": "kāmarāgānusayo pahīno, tasmiṁ appahīnattā tattha pahīnoti na vattabbo. Yaṁ kāmarāgānusayassa",
  "atk-abh03a46:44_7": "uppattiṭṭhānaṁ, tasmiṁ aṭṭhitattā tattha appahīnoti na vattabbo.",
  "atk-abh03a46:45_0": "Yattha kāmarāgānusayo pahīno, tattha mānānusayo pahīnoti ettha pana sādhāraṇaṭṭhānaṁ",
  "atk-abh03a46:45_1": "sandhāya āmantāti vuttaṁ. Kāmarāgānusayo hi kāmadhātuyā dvīsu vedanāsu anuseti. Mānānusayo",
  "atk-abh03a46:45_2": "tāsu ceva rūpārūpadhātūsu ca. So ṭhapetvā asādhāraṇaṭṭhānaṁ sādhāraṇaṭṭhāne tena",
  "atk-abh03a46:45_3": "saddhiṁ pahīno nāma hoti. Tasmā ‘āmantā’ti vuttaṁ. Iminā nayena sabbasmimpi okāsavāre",
  "atk-abh03a46:45_4": "pahīnatā ca navattabbatā ca veditabbā. ‘Natthī’ti āgataṭṭhānesu pana heṭṭhā vuttasadisova",
  "atk-abh03a46:45_5": "vinicchayo. Puggalokāsavāro, okāsavāragatikoyeva.",
  "atk-abh03a46:46_0": "297-307. Paṭilomanaye yassa kāmarāgānusayo appahīnoti puthujjanasotāpannasakadāgāmivasena",
  "atk-abh03a46:46_1": "pucchati. Kiñcāpi hi ime dve anusayā puthujjanato paṭṭhāya yāva anāgāmimaggaṭṭhā",
  "atk-abh03a46:46_2": "channaṁ puggalānaṁ appahīnā. Idha pana parato ‘‘tiṇṇaṁ puggalānaṁ dvinnaṁ puggalāna’’ntiādivacanato",
  "atk-abh03a46:46_3": "maggaṭṭhā anadhippetā, tasmā puthujjanasotāpannasakadāgāminova sandhāya ‘āmantā’ti",
  "atk-abh03a46:46_4": "vuttaṁ. Dvinnaṁ puggalānanti sotāpannasakadāgāmīnaṁ. Iminā nayena puggalavāre vinicchayo veditabbo.",
  "atk-abh03a46:47": "308-329. Okāsavārapuggalokāsavārā pana heṭṭhā vuttanayeneva veditabbāti.",
  "atk-abh03a46:48": "Pahīnavāravaṇṇanā.",
  "atk-abh03a46:49": "6. Uppajjanavāravaṇṇanā",
  "atk-abh03a46:50": "330. Uppajjanavāro anusayavārasadisoyeva.",
  "atk-abh03a46:51": "7. Dhātupucchāvāravaṇṇanā",
  "atk-abh03a46:52_0": "332-340. Dhātuvārassa pucchāvāre tāva kati anusayā anusentīti kati anusayā santānaṁ",
  "atk-abh03a46:52_1": "anugatā hutvā sayanti. Kati anusayā nānusentīti kati anusayā santānaṁ na anugatā",
  "atk-abh03a46:52_2": "hutvā sayanti. Kati anusayā bhaṅgāti kati anusayā anusenti nānusentīti evaṁ vibhajitabbāti",
  "atk-abh03a46:52_3": "attho. Sesamettha yaṁ vattabbaṁ siyā, taṁ heṭṭhā pāḷivavatthāne vuttameva.",
  "atk-abh03a46:53": "7. Dhātuvissajjanāvāravaṇṇanā",
  "atk-abh03a46:54_0": "341-349. Niddesavāre panassa kassaci satta anusayā anusentīti puthujjanavasena vuttaṁ.",
  "atk-abh03a46:54_1": "Kassaci pañcāti sotāpannasakadāgāmivasena vuttaṁ. Tesañhi diṭṭhānusayo ca vicikicchānusayo",
  "atk-abh03a46:54_2": "ca pahīnāti pañceva anusenti. Tattha yathā anusayavāre ‘‘anusentī’’ti padassa uppajjantīti",
  "atk-abh03a46:54_3": "attho gahito, evamidha na gahetabbo. Kasmā? Tasmiṁ khaṇe anuppajjanato. Kāmadhātuṁ",
  "atk-abh03a46:54_4": "upapajjantassa hi vipākacittañceva kammasamuṭṭhānarūpañca uppajjati, akusalacittaṁ",
  "atk-abh03a46:54_5": "natthi. Anusayā ca akusalacittakkhaṇe uppajjanti, na vipākacittakkhaṇeti tasmiṁ khaṇe",
  "atk-abh03a46:54_6": "anuppajjanato tathā attho na gahetabbo. Kathaṁ pana gahetabboti? Yathā labbhati tathā",
  "atk-abh03a46:54_7": "gahetabbo. Kathañca labbhati? Appahīnaṭṭhena. Yathā hi rāgadosamohānaṁ appahīnattā.",
  "atk-abh03a46:54_8": "Kusalābyākatacittasamaṅgī puggalo ‘‘sarāgo sadoso samoho’’ti vuccati, evaṁ maggabhāvanāya",
  "atk-abh03a46:54_9": "appahīnattā paṭisandhikkhaṇepi tassa tassa puggalassa te te anusayā anusentīti vuccanti.",
  "atk-abh03a46:54_10": "Na kevalañca vuccanti, appahīnattā pana te anusentiyeva nāmāti veditabbā.",
  "atk-abh03a46:55_0": "Anusayā bhaṅgā natthīti yassa hi yo anuseti, so anusetiyeva; yo nānuseti, so nānusetiyeva.",
  "atk-abh03a46:55_1": "Ayaṁ anuseti ca nānuseti ca, ayaṁ siyā anuseti siyā nānusetīti, evaṁ vibhajitabbo",
  "atk-abh03a46:55_2": "anusayo nāma natthi. Rūpadhātuṁ upapajjantassa kassaci tayoti anāgāmivasena vuttaṁ.",
  "atk-abh03a46:55_3": "Tassa hi kāmarāgapaṭighadiṭṭhivicikicchānusayā cattāropi anavasesato pahīnā. Itare",
  "atk-abh03a46:55_4": "tayova appahīnā. Tena vuttaṁ – ‘‘kassaci tayo anusayā anusentī’’ti.",
  "atk-abh03a46:56_0": "Nakāmadhātunti kāmadhātuyā paṭisiddhattā sesā dve dhātuyo upapajjantassāti attho.",
  "atk-abh03a46:56_1": "Sattevāti yasmā ariyasāvakassa rūpadhātuyā cutassa kāmadhātuyaṁ upapatti nāma natthi,",
  "atk-abh03a46:56_2": "puthujjanasseva hoti, tasmā sattevāti niyametvā vuttaṁ. ‘‘Arūpadhātuyā cutassa kāmadhātuṁ",
  "atk-abh03a46:56_3": "upapajjantassa sattevā’’ti etthāpi eseva nayo. Rūpadhātuyā upapatti natthīti kasmā",
  "atk-abh03a46:56_4": "natthi? Upapattinipphādakassa rūpāvacarajjhānassa abhāvā. So hi sabbaso rūpasaññānaṁ",
  "atk-abh03a46:56_5": "samatikkamā taṁ dhātuṁ upapannoti nāssa tattha rūpāvacarajjhānaṁ atthi. Tadabhāvā",
  "atk-abh03a46:56_6": "rūpadhātuyaṁ upapatti natthīti veditabbā. Arūpadhātuyā cutassa na kāmadhātunti ettha",
  "atk-abh03a46:56_7": "arūpadhātuyeva adhippetā. Iminā nayena sabbavissajjanesu attho veditabboti.",
  "atk-abh03a46:57": "Dhātuvāravaṇṇanā.",
  "atk-abh03a46:58": "Anusayayamakavaṇṇanā niṭṭhitā."
}