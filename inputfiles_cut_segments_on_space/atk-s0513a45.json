{
  "atk-s0513a45:0": "15. Vīsatinipāto",
  "atk-s0513a45:2": "[497] 1. Mātaṅgajātakavaṇṇanā",
  "atk-s0513a45:3_0": "Kutonu āgacchasi dummavāsīti idaṁ satthā jetavane viharanto udenaṁ nāma vaṁsarājānaṁ",
  "atk-s0513a45:3_1": "ārabbha kathesi. Tasmiñhi kāle āyasmā piṇḍolabhāradvājo jetavanato ākāsena gantvā",
  "atk-s0513a45:3_2": "yebhuyyena kosambiyaṁ udenassa rañño uyyānaṁ divāvihārāya gacchati. Thero kira purimabhave",
  "atk-s0513a45:3_3": "rajjaṁ kārento dīghamaddhānaṁ tasmiṁ uyyāne mahāparivāro sampattiṁ anubhavi. So tena",
  "atk-s0513a45:3_4": "pubbāciṇṇena yebhuyyena tattheva divāvihāraṁ nisīditvā phalasamāpattisukhena vītināmeti.",
  "atk-s0513a45:3_5": "Tasmiṁ ekadivasaṁ tattha gantvā supupphitasālamūle nisinne udeno sattāhaṁ mahāpānaṁ",
  "atk-s0513a45:3_6": "pivitvā “uyyānakīḷaṁ kīḷissāmī”ti mahantena parivārena uyyānaṁ gantvā maṅgalasilāpaṭṭe",
  "atk-s0513a45:3_7": "aññatarāya itthiyā aṅke nipanno surāmadamattatāya niddaṁ okkami. Gāyantā nisinnitthiyo",
  "atk-s0513a45:3_8": "tūriyāni chaḍḍetvā uyyānaṁ pavisitvā pupphaphalādīni vicinantiyo theraṁ disvā gantvā",
  "atk-s0513a45:3_9": "vanditvā nisīdiṁsu. Thero tāsaṁ dhammakathaṁ kathento nisīdi. Itarāpi itthī aṅkaṁ",
  "atk-s0513a45:3_10": "cāletvā rājānaṁ pabodhetvā “kuhiṁ tā vasaliyo gatā”ti vutte “ekaṁ samaṇaṁ parivāretvā",
  "atk-s0513a45:3_11": "nisinnā”ti āha. So kuddho gantvā theraṁ akkositvā paribhāsitvā “handāhaṁ, taṁ samaṇaṁ",
  "atk-s0513a45:3_12": "tambakipillakehi khādāpessāmī”ti kodhavasena therassa sarīre tambakipillakapuṭaṁ",
  "atk-s0513a45:3_13": "bhindāpesi. Thero ākāse ṭhatvā tassovādaṁ datvā jetavane gandhakuṭidvāreyeva otaritvā",
  "atk-s0513a45:3_14": "tathāgatena “kuto āgatosī”ti puṭṭho thero tamatthaṁ ārocesi. Satthā “na kho, bhāradvāja,",
  "atk-s0513a45:3_15": "udeno idāneva pabbajite viheṭheti, pubbepi viheṭhesiyevā”ti vatvā tena yācito atītaṁ āhari.",
  "atk-s0513a45:4_0": "Atīte bārāṇasiyaṁ brahmadatte rajjaṁ kārente tadā mahāsatto bahinagare caṇḍālayoniyaṁ",
  "atk-s0513a45:4_1": "nibbatti, “mātaṅgo”tissa nāmaṁ kariṁsu. Aparabhāge viññutaṁ patto “mātaṅgapaṇḍito”ti",
  "atk-s0513a45:4_2": "pākaṭo ahosi. Tadā bārāṇasiseṭṭhino dhītā diṭṭhamaṅgalikā nāma ekamāsadvemāsavārena",
  "atk-s0513a45:4_3": "mahāparivārā uyyānaṁ kīḷituṁ gacchati. Athekadivasaṁ mahāsatto kenaci kammena nagaraṁ",
  "atk-s0513a45:4_4": "pavisanto antaradvāre diṭṭhamaṅgalikaṁ disvā ekamantaṁ apagantvā allīyitvā aṭṭhāsi.",
  "atk-s0513a45:4_5": "Diṭṭhamaṅgalikā sāṇiyā antarena olokentī taṁ disvā “ko eso”ti pucchitvā “caṇḍālo",
  "atk-s0513a45:4_6": "ayye”ti vutte “adiṭṭhapubbayuttakaṁ vata passāmī”ti gandhodakena akkhīni dhovitvā",
  "atk-s0513a45:4_7": "tato nivatti. Tāya saddhiṁ nikkhantajano “are, duṭṭha caṇḍāla, ajja taṁ nissāya amhākaṁ",
  "atk-s0513a45:4_8": "amūlakaṁ surābhattaṁ naṭṭha”nti kodhābhibhūto mātaṅgapaṇḍitaṁ hatthehi ca pādehi",
  "atk-s0513a45:4_9": "ca pothetvā visaññiṁ katvā pakkāmi. So muhuttaṁ vītināmetvā paṭiladdhasañño cintesi",
  "atk-s0513a45:4_10": "“diṭṭhamaṅgalikāya parijano maṁ niddosaṁ akāraṇena pothesi, diṭṭhamaṅgalikaṁ labhitvāva",
  "atk-s0513a45:4_11": "uṭṭhahissāmi, no alabhitvā”ti adhiṭṭhāya gantvā tassā pitu nivesanadvāre nipajji.",
  "atk-s0513a45:4_12": "So “kena kāraṇena nipannosī”ti vutte “aññaṁ kāraṇaṁ natthi, diṭṭhamaṅgalikāya me",
  "atk-s0513a45:4_13": "attho”ti āha. Eko divaso atīto, tathā dutiyo, tatiyo, catuttho, pañcamo, chaṭṭho",
  "atk-s0513a45:4_14": "ca. Bodhisattānaṁ adhiṭṭhānaṁ nāma samijjhati, tasmā sattame divase diṭṭhamaṅgalikaṁ",
  "atk-s0513a45:4_15": "nīharitvā tassa adaṁsu.",
  "atk-s0513a45:5_0": "Atha naṁ sā “uṭṭhehi, sāmi, tumhākaṁ gehaṁ gacchāmā”ti āha. Bhadde, tava parijanenamhi",
  "atk-s0513a45:5_1": "supothito dubbalo, maṁ ukkhipitvā piṭṭhiṁ āropetvā ādāya gacchāhīti. Sā tathā katvā",
  "atk-s0513a45:5_2": "nagaravāsīnaṁ passantānaññeva nagarā nikkhamitvā caṇḍālagāmakaṁ gatā. Atha naṁ mahāsatto",
  "atk-s0513a45:5_3": "jātisambhedavītikkamaṁ akatvāva katipāhaṁ gehe vasāpetvā cintesi “ahametaṁ lābhaggayasaggappattaṁ",
  "atk-s0513a45:5_4": "karonto pabbajitvāva kātuṁ sakkhissāmi, na itarathā”ti. Atha naṁ āmantetvā ‘bhadde,",
  "atk-s0513a45:5_5": "mayi araññato kiñci anāharante amhākaṁ jīvikā nappavattati, yāva mamāgamanā mā ukkaṇṭhi,",
  "atk-s0513a45:5_6": "ahaṁ araññaṁ gamissāmī”ti vatvā gehavāsinopi “imaṁ mā pamajjitthā”ti ovaditvā araññaṁ",
  "atk-s0513a45:5_7": "gantvā samaṇapabbajjaṁ pabbajitvā appamatto sattame divase aṭṭha samāpattiyo ca pañca",
  "atk-s0513a45:5_8": "abhiññāyo ca uppādetvā “idāni diṭṭhamaṅgalikāya avassayo bhavituṁ sakkhissāmī”ti",
  "atk-s0513a45:5_9": "iddhiyā gantvā caṇḍālagāmadvāre otaritvā diṭṭhamaṅgalikāya gehadvāraṁ agamāsi. Sā",
  "atk-s0513a45:5_10": "tassāgamanaṁ sutvā gehato nikkhamitvā “sāmi, kasmā maṁ anāthaṁ katvā pabbajitosī”ti",
  "atk-s0513a45:5_11": "paridevi. Atha naṁ “bhadde, mā cintayi, tava porāṇakayasato idāni mahantataraṁ yasaṁ",
  "atk-s0513a45:5_12": "karissāmi, apica kho pana ‘na mayhaṁ mātaṅgapaṇḍito sāmiko, mahābrahmā me sāmiko’ti",
  "atk-s0513a45:5_13": "ettakaṁ parisamajjhe vattuṁ sakkhissasī’ti āha. “Āma, sāmi, sakkhissāmī”ti. “Tena",
  "atk-s0513a45:5_14": "hi “idāni te sāmiko kuhinti puṭṭhā ‘brahmalokaṁ gato’ti vatvā ‘kadā āgamissatī’ti",
  "atk-s0513a45:5_15": "vutte ‘ito sattame divase puṇṇamāyaṁ candaṁ bhinditvā āgamissatī’ti vadeyyāsī”ti",
  "atk-s0513a45:5_16": "naṁ vatvā mahāsatto himavantameva gato.",
  "atk-s0513a45:6_0": "Diṭṭhamaṅgalikāpi bārāṇasiyaṁ mahājanassa majjhe tesu tesu ṭhānesu tathā kathesi.",
  "atk-s0513a45:6_1": "Mahājano “aho mahābrahmā samāno diṭṭhamaṅgalikaṁ na gacchati, evametaṁ bhavissatī”ti",
  "atk-s0513a45:6_2": "saddahi. Bodhisattopi puṇṇamadivase candassa gaganamajjhe ṭhitakāle brahmattabhāvaṁ",
  "atk-s0513a45:6_3": "māpetvā sakalaṁ kāsiraṭṭhaṁ dvādasayojanikaṁ bārāṇasinagarañca ekobhāsaṁ katvā candamaṇḍalaṁ",
  "atk-s0513a45:6_4": "bhinditvā otaritvā bārāṇasiyā uparūpari tikkhattuṁ paribbhamitvā mahājanena gandhamālādīhi",
  "atk-s0513a45:6_5": "pūjiyamāno caṇḍālagāmakābhimukho ahosi. Brahmabhattā sannipatitvā caṇḍālagāmakaṁ",
  "atk-s0513a45:6_6": "gantvā diṭṭhamaṅgalikāya gehaṁ suddhavatthehi chādetvā bhūmiṁ catujjātiyagandhehi",
  "atk-s0513a45:6_7": "opuñchitvā pupphāni vikiritvā dhūmaṁ datvā celavitānaṁ pasāretvā mahāsayanaṁ paññapetvā",
  "atk-s0513a45:6_8": "gandhatelehi dīpaṁ jāletvā dvāre rajatapaṭṭavaṇṇavālukaṁ okiritvā pupphāni vikiritvā",
  "atk-s0513a45:6_9": "dhaje bandhiṁsu. Evaṁ alaṅkate gehe mahāsatto otaritvā anto pavisitvā thokaṁ sayanapiṭṭhe nisīdi.",
  "atk-s0513a45:7_0": "Tadā diṭṭhamaṅgalikā utunī hoti. Athassā aṅguṭṭhakena nābhiṁ parāmasi, kucchiyaṁ",
  "atk-s0513a45:7_1": "gabbho patiṭṭhāsi. Atha naṁ mahāsatto āmantetvā “bhadde, gabbho te patiṭṭhito, tvaṁ",
  "atk-s0513a45:7_2": "puttaṁ vijāyissasi, tvampi puttopi te lābhaggayasaggappattā bhavissatha, tava pādadhovanaudakaṁ",
  "atk-s0513a45:7_3": "sakalajambudīpe rājūnaṁ abhisekodakaṁ bhavissati, nahānodakaṁ pana te amatosadhaṁ",
  "atk-s0513a45:7_4": "bhavissati, ye taṁ sīse āsiñcissanti, te sabbarogehi muccissanti, kāḷakaṇṇiṁ parivajjessanti,",
  "atk-s0513a45:7_5": "tava pādapiṭṭhe sīsaṁ ṭhapetvā vandantā sahassaṁ dassanti, sotapathe ṭhatvā vandantā",
  "atk-s0513a45:7_6": "sataṁ dassanti, cakkhupathe ṭhatvā vandantā ekaṁ kahāpaṇaṁ datvā vandissanti, appamattā",
  "atk-s0513a45:7_7": "hohī”ti naṁ ovaditvā gehā nikkhamitvā mahājanassa passantasseva uppatitvā candamaṇḍalaṁ",
  "atk-s0513a45:7_8": "pāvisi. Brahmabhattā sannipatitvā ṭhitakāva rattiṁ vītināmetvā pātova diṭṭhamaṅgalikaṁ",
  "atk-s0513a45:7_9": "suvaṇṇasivikaṁ āropetvā sīsena ukkhipitvā nagaraṁ pavisiṁsu. “Mahābrahmabhariyā”ti",
  "atk-s0513a45:7_10": "taṁ upasaṅkamitvā mahājano gandhamālādīhi pūjesi. Pādapiṭṭhe sīsaṁ ṭhapetvā vandituṁ",
  "atk-s0513a45:7_11": "labhantā sahassatthavikaṁ denti, sotapathe ṭhatvā vandituṁ labhantā sataṁ denti,",
  "atk-s0513a45:7_12": "cakkhupathe ṭhatvā vandituṁ labhantā ekaṁ kahāpaṇaṁ denti. Evaṁ dvādasayojanikaṁ",
  "atk-s0513a45:7_13": "bārāṇasiṁ taṁ gahetvā vicarantā aṭṭhārasakoṭidhanaṁ labhiṁsu.",
  "atk-s0513a45:8_0": "Atha naṁ nagaraṁ pariharitvā ānetvā nagaramajjhe mahāmaṇḍapaṁ kāretvā sāṇiṁ parikkhipitvā",
  "atk-s0513a45:8_1": "mahāsayanaṁ paññapetvā mahantena sirisobhaggena tattha vasāpesuṁ. Maṇḍapasantikeyeva",
  "atk-s0513a45:8_2": "sattadvārakoṭṭhaṁ sattabhūmikaṁ pāsādaṁ kātuṁ ārabhiṁsu, mahantaṁ navakammaṁ ahosi.",
  "atk-s0513a45:8_3": "Diṭṭhamaṅgalikā maṇḍapeyeva puttaṁ vijāyi. Athassa nāmaggahaṇadivase brāhmaṇā sannipatitvā",
  "atk-s0513a45:8_4": "maṇḍape jātattā “maṇḍabyakumāro”ti nāmaṁ kariṁsu. Pāsādo pana dasahi māsehi niṭṭhito.",
  "atk-s0513a45:8_5": "Tato paṭṭhāya sā mahantena yasena tasmiṁ vasati, maṇḍabyakumāropi mahantena parivārena",
  "atk-s0513a45:8_6": "vaḍḍhati. Tassa sattaṭṭhavassakāleyeva jambudīpatale uttamācariyā sannipatiṁsu. Te",
  "atk-s0513a45:8_7": "taṁ tayo vede uggaṇhāpesuṁ. So soḷasavassakālato paṭṭhāya brāhmaṇānaṁ bhattaṁ paṭṭhapesi,",
  "atk-s0513a45:8_8": "nibaddhaṁ soḷasa brāhmaṇasahassāni bhuñjanti. Catutthe dvārakoṭṭhake brāhmaṇānaṁ dānaṁ deti.",
  "atk-s0513a45:9_0": "Athekasmiṁ mahāmahadivase gehe bahuṁ pāyāsaṁ paṭiyādesuṁ. Soḷasa brāhmaṇasahassāni",
  "atk-s0513a45:9_1": "catutthe dvārakoṭṭhake nisīditvā suvaṇṇarasavaṇṇena navasappinā pakkamadhukhaṇḍasakkharāhi",
  "atk-s0513a45:9_2": "ca abhisaṅkhataṁ pāyāsaṁ paribhuñjanti. Kumāropi sabbālaṅkārapaṭimaṇḍito suvaṇṇapādukā",
  "atk-s0513a45:9_3": "āruyha hatthena kañcanadaṇḍaṁ gahetvā “idha sappiṁ detha, idha madhu”nti vicārento",
  "atk-s0513a45:9_4": "carati. Tasmiṁ khaṇe mātaṅgapaṇḍito himavante assamapade nisinno “kā nu kho diṭṭhamaṅgalikāya",
  "atk-s0513a45:9_5": "puttassa pavattī”ti olokento tassa atitthe pakkhandabhāvaṁ disvā “ajjeva gantvā māṇavaṁ",
  "atk-s0513a45:9_6": "dametvā yattha dinnaṁ mahapphalaṁ hoti, tattha dānaṁ dāpetvā āgamissāmī”ti cintetvā",
  "atk-s0513a45:9_7": "ākāsena anotattadahaṁ gantvā mukhadhovanādīni katvā manosilātale ṭhito rattadupaṭṭaṁ",
  "atk-s0513a45:9_8": "nivāsetvā kāyabandhanaṁ bandhitvā paṁsukūlasaṅghāṭiṁ pārupitvā mattikāpattaṁ ādāya",
  "atk-s0513a45:9_9": "ākāsenāgantvā catutthe dvārakoṭṭhake dānaggeyeva otaritvā ekamantaṁ aṭṭhāsi. Maṇḍabyo",
  "atk-s0513a45:9_10": "kumāro ito cito ca olokento taṁ disvā “evaṁvirūpo saṅkārayakkhasadiso ayaṁ pabbajito",
  "atk-s0513a45:9_11": "imaṁ ṭhānaṁ āgacchanto kuto nu kho āgacchatī”ti tena saddhiṁ sallapanto paṭhamaṁ gāthamāha –",
  "atk-s0513a45:10": "1.",
  "atk-s0513a45:11": "“Kuto nu āgacchasi dummavāsī, otallako paṁsupisācakova;",
  "atk-s0513a45:12": "Saṅkāracoḷaṁ paṭimuñca kaṇṭhe, ko re tuvaṁ hosi adakkhiṇeyyo”ti.",
  "atk-s0513a45:13_0": "Tattha dummavāsīti anañjitaamaṇḍitaghaṭitasaṅghāṭikapilotikavasano. Otallakoti lāmako",
  "atk-s0513a45:13_1": "olambavilambanantakadharo vā. Paṁsupisācakovāti saṅkāraṭṭhāne pisācako viya. Saṅkāracoḷanti",
  "atk-s0513a45:13_2": "saṅkāraṭṭhāne laddhapilotikaṁ. Paṭimuñcāti paṭimuñcitvā. Adakkhiṇeyyoti tvaṁ adakkhiṇeyyo",
  "atk-s0513a45:13_3": "imesaṁ paramadakkhiṇeyyānaṁ nisinnaṭṭhānaṁ eko hutvā kuto āgato.",
  "atk-s0513a45:14": "Taṁ sutvā mahāsatto muducitteneva tena saddhiṁ sallapanto dutiyaṁ gāthamāha –",
  "atk-s0513a45:15": "2.",
  "atk-s0513a45:16": "“Annaṁ tavedaṁ pakataṁ yasassi, taṁ khajjare bhuñjare piyyare ca;",
  "atk-s0513a45:17": "Jānāsi maṁ tvaṁ paradattūpajīviṁ, uttiṭṭhapiṇḍaṁ labhataṁ sapāko”ti.",
  "atk-s0513a45:18_0": "Tattha pakatanti paṭiyattaṁ. Yasassīti parivārasampanna. Taṁ khajjareti taṁ khajjanti",
  "atk-s0513a45:18_1": "ca bhuñjanti ca pivanti ca. Kiṁkāraṇā mayhaṁ kujjhasi? Uttiṭṭhapiṇḍanti upatiṭṭhitvā",
  "atk-s0513a45:18_2": "labhitabbapiṇḍaṁ, uṭṭhāya ṭhitehi vā dīyamānaṁ heṭṭhā ṭhatvā labhitabbapiṇḍaṁ. Labhataṁ",
  "atk-s0513a45:18_3": "sapākoti sapāko caṇḍālopi labhatu. Jātisampannā hi yattha katthaci labhanti, sapākacaṇḍālassa",
  "atk-s0513a45:18_4": "pana ko deti, dullabhapiṇḍo ahaṁ, tasmā me jīvitapavattanatthaṁ bhojanaṁ dāpehi, kumārāti.",
  "atk-s0513a45:19": "Tato maṇḍabyo gāthamāha –",
  "atk-s0513a45:20": "3.",
  "atk-s0513a45:21": "“Annaṁ mamedaṁ pakataṁ brāhmaṇānaṁ, attatthāya saddahato mamedaṁ;",
  "atk-s0513a45:22": "Apehi etto kimidhaṭṭhitosi, na mādisā tumhaṁ dadanti jammā”ti.",
  "atk-s0513a45:23_0": "Tattha attatthāyāti attano vaḍḍhiatthāya. Apehi ettoti imamhā ṭhānā apagaccha. Na",
  "atk-s0513a45:23_1": "mādisāti mādisā jātisampannānaṁ udiccabrāhmaṇānaṁ dānaṁ denti, na tuyhaṁ caṇḍālassa, gaccha, jammāti.",
  "atk-s0513a45:24": "Tato mahāsatto gāthamāha –",
  "atk-s0513a45:25": "4.",
  "atk-s0513a45:26": "“Thale ca ninne ca vapanti bījaṁ, anūpakhette phalamāsamānā;",
  "atk-s0513a45:27": "Etāya saddhāya dadāhi dānaṁ, appeva ārādhaye dakkhiṇeyye”ti.",
  "atk-s0513a45:28_0": "Tassattho – kumāra, sassaphalaṁ āsīsamānā tīsupi khettesu bījaṁ vapanti. Tattha ativuṭṭhikāle",
  "atk-s0513a45:28_1": "thale sassaṁ sampajjati, ninne pūtikaṁ hoti, anūpakhette nadiñca taḷākañca nissāya",
  "atk-s0513a45:28_2": "kataṁ oghena vuyhati. Mandavuṭṭhikāle thale khette vipajjati, ninne thokaṁ sampajjati,",
  "atk-s0513a45:28_3": "anūpakhette sampajjateva. Samavuṭṭhikāle thale khette thokaṁ sampajjati, itaresu",
  "atk-s0513a45:28_4": "sampajjateva. Tasmā yathā phalamāsīsamānā tīsupi khettesu vapanti, tathā tvampi etāya",
  "atk-s0513a45:28_5": "phalasaddhāya āgatāgatānaṁ sabbesaṁyeva dānaṁ dehi, appeva nāma evaṁ dadanto dakkhiṇeyye",
  "atk-s0513a45:28_6": "ārādheyyāsi labheyyāsīti.",
  "atk-s0513a45:29": "Tato maṇḍabyo gāthamāha –",
  "atk-s0513a45:30": "5.",
  "atk-s0513a45:31": "“Khettāni mayhaṁ viditāni loke, yesāhaṁ bījāni patiṭṭhapemi;",
  "atk-s0513a45:32": "Ye brāhmaṇā jātimantūpapannā, tānīdha khettāni supesalānī”ti.",
  "atk-s0513a45:33": "Tattha yesāhanti yesu ahaṁ. Jātimantūpapannāti jātiyā ca mantehi ca upapannā.",
  "atk-s0513a45:34": "Tato mahāsatto dve gāthā abhāsi –",
  "atk-s0513a45:35": "6.",
  "atk-s0513a45:36": "“Jātimado ca atimānitā ca, lobho ca doso ca mado ca moho;",
  "atk-s0513a45:37": "Ete aguṇā yesu ca santi sabbe, tānīdha khettāni apesalāni.",
  "atk-s0513a45:38": "7.",
  "atk-s0513a45:39": "“Jātimado ca atimānitā ca, lobho ca doso ca mado ca moho;",
  "atk-s0513a45:40": "Ete aguṇā yesu na santi sabbe, tānīdha khettāni supesalānī”ti.",
  "atk-s0513a45:41_0": "Tattha jātimadoti “ahamasmi jātisampanno”ti evaṁ uppannamāno. Atimānitā cāti “añño",
  "atk-s0513a45:41_1": "mayā saddhiṁ jātiādīhi sadiso natthī”ti atikkamma pavattamāno. Lobhādayo lubbhanadussanamajjanamuyhanamattāva.",
  "atk-s0513a45:41_2": "Apesalānīti evarūpā puggalā āsīvisabharitā viya vammikā appiyasīlā honti. Evarūpānaṁ",
  "atk-s0513a45:41_3": "dinnaṁ na mahapphalaṁ hoti, tasmā mā etesaṁ supesalakhettabhāvaṁ maññittha. Na hi",
  "atk-s0513a45:41_4": "jātimantā saggadāyakā. Ye pana jātimānādirahitā ariyā, tāni khettāni supesalāni,",
  "atk-s0513a45:41_5": "tesu dinnaṁ mahapphalaṁ, te saggadāyakā hontīti.",
  "atk-s0513a45:42": "Iti so mahāsatte punappunaṁ kathente kujjhitvā “ayaṁ ativiya bahuṁ vippalapati, kuhiṁ gatā ime dovārikā, nayimaṁ caṇḍālaṁ nīharantī”ti gāthamāha –",
  "atk-s0513a45:43": "8.",
  "atk-s0513a45:44": "“Kvettha gatā upajotiyo ca, upajjhāyo atha vā gaṇḍakucchi;",
  "atk-s0513a45:45": "Imassa daṇḍañca vadhañca datvā, gale gahetvā khalayātha jamma”nti.",
  "atk-s0513a45:46": "Tattha kvettha gatāti imesu tīsu dvāresu ṭhapitā upajotiyo ca upajjhāyo ca gaṇḍakucchi cāti tayo dovārikā kuhiṁ gatāti attho.",
  "atk-s0513a45:47_0": "Tepi tassa vacanaṁ sutvā vegenāgantvā vanditvā “kiṁ karoma devā”ti āhaṁsu. “Ayaṁ",
  "atk-s0513a45:47_1": "vo jammo caṇḍālo diṭṭho”ti? “Na passāma deva, kutoci āgatabhāvaṁ na jānāmā”ti. “Ko",
  "atk-s0513a45:47_2": "cesa māyākāro vā vijjādharo vā bhavissati, idāni kiṁ tiṭṭhathā”ti. “Kiṁ karoma devā”ti?",
  "atk-s0513a45:47_3": "“Imassa mukhameva pothetvā bhindantā daṇḍaveḷupesikāhi piṭṭhicammaṁ uppāṭentā vadhañca",
  "atk-s0513a45:47_4": "datvā gale gahetvā etaṁ jammaṁ khalayātha, ito nīharathā”ti.",
  "atk-s0513a45:48": "Mahāsatto tesu attano santikaṁ anāgatesveva uppatitvā ākāse ṭhito gāthamāha –",
  "atk-s0513a45:49": "9.",
  "atk-s0513a45:50": "“Giriṁ nakhena khaṇasi, ayo dantehi khādasi;",
  "atk-s0513a45:51": "Jātavedaṁ padahasi, yo isiṁ paribhāsasī”ti.",
  "atk-s0513a45:52": "Tattha jātavedaṁ padahasīti aggiṁ gilituṁ vāyamasi.",
  "atk-s0513a45:53": "Imañca pana gāthaṁ vatvā mahāsatto passantasseva māṇavassa ca brāhmaṇānañca ākāse pakkhandi. Tamatthaṁ pakāsento satthā āha –",
  "atk-s0513a45:54": "10.",
  "atk-s0513a45:55": "“Idaṁ vatvāna mātaṅgo, isi saccaparakkamo;",
  "atk-s0513a45:56": "Antalikkhasmiṁ pakkāmi, brāhmaṇānaṁ udikkhata”nti.",
  "atk-s0513a45:57": "Tattha saccaparakkamoti sabhāvaparakkamo.",
  "atk-s0513a45:58_0": "So pācīnadisābhimukho gantvā ekāya vīthiyā otaritvā “padavaḷañjaṁ paññāyatū”ti adhiṭṭhāya",
  "atk-s0513a45:58_1": "pācīnadvārasamīpe piṇḍāya caranto missakabhattaṁ saṁkaḍḍhitvā ekissaṁ sālāyaṁ nisīditvā",
  "atk-s0513a45:58_2": "missakabhattaṁ paribhuñji. Nagaradevatā “ayaṁ amhākaṁ ayyaṁ viheṭhetvā kathetī”ti",
  "atk-s0513a45:58_3": "asahamānā āgamiṁsu. Athassa jeṭṭhakayakkho maṇḍabyassa gīvaṁ gahetvā parivattesi,",
  "atk-s0513a45:58_4": "sesadevatā sesabrāhmaṇānaṁ gīvaṁ gaṇhitvā parivattesuṁ. Bodhisatte muducittatāya",
  "atk-s0513a45:58_5": "pana “tassa putto”ti naṁ na mārenti, kevalaṁ kilamentiyeva. Maṇḍabyassa sīsaṁ parivattitvā",
  "atk-s0513a45:58_6": "piṭṭhipassābhimukhaṁ jātaṁ, hatthapādā ujukā thaddhāva aṭṭhaṁsu, akkhīni kālakatasseva",
  "atk-s0513a45:58_7": "parivattiṁsu. So thaddhasarīrova nipajji, sesabrāhmaṇā mukhena kheḷaṁ vamantā aparāparaṁ",
  "atk-s0513a45:58_8": "parivattanti. Māṇavā “ayye, puttassa te kiṁ jāta”nti diṭṭhamaṅgalikāya ārocayiṁsu.",
  "atk-s0513a45:58_9": "Sā vegena gantvā puttaṁ disvā “kimeta”nti vatvā gāthamāha –",
  "atk-s0513a45:59": "11.",
  "atk-s0513a45:60": "“Āvellitaṁ piṭṭhito uttamaṅgaṁ, bāhuṁ pasāreti akammaneyyaṁ;",
  "atk-s0513a45:61": "Setāni akkhīni yathā matassa, ko me imaṁ puttamakāsi eva”nti.",
  "atk-s0513a45:62": "Tattha āvellitanti parivattitaṁ.",
  "atk-s0513a45:63": "Athassā tasmiṁ ṭhāne ṭhitajano ārocetuṁ gāthamāha –",
  "atk-s0513a45:64": "12.",
  "atk-s0513a45:65": "“Idhāgamā samaṇo dummavāsī, otallako paṁsupisācakova;",
  "atk-s0513a45:66": "Saṅkāracoḷaṁ paṭimuñca kaṇṭhe, so te imaṁ puttamakāsi eva”nti.",
  "atk-s0513a45:67_0": "Sā taṁ sutvāva cintesi “aññassetaṁ balaṁ natthi, nissaṁsayaṁ mātaṅgapaṇḍito bhavissati,",
  "atk-s0513a45:67_1": "sampannamettābhāvano kho pana dhīro na ettakaṁ janaṁ kilametvā gamissati, kataraṁ",
  "atk-s0513a45:67_2": "nu kho disaṁ gato bhavissatī”ti. Tato pucchantī gāthamāha –",
  "atk-s0513a45:68": "13.",
  "atk-s0513a45:69": "“Katamaṁ disaṁ agamā bhūripañño, akkhātha me māṇavā etamatthaṁ;",
  "atk-s0513a45:70": "Gantvāna taṁ paṭikaremu accayaṁ, appeva naṁ putta labhemu jīvita”nti.",
  "atk-s0513a45:71_0": "Tattha gantvānāti tassa santikaṁ gantvā. Taṁ paṭikaremu accayanti taṁ accayaṁ paṭikarissāma",
  "atk-s0513a45:71_1": "desessāma, khamāpessāma nanti. Putta labhemu jīvitanti appeva nāma puttassa jīvitaṁ labheyyāma.",
  "atk-s0513a45:72": "Athassā tattha ṭhitā māṇavā kathentā gāthamāhaṁsu –",
  "atk-s0513a45:73": "14.",
  "atk-s0513a45:74": "“Vehāyasaṁ agamā bhūripañño, pathaddhuno pannaraseva cando;",
  "atk-s0513a45:75": "Api cāpi so purimadisaṁ agacchi, saccappaṭiñño isi sādhurūpo”ti.",
  "atk-s0513a45:76": "Tattha pathaddhunoti ākāsapathasaṅkhātassa addhuno majjhe ṭhito pannarase cando viya. Api cāpi soti apica kho pana so puratthimaṁ disaṁ gato.",
  "atk-s0513a45:77_0": "Sā tesaṁ vacanaṁ sutvā “mama sāmikaṁ upadhāressāmī”ti suvaṇṇakalasasuvaṇṇasarakāni",
  "atk-s0513a45:77_1": "gāhāpetvā dāsigaṇaparivutā tena padavaḷañjassa adhiṭṭhitaṭṭhānaṁ patvā tenānusārena",
  "atk-s0513a45:77_2": "gacchantī tasmiṁ pīṭhikāya nisīditvā bhuñjamāne tassa santikaṁ gantvā vanditvā aṭṭhāsi.",
  "atk-s0513a45:77_3": "So taṁ disvā thokaṁ odanaṁ patte ṭhapesi. Diṭṭhamaṅgalikā suvaṇṇakalasena tassa udakaṁ",
  "atk-s0513a45:77_4": "adāsi. So tattheva hatthaṁ dhovitvā mukhaṁ vikkhālesi. Atha naṁ sā “kena me puttassa",
  "atk-s0513a45:77_5": "so vippakāro kato”ti pucchantī gāthamāha –",
  "atk-s0513a45:78": "15.",
  "atk-s0513a45:79": "“Āvellitaṁ piṭṭhito uttamaṅgaṁ, bāhuṁ pasāreti akammaneyyaṁ;",
  "atk-s0513a45:80": "Setāni akkhīni yathā matassa, ko me imaṁ puttamakāsi eva”nti.",
  "atk-s0513a45:81": "Tato parā tesaṁ vacanapaṭivacanagāthā honti –",
  "atk-s0513a45:82": "16.",
  "atk-s0513a45:83": "“Yakkhā have santi mahānubhāvā, anvāgatā isayo sādhurūpā;",
  "atk-s0513a45:84": "Te duṭṭhacittaṁ kupitaṁ viditvā, yakkhā hi te puttamakaṁsu evaṁ.",
  "atk-s0513a45:85": "17.",
  "atk-s0513a45:86": "“Yakkhā ca me puttamakaṁsu evaṁ, tvaññeva me mā kuddho brahmacāri;",
  "atk-s0513a45:87": "Tumheva pāde saraṇaṁ gatāsmi, anvāgatā puttasokena bhikkhu.",
  "atk-s0513a45:88": "18.",
  "atk-s0513a45:89": "“Tadeva hi etarahi ca mayhaṁ, manopadoso na mamatthi koci;",
  "atk-s0513a45:90": "Putto ca te vedamadena matto, atthaṁ na jānāti adhicca vede.",
  "atk-s0513a45:91": "19.",
  "atk-s0513a45:92": "“Addhā have bhikkhu muhuttakena, sammuyhateva purisassa saññā;",
  "atk-s0513a45:93": "Ekāparādhaṁ khama bhūripañña, na paṇḍitā kodhabalā bhavantī”ti.",
  "atk-s0513a45:94_0": "Tattha yakkhāti nagarapariggāhakayakkhā. Anvāgatāti anu āgatā, isayo sādhurūpā guṇasampannāti",
  "atk-s0513a45:94_1": "evaṁ jānamānāti attho. Teti te isīnaṁ guṇaṁ ñatvā tava puttaṁ duṭṭhacittaṁ kupitacittaṁ",
  "atk-s0513a45:94_2": "viditvā. Tvaññeva meti sace yakkhā kupitā evamakaṁsu, karontu, devatā nāma pānīyauḷuṅkamattena",
  "atk-s0513a45:94_3": "santappetuṁ sakkā, tasmāhaṁ tesaṁ na bhāyāmi, kevalaṁ tvaññeva me puttassa mā kujjhi.",
  "atk-s0513a45:94_4": "Anvāgatāti āgatāsmi. Bhikkhūti mahāsattaṁ ālapantī puttassa jīvitadānaṁ yācati. Tadeva",
  "atk-s0513a45:94_5": "hīti diṭṭhamaṅgalike tadā tava puttassa maṁ akkosanakāle ca mayhaṁ manopadoso natthi,",
  "atk-s0513a45:94_6": "etarahi ca tayi yācamānāyapi mama tasmiṁ manopadoso natthiyeva. Vedamadenāti “tayo",
  "atk-s0513a45:94_7": "vedā me uggahitā”ti madena. Adhiccāti vede uggahetvāpi atthānatthaṁ na jānāti. Muhuttakenāti",
  "atk-s0513a45:94_8": "yaṁ kiñci uggahetvā muhuttakeneva.",
  "atk-s0513a45:95": "Evaṁ tāya khamāpiyamāno mahāsatto “tena hi etesaṁ yakkhānaṁ palāyanatthāya amatosadhaṁ dassāmī”ti vatvā gāthamāha –",
  "atk-s0513a45:96": "20.",
  "atk-s0513a45:97": "“Idañca mayhaṁ uttiṭṭhapiṇḍaṁ, tava maṇḍabyo bhuñjatu appapañño;",
  "atk-s0513a45:98": "Yakkhā ca te naṁ na viheṭhayeyyuṁ, putto ca te hessati so arogo”ti.",
  "atk-s0513a45:99": "Tattha uttiṭṭhapiṇḍanti ucchiṭṭhakapiṇḍaṁ, “ucchiṭṭhapiṇḍa”ntipi pāṭho.",
  "atk-s0513a45:100_0": "Sā mahāsattassa vacanaṁ sutvā “detha, sāmi, amatosadha”nti suvaṇṇasarakaṁ upanāmesi.",
  "atk-s0513a45:100_1": "Mahāsatto ucchiṭṭhakakañjikaṁ tattha āsiñcitvā “paṭhamaññeva ito upaḍḍhaṁ tava puttassa",
  "atk-s0513a45:100_2": "mukhe osiñcitvā sesaṁ cāṭiyaṁ udakena missetvā sesabrāhmaṇānaṁ mukhe osiñcehi, sabbepi",
  "atk-s0513a45:100_3": "nirogā bhavissantī”ti vatvā uppatitvā himavantameva gato. Sāpi taṁ sarakaṁ sīsenādāya",
  "atk-s0513a45:100_4": "“amatosadhaṁ me laddha”nti vadantī nivesanaṁ gantvā paṭhamaṁ puttassa mukhe kañjikaṁ",
  "atk-s0513a45:100_5": "osiñci, yakkho palāyi. Itaro paṁsuṁ puñchanto uṭṭhāya “amma kimeta”nti āha. Tayā",
  "atk-s0513a45:100_6": "kataṁ tvameva jānissasi. Ehi, tāta, tava dakkhiṇeyyānaṁ tesaṁ vippakāraṁ passāti.",
  "atk-s0513a45:100_7": "So te disvā vippaṭisārī ahosi. Atha naṁ mātā “tāta maṇḍabya, tvaṁ bālo dānassa mahapphalaṭṭhānaṁ",
  "atk-s0513a45:100_8": "na jānāsi, dakkhiṇeyyā nāma evarūpā na honti, mātaṅgapaṇḍitasadisāva honti, ito paṭṭhāya",
  "atk-s0513a45:100_9": "mā etesaṁ dussīlānaṁ dānamadāsi, sīlavantānaṁ dehī”ti vatvā āha –",
  "atk-s0513a45:101": "21.",
  "atk-s0513a45:102": "“Maṇḍabya bālosi parittapañño, yo puññakkhettānamakovidosi;",
  "atk-s0513a45:103": "Mahakkasāvesu dadāsi dānaṁ, kiliṭṭhakammesu asaññatesu.",
  "atk-s0513a45:104": "22.",
  "atk-s0513a45:105": "“Jaṭā ca kesā ajinā nivatthā, jarūdapānaṁva mukhaṁ parūḷhaṁ;",
  "atk-s0513a45:106": "Pajaṁ imaṁ passatha dummarūpaṁ, na jaṭājinaṁ tāyati appapaññaṁ.",
  "atk-s0513a45:107": "23.",
  "atk-s0513a45:108": "“Yesaṁ rāgo ca doso ca, avijjā ca virājitā;",
  "atk-s0513a45:109": "Khīṇāsavā arahanto, tesu dinnaṁ mahapphala”nti.",
  "atk-s0513a45:110_0": "Tattha mahakkasāvesūti mahākasāvesu mahantehi rāgakasāvādīhi samannāgatesu. Jaṭā",
  "atk-s0513a45:110_1": "ca kesāti tāta maṇḍabya, tava dakkhiṇeyyesu ekaccānaṁ kesā jaṭā katvā baddhā. Ajinā",
  "atk-s0513a45:110_2": "nivatthāti sakhurāni ajinacammāni nivatthā. Jarūdapānaṁ vāti tiṇagahanena jiṇṇakūpo",
  "atk-s0513a45:110_3": "viya mukhaṁ dīghamassutāya parūḷhaṁ. Pajaṁ imanti imaṁ evarūpaṁ anañjitāmaṇḍitalūkhavesaṁ",
  "atk-s0513a45:110_4": "pajaṁ passatha. Na jaṭājinanti etaṁ jaṭājinaṁ imaṁ appapaññaṁ pajaṁ tāyituṁ na sakkoti,",
  "atk-s0513a45:110_5": "sīlapaññāṇatapokammāneva imesaṁ sattānaṁ patiṭṭhā honti. Yesanti yasmā yesaṁ ete",
  "atk-s0513a45:110_6": "rajjanadussanamuyhanasabhāvā rāgādayo aṭṭhavatthukā ca avijjā virājitā vigatā, vigatattāyeva",
  "atk-s0513a45:110_7": "ca etesaṁ kilesānaṁ ye khīṇāsavā arahanto, tesu dinnaṁ mahapphalaṁ, tasmā tvaṁ, tāta,",
  "atk-s0513a45:110_8": "ito paṭṭhāya evarūpānaṁ dussīlānaṁ adatvā ye loke aṭṭhasamāpattilābhino pañcābhiññā",
  "atk-s0513a45:110_9": "dhammikasamaṇabrāhmaṇā ca paccekabuddhā ca santi, tesaṁ dānaṁ dehi. Ehi, tāta, tava",
  "atk-s0513a45:110_10": "kulūpake amatosadhaṁ pāyetvā aroge karissāmāti vatvā ucchiṭṭhakañjikaṁ gāhāpetvā",
  "atk-s0513a45:110_11": "udakacāṭiyaṁ pakkhipitvā soḷasannaṁ brāhmaṇasahassānaṁ mukhesu āsiñcāpesi.",
  "atk-s0513a45:111_0": "Ekeko paṁsuṁ puñchantova uṭṭhahi. Atha ne brāhmaṇā “imehi caṇḍālucchiṭṭhakaṁ pīta”nti",
  "atk-s0513a45:111_1": "abrāhmaṇe kariṁsu. Te lajjitā bārāṇasito nikkhamitvā majjharaṭṭhaṁ gantvā majjharañño",
  "atk-s0513a45:111_2": "santike vasiṁsu, maṇḍabyo pana tattheva vasi. Tadā vettavatīnagaraṁ upanissāya vettavatīnadītīre",
  "atk-s0513a45:111_3": "jātimanto nāmeko brāhmaṇo pabbajito jātiṁ nissāya mahantaṁ mānamakāsi. Mahāsatto",
  "atk-s0513a45:111_4": "“etassa mānaṁ bhindissāmī”ti taṁ ṭhānaṁ gantvā tassa santike uparisote vāsaṁ kappesi.",
  "atk-s0513a45:111_5": "So ekadivasaṁ dantakaṭṭhaṁ khāditvā “imaṁ dantakaṭṭhaṁ jātimantassa jaṭāsu laggatū”ti",
  "atk-s0513a45:111_6": "adhiṭṭhāya nadiyaṁ pātesi. Taṁ tassa udakaṁ ācamantassa jaṭāsu laggi. So taṁ disvāva",
  "atk-s0513a45:111_7": "“nassa vasalā”ti vatvā “kuto ayaṁ kāḷakaṇṇī āgato, upadhāressāmi na”nti uddhaṁsotaṁ",
  "atk-s0513a45:111_8": "gacchanto mahāsattaṁ disvā “kiṁjātikosī”ti pucchi. “Caṇḍālosmī”ti. “Tayā nadiyā dantakaṭṭhaṁ",
  "atk-s0513a45:111_9": "pātita”nti ? “Āma, mayā”ti. “Nassa, vasala, caṇḍāla kāḷakaṇṇi mā idha vasi, heṭṭhāsote",
  "atk-s0513a45:111_10": "vasāhī”ti vatvā heṭṭhāsote vasantenapi tena pātite dantakaṭṭhe paṭisotaṁ āgantvā",
  "atk-s0513a45:111_11": "jaṭāsu laggante so “nassa vasala, sace idha vasissasi, sattame divase sattadhā muddhā phalissatī”ti āha.",
  "atk-s0513a45:112_0": "Mahāsatto “sacāhaṁ etassa kujjhissāmi, sīlaṁ me arakkhitaṁ bhavissati, upāyenevassa",
  "atk-s0513a45:112_1": "mānaṁ bhindissāmī”ti sattame divase sūriyuggamanaṁ nivāresi. Manussā ubbāḷhā jātimantaṁ",
  "atk-s0513a45:112_2": "tāpasaṁ upasaṅkamitvā “bhante, tumhe sūriyuggamanaṁ na dethā”ti pucchiṁsu. So āha",
  "atk-s0513a45:112_3": "– “na me taṁ kammaṁ, nadītīre paneko caṇḍālo vasati, tassetaṁ kammaṁ bhavissatī”ti.",
  "atk-s0513a45:112_4": "Manussā mahāsattaṁ upasaṅkamitvā “tumhe, bhante, sūriyuggamanaṁ na dethā”ti pucchiṁsu.",
  "atk-s0513a45:112_5": "“Āmāvuso”ti. “Kiṁkāraṇā”ti. “Tumhākaṁ kulūpako tāpaso maṁ niraparādhaṁ abhisapi,",
  "atk-s0513a45:112_6": "tasmiṁ āgantvā khamāpanatthāya mama pādesu patite sūriyaṁ vissajjessāmī”ti. Te gantvā",
  "atk-s0513a45:112_7": "taṁ kaḍḍhantā ānetvā mahāsattassa pādamūle nipajjāpetvā khamāpetvā āhaṁsu “sūriyaṁ",
  "atk-s0513a45:112_8": "vissajjetha bhante”ti. “Na sakkā vissajjetuṁ, sacāhaṁ vissajjessāmi, imassa sattadhā",
  "atk-s0513a45:112_9": "muddhā phalissatī”ti. “Atha, bhante, kiṁ karomā”ti? So “mattikāpiṇḍaṁ āharathā”ti",
  "atk-s0513a45:112_10": "āharāpetvā “imaṁ tāpasassa sīse ṭhapetvā tāpasaṁ otāretvā udake ṭhapethā”ti ṭhapāpetvā",
  "atk-s0513a45:112_11": "sūriyaṁ vissajjesi. Sūriyarasmīhi pahaṭamatte mattikāpiṇḍo sattadhā bhijji, tāpaso udake nimujji.",
  "atk-s0513a45:113_0": "Mahāsatto taṁ dametvā “kahaṁ nu kho dāni soḷasa brāhmaṇasahassāni vasantī”ti upadhārento",
  "atk-s0513a45:113_1": "“majjharañño santike”ti ñatvā “te damessāmī”ti iddhiyā gantvā nagarasāmante otaritvā",
  "atk-s0513a45:113_2": "pattaṁ ādāya nagare piṇḍāya cari. Brāhmaṇā taṁ disvā “ayaṁ idha ekaṁ dve divase vasantopi",
  "atk-s0513a45:113_3": "amhe appatiṭṭhe karissatī”ti vegena gantvā “mahārāja, māyākāro eko vijjādharo coro",
  "atk-s0513a45:113_4": "āgato, gaṇhāpetha na”nti rañño ārocesuṁ. Rājā “sādhū”ti sampaṭicchi. Mahāsattopi",
  "atk-s0513a45:113_5": "missakabhattaṁ ādāya aññataraṁ kuṭṭaṁ nissāya pīṭhikāya nisinno bhuñjati. Atha naṁ",
  "atk-s0513a45:113_6": "aññavihitakaṁ āhāraṁ paribhuñjamānameva raññā pahitapurisā asinā gīvaṁ paharitvā",
  "atk-s0513a45:113_7": "jīvitakkhayaṁ pāpesuṁ. So kālaṁ katvā brahmaloke nibbatti. Imasmiṁ kira jātake bodhisatto",
  "atk-s0513a45:113_8": "koṇḍadamako ahosi. So teneva paratantiyuttabhāvena jīvitakkhayaṁ pāpuṇi. Devatā kujjhitvā",
  "atk-s0513a45:113_9": "sakalameva majjharaṭṭhaṁ uṇhaṁ kukkuḷavassaṁ vassāpetvā raṭṭhaṁ araṭṭhamakaṁsu. Tena vuttaṁ –",
  "atk-s0513a45:114": "“Upahacca manaṁ majjho, mātaṅgasmiṁ yasassine;",
  "atk-s0513a45:115": "Sapārisajjo ucchinno, majjhāraññaṁ tadā ahū”ti. ;",
  "atk-s0513a45:116_0": "Satthā imaṁ dhammadesanaṁ āharitvā “na idāneva, pubbepi udeno pabbajite viheṭhesiyevā”ti",
  "atk-s0513a45:116_1": "vatvā jātakaṁ samodhānesi – “tadā maṇḍabyo udeno ahosi, mātaṅgapaṇḍito pana ahameva ahosi”nti.",
  "atk-s0513a45:117": "Mātaṅgajātakavaṇṇanā paṭhamā.",
  "atk-s0513a45:119": "[498] 2. Cittasambhūtajātakavaṇṇanā",
  "atk-s0513a45:120_0": "Sabbaṁ narānaṁ saphalaṁ suciṇṇanti idaṁ satthā jetavane viharanto āyasmato mahākassapassa",
  "atk-s0513a45:120_1": "piyasaṁvāse dve saddhivihārike bhikkhū ārabbha kathesi. Te kira aññamaññaṁ appaṭivibhattabhogā",
  "atk-s0513a45:120_2": "paramavissāsikā ahesuṁ, piṇḍāya carantāpi ekatova gacchanti, ekatova āgacchanti,",
  "atk-s0513a45:120_3": "vinā bhavituṁ na sakkonti. Dhammasabhāyaṁ bhikkhū tesaṁyeva vissāsaṁ vaṇṇayamānā",
  "atk-s0513a45:120_4": "nisīdiṁsu. Satthā āgantvā “kāya nuttha, bhikkhave, etarahi kathāya sannisinnā”ti",
  "atk-s0513a45:120_5": "pucchitvā “imāya nāmā”ti vutte “anacchariyaṁ, bhikkhave, imesaṁ ekasmiṁ attabhāve",
  "atk-s0513a45:120_6": "vissāsikattaṁ, porāṇakapaṇḍitā tīṇi cattāri bhavantarāni gacchantāpi mittabhāvaṁ",
  "atk-s0513a45:120_7": "na vijahiṁsuyevā”ti vatvā atītaṁ āhari.",
  "atk-s0513a45:121_0": "Atīte avantiraṭṭhe ujjeniyaṁ avantimahārājā nāma rajjaṁ kāresi. Tadā ujjeniyā bahi",
  "atk-s0513a45:121_1": "caṇḍālagāmako ahosi. Mahāsatto tattha nibbatti, aparopi satto tasseva mātucchāputto",
  "atk-s0513a45:121_2": "hutvā nibbatti. Tesu eko citto nāma ahosi, eko sambhūto nāma. Te ubhopi vayappattā",
  "atk-s0513a45:121_3": "caṇḍālavaṁsadhovanaṁ nāma sippaṁ uggaṇhitvā ekadivasaṁ “ujjenīnagaradvāre sippaṁ",
  "atk-s0513a45:121_4": "dassessāmā”ti eko uttaradvāre sippaṁ dassesi, eko pācīnadvāre. Tasmiñca nagare dve",
  "atk-s0513a45:121_5": "diṭṭhamaṅgalikāyo ahesuṁ, ekā seṭṭhidhītā, ekā purohitadhītā. Tā bahukhādanīyabhojanīyamālāgandhādīni",
  "atk-s0513a45:121_6": "gāhāpetvā “uyyānakīḷaṁ kīḷissāmā”ti ekā uttaradvārena nikkhami, ekā pācīnadvārena.",
  "atk-s0513a45:121_7": "Tā te caṇḍālaputte sippaṁ dassente disvā “ke ete”ti pucchitvā “caṇḍālaputtā”ti sutvā",
  "atk-s0513a45:121_8": "“apassitabbayuttakaṁ vata passimhā”ti gandhodakena akkhīni dhovitvā nivattiṁsu. Mahājano",
  "atk-s0513a45:121_9": "“are duṭṭhacaṇḍāla, tumhe nissāya mayaṁ amūlakāni surābhattādīni na labhimhā”ti te",
  "atk-s0513a45:121_10": "ubhopi bhātike pothetvā anayabyasanaṁ pāpesi.",
  "atk-s0513a45:122_0": "Te paṭiladdhasaññā uṭṭhāya aññamaññassa santikaṁ gacchantā ekasmiṁ ṭhāne samāgantvā",
  "atk-s0513a45:122_1": "aññamaññassa taṁ dukkhuppattiṁ ārocetvā roditvā paridevitvā “kinti karissāmā”ti mantetvā",
  "atk-s0513a45:122_2": "“imaṁ amhākaṁ jātiṁ nissāya dukkhaṁ uppannaṁ, caṇḍālakammaṁ kātuṁ na sakkhissāma,",
  "atk-s0513a45:122_3": "jātiṁ paṭicchādetvā brāhmaṇamāṇavavaṇṇena takkasilaṁ gantvā sippaṁ uggaṇhissāmā”ti",
  "atk-s0513a45:122_4": "sanniṭṭhānaṁ katvā tattha gantvā dhammantevāsikā hutvā disāpāmokkhācariyassa santike",
  "atk-s0513a45:122_5": "sippaṁ paṭṭhapesuṁ. Jambudīpatale “dve kira caṇḍālā jātiṁ paṭicchādetvā sippaṁ uggaṇhantī”ti",
  "atk-s0513a45:122_6": "sūyittha. Tesu cittapaṇḍitassa sippaṁ niṭṭhitaṁ, sambhūtassa na tāva niṭṭhāti.",
  "atk-s0513a45:123_0": "Athekadivasaṁ eko gāmavāsī “brāhmaṇavācanakaṁ karissāmī”ti ācariyaṁ nimantesi. Tameva",
  "atk-s0513a45:123_1": "rattiṁ devo vassitvā magge kandarādīni pūresi. Ācariyo pātova cittapaṇḍitaṁ pakkosāpetvā",
  "atk-s0513a45:123_2": "“tāta, ahaṁ gantuṁ na sakkhissāmi, tvaṁ māṇavehi saddhiṁ gantā maṅgalaṁ vatvā tumhehi",
  "atk-s0513a45:123_3": "laddhaṁ bhuñjitvā amhehi laddhaṁ āharā”ti pesesi. So “sādhū”ti māṇavake gahetvā gato.",
  "atk-s0513a45:123_4": "Yāva māṇavā nhāyanti ceva mukhāni ca dhovanti, tāva manussā pāyāsaṁ vaḍḍhetvā nibbātūti",
  "atk-s0513a45:123_5": "ṭhapesuṁ. Māṇavā tasmiṁ anibbuteyeva āgantvā nisīdiṁsu. Manussā dakkhiṇodakaṁ datvā",
  "atk-s0513a45:123_6": "tesaṁ purato pātiyo ṭhapesuṁ. Sambhūto luddhadhātuko viya hutvā “sītalo”ti saññāya",
  "atk-s0513a45:123_7": "pāyāsapiṇḍaṁ ukkhipitvā mukhe ṭhapesi, so tassa ādittaayoguḷo viya mukhaṁ dahi. So",
  "atk-s0513a45:123_8": "kampamāno satiṁ anupaṭṭhāpetvā cittapaṇḍitaṁ oloketvā caṇḍālabhāsāya eva “khaḷu khaḷū”ti",
  "atk-s0513a45:123_9": "āha. Sopi tatheva satiṁ anupaṭṭhāpetvā caṇḍālabhāsāya eva “niggala niggalā”ti āha.",
  "atk-s0513a45:123_10": "Māṇavā aññamaññaṁ oloketvā “kiṁ bhāsā nāmesā”ti vadiṁsu. Cittapaṇḍito maṅgalaṁ abhāsi.",
  "atk-s0513a45:123_11": "Māṇavā bahi nikkhamitvā vaggavaggā hutvā tattha tattha nisīditvā bhāsaṁ sodhentā",
  "atk-s0513a45:123_12": "“caṇḍālabhāsā”ti ñatvā “are duṭṭhacaṇḍālā, ettakaṁ kālaṁ ‘brāhmaṇāmhā’ti vatvā vañcayitthā”ti",
  "atk-s0513a45:123_13": "ubhopi te pothayiṁsu. Atheko sappuriso “apethā”ti vāretvā “ayaṁ tumhākaṁ jātiyā doso,",
  "atk-s0513a45:123_14": "gacchatha katthaci deseva pabbajitvā jīvathā”ti te ubho uyyojesi. Māṇavā tesaṁ caṇḍālabhāvaṁ",
  "atk-s0513a45:123_15": "ācariyassa ārocesuṁ.",
  "atk-s0513a45:124_0": "Tepi araññaṁ pavisitvā isipabbajjaṁ pabbajitvā na cirasseva tato cavitvā nerañjarāya",
  "atk-s0513a45:124_1": "tīre migiyā kucchismiṁ nibbattiṁsu. Te mātukucchito nikkhantakālato paṭṭhāya ekatova",
  "atk-s0513a45:124_2": "vicaranti, vinā bhavituṁ na sakkonti. Te ekadivasaṁ gocaraṁ gahetvā ekasmiṁ rukkhamūle",
  "atk-s0513a45:124_3": "sīsena sīsaṁ, siṅgena siṅgaṁ, tuṇḍena tuṇḍaṁ allīyāpetvā romanthayamāne ṭhite disvā",
  "atk-s0513a45:124_4": "eko luddako sattiṁ khipitvā ekappahāreneva jīvitā voropesi. Tato cavitvā nammadānadītīre",
  "atk-s0513a45:124_5": "ukkusayoniyaṁ nibbattiṁsu. Tatrāpi vuddhippatte gocaraṁ gahetvā sīsena sīsaṁ, tuṇḍena",
  "atk-s0513a45:124_6": "tuṇḍaṁ allīyāpetvā ṭhite disvā eko yaṭṭhiluddako ekappahāreneva bandhitvā vadhi.",
  "atk-s0513a45:124_7": "Tato pana cavitvā cittapaṇḍito kosambiyaṁ purohitassa putto hutvā nibbatti. Sambhūtapaṇḍito",
  "atk-s0513a45:124_8": "uttarapañcālarañño putto hutvā nibbatti. Te nāmaggahaṇadivasato paṭṭhāya attano jātiṁ",
  "atk-s0513a45:124_9": "anussariṁsu. Tesu sambhūtapaṇḍito nirantaraṁ sarituṁ asakkonto catutthaṁ caṇḍālajātimeva",
  "atk-s0513a45:124_10": "anussarati, cittapaṇḍito paṭipāṭiyā catassopi jātiyo. So soḷasavassakāle nikkhamitvā",
  "atk-s0513a45:124_11": "himavantaṁ pavisitvā isipabbajjaṁ pabbajitvā jhānābhiññaṁ nibbattetvā jhānasukhena",
  "atk-s0513a45:124_12": "vītināmento vasi. Sambhūtapaṇḍitopi pitu accayena chattaṁ ussāpetvā chattamaṅgaladivaseyeva",
  "atk-s0513a45:124_13": "mahājanamajjhe maṅgalagītaṁ katvā udānavasena dve gāthā abhāsi. Taṁ sutvā “amhākaṁ",
  "atk-s0513a45:124_14": "rañño maṅgalagīta”nti orodhāpi gandhabbāpi tameva gītaṁ gāyanti. Anukkameneva “rañño",
  "atk-s0513a45:124_15": "piyagīta”nti sabbepi nagaravāsino manussā tameva gāyanti.",
  "atk-s0513a45:125_0": "Cittapaṇḍitopi himavantapadese vasantoyeva “kiṁ nu kho mama bhātikena sambhūtena",
  "atk-s0513a45:125_1": "chattaṁ laddhaṁ, udāhu na vā”ti upadhārento laddhabhāvaṁ ñatvā “navarajjaṁ tāva idāni",
  "atk-s0513a45:125_2": "gantvāpi bodhetuṁ na sakkhissāmi, mahallakakāle naṁ upasaṅkamitvā dhammaṁ kathetvā",
  "atk-s0513a45:125_3": "pabbājessāmī”ti cintetvā paṇṇāsa vassāni agantvā rañño puttadhītāhi vaḍḍhitakāle",
  "atk-s0513a45:125_4": "iddhiyā gantvā uyyāne otaritvā maṅgalasilāpaṭṭe suvaṇṇapaṭimā viya nisīdi. Tasmiṁ",
  "atk-s0513a45:125_5": "khaṇe eko dārako taṁ gītaṁ gāyanto dārūni uddharati. Cittapaṇḍito taṁ pakkosi. So",
  "atk-s0513a45:125_6": "āgantvā vanditvā aṭṭhāsi. Atha naṁ āha – “tvaṁ pātova paṭṭhāya imameva gītaṁ gāyasi,",
  "atk-s0513a45:125_7": "kiṁ aññaṁ na jānāsī”ti. “Bhante, aññānipi bahūni jānāmi, imāni pana dve rañño piyagītāni,",
  "atk-s0513a45:125_8": "tasmā imāneva gāyāmī”ti. “Atthi pana rañño gītassa paṭigītaṁ gāyanto”ti? “Natthi",
  "atk-s0513a45:125_9": "bhante”ti. “Sakkhissasi pana tvaṁ paṭigītaṁ gāyitu”nti? “Jānanto sakkhissāmī”ti.",
  "atk-s0513a45:125_10": "“Tena hi tvaṁ raññā dvīsu gītesu gāyitesu idaṁ tatiyaṁ katvā gāyassū”ti gītaṁdatvā",
  "atk-s0513a45:125_11": "“gantvā rañño santike gāyissasi, rājā te pasīditvā mahantaṁ issariyaṁ dassatī”ti uyyojesi.",
  "atk-s0513a45:126_0": "So sīghaṁ mātu santikaṁ gantvā attānaṁ alaṅkārāpetvā rājadvāraṁ gantvā “eko kira",
  "atk-s0513a45:126_1": "dārako tumhehi saddhiṁ paṭigītaṁ gāyissatī”ti rañño ārocāpetvā “āgacchatū”ti vutte",
  "atk-s0513a45:126_2": "gantvā vanditvā “tvaṁ kira, tāta, paṭigītaṁ gāyissasī”ti puṭṭho “āma, deva, sabbaṁ",
  "atk-s0513a45:126_3": "rājaparisaṁ sannipātethā”ti sannipatitāya parisāya rājānaṁ āha “tumhe tāva, deva,",
  "atk-s0513a45:126_4": "tumhākaṁ gītaṁ gāyatha, athāhaṁ paṭigītaṁ gāyissāmī”ti. Rājā gāthādvayamāha –",
  "atk-s0513a45:127": "24.",
  "atk-s0513a45:128": "“Sabbaṁ narānaṁ saphalaṁ suciṇṇaṁ, na kammunā kiñcana moghamatthi;",
  "atk-s0513a45:129": "Passāmi sambhūtaṁ mahānubhāvaṁ, sakammunā puññaphalūpapannaṁ.",
  "atk-s0513a45:130": "25.",
  "atk-s0513a45:131": "“Sabbaṁ narānaṁ saphalaṁ suciṇṇaṁ, na kammunā kiñcana moghamatthi;",
  "atk-s0513a45:132": "Kaccinnu cittassapi evamevaṁ, iddho mano tassa yathāpi mayha”nti.",
  "atk-s0513a45:133_0": "Tattha na kammunā kiñcana moghamatthīti sukatadukkaṭesu kammesu kiñcana ekakammampi",
  "atk-s0513a45:133_1": "moghaṁ nāma natthi, nipphalaṁ na hoti, vipākaṁ datvāva nassatīti aparāpariyavedanīyakammaṁ",
  "atk-s0513a45:133_2": "sandhāyāha. Sambhūtanti attānaṁ vadati, passāmahaṁ āyasmantaṁ sambhūtaṁ sakena kammena",
  "atk-s0513a45:133_3": "puññaphalūpapannaṁ, sakammaṁ nissāya puññaphalena upapannaṁ taṁ passāmīti attho.",
  "atk-s0513a45:133_4": "Kaccinnu cittassapīti mayañhi dvepi janā ekato hutvā na ciraṁ sīlaṁ rakkhimha, ahaṁ",
  "atk-s0513a45:133_5": "tāva tassa phalena mahantaṁ yasaṁ patto, kacci nu kho me bhātikassa cittassapi evameva",
  "atk-s0513a45:133_6": "mano iddho samiddhoti.",
  "atk-s0513a45:134": "Tassa gītāvasāne dārako gāyanto tatiyaṁ gāthamāha –",
  "atk-s0513a45:135": "26.",
  "atk-s0513a45:136": "“Sabbaṁ narānaṁ saphalaṁ suciṇṇaṁ, na kammunā kiñcana moghamatthi;",
  "atk-s0513a45:137": "Cittampi jānāhi tatheva deva, iddho mano tassa yathāpi tuyha”nti.",
  "atk-s0513a45:138": "Taṁ sutvā rājā catutthaṁ gāthamāha –",
  "atk-s0513a45:139": "27.",
  "atk-s0513a45:140": "“Bhavaṁ nu citto sutamaññato te, udāhu te koci naṁ etadakkhā;",
  "atk-s0513a45:141": "Gāthā sugītā na mamatthi kaṅkhā, dadāmi te gāmavaraṁ satañcā”ti.",
  "atk-s0513a45:142_0": "Tattha sutamaññato teti ahaṁ sambhūtassa bhātā citto nāmāti vadantassa cittasseva",
  "atk-s0513a45:142_1": "nu te santikā sutanti attho. Koci nanti udāhu mayā sambhūtassa rañño bhātā citto",
  "atk-s0513a45:142_2": "diṭṭhoti koci te etamatthaṁ ācikkhi. Sugītāti sabbathāpi ayaṁ gāthā sugītā, natthettha",
  "atk-s0513a45:142_3": "mama kaṅkhā. Gāmavaraṁ satañcāti gāmavarānaṁ te sataṁ dadāmīti vadati.",
  "atk-s0513a45:143": "Tato dārako pañcamaṁ gāthamāha –",
  "atk-s0513a45:144": "28.",
  "atk-s0513a45:145": "“Na cāhaṁ citto sutamaññato me, isī ca me etamatthaṁ asaṁsi;",
  "atk-s0513a45:146": "Gantvāna rañño paṭigāhi gāthaṁ, api te varaṁ attamano dadeyyā”ti.",
  "atk-s0513a45:147": "Tattha etamatthanti tumhākaṁ uyyāne nisinno eko isi mayhaṁ etamatthaṁ ācikkhi.",
  "atk-s0513a45:148": "Taṁ sutvā rājā “so mama bhātā citto bhavissati, idāneva naṁ gantvā passissāmī”ti purise āṇāpento gāthādvayamāha –",
  "atk-s0513a45:149": "29.",
  "atk-s0513a45:150": "“Yojentu ve rājarathe, sukate cittasibbane;",
  "atk-s0513a45:151": "Kacchaṁ nāgānaṁ bandhatha, gīveyyaṁ paṭimuñcatha.",
  "atk-s0513a45:152": "30.",
  "atk-s0513a45:153": "“Āhaññantu bherimudiṅgasaṅkhe, sīghāni yānāni ca yojayantu;",
  "atk-s0513a45:154": "Ajjevahaṁ assamaṁ taṁ gamissaṁ, yattheva dakkhissamisiṁ nisinna”nti.",
  "atk-s0513a45:155": "Tattha āhaññantūti āhanantu. Assamaṁ tanti taṁ assamaṁ.",
  "atk-s0513a45:156": "So evaṁ vatvā rathaṁ abhiruyha sīghaṁ gantvā uyyānadvāre rathaṁ ṭhapetvā cittapaṇḍitaṁ upasaṅkamitvā vanditvā ekamantaṁ nisinno tuṭṭhamānaso aṭṭhamaṁ gāthamāha –",
  "atk-s0513a45:157": "31.",
  "atk-s0513a45:158": "“Suladdhalābho vata me ahosi, gāthā sugītā parisāya majjhe;",
  "atk-s0513a45:159": "Svāhaṁ isiṁ sīlavatūpapannaṁ, disvā patīto sumanohamasmī”ti.",
  "atk-s0513a45:160": "Tassattho – suladdhalābho vata mayhaṁ chattamaṅgaladivase parisāya majjhe gītagāthā sugītāva ahosi, svāhaṁ ajja sīlavatasampannaṁ isiṁ disvā pītisomanassappatto jātoti.",
  "atk-s0513a45:161": "So cittapaṇḍitassa diṭṭhakālato paṭṭhāya somanassappatto “bhātikassa me pallaṅkaṁ attharathā”tiādīni āṇāpento navamaṁ gāthamāha –",
  "atk-s0513a45:162": "32.",
  "atk-s0513a45:163": "“Āsanaṁ udakaṁ pajjaṁ, paṭiggaṇhātu no bhavaṁ;",
  "atk-s0513a45:164": "Agghe bhavantaṁ pucchāma, agghaṁ kurutu no bhava”nti.",
  "atk-s0513a45:165": "Tattha aggheti atithino dātabbayuttakasmiṁ agghe bhavantaṁ āpucchāma. Kurutu noti imaṁ no agghaṁ bhavaṁ paṭiggaṇhātu.",
  "atk-s0513a45:166": "Evaṁ madhurapaṭisanthāraṁ katvā rajjaṁ majjhe bhinditvā dento itaraṁ gāthamāha –",
  "atk-s0513a45:167": "33.",
  "atk-s0513a45:168": "“Rammañca te āvasathaṁ karontu, nārīgaṇehi paricārayassu;",
  "atk-s0513a45:169": "Karohi okāsamanuggahāya, ubhopimaṁ issariyaṁ karomā”ti.",
  "atk-s0513a45:170": "Tattha imaṁ issariyanti kapilaraṭṭhe uttarapañcālanagare rajjaṁ majjhe bhinditvā dvepi janā karoma anubhavāma.",
  "atk-s0513a45:171": "Tassa taṁ vacanaṁ sutvā cittapaṇḍito dhammaṁ desento cha gāthā abhāsi –",
  "atk-s0513a45:172": "34.",
  "atk-s0513a45:173": "“Disvā phalaṁ duccaritassa rāja, attho suciṇṇassa mahāvipākaṁ;",
  "atk-s0513a45:174": "Attānameva paṭisaṁyamissaṁ, na patthaye putta pasuṁ dhanaṁ vā.",
  "atk-s0513a45:175": "35.",
  "atk-s0513a45:176": "“Dasevimā vassadasā, maccānaṁ idha jīvitaṁ;",
  "atk-s0513a45:177": "Apattaññeva taṁ odhiṁ, naḷo chinnova sussati.",
  "atk-s0513a45:178": "36.",
  "atk-s0513a45:179": "“Tattha kā nandi kā khiḍḍā, kā ratī kā dhanesanā;",
  "atk-s0513a45:180": "Kiṁ me puttehi dārehi, rāja muttosmi bandhanā.",
  "atk-s0513a45:181": "37.",
  "atk-s0513a45:182": "“Sohaṁ evaṁ pajānāmi, maccu me nappamajjati;",
  "atk-s0513a45:183": "Antakenādhipannassa, kā ratī kā dhanesanā.",
  "atk-s0513a45:184": "38.",
  "atk-s0513a45:185": "“Jāti narānaṁ adhamā janinda, caṇḍālayoni dvipadākaniṭṭhā;",
  "atk-s0513a45:186": "Sakehi kammehi supāpakehi, caṇḍālagabbhe avasimha pubbe.",
  "atk-s0513a45:187": "39.",
  "atk-s0513a45:188": "“Caṇḍālāhumha avantīsu, migā nerañjaraṁ pati;",
  "atk-s0513a45:189": "Ukkusā nammadātīre, tyajja brāhmaṇakhattiyā”ti.",
  "atk-s0513a45:190_0": "Tattha duccaritassāti mahārāja, tvaṁ sucaritasseva phalaṁ jānāsi, ahaṁ pana duccaritassapi",
  "atk-s0513a45:190_1": "phalaṁ passāmiyeva. Mayañhi ubho duccaritassa phalena ito catutthe attabhāve caṇḍālayoniyaṁ",
  "atk-s0513a45:190_2": "nibbattā. Tattha na ciraṁ sīlaṁ rakkhitvā tassa phalena tvaṁ khattiyakule nibbatto,",
  "atk-s0513a45:190_3": "ahaṁ brāhmaṇakule, evāhaṁ duccaritassa ca phalaṁ suciṇṇassa ca mahāvipākaṁ disvā",
  "atk-s0513a45:190_4": "attānameva sīlasaṁyamena paṭisaṁyamissaṁ, puttaṁ vā pasuṁ vā dhanaṁ vā na patthemi.",
  "atk-s0513a45:191_0": "Dasevimā vassadasāti mahārāja, mandadasakaṁ khiḍḍādasakaṁ vaṇṇadasakaṁ baladasakaṁ",
  "atk-s0513a45:191_1": "paññādasakaṁ hānidasakaṁ pabbhāradasakaṁ vaṅkadasakaṁ momūhadasakaṁ sayanadasakanti",
  "atk-s0513a45:191_2": "imesañhi dasannaṁ dasakānaṁ vasena daseva vassadasā imesaṁ maccānaṁ idha manussaloke",
  "atk-s0513a45:191_3": "jīvitaṁ. Tayidaṁ na niyamena sabbā eva etā dasā pāpuṇāti, atha kho appattaññeva taṁ",
  "atk-s0513a45:191_4": "odhiṁ naḷo chinnova sussati. Yepi sakalaṁ vassasataṁ jīvanti, tesampi mandadasake",
  "atk-s0513a45:191_5": "pavattā rūpārūpadhammā vicchinditvā ātape khittanaḷo viya tattheva sussanti antaradhāyanti,",
  "atk-s0513a45:191_6": "taṁ odhiṁ atikkamitvā khiḍḍādasakaṁ na pāpuṇanti, tathā khiṭṭādasakādīsu pavattā vaṇṇadasakādīni.",
  "atk-s0513a45:192_0": "Tatthāti tasmiṁ evaṁ sussamāne jīvite kā pañca kāmaguṇe nissāya abhinandī, kā kāyakīḷādivasena",
  "atk-s0513a45:192_1": "khiḍḍā, kā somanassavasena rati, kā dhanesanā, kiṁ me puttehi, kiṁ dārehi, muttosmi",
  "atk-s0513a45:192_2": "tamhā puttadārabandhanāti attho. Antakenādhipannassāti jīvitantakarena maccunā abhibhūtassa.",
  "atk-s0513a45:192_3": "Dvipadākaniṭṭhāti dvipadānaṁ antare lāmakā. Avasimhāti dvepi mayaṁ vasimha.",
  "atk-s0513a45:193_0": "Caṇḍālāhumhāti mahārāja, ito pubbe catutthaṁ jātiṁ avantiraṭṭhe ujjeninagare caṇḍālā",
  "atk-s0513a45:193_1": "ahumha, tato cavitvā nerañjarāya nadiyā tīre ubhopi migā ahumha. Tattha dvepi amhe",
  "atk-s0513a45:193_2": "ekasmiṁ rukkhamūle aññamaññaṁ nissāya ṭhite eko luddako ekeneva sattipahārena jīvitā",
  "atk-s0513a45:193_3": "voropesi, tato cavitvā nammadānadītīre kurarā ahumha. Tatrāpi no nissāya ṭhite eko",
  "atk-s0513a45:193_4": "nesādo ekappahāreneva bandhitvā jīvitakkhayaṁ pāpesi, tato cavitvā te mayaṁ ajja",
  "atk-s0513a45:193_5": "brāhmaṇakhattiyā jātā. Ahaṁ kosambiyaṁ brāhmaṇakule nibbatto, tvaṁ idha rājā jātoti.",
  "atk-s0513a45:194": "Evamassa atīte lāmakajātiyo pakāsetvā idāni imissāpi jātiyā āyusaṅkhāraparittataṁ dassetvā puññesu ussāhaṁ janento catasso gāthā abhāsi –",
  "atk-s0513a45:195": "40.",
  "atk-s0513a45:196": "“Upanīyati jīvitamappamāyu, jarūpanītassa na santi tāṇā;",
  "atk-s0513a45:197": "Karohi pañcāla mameta vākyaṁ, mākāsi kammāni dukkhudrayāni.",
  "atk-s0513a45:198": "41.",
  "atk-s0513a45:199": "“Upanīyati jīvitamappamāyu, jarūpanītassa na santi tāṇā;",
  "atk-s0513a45:200": "Karohi pañcāla mameta vākyaṁ, mākāsi kammāni dukkhapphalāni.",
  "atk-s0513a45:201": "42.",
  "atk-s0513a45:202": "“Upanīyati jīvitamappamāyu, jarūpanītassa na santi tāṇā;",
  "atk-s0513a45:203": "Karohi pañcāla mameta vākyaṁ, mākāsi kammāni rajassirāni.",
  "atk-s0513a45:204": "43.",
  "atk-s0513a45:205": "“Upanīyati jīvitamappamāyu, vaṇṇaṁ jarā hanti narassa jiyyato;",
  "atk-s0513a45:206": "Karohi pañcāla mameta vākyaṁ, mākāsi kammaṁ nirayūpapattiyā”ti.",
  "atk-s0513a45:207_0": "Tattha upanīyatīti mahārāja, idaṁ jīvitaṁ maraṇaṁ upagacchati. Idañhi imesaṁ sattānaṁ",
  "atk-s0513a45:207_1": "appamāyu sarasaparittatāyapi ṭhitiparittatāyapi parittakaṁ, sūriyuggamane tiṇagge",
  "atk-s0513a45:207_2": "ussāvabindusadisaṁ. Na santi tāṇāti na hi jarāya maraṇaṁ upanītassa puttādayo tāṇā",
  "atk-s0513a45:207_3": "nāma honti. Mameta vākyanti mama etaṁ vacanaṁ. Mākāsīti mā rūpādikāmaguṇahetu pamādaṁ",
  "atk-s0513a45:207_4": "āpajjitvā nirayādīsu dukkhavaḍḍhanāni kammāni kari. Dukkhapphalānīti dukkhavipākāni.",
  "atk-s0513a45:207_5": "Rajassirānīti kilesarajena okiṇṇasīsāni. Vaṇṇanti jīramānassa narassa sarīravaṇṇaṁ",
  "atk-s0513a45:207_6": "jarā hanti. Nirayūpapattiyāti nirassāde niraye uppajjanatthāya.",
  "atk-s0513a45:208": "Evaṁ mahāsatte kathente rājā tussitvā tisso gāthā abhāsi –",
  "atk-s0513a45:209": "44.",
  "atk-s0513a45:210": "“Addhā hi saccaṁ vacanaṁ tavetaṁ, yathā isī bhāsasi evametaṁ;",
  "atk-s0513a45:211": "Kāmā ca me santi anapparūpā, te duccajā mādisakena bhikkhu.",
  "atk-s0513a45:212": "45.",
  "atk-s0513a45:213": "“Nāgo yathā paṅkamajjhe byasanno, passaṁ thalaṁ nābhisambhoti gantuṁ;",
  "atk-s0513a45:214": "Evampahaṁ kāmapaṅke byasanno, na bhikkhuno maggamanubbajāmi.",
  "atk-s0513a45:215": "46.",
  "atk-s0513a45:216": "“Yathāpi mātā ca pitā ca puttaṁ, anusāsare kinti sukhī bhaveyya;",
  "atk-s0513a45:217": "Evampi maṁ tvaṁ anusāsa bhante, yathā ciraṁ pecca sukhī bhaveyya”nti.",
  "atk-s0513a45:218_0": "Tattha anapparūpāti aparittajātikā bahū aparimitā. Te duccajā mādisakenāti bhātika,",
  "atk-s0513a45:218_1": "tvaṁ kilese pahāya ṭhito, ahaṁ pana kāmapaṅke nimuggo, tasmā mādisakena te kāmā duccajā.",
  "atk-s0513a45:218_2": "“Nāgo yathā”ti iminā attano kāmapaṅke nimuggabhāvassa upamaṁ dasseti. Tattha byasannoti",
  "atk-s0513a45:218_3": "visanno anupaviṭṭho ayameva vā pāṭho. Magganti tumhākaṁ ovādānusāsanīmaggaṁ nānubbajāmi",
  "atk-s0513a45:218_4": "pabbajituṁ na sakkomi, idheva pana me ṭhitassa ovādaṁ dethāti. Anusāsareti anusāsanti.",
  "atk-s0513a45:219": "Atha naṁ mahāsatto āha –",
  "atk-s0513a45:220": "47.",
  "atk-s0513a45:221": "“No ce tuvaṁ ussahase janinda, kāme ime mānusake pahātuṁ;",
  "atk-s0513a45:222": "Dhammiṁ baliṁ paṭṭhapayassu rāja, adhammakāro tava māhu raṭṭhe.",
  "atk-s0513a45:223": "48.",
  "atk-s0513a45:224": "“Dūtā vidhāvantu disā catasso, nimantakā samaṇabrāhmaṇānaṁ;",
  "atk-s0513a45:225": "Te annapānena upaṭṭhahassu, vatthena senāsanapaccayena ca.",
  "atk-s0513a45:226": "49.",
  "atk-s0513a45:227": "“Annena pānena pasannacitto, santappaya samaṇabrāhmaṇe ca;",
  "atk-s0513a45:228": "Datvā ca bhutvā ca yathānubhāvaṁ, anindito saggamupehi ṭhānaṁ.",
  "atk-s0513a45:229": "50.",
  "atk-s0513a45:230": "“Sace ca taṁ rāja mado saheyya, nārīgaṇehi paricārayantaṁ;",
  "atk-s0513a45:231": "Imameva gāthaṁ manasī karohi, bhāsesi cenaṁ parisāya majjhe.",
  "atk-s0513a45:232": "51.",
  "atk-s0513a45:233": "“Abbhokāsasayo jantu, vajantyā khīrapāyito;",
  "atk-s0513a45:234": "Parikiṇṇo suvānehi, svājja rājāti vuccatī”ti.",
  "atk-s0513a45:235_0": "Tattha ussahaseti ussahasi. Dhammiṁ balinti dhammena samena anatirittaṁ baliṁ gaṇhāti",
  "atk-s0513a45:235_1": "attho. Adhammakāroti porāṇakarājūhi ṭhapitaṁ vinicchayadhammaṁ bhinditvā pavattā",
  "atk-s0513a45:235_2": "adhammakiriyā. Nimantakāti dhammikasamaṇabrāhmaṇe nimantetvā pakkosakā. Yathānubhāvanti",
  "atk-s0513a45:235_3": "yathābalaṁ yathāsattiṁ. Imameva gāthanti idāni vattabbaṁ sandhāyāha. Tatrāyaṁ adhippāyo",
  "atk-s0513a45:235_4": "– “mahārāja, sace taṁ mado abhibhaveyya, sace te nārīgaṇaparivutassa rūpādayo vā",
  "atk-s0513a45:235_5": "kāmaguṇe rajjasukhaṁ vā ārabbha māno uppajjeyya, athevaṁ cinteyyāsi ‘ahaṁ pure caṇḍālayoniyaṁ",
  "atk-s0513a45:235_6": "nibbatto channassa tiṇakuṭimattassapi abhāvā abbhokāsasayo ahosiṁ, tadā hi me mātā",
  "atk-s0513a45:235_7": "caṇḍālī araññaṁ dārupaṇṇādīnaṁ atthāya gacchantī maṁ kukkuragaṇassa majjhe abbhokāse",
  "atk-s0513a45:235_8": "nipajjāpetvā attano khīraṁ pāyetvā gacchati, sohaṁ kukkurehi parivārito tehiyeva",
  "atk-s0513a45:235_9": "saddhiṁ sunakhiyā khīraṁ pivitvā vaḍḍhito, evaṁ nīcajacco hutvā ajja rājā nāma jāto’ti.",
  "atk-s0513a45:235_10": "‘Iti kho, tvaṁ mahārāja, iminā atthena attānaṁ ovadanto yo so pubbe abbhokāsasayo",
  "atk-s0513a45:235_11": "jantu araññe vajantiyā caṇḍāliyā ito cito ca anusañcarantiyā sunakhiyā ca khīraṁ",
  "atk-s0513a45:235_12": "pāyito sunakhehi parikiṇṇo vaḍḍhito, so ajja rājāti vuccatī’ti imaṁ gāthaṁ bhāseyyāsī”ti.",
  "atk-s0513a45:236_0": "Evaṁ mahāsatto tassa ovādaṁ datvā “dinno te mayā ovādo, idāni tvaṁ pabbaja vā mā",
  "atk-s0513a45:236_1": "vā, attanāva attano kammassa vipākaṁ paṭisevissatī”ti vatvā ākāse uppatitvā tassa",
  "atk-s0513a45:236_2": "matthake pādarajaṁ pātento himavantameva gato. Rājāpi taṁ disvā uppannasaṁvego jeṭṭhaputtassa",
  "atk-s0513a45:236_3": "rajjaṁ datvā balakāyaṁ nivattetvā himavantābhimukho pāyāsi. Mahāsatto tassāgamanaṁ",
  "atk-s0513a45:236_4": "ñatvā isigaṇaparivuto āgantvā taṁ ādāya gantvā pabbājetvā kasiṇaparikammaṁ ācikkhi.",
  "atk-s0513a45:236_5": "So jhānābhiññaṁ nibbattesi. Iti te ubhopi brahmalokūpagā ahesuṁ.",
  "atk-s0513a45:237_0": "Satthā imaṁ dhammadesanaṁ āharitvā “evaṁ, bhikkhave, porāṇakapaṇḍitā tīṇi cattāri",
  "atk-s0513a45:237_1": "bhavantarāni gacchantāpi daḷhavissāsāva ahesu”nti vatvā jātakaṁ samodhānesi – “tadā",
  "atk-s0513a45:237_2": "sambhūtapaṇḍito ānando ahosi, cittapaṇḍito pana ahameva ahosi”nti.",
  "atk-s0513a45:238": "Cittasambhūtajātakavaṇṇanā dutiyā",
  "atk-s0513a45:240": "[499] 3. Sivijātakavaṇṇanā",
  "atk-s0513a45:241_0": "Dūreapassaṁ therovāti idaṁ satthā jetavane viharanto asadisadānaṁ ārabbha kathesi.",
  "atk-s0513a45:241_1": "Taṁ aṭṭhakanipāte sivijātake vitthāritameva. Tadā pana rājā sattame divase sabbaparikkhāre",
  "atk-s0513a45:241_2": "datvā anumodanaṁ yāci, satthā akatvāva pakkāmi. Rājā bhuttapātarāso vihāraṁ gantvā",
  "atk-s0513a45:241_3": "“kasmā, bhante, anumodanaṁ na karitthā”ti āha. Satthā “aparisuddhā, mahārāja, parisā”ti",
  "atk-s0513a45:241_4": "vatvā “na ve kadariyā devalokaṁ vajantī”ti gāthāya dhammaṁ desesi. Rājā pasīditvā",
  "atk-s0513a45:241_5": "satasahassagghanakena sīveyyakena uttarāsaṅgena tathāgataṁ pūjetvā nagaraṁ pāvisi.",
  "atk-s0513a45:241_6": "Punadivase dhammasabhāyaṁ kathaṁ samuṭṭhāpesuṁ “āvuso, kosalarājā asadisadānaṁ datvā",
  "atk-s0513a45:241_7": "tādisenapi dānena atitto dasabalena dhamme desite puna satasahassagghanakaṁ sīveyyakavatthaṁ",
  "atk-s0513a45:241_8": "adāsi, yāva atitto vata āvuso dānena rājā”ti. Satthā āgantvā “kāya nuttha, bhikkhave,",
  "atk-s0513a45:241_9": "etarahi kathāya sannisinnā”ti pucchitvā ‘imāya nāmā”ti vutte “bhikkhave, bāhirabhaṇḍaṁ",
  "atk-s0513a45:241_10": "nāma sudinnaṁ, porāṇakapaṇḍitā sakalajambudīpaṁ unnaṅgalaṁ katvā devasikaṁ chasatasahassapariccāgena",
  "atk-s0513a45:241_11": "dānaṁ dadamānāpi bāhiradānena atittā ‘piyassa dātā piyaṁ labhatī’ti sampattayācakānaṁ",
  "atk-s0513a45:241_12": "akkhīni uppāṭetvā adaṁsuyevā”ti vatvā atītaṁ āhari.",
  "atk-s0513a45:242_0": "Atīte siviraṭṭhe ariṭṭhapuranagare sivimahārāje rajjaṁ kārente mahāsatto tassa putto",
  "atk-s0513a45:242_1": "hutvā nibbatti, “sivikumāro”tissa nāmaṁ kariṁsu. So vayappatto takkasilaṁ gantvā",
  "atk-s0513a45:242_2": "uggahitasippo āgantvā pitu sippaṁ dassetvā uparajjaṁ labhitvā aparabhāge pitu accayena",
  "atk-s0513a45:242_3": "rājā hutvā agatigamanaṁ pahāya dasa rājadhamme akopetvā dhammena rajjaṁ kāretvā catūsu",
  "atk-s0513a45:242_4": "dvāresu nagaramajjhe nivesanadvāre cāti cha dānasālāyo kāretvā devasikaṁ chasatasahassapariccāgena",
  "atk-s0513a45:242_5": "mahādānaṁ pavattesi. Aṭṭhamiyaṁ cātuddasiyaṁ pannarasiyañca niccaṁ dānasālaṁ gantvā",
  "atk-s0513a45:242_6": "dānaṁ olokesi. So ekadā puṇṇamadivase pātova samussitasetacchatte rājapallaṅke nisinno",
  "atk-s0513a45:242_7": "attanā dinnadānaṁ āvajjento bāhiravatthuṁ attanā adinnaṁ nāma adisvā “mayā bāhiravatthu",
  "atk-s0513a45:242_8": "adinnaṁ nāma natthi, na maṁ bāhiradānaṁ toseti, ahaṁ ajjhattikadānaṁ dātukāmo, aho",
  "atk-s0513a45:242_9": "vata ajja mama dānasālaṁ gatakāle kocideva yācako bāhiravatthuṁ ayācitvā ajjhattikassa",
  "atk-s0513a45:242_10": "nāmaṁ gaṇheyya, sace hi me koci hadayamaṁsassa nāmaṁ gaṇheyya, kaṇayena uraṁ paharitvā",
  "atk-s0513a45:242_11": "pasannaudakato sanāḷaṁ padumaṁ uddharanto viya lohitabindūni paggharantaṁ hadayaṁ",
  "atk-s0513a45:242_12": "nīharitvā dassāmi. Sace sarīramaṁsassa nāmaṁ gaṇheyya, avalekhanasatthakena telasiṅgaṁ",
  "atk-s0513a45:242_13": "likhanto viya sarīramaṁsaṁ otāretvā dassāmi. Sace lohitassa nāmaṁ gaṇheyya, yantamukhe",
  "atk-s0513a45:242_14": "pakkhanditvā upanītaṁ bhājanaṁ pūretvā lohitaṁ dassāmi. Sace vā pana koci ‘gehe me",
  "atk-s0513a45:242_15": "kammaṁ nappavattati, gehe me dāsakammaṁ karohī’ti vadeyya, rājavesaṁ apanetvā bahi",
  "atk-s0513a45:242_16": "ṭhatvā attānaṁ sāvetvā dāsakammaṁ karissāmi. Sace me koci akkhino nāmaṁ gaṇheyya,",
  "atk-s0513a45:242_17": "tālamiñjaṁ nīharanto viya akkhīni uppāṭetvā dassāmī”ti cintesi.",
  "atk-s0513a45:243": "Iti so –",
  "atk-s0513a45:244": "“Yaṁkiñci mānusaṁ dānaṁ, adinnaṁ me na vijjati;",
  "atk-s0513a45:245": "Yopi yāceyya maṁ cakkhuṁ, dadeyyaṁ avikampito”ti. –",
  "atk-s0513a45:246_0": "Cintetvā soḷasahi gandhodakaghaṭehi nhāyitvā sabbālaṅkārapaṭimaṇḍito nānaggarasabhojanaṁ",
  "atk-s0513a45:246_1": "bhuñjitvā alaṅkatahatthikkhandhavaragato dānaggaṁ agamāsi. Sakko tassa ajjhāsayaṁ",
  "atk-s0513a45:246_2": "viditvā “sivirājā ‘ajja sampattayācakānaṁ cakkhūni uppāṭetvā dassāmī’ti cintesi,",
  "atk-s0513a45:246_3": "sakkhissati nu kho dātuṁ, udāhu no”ti tassa vimaṁsanatthāya jarāpatto andhabrāhmaṇo",
  "atk-s0513a45:246_4": "viya hutvā rañño dānaggagamanakāle ekasmiṁ unnatappadese hatthaṁ pasāretvā rājānaṁ",
  "atk-s0513a45:246_5": "jayāpetvā aṭṭhāsi. Rājā tadabhimukhaṁ vāraṇaṁ pesetvā “brāhmaṇa, kiṁ vadesī”ti pucchi.",
  "atk-s0513a45:246_6": "Atha naṁ sakko “mahārāja, tava dānajjhāsayaṁ nissāya samuggatena kittighosena sakalalokasannivāso",
  "atk-s0513a45:246_7": "nirantaraṁ phuṭo, ahaṁ andho, tvaṁ dvicakkhuko”ti vatvā cakkhuṁ yācanto paṭhamaṁ gāthamāha –",
  "atk-s0513a45:247": "52.",
  "atk-s0513a45:248": "“Dūre apassaṁ therova, cakkhuṁ yācitumāgato;",
  "atk-s0513a45:249": "Ekanettā bhavissāma, cakkhuṁ me dehi yācito”ti.",
  "atk-s0513a45:250": "Tattha dūreti ito dūre vasanto. Theroti jarājiṇṇathero. Ekanettāti ekaṁ nettaṁ mayhaṁ dehi, evaṁ dvepi ekekanettā bhavissāmāti.",
  "atk-s0513a45:251_0": "Taṁ sutvā mahāsatto “idānevāhaṁ pāsāde nisinno cintetvā āgato, aho me lābho, ajjeva",
  "atk-s0513a45:251_1": "me manoratho matthakaṁ pāpuṇissati, adinnapubbaṁ dānaṁ dassāmī”ti tuṭṭhamānaso dutiyaṁ gāthamāha –",
  "atk-s0513a45:252": "53.",
  "atk-s0513a45:253": "“Kenānusiṭṭho idha māgatosi, vanibbaka cakkhupathāni yācituṁ;",
  "atk-s0513a45:254": "Suduccajaṁ yācasi uttamaṅgaṁ, yamāhu nettaṁ purisena ‘duccaja’nti.",
  "atk-s0513a45:255": "Tattha vanibbakāti taṁ ālapati. Cakkhupathānīti cakkhūnametaṁ nāmaṁ. Yamāhūti yaṁ paṇḍitā “duccaja”nti kathenti.",
  "atk-s0513a45:256": "Ito paraṁ uttānasambandhagāthā pāḷinayeneva veditabbā –",
  "atk-s0513a45:257": "54.",
  "atk-s0513a45:258": "“Yamāhu devesu sujampatīti, maghavāti naṁ āhu manussaloke;",
  "atk-s0513a45:259": "Tenānusiṭṭho idha māgatosmi, vanibbako cakkhupathāni yācituṁ.",
  "atk-s0513a45:260": "55.",
  "atk-s0513a45:261": "“Vanibbato mayha vaniṁ anuttaraṁ, dadāhi te cakkhupathāni yācito;",
  "atk-s0513a45:262": "Dadāhi me cakkhupathaṁ anuttaraṁ, yamāhu nettaṁ purisena duccajaṁ.",
  "atk-s0513a45:263": "56.",
  "atk-s0513a45:264": "“Yena atthena āgacchi, yamatthamabhipatthayaṁ;",
  "atk-s0513a45:265": "Te te ijjhantu saṅkappā, labha cakkhūni brāhmaṇa.",
  "atk-s0513a45:266": "57.",
  "atk-s0513a45:267": "“Ekaṁ te yācamānassa, ubhayāni dadāmahaṁ;",
  "atk-s0513a45:268": "Sa cakkhumā gaccha janassa pekkhato, yadicchase tvaṁ tadate samijjhatū”ti.",
  "atk-s0513a45:269_0": "Tattha vanibbatoti yācantassa. Vaninti yācanaṁ. Te teti te tava tassa atthassa saṅkappā.",
  "atk-s0513a45:269_1": "Sa cakkhumāti so tvaṁ mama cakkhūhi cakkhumā hutvā. Yadicchase tvaṁ tadate samijjhatūti",
  "atk-s0513a45:269_2": "yaṁ tvaṁ mama santikā icchasi, taṁ te samijjhatūti.",
  "atk-s0513a45:270_0": "Rājā ettakaṁ kathetvā “idheva mayā akkhīni uppāṭetvā dātuṁ asāruppa”nti cintetvā",
  "atk-s0513a45:270_1": "brāhmaṇaṁ ādāya antepuraṁ gantvā rājāsane nisīditvā sīvikaṁ nāma vejjaṁ pakkosāpetvā",
  "atk-s0513a45:270_2": "“akkhiṁ me sodhehī”ti āha. “Amhākaṁ kira rājā akkhīni uppāṭetvā brāhmaṇassa dātukāmo”ti",
  "atk-s0513a45:270_3": "sakalanagare ekakolāhalaṁ ahosi. Atha senāpatiādayo rājavallabhā ca nāgarā ca orodhā",
  "atk-s0513a45:270_4": "ca sabbe sannipatitvā rājānaṁ vārentā tisso gāthā avocuṁ –",
  "atk-s0513a45:271": "58.",
  "atk-s0513a45:272": "“Mā no deva adā cakkhuṁ, mā no sabbe parākari;",
  "atk-s0513a45:273": "Dhanaṁ dehi mahārāja, muttā veḷuriyā bahū.",
  "atk-s0513a45:274": "59.",
  "atk-s0513a45:275": "“Yutte deva rathe dehi, ājānīye calaṅkate;",
  "atk-s0513a45:276": "Nāge dehi mahārāja, hemakappanavāsase.",
  "atk-s0513a45:277": "60.",
  "atk-s0513a45:278": "“Yathā taṁ sivayo sabbe, sayoggā sarathā sadā;",
  "atk-s0513a45:279": "Samantā parikireyyuṁ, evaṁ dehi rathesabhā”ti.",
  "atk-s0513a45:280_0": "Tattha parākarīti pariccaji. Akkhīsu hi dinnesu rajjaṁ tvaṁ na kāressasi, añño rājā",
  "atk-s0513a45:280_1": "bhavissati, evaṁ tayā mayaṁ pariccattā nāma bhavissāmāti adhippāyenevamāhaṁsu. Parikireyyunti",
  "atk-s0513a45:280_2": "parivāreyyuṁ. Evaṁ dehīti yathā taṁ avikalacakkhuṁ sivayo parivāreyyuṁ, evaṁ bāhiradhanamevassa",
  "atk-s0513a45:280_3": "dehi, mā akkhīni. Akkhīsu hi dinnesu na taṁ sivayo parivāressantīti.",
  "atk-s0513a45:281": "Atha rājā tisso gāthā abhāsi –",
  "atk-s0513a45:282": "61.",
  "atk-s0513a45:283": "“Yo ve dassanti vatvāna, adāne kurute mano;",
  "atk-s0513a45:284": "Bhūmyaṁ so patitaṁ pāsaṁ, gīvāyaṁ paṭimuñcati.",
  "atk-s0513a45:285": "62.",
  "atk-s0513a45:286": "“Yo ve dassanti vatvānaṁ, adāne kurute mano;",
  "atk-s0513a45:287": "Pāpā pāpataro hoti, sampatto yamasādhanaṁ.",
  "atk-s0513a45:288": "63.",
  "atk-s0513a45:289": "“Yañhi yāce tañhi dade, yaṁ na yāce na taṁ dade;",
  "atk-s0513a45:290": "Svāhaṁ tameva dassāmi, yaṁ maṁ yācati brāhmaṇo”ti.",
  "atk-s0513a45:291_0": "Tattha paṭimuñcatīti paveseti. Pāpā pāpataroti lāmakāpi lāmakataro nāma hoti. Sampatto",
  "atk-s0513a45:291_1": "yamasādhananti yamassa āṇāpavattiṭṭhānaṁ ussadanirayaṁ esa pattoyeva nāma hoti. Yañhi",
  "atk-s0513a45:291_2": "yāceti yaṁ yācako yāceyya, dāyakopi tameva dadeyya, na ayācitaṁ, ayañca brāhmaṇo",
  "atk-s0513a45:291_3": "maṁ cakkhuṁ yācati, na muttādikaṁ dhanaṁ, tadevassāhaṁ dassāmīti vadati.",
  "atk-s0513a45:292": "Atha naṁ amaccā “kiṁ patthetvā cakkhūni desī”ti pucchantā gāthamāhaṁsu –",
  "atk-s0513a45:293": "64.",
  "atk-s0513a45:294": "“Āyuṁ nu vaṇṇaṁ nu sukhaṁ balaṁ nu, kiṁ patthayāno nu janinda desi;",
  "atk-s0513a45:295": "Kathañhi rājā sivinaṁ anuttaro, cakkhūni dajjā paralokahetū”ti.",
  "atk-s0513a45:296": "Tattha paralokahetūti mahārāja, kathaṁ nāma tumhādiso paṇḍitapuriso sandiṭṭhikaṁ issariyaṁ pahāya paralokahetu cakkhūni dadeyyāti.",
  "atk-s0513a45:297": "Atha nesaṁ kathento rājā gāthamāha –",
  "atk-s0513a45:298": "65.",
  "atk-s0513a45:299": "“Na vāhametaṁ yasasā dadāmi, na puttamicche na dhanaṁ na raṭṭhaṁ;",
  "atk-s0513a45:300": "Satañca dhammo carito purāṇo, icceva dāne ramate mano mamā”ti.",
  "atk-s0513a45:301_0": "Tattha na vāhanti na ve ahaṁ. Yasasāti dibbassa vā mānusassa vā yasassa kāraṇā. Na",
  "atk-s0513a45:301_1": "puttamiccheti imassa cakkhudānassa phalena nevāhaṁ puttaṁ icchāmi, na dhanaṁ na raṭṭhaṁ,",
  "atk-s0513a45:301_2": "apica sataṁ paṇḍitānaṁ sabbaññubodhisattānaṁ esa āciṇṇo samāciṇṇo porāṇakamaggo,",
  "atk-s0513a45:301_3": "yadidaṁ pāramīpūraṇaṁ nāma. Na hi pāramiyo apūretvā bodhipallaṅke sabbaññutaṁ pāpuṇituṁ",
  "atk-s0513a45:301_4": "samattho nāma atthi, ahañca pāramiyo pūretvā buddho bhavitukāmo. Icceva dāne ramate",
  "atk-s0513a45:301_5": "mano mamāti iminā kāraṇena mama mano dāneyeva niratoti vadati.",
  "atk-s0513a45:302": "Sammāsambuddhopi dhammasenāpatisāriputtattherassa cariyāpiṭakaṁ desento “mayhaṁ dvīhi cakkhūhipi sabbaññutaññāṇameva piyatara”nti dīpetuṁ āha –",
  "atk-s0513a45:303": "“Na me dessā ubho cakkhū, attānaṁ me na dessiyaṁ;",
  "atk-s0513a45:304": "Sabbaññutaṁ piyaṁ mayhaṁ, tasmā cakkhuṁ adāsaha”nti. ;",
  "atk-s0513a45:305": "Mahāsattassa pana kathaṁ sutvā amaccesu appaṭibhāṇesu ṭhitesu mahāsatto sīvikaṁ vejjaṁ gāthāya ajjhabhāsi –",
  "atk-s0513a45:306": "66.",
  "atk-s0513a45:307": "“Sakhā ca mitto ca mamāsi sīvika, susikkhito sādhu karohi me vaco;",
  "atk-s0513a45:308": "Uddharitvā cakkhūni mamaṁ jigīsato, hatthesu ṭhapehi vanibbakassā”ti.",
  "atk-s0513a45:309_0": "Tassattho – samma sīvika, tvaṁ mayhaṁ sahāyo ca mitto ca vejjasippe cāsi susikkhito,",
  "atk-s0513a45:309_1": "sādhu me vacanaṁ karohi. Mama jigīsato upadhārentassa olokentasseva tālamiñjaṁ viya",
  "atk-s0513a45:309_2": "me akkhīni uddharitvā imassa yācakassa hatthesu ṭhapehīti.",
  "atk-s0513a45:310_0": "Atha naṁ sīviko āha “cakkhudānaṁ nāma bhāriyaṁ, upadhārehi, devā”ti. Sīvika, upadhāritaṁ",
  "atk-s0513a45:310_1": "mayā, tvaṁ mā papañcaṁ karohi, mā mayā saddhiṁ bahuṁ kathehīti. So cintesi “ayuttaṁ",
  "atk-s0513a45:310_2": "mādisassa susikkhitassa vejjassa rañño akkhīsu satthapātana”nti. So nānābhesajjāni",
  "atk-s0513a45:310_3": "ghaṁsitvā bhesajjacuṇṇena nīluppalaṁ paribhāvetvā dakkhiṇakkhiṁ upasiṅghāpesi, akkhi",
  "atk-s0513a45:310_4": "parivatti, dukkhavedanā uppajji. “Sallakkhehi, mahārāja, paṭipākatikakaraṇaṁ mayhaṁ",
  "atk-s0513a45:310_5": "bhāro”ti. “Alañhi tāta mā papañcaṁ karī”ti. So paribhāvetvā puna upasiṅghāpesi, akkhi",
  "atk-s0513a45:310_6": "akkhikūpato mucci, balavatarā vedanā udapādi. “Sallakkhehi mahārāja, sakkomahaṁ paṭipākatikaṁ",
  "atk-s0513a45:310_7": "kātu”nti. “Mā papañcaṁ karī”ti. So tatiyavāre kharataraṁ paribhāvetvā upanāmesi.",
  "atk-s0513a45:310_8": "Akkhi osadhabalena paribbhamitvā akkhikūpato nikkhamitvā nhārusuttakena olambamānaṁ",
  "atk-s0513a45:310_9": "aṭṭhāsi. Sallakkhehi narinda, puna pākatikakaraṇaṁ mayhaṁ balanti. Mā papañcaṁ karīti.",
  "atk-s0513a45:310_10": "Adhimattā vedanā udapādi, lohitaṁ pagghari, nivatthasāṭakā lohitena temiṁsu. Orodhā",
  "atk-s0513a45:310_11": "ca amaccā ca rañño pādamūle patitvā “deva akkhīni mā dehī”ti mahāparidevaṁ parideviṁsu.",
  "atk-s0513a45:311_0": "Rājā vedanaṁ adhivāsetvā “tāta, mā papañcaṁ karī”ti āha. So “sādhu, devā”ti vāmahatthena",
  "atk-s0513a45:311_1": "akkhiṁ dhāretvā dakkhiṇahatthena satthakaṁ ādāya akkhisuttakaṁ chinditvā akkhiṁ gahetvā",
  "atk-s0513a45:311_2": "mahāsattassa hatthe ṭhapesi. So vāmakkhinā dakkhiṇakkhiṁ oloketvā vedanaṁ adhivāsetvā",
  "atk-s0513a45:311_3": "“ehi brāhmaṇā”ti brāhmaṇaṁ pakkositvā “mama ito akkhito sataguṇena sahassaguṇena",
  "atk-s0513a45:311_4": "satasahassaguṇena sabbaññutaññāṇakkhimeva piyataraṁ, tassa me idaṁ paccayo hotū”ti",
  "atk-s0513a45:311_5": "vatvā brāhmaṇassa akkhiṁ adāsi. So taṁ ukkhipitvā attano akkhimhi ṭhapesi. Taṁ tassānubhāvena",
  "atk-s0513a45:311_6": "vikasitanīluppalaṁ viya hutvā patiṭṭhāsi. Mahāsatto vāmakkhinā tassa taṁ akkhiṁ disvā",
  "atk-s0513a45:311_7": "“aho, sudinnaṁ mayā akkhidāna”nti anto samuggatāya pītiyā nirantaraṁ phuṭo hutvā",
  "atk-s0513a45:311_8": "itarampi akkhiṁ adāsi. Sakko tampi attano akkhimhi ṭhapetvā rājanivesanā nikkhamitvā",
  "atk-s0513a45:311_9": "mahājanassa olokentasseva nagarā nikkhamitvā devalokameva gato. Tamatthaṁ pakāsento",
  "atk-s0513a45:311_10": "satthā diyaḍḍhagāthamāha –",
  "atk-s0513a45:312": "67.",
  "atk-s0513a45:313": "“Codito sivirājena, sīviko vacanaṁkaro;",
  "atk-s0513a45:314": "Rañño cakkhūnuddharitvā, brāhmaṇassūpanāmayi;",
  "atk-s0513a45:315": "Sacakkhu brāhmaṇo āsi, andho rājā upāvisī”ti.",
  "atk-s0513a45:316_0": "Rañño na cirasseva akkhīni ruhiṁsu, ruhamānāni ca āvāṭabhāvaṁ appatvā kambalageṇḍukena",
  "atk-s0513a45:316_1": "viya uggatena maṁsapiṇḍena pūretvā cittakammarūpassa viya akkhīni ahesuṁ, vedanā",
  "atk-s0513a45:316_2": "pacchijji. Atha mahāsatto katipāhaṁ pāsāde vasitvā “kiṁ andhassa rajjena, amaccānaṁ",
  "atk-s0513a45:316_3": "rajjaṁ niyyādetvā uyyānaṁ gantvā pabbajitvā samaṇadhammaṁ karissāmī”ti cintetvā amacce",
  "atk-s0513a45:316_4": "pakkosāpetvā tesaṁ tamatthaṁ ārocetvā “eko mukhadhovanādidāyako kappiyakārakova mayhaṁ",
  "atk-s0513a45:316_5": "santike bhavissati, sarīrakiccaṭṭhānesupi me rajjukaṁ bandhathā”ti vatvā sārathiṁ",
  "atk-s0513a45:316_6": "āmantetvā “rathaṁ yojehī”ti āha. Amaccā panassa rathena gantuṁ adatvā suvaṇṇasivikāya",
  "atk-s0513a45:316_7": "naṁ netvā pokkharaṇītīre nisīdāpetvā ārakkhaṁ saṁvidhāya paṭikkamiṁsu. Rājā pallaṅkena",
  "atk-s0513a45:316_8": "nisinno attano dānaṁ āvajjesi. Tasmiṁ khaṇe sakkassa āsanaṁ uṇhaṁ ahosi. So āvajjento",
  "atk-s0513a45:316_9": "taṁ kāraṇaṁ disvā “mahārājassa varaṁ datvā cakkhuṁ paṭipākatikaṁ karissāmī”ti cintetvā",
  "atk-s0513a45:316_10": "tattha gantvā mahāsattassa avidūre aparāparaṁ caṅkami. Tamatthaṁ pakāsento satthā imā gāthā āha –",
  "atk-s0513a45:317": "68.",
  "atk-s0513a45:318": "“Tato so katipāhassa, uparūḷhesu cakkhusu;",
  "atk-s0513a45:319": "Sūtaṁ āmantayī rājā, sivīnaṁ raṭṭhavaḍḍhano.",
  "atk-s0513a45:320": "69.",
  "atk-s0513a45:321": "“Yojehi sārathi yānaṁ, yuttañca paṭivedaya;",
  "atk-s0513a45:322": "Uyyānabhūmiṁ gacchāma, pokkharañño vanāni ca.",
  "atk-s0513a45:323": "70.",
  "atk-s0513a45:324": "“So ca pokkharaṇītīre, pallaṅkena upāvisi;",
  "atk-s0513a45:325": "Tassa sakko pāturahu, devarājā sujampatī”ti.",
  "atk-s0513a45:326": "Sakkopi mahāsattena padasaddaṁ sutvā “ko eso”ti puṭṭho gāthamāha –",
  "atk-s0513a45:327": "71.",
  "atk-s0513a45:328": "“Sakkohamasmi devindo, āgatosmi tavantike;",
  "atk-s0513a45:329": "Varaṁ varassu rājīsi, yaṁ kiñci manasicchasī”ti. –",
  "atk-s0513a45:330": "Evaṁ vutte rājā gāthamāha –",
  "atk-s0513a45:331": "72.",
  "atk-s0513a45:332": "“Pahūtaṁ me dhanaṁ sakka, balaṁ koso canappako;",
  "atk-s0513a45:333": "Andhassa me sato dāni, maraṇaññeva ruccatī”ti.",
  "atk-s0513a45:335": "Tattha maraṇaññeva ruccatīti devarāja, idāni mayhaṁ andhabhāvena maraṇameva ruccati, taṁ me dehīti.",
  "atk-s0513a45:336_0": "Atha naṁ sakko āha “sivirāja, kiṁ pana tvaṁ maritukāmo hutvā maraṇaṁ rocesi, udāhu",
  "atk-s0513a45:336_1": "andhabhāvenā”ti? “Andhabhāvena devā”ti. “Mahārāja, dānaṁ nāma na kevalaṁ samparāyatthameva",
  "atk-s0513a45:336_2": "dīyati, diṭṭhadhammatthāyapi paccayo hoti, tvañca ekaṁ cakkhuṁ yācito dve adāsi,",
  "atk-s0513a45:336_3": "tena saccakiriyaṁ karohī”ti kathaṁ samuṭṭhāpetvā āha –",
  "atk-s0513a45:337": "73.",
  "atk-s0513a45:338": "“Yāni saccāni dvipadinda, tāni bhāsassu khattiya;",
  "atk-s0513a45:339": "Saccaṁ te bhaṇamānassa, puna cakkhu bhavissatī”ti.",
  "atk-s0513a45:340_0": "Taṁ sutvā mahāsatto “sakka, sacesi mama cakkhuṁ dātukāmo, aññaṁ upāyaṁ mā kari, mama",
  "atk-s0513a45:340_1": "dānanissandeneva me cakkhu uppajjatū”ti vatvā sakkena “mahārāja, ahaṁ sakko devarājāpi",
  "atk-s0513a45:340_2": "na paresaṁ cakkhuṁ dātuṁ sakkomi, tayā dinnadānassa phaleneva te cakkhu uppajjissatī”ti",
  "atk-s0513a45:340_3": "vutte “tena hi mayā dānaṁ sudinna”nti vatvā saccakiriyaṁ karonto gāthamāha –",
  "atk-s0513a45:341": "74.",
  "atk-s0513a45:342": "“Ye maṁ yācitumāyanti, nānāgottā vanibbakā;",
  "atk-s0513a45:343": "Yopi maṁ yācate tattha, sopi me manaso piyo;",
  "atk-s0513a45:344": "Etena saccavajjena, cakkhu me upapajjathā”ti.",
  "atk-s0513a45:345_0": "Tattha ye manti ye maṁ yācituṁ āgacchanti, tesu yācakesu āgacchantesu yopi maṁ yācate,",
  "atk-s0513a45:345_1": "sopi me manaso piyo. Etenāti sace mama sabbepi yācakā piyā, saccamevetaṁ mayā vuttaṁ,",
  "atk-s0513a45:345_2": "etena me saccavacanena ekaṁ me cakkhu upapajjatha upapajjatūti āha.",
  "atk-s0513a45:346": "Athassa vacanānantarameva paṭhamaṁ cakkhu udapādi. Tato dutiyassa uppajjanatthāya gāthādvayamāha –",
  "atk-s0513a45:347": "75.",
  "atk-s0513a45:348": "“Yaṁ maṁ so yācituṁ āgā, dehi cakkhunti brāhmaṇo;",
  "atk-s0513a45:349": "Tassa cakkhūni pādāsiṁ, brāhmaṇassa vanibbato.",
  "atk-s0513a45:350": "76.",
  "atk-s0513a45:351": "“Bhiyyo maṁ āvisī pīti, somanassañcanappakaṁ;",
  "atk-s0513a45:352": "Etena saccavajjena, dutiyaṁ me upapajjathā”ti.",
  "atk-s0513a45:353_0": "Tattha yaṁ manti yo maṁ yācati. Soti so cakkhuvikalo brāhmaṇo “dehi me cakkhu”nti",
  "atk-s0513a45:353_1": "yācituṁ āgato. Vanibbatoti yācantassa. Bhiyyo maṁ āvisīti brāhmaṇassa cakkhūni datvā",
  "atk-s0513a45:353_2": "andhakālato paṭṭhāya tasmiṁ andhakāle tathārūpaṁ vedanaṁ agaṇetvā “aho sudinnaṁ me",
  "atk-s0513a45:353_3": "dāna”nti paccavekkhantaṁ maṁ bhiyyo atirekatarā pīti āvisi, mama hadayaṁ paviṭṭhā,",
  "atk-s0513a45:353_4": "somanassañca mama anantaṁ aparimāṇaṁ uppajji. Etenāti sace mama tadā anappakaṁ pītisomanassaṁ",
  "atk-s0513a45:353_5": "uppannaṁ, saccamevetaṁ mayā vuttaṁ, etena me saccavacanena dutiyampi cakkhu upapajjatūti āha.",
  "atk-s0513a45:354_0": "Taṅkhaṇaññeva dutiyampi cakkhu udapādi. Tāni panassa cakkhūni neva pākatikāni, na",
  "atk-s0513a45:354_1": "dibbāni. Sakkabrāhmaṇassa hi dinnaṁ cakkhuṁ puna pākatikaṁ kātuṁ na sakkā, upahatavatthuno",
  "atk-s0513a45:354_2": "ca dibbacakkhu nāma na uppajjati, tāni panassa saccapāramitānubhāvena sambhūtāni",
  "atk-s0513a45:354_3": "cakkhūnīti vuttāni. Tesaṁ uppattisamakālameva sakkānubhāvena sabbā rājaparisā sannipatitāva",
  "atk-s0513a45:354_4": "ahesuṁ. Athassa sakko mahājanamajjheyeva thutiṁ karonto gāthādvayamāha –",
  "atk-s0513a45:355": "77.",
  "atk-s0513a45:356": "“Dhammena bhāsitā gāthā, sivīnaṁ raṭṭhavaḍḍhana;",
  "atk-s0513a45:357": "Etāni tava nettāni, dibbāni paṭidissare.",
  "atk-s0513a45:358": "78.",
  "atk-s0513a45:359": "“Tirokuṭṭaṁ tiroselaṁ, samatiggayha pabbataṁ;",
  "atk-s0513a45:360": "Samantā yojanasataṁ, dassanaṁ anubhontu te”ti.",
  "atk-s0513a45:361_0": "Tattha dhammena bhāsitāti mahārāja, imā te gāthā dhammena sabhāveneva bhāsitā. Dibbānīti",
  "atk-s0513a45:361_1": "dibbānubhāvayuttāni. Paṭidissareti paṭidissanti. Tirokuṭṭanti mahārāja, imāni te",
  "atk-s0513a45:361_2": "cakkhūni devatānaṁ cakkhūni viya parakuṭṭaṁ paraselaṁ yaṁkiñci pabbatampi samatiggayha",
  "atk-s0513a45:361_3": "atikkamitvā samantā dasa disā yojanasataṁ rūpadassanaṁ anubhontu sādhentūti attho.",
  "atk-s0513a45:362_0": "Iti so ākāse ṭhatvā mahājanamajjhe imā gāthā bhāsitvā “appamatto hohī”ti mahāsattaṁ",
  "atk-s0513a45:362_1": "ovaditvā devalokameva gato. Mahāsattopi mahājanaparivuto mahantena sakkārena nagaraṁ",
  "atk-s0513a45:362_2": "pavisitvā sucandakaṁ pāsādaṁ abhiruhi. Tena cakkhūnaṁ paṭiladdhabhāvo sakalasiviraṭṭhe",
  "atk-s0513a45:362_3": "pākaṭo jāto. Athassa dassanatthaṁ sakalaraṭṭhavāsino bahuṁ paṇṇākāraṁ gahetvā āgamiṁsu.",
  "atk-s0513a45:362_4": "Mahāsatto “imasmiṁ mahājanasannipāte mama dānaṁ vaṇṇayissāmī”ti rājadvāre mahāmaṇḍapaṁ",
  "atk-s0513a45:362_5": "kāretvā samussitasetacchatte rājapallaṅke nisinno nagare bheriṁ carāpetvā sabbaseniyo",
  "atk-s0513a45:362_6": "sannipātetvā “ambho, siviraṭṭhavāsino imāni me dibbacakkhūni disvā ito paṭṭhāya dānaṁ",
  "atk-s0513a45:362_7": "adatvā mā bhuñjathā”ti dhammaṁ desento catasso gāthā abhāsi –",
  "atk-s0513a45:363": "79.",
  "atk-s0513a45:364": "“Ko nīdha vittaṁ na dadeyya yācito, api visiṭṭhaṁ supiyampi attano;",
  "atk-s0513a45:365": "Tadiṅgha sabbe sivayo samāgatā, dibbāni nettāni mamajja passatha.",
  "atk-s0513a45:366": "80.",
  "atk-s0513a45:367": "“Tirokuṭṭaṁ tiroselaṁ, samatiggayha pabbataṁ;",
  "atk-s0513a45:368": "Samantā yojanasataṁ, dassanaṁ anubhonti me.",
  "atk-s0513a45:369": "81.",
  "atk-s0513a45:370": "“Na cāgamattā paramatthi kiñci, maccānaṁ idha jīvite;",
  "atk-s0513a45:371": "Datvāna mānusaṁ cakkhuṁ, laddhaṁ me cakkhuṁ amānusaṁ.",
  "atk-s0513a45:372": "82.",
  "atk-s0513a45:373": "“Etampi disvā sivayo, detha dānāni bhuñjatha;",
  "atk-s0513a45:374": "Datvā ca bhutvā ca yathānubhāvaṁ, aninditā saggamupetha ṭhāna”nti.",
  "atk-s0513a45:375_0": "Tattha konīdhāti ko nu idha. Api visiṭṭhanti uttamampi samānaṁ. Cāgamattāti cāgapamāṇato",
  "atk-s0513a45:375_1": "aññaṁ varaṁ nāma natthi. Idha jīviteti imasmiṁ jīvaloke. “Idha jīvata”ntipi pāṭho,",
  "atk-s0513a45:375_2": "imasmiṁ loke jīvamānānanti attho. Amānusanti dibbacakkhu mayā laddhaṁ, iminā kāraṇena",
  "atk-s0513a45:375_3": "veditabbametaṁ “cāgato uttamaṁ nāma natthī”ti. Etampi disvāti etaṁ mayā laddhaṁ dibbacakkhuṁ disvāpi.",
  "atk-s0513a45:376_0": "Iti imāhi catūhi gāthāhi dhammaṁ desetvā tato paṭṭhāya anvaddhamāsaṁ pannarasuposathesu",
  "atk-s0513a45:376_1": "mahājanaṁ sannipātāpetvā niccaṁ imāhi gāthāhi dhammaṁ desesi. Taṁ sutvā mahājano",
  "atk-s0513a45:376_2": "dānādīni puññāni katvā devalokaṁ pūrentova agamāsi.",
  "atk-s0513a45:377_0": "Satthā imaṁ dhammadesanaṁ āharitvā “evaṁ, bhikkhave, porāṇakapaṇḍitā bāhiradānena",
  "atk-s0513a45:377_1": "asantuṭṭhā sampattayācakānaṁ attano cakkhūni uppāṭetvā adaṁsū”ti vatvā saccāni pakāsetvā",
  "atk-s0513a45:377_2": "jātakaṁ samodhānesi – “tadā sīvikavejjo ānando ahosi, sakko anuruddho ahosi, sesaparisā",
  "atk-s0513a45:377_3": "buddhaparisā, sivirājā pana ahameva ahosi”nti.",
  "atk-s0513a45:378": "Sivijātakavaṇṇanā tatiyā.",
  "atk-s0513a45:380": "[500] 4. Sirīmantajātakavaṇṇanā",
  "atk-s0513a45:381": "83-103.Paññāyupetaṁ siriyā vihīnanti ayaṁ sirīmantapañho mahāumaṅge āvi bhavissati.",
  "atk-s0513a45:382": "Sirīmantajātakavaṇṇanā catutthā.",
  "atk-s0513a45:384": "[501] 5. Rohaṇamigajātakavaṇṇanā",
  "atk-s0513a45:385_0": "Eteyūthā patiyantīti idaṁ satthā veḷuvane viharanto āyasmato ānandassa jīvitapariccāgaṁ",
  "atk-s0513a45:385_1": "ārabbha kathesi. So panassa jīvitapariccāgo asītinipāte cūḷahaṁsajātake dhanapāladamane",
  "atk-s0513a45:385_2": "āvi bhavissati. Evaṁ tenāyasmatā satthu atthāya jīvite pariccatte dhammasabhāyaṁ",
  "atk-s0513a45:385_3": "kathaṁ samuṭṭhāpesuṁ “āvuso, āyasmā ānando sekkhapaṭisambhidappatto hutvā dasabalassatthāya",
  "atk-s0513a45:385_4": "jīvitaṁ pariccajī”ti. Satthā āgantvā “kāya nuttha, bhikkhave, etarahi kathāya sannisinnā”ti",
  "atk-s0513a45:385_5": "pucchitvā “imāya nāmā”ti vutte “na, bhikkhave, idāneva, pubbepesa mamatthāya jīvitaṁ",
  "atk-s0513a45:385_6": "pariccajiyevā”ti vatvā atītaṁ āhari.",
  "atk-s0513a45:386_0": "Atīte bārāṇasiyaṁ brahmadatte rajjaṁ kārente khemā nāmassa aggamahesī ahosi. Tadā",
  "atk-s0513a45:386_1": "bodhisatto himavantapadese migayoniyaṁ nibbattitvā suvaṇṇavaṇṇo ahosi sobhaggappatto.",
  "atk-s0513a45:386_2": "Kaniṭṭhopissa cittamigo nāma suvaṇṇavaṇṇova ahosi, kaniṭṭhabhaginīpissa sutanā nāma",
  "atk-s0513a45:386_3": "suvaṇṇavaṇṇāva ahosi. Mahāsatto pana rohaṇo nāma migarājā ahosi. So himavante dve",
  "atk-s0513a45:386_4": "pabbatarājiyo atikkamitvā tatiyāya antare rohaṇaṁ nāma saraṁ nissāya asītimigasahassaparivāro",
  "atk-s0513a45:386_5": "vāsaṁ kappesi. So andhe jiṇṇe mātāpitaro posesi. Atheko bārāṇasito avidūre nesādagāmavāsī",
  "atk-s0513a45:386_6": "nesādaputto himavantaṁ paviṭṭho mahāsattaṁ disvā attano gāmaṁ āgantvā aparabhāge",
  "atk-s0513a45:386_7": "kālaṁ karonto puttassārocesi “tāta, amhākaṁ kammabhūmiyaṁ asukasmiṁ nāma ṭhāne suvaṇṇavaṇṇo",
  "atk-s0513a45:386_8": "migo vasati, sace rājā puccheyya, katheyyāsī”ti.",
  "atk-s0513a45:387_0": "Athekadivasaṁ khemā devī paccūsakāle supinaṁ addasa. Evarūpo supino ahosi – suvaṇṇavaṇṇo",
  "atk-s0513a45:387_1": "migo āgantvā kañcanapīṭhe nisīditvā suvaṇṇakiṅkiṇikaṁ ākoṭento viya madhurassarena",
  "atk-s0513a45:387_2": "deviyā dhammaṁ deseti, sā sādhukāraṁ datvā dhammaṁ suṇāti. Migo dhammakathāya aniṭṭhitāya",
  "atk-s0513a45:387_3": "eva uṭṭhāya gacchati, sā “migaṁ gaṇhatha gaṇhathā”ti vadantīyeva pabujjhi. Paricārikāyo",
  "atk-s0513a45:387_4": "tassā saddaṁ sutvā “pihitadvāravātapānaṁ gehaṁ vātassapi okāso natthi, ayyā, imāya",
  "atk-s0513a45:387_5": "velāya migaṁ gaṇhāpetī”ti avahasiṁsu. Sā tasmiṁ khaṇe “supino aya”nti ñatvā cintesi",
  "atk-s0513a45:387_6": "“supinoti vutte rājā anādaro bhavissati, ‘dohaḷo uppanno’ti vutte pana ādarena pariyesissati,",
  "atk-s0513a45:387_7": "suvaṇṇavaṇṇassa migassa dhammakathaṁ suṇissāmī”ti. Sā gilānālayaṁ katvā nipajji.",
  "atk-s0513a45:387_8": "Rājā āgantvā “bhadde, kiṁ te aphāsuka”nti pucchi. “Deva, aññaṁ natthi, dohaḷo pana",
  "atk-s0513a45:387_9": "me uppanno”ti. “Kiṁ icchasi devī”ti? “Suvaṇṇavaṇṇassa dhammikamigassa dhammaṁ sotukāmā",
  "atk-s0513a45:387_10": "devā”ti. “Bhadde, yaṁ natthi, tattha te dohaḷo uppanno, suvaṇṇavaṇṇo nāma migoyeva",
  "atk-s0513a45:387_11": "natthī”ti. So “sace na labhāmi, idheva me maraṇa”nti rañño piṭṭhiṁ datvā nipajji.",
  "atk-s0513a45:388_0": "Rājā “sace atthi, labhissasī”ti parisamajjhe nisīditvā morajātake vuttanayeneva amacce",
  "atk-s0513a45:388_1": "ca brāhmaṇe ca pucchitvā “suvaṇṇavaṇṇā migā nāma hontī”ti sutvā luddake sannipātetvā",
  "atk-s0513a45:388_2": "“evarūpo migo kena diṭṭho, kena suto”ti pucchitvā tena nesādaputtena pitu santikā",
  "atk-s0513a45:388_3": "sutaniyāmena kathite “samma, tassa te migassa ānītakāle mahantaṁ sakkāraṁ karissāmi,",
  "atk-s0513a45:388_4": "gaccha ānehi na”nti vatvā paribbayaṁ datvā taṁ pesesi. Sopi “sacāhaṁ, deva, taṁ ānetuṁ",
  "atk-s0513a45:388_5": "na sakkhissāmi, cammamassa ānessāmi, taṁ ānetuṁ asakkonto lomānipissa ānessāmi, tumhe",
  "atk-s0513a45:388_6": "mā cintayitthā”ti vatvā attano nivesanaṁ gantvā puttadārassa paribbayaṁ datvā tattha",
  "atk-s0513a45:388_7": "gantvā taṁ migarājānaṁ disvā “kasmiṁ nu kho ṭhāne pāsaṁ oḍḍetvā imaṁ migarājānaṁ",
  "atk-s0513a45:388_8": "gaṇhituṁ sakkhissāmī”ti vīmaṁsanto pānīyatitthe okāsaṁ passi. So daḷhaṁ cammayottaṁ",
  "atk-s0513a45:388_9": "vaṭṭetvā mahāsattassa pānīyapivanaṭṭhāne yaṭṭhipāsaṁ oḍḍesi.",
  "atk-s0513a45:389_0": "Punadivase mahāsatto asītiyā migasahassehi saddhiṁ gocaraṁ caritvā “pakatitittheyeva",
  "atk-s0513a45:389_1": "pānīyaṁ pivissāmī”ti tattha gantvā otarantoyeva pāse bajjhi. So “sacāhaṁ idāneva",
  "atk-s0513a45:389_2": "baddharavaṁ ravissāmi, ñātigaṇā pānīyaṁ apivitvāva bhītā palāyissantī”ti cintetvā",
  "atk-s0513a45:389_3": "yaṭṭhiyaṁ allīyitvā attano vase vattetvā pānīyaṁ pivanto viya ahosi. Atha asītiyā",
  "atk-s0513a45:389_4": "migasahassānaṁ pānīyaṁ pivitvā uttaritvā ṭhitakāle “pāsaṁ chindissāmī”ti tikkhattuṁ",
  "atk-s0513a45:389_5": "ākaḍḍhi. Paṭhamavāre cammaṁ chijji, dutiyavāre maṁsaṁ chijji, tatiyavāre nhāruṁ chinditvā",
  "atk-s0513a45:389_6": "pāso aṭṭhiṁ āhacca aṭṭhāsi. So chindituṁ asakkonto baddharavaṁ ravi, migagaṇā bhāyitvā",
  "atk-s0513a45:389_7": "tīhi ghaṭāhi palāyiṁsu. Cittamigo tiṇṇampi ghaṭānaṁ antare mahāsattaṁ adisvā “idaṁ",
  "atk-s0513a45:389_8": "bhayaṁ uppajjamānaṁ mama bhātu uppannaṁ bhavissatī”ti cintetvā tassa santikaṁ gantvā",
  "atk-s0513a45:389_9": "baddhaṁ passi. Atha naṁ mahāsatto disvā “bhātika, mā idha tiṭṭha, sāsaṅkaṁ idaṁ ṭhāna”nti",
  "atk-s0513a45:389_10": "vatvā uyyojento paṭhamaṁ gāthamāha –",
  "atk-s0513a45:390": "104.",
  "atk-s0513a45:391": "“Ete yūthā patiyanti, bhītā maraṇassa cittaka;",
  "atk-s0513a45:392": "Gaccha tuvampi mākaṅkhi, jīvissanti tayā sahā”ti.",
  "atk-s0513a45:393_0": "Tattha eteti cakkhupathaṁ atikkamitvā dūragate sandhāyāha. Patiyantīti patigacchanti,",
  "atk-s0513a45:393_1": "palāyantīti attho. Cittakāti taṁ ālapati. Tayā sahāti tvaṁ etesaṁ mama ṭhāne ṭhatvā",
  "atk-s0513a45:393_2": "rājā hohi, ete tayā saddhiṁ jīvissantīti.",
  "atk-s0513a45:394": "Tato ubhinnampi tisso ekantarikagāthāyo honti –",
  "atk-s0513a45:395": "105.",
  "atk-s0513a45:396": "“Nāhaṁ rohaṇa gacchāmi, hadayaṁ me avakassati;",
  "atk-s0513a45:397": "Na taṁ ahaṁ jahissāmi, idha hissāmi jīvitaṁ.",
  "atk-s0513a45:398": "106.",
  "atk-s0513a45:399": "“Te hi nūna marissanti, andhā apariṇāyakā;",
  "atk-s0513a45:400": "Gaccha tuvampi mākaṅkhi, jīvissanti tayā saha.",
  "atk-s0513a45:401": "107.",
  "atk-s0513a45:402": "“Nāhaṁ rohaṇa gacchāmi, hadayaṁ me avakassati;",
  "atk-s0513a45:403": "Na taṁ baddhaṁ jahissāmi, idha hissāmi jīvita”nti.",
  "atk-s0513a45:404_0": "Tattha rohaṇāti mahāsattaṁ nāmenālapati. Avakassatīti kaḍḍhayati, sokena vā kaḍḍhīyati.",
  "atk-s0513a45:404_1": "Te hi nūnāti te amhākaṁ mātāpitaro ekaṁseneva dvīsupi amhesu idha matesu apariṇāyakā",
  "atk-s0513a45:404_2": "hutvā appaṭijaggiyamānā sussitvā marissanti, tasmā bhātika cittaka, gaccha tuvaṁ,",
  "atk-s0513a45:404_3": "tayā saha te jīvissantīti attho. Idha hissāmīti imasmiṁyeva ṭhāne jīvitaṁ jahissāmīti.",
  "atk-s0513a45:405_0": "Iti vatvā bodhisattassa dakkhiṇapassaṁ nissāya taṁ sandhāretvā assāsento aṭṭhāsi.",
  "atk-s0513a45:405_1": "Sutanāpi migapotikā palāyitvā migānaṁ antare ubho bhātike apassantī “idaṁ bhayaṁ",
  "atk-s0513a45:405_2": "mama bhātikānaṁ uppannaṁ bhavissatī”ti nivattitvā tesaṁ santikaṁ āgatā. Naṁ āgacchantiṁ",
  "atk-s0513a45:405_3": "disvā mahāsatto pañcamaṁ gāthamāha –",
  "atk-s0513a45:406": "108.",
  "atk-s0513a45:407": "“Gaccha bhīru palāyassu, kūṭe baddhosmi āyase;",
  "atk-s0513a45:408": "Gaccha tuvampi mākaṅkhi, jīvissanti tayā sahā”ti.",
  "atk-s0513a45:409_0": "Tattha bhīrūti mātugāmo nāma appamattakenapi bhāyati, tena naṁ evaṁ ālapati. Kūṭeti",
  "atk-s0513a45:409_1": "paṭicchannapāse. Āyaseti so hi antoudake ayakkhandhaṁ koṭṭetvā tattha sāradāruṁ yaṭṭhiṁ",
  "atk-s0513a45:409_2": "bandhitvā oḍḍito, tasmā evamāha. Tayā sahāti te asītisahassā migā tayā saddhiṁ jīvissantīti.",
  "atk-s0513a45:410": "Tato paraṁ purimanayeneva tisso gāthā honti –",
  "atk-s0513a45:411": "109.",
  "atk-s0513a45:412": "“Nāhaṁ rohaṇa gacchāmi, hadayaṁ me avakassati;",
  "atk-s0513a45:413": "Na taṁ ahaṁ jahissāmi, idha hissāmi jīvitaṁ.",
  "atk-s0513a45:414": "110.",
  "atk-s0513a45:415": "“Te hi nūna marissanti, andhā apariṇāyakā;",
  "atk-s0513a45:416": "Gaccha tuvampi mākaṅkhi, jīvissanti tayā saha.",
  "atk-s0513a45:417": "111.",
  "atk-s0513a45:418": "“Nāhaṁ rohaṇa gacchāmi, hadayaṁ me avakassati;",
  "atk-s0513a45:419": "Na taṁ baddhaṁ jahissāmi, idha hissāmi jīvita”nti.",
  "atk-s0513a45:420": "Tattha te hi nūnāti idhāpi mātāpitaroyeva sandhāyāha.",
  "atk-s0513a45:421_0": "Sāpi tatheva paṭikkhipitvā mahāsattassa vāmapassaṁ nissāya assāsayamānā aṭṭhāsi.",
  "atk-s0513a45:421_1": "Luddopi te mige palāyante disvā baddharavañca sutvā “baddho bhavissati migarājā”ti",
  "atk-s0513a45:421_2": "daḷhaṁ kacchaṁ bandhitvā migamāraṇasattiṁ ādāya vegenāgacchi. Mahāsatto taṁ āgacchantaṁ",
  "atk-s0513a45:421_3": "disvā navamaṁ gāthamāha –",
  "atk-s0513a45:422": "112.",
  "atk-s0513a45:423": "“Ayaṁ so luddako eti, luddarūpo sahāvudho;",
  "atk-s0513a45:424": "Yo no vadhissati ajja, usunā sattiyā apī”ti.",
  "atk-s0513a45:425": "Tattha luddarūpoti dāruṇajātiko. Sattiyā apīti sattiyāpi no paharitvā vadhissati, tasmā yāva so nāgacchati, tāva palāyathāti.",
  "atk-s0513a45:426_0": "Taṁ disvāpi cittamigo na palāyi. Sutanā pana sakabhāvena saṇṭhātuṁ asakkontī maraṇabhayabhītā",
  "atk-s0513a45:426_1": "thokaṁ palāyitvā – “ahaṁ dve bhātike pahāya kuhiṁ palāyissāmī”ti attano jīvitaṁ jahitvā",
  "atk-s0513a45:426_2": "nalāṭena maccuṁ ādāya punāgantvā bhātu vāmapasse aṭṭhāsi. Tamatthaṁ pakāsento satthā dasamaṁ gāthamāha –",
  "atk-s0513a45:427": "113.",
  "atk-s0513a45:428": "“Sā muhuttaṁ palāyitvā, bhayaṭṭā bhayatajjitā;",
  "atk-s0513a45:429": "Sudukkaraṁ akarā bhīru, maraṇāyūpanivattathā”ti.",
  "atk-s0513a45:430": "Tattha maraṇāyūpanivattathāti maraṇatthāya upanivatti.",
  "atk-s0513a45:431_0": "Luddopi āgantvā te tayo jane ekato ṭhite disvā mettacittaṁ uppādetvā ekakucchiyaṁ",
  "atk-s0513a45:431_1": "nibbattabhātaro viya te maññamāno cintesi “migarājā, tāva pāse baddho, ime pana dve",
  "atk-s0513a45:431_2": "janā hirottappabandhanena baddhā, kiṁ nu kho ime etassa hontī”ti? Atha naṁ pucchanto gāthamāha –",
  "atk-s0513a45:432": "114.",
  "atk-s0513a45:433": "“Kiṁ nu teme migā honti, muttā baddhaṁ upāsare;",
  "atk-s0513a45:434": "Na taṁ cajitumicchanti, jīvitassapi kāraṇā”ti.",
  "atk-s0513a45:435": "Tattha kiṁ nu temeti kiṁ nu te ime. Upāsareti upāsanti.",
  "atk-s0513a45:436": "Athassa bodhisatto ācikkhi –",
  "atk-s0513a45:437": "115.",
  "atk-s0513a45:438": "“Bhātaro honti me ludda, sodariyā ekamātukā;",
  "atk-s0513a45:439": "Na maṁ cajitumicchanti, jīvitassapi kāraṇā”ti.",
  "atk-s0513a45:440_0": "So tassa vacanaṁ sutvā bhiyyosomattāya muducitto ahosi. Cittamigarājā tassa muducittabhāvaṁ",
  "atk-s0513a45:440_1": "ñatvā “samma luddaka, mā tvaṁ etaṁ migarājānaṁ ‘migamattoyevā’ti maññittha, ayañhi",
  "atk-s0513a45:440_2": "asītiyā migasahassānaṁ rājā sīlācārasampanno sabbasattesu muducitto mahāpañño andhe",
  "atk-s0513a45:440_3": "jiṇṇe mātāpitaro poseti. Sace tvaṁ evarūpaṁ dhammikaṁ migaṁ māresi, etaṁ mārento",
  "atk-s0513a45:440_4": "mātāpitaro ca no mañca bhaginiñca meti amhe pañcapi jane māresiyeva. Mayhaṁ pana",
  "atk-s0513a45:440_5": "bhātu jīvitaṁ dento pañcannampi janānaṁ jīvitadāyakosī”ti vatvā gāthamāha –",
  "atk-s0513a45:441": "116.",
  "atk-s0513a45:442": "“Te hi nūna marissanti, andhā apariṇāyakā;",
  "atk-s0513a45:443": "Pañcannaṁ jīvitaṁ dehi, bhātaraṁ muñca luddakā”ti.",
  "atk-s0513a45:444": "So tassa dhammakathaṁ sutvā pasannacitto “mā bhāyi sāmī”ti vatvā anantaraṁ gāthamāha –",
  "atk-s0513a45:445": "117.",
  "atk-s0513a45:446": "“So vo ahaṁ pamokkhāmi, mātāpettibharaṁ migaṁ;",
  "atk-s0513a45:447": "Nandantu mātāpitaro, muttaṁ disvā mahāmiga”nti.",
  "atk-s0513a45:448": "Tattha voti nipātamattaṁ. Muttanti bandhanā muttaṁ passitvā.",
  "atk-s0513a45:449_0": "Evañca pana vatvā cintesi “raññā dinnayaso mayhaṁ kiṁ karissati, sacāhaṁ imaṁ migarājānaṁ",
  "atk-s0513a45:449_1": "vadhissāmi, ayaṁ vā me pathavī bhijjitvā vivaraṁ dassati, asani vā me matthake patissati,",
  "atk-s0513a45:449_2": "vissajjessāmi na”nti. So mahāsattaṁ upasaṅkamitvā yaṭṭhiṁ pātetvā cammayottaṁ chinditvā",
  "atk-s0513a45:449_3": "migarājānaṁ āliṅgitvā udakapariyante nipajjāpetvā muducittena saṇikaṁ pāsā mocetvā",
  "atk-s0513a45:449_4": "nhārūhi nhāruṁ, maṁsena maṁsaṁ, cammena cammaṁ samodhānetvā udakena lohitaṁ dhovitvā",
  "atk-s0513a45:449_5": "mettacittena punappunaṁ parimajji. Tassa mettānubhāveneva mahāsattassa pāramitānubhāvena",
  "atk-s0513a45:449_6": "ca sabbāni nhārumaṁsacammāni sandhīyiṁsu, pādo sañchannachavi sañchannalomo ahosi,",
  "atk-s0513a45:449_7": "asukaṭṭhāne baddho ahosītipi na paññāyi. Mahāsatto sukhappatto hutvā aṭṭhāsi. Taṁ",
  "atk-s0513a45:449_8": "disvā cittamigo somanassajāto luddassa anumodanaṁ karonto gāthamāha –",
  "atk-s0513a45:450": "118.",
  "atk-s0513a45:451": "“Evaṁ luddaka nandassu, saha sabbehi ñātibhi;",
  "atk-s0513a45:452": "Yathāhamajja nandāmi, muttaṁ disvā mahāmiga”nti.",
  "atk-s0513a45:453_0": "Atha mahāsatto “kiṁ nu kho esa luddo maṁ gaṇhanto attano kāmena gaṇhi, udāhu aññassa",
  "atk-s0513a45:453_1": "āṇattiyā”ti cintetvā gahitakāraṇaṁ pucchi. Luddaputto āha – “sāmi, na mayhaṁ tumhehi",
  "atk-s0513a45:453_2": "kammaṁ atthi, rañño pana aggamahesī khemā nāma tumhākaṁ dhammakathaṁ sotukāmā, tadatthāya",
  "atk-s0513a45:453_3": "rañño āṇattiyā tvaṁ mayā gahito”ti. Samma, evaṁ sante maṁ vissajjento atidukkaraṁ",
  "atk-s0513a45:453_4": "karosi, ehi maṁ netvā rañño dassehi, deviyā dhammaṁ kathessāmīti. Sāmi, rājāno nāma",
  "atk-s0513a45:453_5": "kakkhaḷā, ko jānāti, kiṁ bhavissati, mayhaṁ raññā dinnayasena kammaṁ natthi, gaccha",
  "atk-s0513a45:453_6": "tvaṁ yathāsukhanti. Puna mahāsatto “iminā maṁ vissajjentena atidukkaraṁ kataṁ, yasapaṭilābhassa",
  "atk-s0513a45:453_7": "upāyamassa karissāmī”ti cintetvā “samma, piṭṭhiṁ tāva me hatthena parimajjā”ti āha.",
  "atk-s0513a45:453_8": "“So parimajji, hattho suvaṇṇavaṇṇehi lomehi pūri”. “Sāmi, imehi lomehi kiṁ kāromī”ti.",
  "atk-s0513a45:453_9": "“Samma, imāni haritvā rañño ca deviyā ca dassetvā ‘imāni tassa suvaṇṇavaṇṇamigassa",
  "atk-s0513a45:453_10": "lomānī’ti vatvā mama ṭhāne ṭhatvā imāhi gāthāhi deviyā dhammaṁ desehi, taṁ sutvāyeva",
  "atk-s0513a45:453_11": "cassā dohaḷo paṭippassambhissatī”ti. “Dhammaṁ cara mahārājā”ti dasa dhammacariyagāthā",
  "atk-s0513a45:453_12": "uggaṇhāpetvā pañca sīlāni datvā appamādena ovaditvā uyyojesi. Luddaputto mahāsattaṁ",
  "atk-s0513a45:453_13": "ācariyaṭṭhāne ṭhapetvā tikkhattuṁ padakkhiṇaṁ katvā catūsu ṭhānesu vanditvā lomāni",
  "atk-s0513a45:453_14": "paduminipattena gahetvā pakkāmi. Tepi tayo janā thokaṁ anugantvā mukhena gocarañca",
  "atk-s0513a45:453_15": "pānīyañca gahetvā mātāpitūnaṁ santikaṁ gamiṁsu. Mātāpitaro “tāta rohaṇa, tvaṁ kira",
  "atk-s0513a45:453_16": "pāse baddho kathaṁ muttosī”ti pucchantā gāthamāhaṁsu –",
  "atk-s0513a45:454": "119.",
  "atk-s0513a45:455": "“Kathaṁ tvaṁ pamokkho āsi, upanītasmi jīvite;",
  "atk-s0513a45:456": "Kathaṁ putta amocesi, kūṭapāsamha luddako”ti.",
  "atk-s0513a45:457": "Tattha upanītasmīti tava jīvite maraṇasantikaṁ upanīte kathaṁ pamokkho āsi.",
  "atk-s0513a45:458": "Taṁ sutvā bodhisatto tisso gāthā abhāsi –",
  "atk-s0513a45:459": "120.",
  "atk-s0513a45:460": "“Bhaṇaṁ kaṇṇasukhaṁ vācaṁ, hadayaṅgaṁ hadayassitaṁ;",
  "atk-s0513a45:461": "Subhāsitāhi vācāhi, cittako maṁ amocayi.",
  "atk-s0513a45:462": "121.",
  "atk-s0513a45:463": "“Bhaṇaṁ kaṇṇasukhaṁ vācaṁ, hadayaṅgaṁ hadayassitaṁ;",
  "atk-s0513a45:464": "Subhāsitāhi vācāhi, sutanā maṁ amocayi.",
  "atk-s0513a45:465": "122.",
  "atk-s0513a45:466": "“Sutvā kaṇṇasukhaṁ vācaṁ, hadayaṅgaṁ hadayassitaṁ;",
  "atk-s0513a45:467": "Subhāsitāni sutvāna, luddako maṁ amocayī”ti.",
  "atk-s0513a45:468": "Tattha bhaṇanti bhaṇanto. Hadayaṅganti hadayaṅgamaṁ. Dutiyagāthāya bhaṇanti bhaṇamānā. Sutvāti so imesaṁ ubhinnaṁ vācaṁ sutvā.",
  "atk-s0513a45:469": "Athassa mātāpitaro anumodantā āhaṁsu –",
  "atk-s0513a45:470": "123.",
  "atk-s0513a45:471": "“Evaṁ ānandito hotu, saha dārehi luddako;",
  "atk-s0513a45:472": "Yathā mayajja nandāma, disvā rohaṇamāgata”nti.",
  "atk-s0513a45:473": "Luddopi araññā nikkhamitvā rājakulaṁ gantvā rājānaṁ vanditvā ekamantaṁ aṭṭhāsi. Taṁ disvā rājā gāthamāha –",
  "atk-s0513a45:474": "124.",
  "atk-s0513a45:475": "“Nanu tvaṁ avaca ludda, ‘migacammāni āhariṁ’;",
  "atk-s0513a45:476": "Atha kena nu vaṇṇena, migacammāni nāharī”ti.",
  "atk-s0513a45:477_0": "Tattha migacammānīti migaṁ vā cammaṁ vā. Āharinti āharissāmi. Idaṁ vuttaṁ hoti –",
  "atk-s0513a45:477_1": "ambho ludda, nanu tvaṁ evaṁ avaca “migaṁ ānetuṁ asakkonto cammaṁ āharissāmi, taṁ",
  "atk-s0513a45:477_2": "asakkonto lomānī”ti, so tvaṁ kena kāraṇena neva migaṁ, na migacammaṁ āharīti?",
  "atk-s0513a45:478": "Taṁ sutvā luddo gāthamāha –",
  "atk-s0513a45:479": "125.",
  "atk-s0513a45:480": "“Āgamā ceva hatthatthaṁ, kūṭapāsañca so migo;",
  "atk-s0513a45:481": "Abajjhi taṁ migarājaṁ, tañca muttā upāsare.",
  "atk-s0513a45:482": "126.",
  "atk-s0513a45:483": "“Tassa me ahu saṁvego, abbhuto lomahaṁsano;",
  "atk-s0513a45:484": "Imañcāhaṁ migaṁ haññe, ajja hissāmi jīvita”nti.",
  "atk-s0513a45:485_0": "Tattha āgamāti mahārāja, so migo mama hatthatthaṁ hatthapāsañceva mayā oḍḍitaṁ kūṭapāsañca",
  "atk-s0513a45:485_1": "āgato, tasmiñca kūṭapāse abajjhi. Tañca muttā upāsareti tañca baddhaṁ apare muttā",
  "atk-s0513a45:485_2": "abaddhāva dve migā assāsentā taṁ nissāya aṭṭhaṁsu. Abbhutoti pubbe abhūtapubbo. Imañcāhanti",
  "atk-s0513a45:485_3": "atha me saṁviggassa etadahosi “sace ahaṁ imaṁ migaṁ hanissāmi, ajjeva imasmiṁyeva",
  "atk-s0513a45:485_4": "ṭhāne jīvitaṁ jahissāmī”ti.",
  "atk-s0513a45:486": "Taṁ sutvā rājā āha –",
  "atk-s0513a45:487": "127.",
  "atk-s0513a45:488": "“Kīdisā te migā ludda, kīdisā dhammikā migā;",
  "atk-s0513a45:489": "Kathaṁvaṇṇā kathaṁsīlā, bāḷhaṁ kho ne pasaṁsasī”ti.",
  "atk-s0513a45:490": "Idaṁ so rājā vimhayavasena punappunaṁ pucchati. Taṁ sutvā luddo gāthamāha –",
  "atk-s0513a45:491": "128.",
  "atk-s0513a45:492": "“Odātasiṅgā sucivālā, jātarūpatacūpamā;",
  "atk-s0513a45:493": "Pādā lohitakā tesaṁ, añjitakkhā manoramā”ti.",
  "atk-s0513a45:494_0": "Tattha odātasiṅgāti rajatadāmasadisasiṅgā. Sucivālāti cāmarivālasadisena sucinā vālena",
  "atk-s0513a45:494_1": "samannāgatā. Lohitakāti rattanakhā pavāḷasadisā. Pādāti khurapariyantā. Añjitakkhāti",
  "atk-s0513a45:494_2": "añjitehi viya visuddhapañcapasādehi akkhīhi samannāgatā.",
  "atk-s0513a45:495": "Iti so kathentova mahāsattassa suvaṇṇavaṇṇāni lomāni rañño hatthe ṭhapetvā tesaṁ migānaṁ sarīravaṇṇaṁ pakāsento gāthamāha –",
  "atk-s0513a45:496": "129.",
  "atk-s0513a45:497": "“Edisā te migā deva, edisā dhammikā migā;",
  "atk-s0513a45:498": "Mātāpettibharā deva, na te so abhihāritu”nti.",
  "atk-s0513a45:499_0": "Tattha mātāpettibharāti jiṇṇe andhe mātāpitaro posenti, etādisā nesaṁ dhammikatā.",
  "atk-s0513a45:499_1": "Na te so abhihāritunti so migarājā na sakkā kenaci tava paṇṇākāratthāya abhiharitunti",
  "atk-s0513a45:499_2": "attho. “Abhihārayi”ntipi pāṭho, so ahaṁ taṁ te paṇṇākāratthāya nābhihārayiṁ na āharinti attho.",
  "atk-s0513a45:500_0": "Iti so mahāsattassa ca cittamigassa ca sutanāya migapotikāya ca guṇaṁ kathetvā “mahārāja,",
  "atk-s0513a45:500_1": "ahaṁ tena migaraññā ‘attano lomāni dassetvā mama ṭhāne ṭhatvā dasahi rājadhammacariyagāthāhi",
  "atk-s0513a45:500_2": "deviyā dhammaṁ katheyyāsī’ti uggaṇhāpito āṇatto”ti āha. Taṁ sutvā rājā naṁ nhāpetvā",
  "atk-s0513a45:500_3": "ahatavatthāni nivāsetvā sattaratanakhacite pallaṅke nisīdāpetvā sayaṁ deviyā saddhiṁ",
  "atk-s0513a45:500_4": "nīcāsane ekamantaṁ nisīditvā taṁ añjaliṁ paggayha yācati. So dhammaṁ desento āha –",
  "atk-s0513a45:501": "“Dhammaṁ cara mahārāja, mātāpitūsu khattiya;",
  "atk-s0513a45:502": "Idha dhammaṁ caritvāna, rāja saggaṁ gamissasi.",
  "atk-s0513a45:503": "“Dhammaṁ cara mahārāja, puttadāresu khattiya;",
  "atk-s0513a45:504": "Idha dhammaṁ caritvāna, rāja saggaṁ gamissasi.",
  "atk-s0513a45:505": "“Dhammaṁ cara mahārāja, mittāmaccesu khattiya;",
  "atk-s0513a45:506": "Idha dhammaṁ caritvāna, rāja saggaṁ gamissasi.",
  "atk-s0513a45:507": "“Dhammaṁ cara mahārāja, vāhanesu balesu ca;",
  "atk-s0513a45:508": "Idha dhammaṁ caritvāna, rāja saggaṁ gamissasi.",
  "atk-s0513a45:509": "“Dhammaṁ cara mahārāja, gāmesu nigamesu ca;",
  "atk-s0513a45:510": "Idha dhammaṁ caritvāna, rāja saggaṁ gamissasi.",
  "atk-s0513a45:511": "“Dhammaṁ cara mahārāja, raṭṭhesu janapadesu ca;",
  "atk-s0513a45:512": "Idha dhammaṁ caritvāna, rāja saggaṁ gamissasi.",
  "atk-s0513a45:513": "“Dhammaṁ cara mahārāja, samaṇabrāhmaṇesu ca;",
  "atk-s0513a45:514": "Idha dhammaṁ caritvāna, rāja saggaṁ gamissasi.",
  "atk-s0513a45:515": "“Dhammaṁ cara mahārāja, migapakkhīsu khattiya;",
  "atk-s0513a45:516": "Idha dhammaṁ caritvāna, rāja saggaṁ gamissasi.",
  "atk-s0513a45:517": "“Dhammaṁ cara mahārāja, dhammo ciṇṇo sukhāvaho;",
  "atk-s0513a45:518": "Idha dhammaṁ caritvāna, rāja saggaṁ gamissasi.",
  "atk-s0513a45:519": "“Dhammaṁ cara mahārāja, saindā devā sabrahmakā;",
  "atk-s0513a45:520": "Suciṇṇena divaṁ pattā, mā dhammaṁ rāja pāmado”ti. ;",
  "atk-s0513a45:521_0": "Iti nesādaputto mahāsattena desitaniyāmena ākāsagaṅgaṁ otārento viya buddhalīlāya",
  "atk-s0513a45:521_1": "dhammaṁ desesi. Mahājano sādhukārasahassāni pavattesi. Dhammakathaṁ sutvāyeva deviyā",
  "atk-s0513a45:521_2": "dohaḷo paṭippassambhi. Rājā tussitvā luddaputtaṁ mahantena yasena santappento tisso gāthā abhāsi –",
  "atk-s0513a45:522": "130.",
  "atk-s0513a45:523": "“Dammi nikkhasataṁ ludda, thūlañca maṇikuṇḍalaṁ;",
  "atk-s0513a45:524": "Catussadañca pallaṅkaṁ, umāpupphasarinnibhaṁ.",
  "atk-s0513a45:525": "131.",
  "atk-s0513a45:526": "“Dve ca sādisiyo bhariyā, usabhañca gavaṁ sataṁ;",
  "atk-s0513a45:527": "Dhammena rajjaṁ kāressaṁ, bahukāro mesi luddaka.",
  "atk-s0513a45:528": "132.",
  "atk-s0513a45:529": "“Kasivāṇijjā iṇadānaṁ, ucchācariyā ca luddaka;",
  "atk-s0513a45:530": "Etena dāraṁ posehi, mā pāpaṁ akarī punā”ti.",
  "atk-s0513a45:531_0": "Tattha thūlanti mahagghaṁ maṇikuṇḍalapasādhanañca te dammi. Catussadanti caturussadaṁ,",
  "atk-s0513a45:531_1": "catuussīsakanti attho. Umāpupphasarinnibhanti nīlapaccattharaṇattā umāpupphasadisāya",
  "atk-s0513a45:531_2": "nibhāya obhāsena samannāgataṁ, kāḷavaṇṇadārusāramayaṁ vā. Sādisiyoti aññamaññaṁ rūpena",
  "atk-s0513a45:531_3": "ca bhogena ca sadisā. Usabhañca gavaṁ satanti usabhaṁ jeṭṭhakaṁ katvā gavaṁ satañca",
  "atk-s0513a45:531_4": "te dammi. Kāressanti dasa rājadhamme akopento dhammeneva rajjaṁ kāressāmi. Bahukāro",
  "atk-s0513a45:531_5": "mesīti suvaṇṇavaṇṇassa migarañño ṭhāne ṭhatvā dhammassa desitattā tvaṁ mama bahupakāro,",
  "atk-s0513a45:531_6": "migarājena vuttaniyāmeneva te ahaṁ pañcasu sīlesu patiṭṭhāpito. Kasivāṇijjāti samma",
  "atk-s0513a45:531_7": "luddaka, ahampi migarājānaṁ adisvā tassa vacanameva sutvā pañcasu sīlesu patiṭṭhito,",
  "atk-s0513a45:531_8": "tvampi ito paṭṭhāya sīlavā hohi, yāni tāni kasivāṇijjāni iṇadānaṁ uñchācariyāti ājīvamukhāni,",
  "atk-s0513a45:531_9": "eteneva sammāājīvena tava puttadāraṁ posehi, mā puna pāpaṁ karīti.",
  "atk-s0513a45:532_0": "So rañño kathaṁ sutvā “na me gharāvāsenattho, pabbajjaṁ me anujānātha devā”ti anujānāpetvā",
  "atk-s0513a45:532_1": "raññā dinnadhanaṁ puttadārassa datvā himavantaṁ pavisitvā isipabbajjaṁ pabbajitvā",
  "atk-s0513a45:532_2": "aṭṭha samāpattiyo nibbattetvā brahmalokaparāyaṇo ahosi. Rājāpi mahāsattassa ovāde",
  "atk-s0513a45:532_3": "ṭhatvā saggapuraṁ pūresi, tassa ovādo vassasahassaṁ pavatti.",
  "atk-s0513a45:533_0": "Satthā imaṁ dhammadesanaṁ āharitvā “evaṁ bhikkhave pubbepi mamatthāya ānandena jīvitaṁ",
  "atk-s0513a45:533_1": "pariccattamevā”ti vatvā jātakaṁ samodhānesi – “tadā luddo channo ahosi, rājā sāriputto,",
  "atk-s0513a45:533_2": "devī khemā bhikkhunī, mātāpitaro mahārājakulāni, sutanā uppalavaṇṇā, cittamigo ānando,",
  "atk-s0513a45:533_3": "asīti migasahassāni sākiyagaṇo, rohaṇo migarājā pana ahameva ahosi”nti.",
  "atk-s0513a45:534": "Rohaṇamigajātakavaṇṇanā pañcamā.",
  "atk-s0513a45:536": "[502] 6. Cūḷahaṁsajātakavaṇṇanā",
  "atk-s0513a45:537_0": "Ete haṁsā pakkamantīti idaṁ satthā veḷuvane viharanto ānandatherassa jīvitapariccāgameva",
  "atk-s0513a45:537_1": "ārabbha kathesi. Tadāpi hi dhammasabhāyaṁ therassa guṇakathaṁ kathentesu bhikkhūsu",
  "atk-s0513a45:537_2": "satthā āgantvā “kāya nuttha, bhikkhave, etarahi kathāya sannisinnā”ti pucchitvā “imāya",
  "atk-s0513a45:537_3": "nāmā”ti vutte “na, bhikkhave, idāneva, pubbepi ānandena mamatthāya jīvitaṁ pariccattamevā”ti vatvā atītaṁ āhari.",
  "atk-s0513a45:538_0": "Atīte bārāṇasiyaṁ bahuputtako nāma rājā rajjaṁ kāresi. Khemā nāmassa aggamahesī ahosi.",
  "atk-s0513a45:538_1": "Tadā mahāsatto suvaṇṇahaṁsayoniyaṁ nibbattitvā navutihaṁsasahassaparivuto cittakūṭe",
  "atk-s0513a45:538_2": "vasi. Tadāpi devī vuttanayeneva supinaṁ disvā rañño suvaṇṇavaṇṇahaṁsassa dhammadesanāsavanadohaḷaṁ",
  "atk-s0513a45:538_3": "ārocesi. Rājāpi amacce pucchitvā “suvaṇṇavaṇṇahaṁsā nāma cittakūṭapabbate vasantī”ti",
  "atk-s0513a45:538_4": "ca sutvā khemaṁ nāma saraṁ kāretvā nānappakārāni nivāpadhaññāni ropāpetvā catūsu",
  "atk-s0513a45:538_5": "kaṇṇesu devasikaṁ abhayaghosanaṁ ghosāpesi, ekañca luddaputtaṁ haṁsānaṁ gahaṇatthāya",
  "atk-s0513a45:538_6": "payojesi. Tassa payojitākāro ca, tena tattha sakuṇānaṁ upaparikkhitabhāvo ca, suvaṇṇahaṁsānaṁ",
  "atk-s0513a45:538_7": "āgatakāle rañño ārocetvā pāsānaṁ oḍḍitaniyāmo ca, mahāsattassa pāse baddhaniyāmo",
  "atk-s0513a45:538_8": "ca, sumukhassa haṁsasenāpatino tīsu haṁsaghaṭāsu taṁ adisvā nivattanañca sabbaṁ mahāhaṁsajātake",
  "atk-s0513a45:538_9": "āvi bhavissati. Idhāpi mahāsatto yaṭṭhipāse bajjhitvā pāsayaṭṭhiyaṁ olambantoyeva",
  "atk-s0513a45:538_10": "gīvaṁ pasāretvā haṁsānaṁ gatamaggaṁ olokento sumukhaṁ āgacchantaṁ disvā “āgatakāle",
  "atk-s0513a45:538_11": "naṁ vīmaṁsissāmī”ti cintetvā tasmiṁ āgate tisso gāthā abhāsi –",
  "atk-s0513a45:539": "133.",
  "atk-s0513a45:540": "“Ete haṁsā pakkamanti, vakkaṅgā bhayameritā;",
  "atk-s0513a45:541": "Harittaca hemavaṇṇa, kāmaṁ sumukha pakkama.",
  "atk-s0513a45:542": "134.",
  "atk-s0513a45:543": "“Ohāya maṁ ñātigaṇā, ekaṁ pāsavasaṁ gataṁ;",
  "atk-s0513a45:544": "Anapekkhamānā gacchanti, kiṁ eko avahiyyasi.",
  "atk-s0513a45:545": "135.",
  "atk-s0513a45:546": "“Pateva patataṁ seṭṭha, natthi baddhe sahāyatā;",
  "atk-s0513a45:547": "Mā anīghāya hāpesi, kāmaṁ sumukha pakkamā”ti.",
  "atk-s0513a45:548_0": "Tattha bhayameritāti bhayeritā bhayatajjitā bhayacalitā. Harittaca hemavaṇṇāti dvīhipi",
  "atk-s0513a45:548_1": "vacanehi tamevālapati. Kāmanti suvaṇṇattaca, suvaṇṇavaṇṇa, sundaramukha ekaṁsena",
  "atk-s0513a45:548_2": "pakkamāhiyeva, kiṁ te idhāgamanenāti vadati. Ohāyāti maṁ jahitvā uppatitā. Anapekkhamānāti",
  "atk-s0513a45:548_3": "te mama ñātakā mayi anapekkhāva gacchanti. Patevāti uppateva. Mā anīghāyāti ito gantvā",
  "atk-s0513a45:548_4": "pattabbāya niddukkhabhāvāya vīriyaṁ mā hāpesi.",
  "atk-s0513a45:549": "Tato sumukho paṅkapiṭṭhe nisīditvā gāthamāha –",
  "atk-s0513a45:550": "136.",
  "atk-s0513a45:551": "“Nāhaṁ dukkhaparetoti, dhataraṭṭha tuvaṁ jahe;",
  "atk-s0513a45:552": "Jīvitaṁ maraṇaṁ vā me, tayā saddhiṁ bhavissatī”ti.",
  "atk-s0513a45:553": "Tattha dukkhaparetoti mahārāja, “tvaṁ maraṇadukkhapareto”ti ettakeneva nāhaṁ taṁ jahāmi.",
  "atk-s0513a45:554": "Evaṁ sumukhena sīhanāde kathite dhataraṭṭho gāthamāha –",
  "atk-s0513a45:555": "137.",
  "atk-s0513a45:556": "“Etadariyassa kalyāṇaṁ, yaṁ tvaṁ sumukha bhāsasi;",
  "atk-s0513a45:557": "Tañca vīmaṁsamānohaṁ, patatetaṁ avassaji”nti.",
  "atk-s0513a45:558_0": "Tattha etadariyassāti yaṁ tvaṁ “nāhaṁ taṁ jahe”ti bhāsasi, etaṁ ācārasampannassa",
  "atk-s0513a45:558_1": "ariyassa kalyāṇaṁ uttamavacanaṁ. Patatetanti ahañca na taṁ vissajjetukāmova evaṁ",
  "atk-s0513a45:558_2": "avacaṁ, atha kho taṁ vīmaṁsamāno “patatū”ti etaṁ vacanaṁ avassajiṁ, gacchāti taṁ avocanti attho.",
  "atk-s0513a45:559_0": "Evaṁ tesaṁ kathentānaññeva luddaputto daṇḍamādāya vegenāgato. Sumukho dhataraṭṭhaṁ",
  "atk-s0513a45:559_1": "assāsetvā tassābhimukho gantvā apacitiṁ dassetvā haṁsarañño guṇe kathesi. Tāvadeva",
  "atk-s0513a45:559_2": "luddo muducitto ahosi. So tassa muducittakaṁ ñatvā puna gantvā haṁsarājameva assāsento",
  "atk-s0513a45:559_3": "aṭṭhāsi. Luddopi haṁsarājānaṁ upasaṅkamitvā chaṭṭhaṁ gāthamāha –",
  "atk-s0513a45:560": "138.",
  "atk-s0513a45:561": "“Apadena padaṁ yāti, antalikkhacaro dijo;",
  "atk-s0513a45:562": "Ārā pāsaṁ na bujjhi tvaṁ, haṁsānaṁ pavaruttamā”ti.",
  "atk-s0513a45:563": "Tattha apadena padanti mahārāja, tumhādiso antalikkhacaro dijo apade ākāse padaṁ katvā yāti. Na bujjhi tvanti so tvaṁ evarūpo dūratova imaṁ pāsaṁ na bujjhi na jānīti pucchati.",
  "atk-s0513a45:564": "Mahāsatto āha –",
  "atk-s0513a45:565": "139.",
  "atk-s0513a45:566": "“Yadā parābhavo hoti, poso jīvitasaṅkhaye;",
  "atk-s0513a45:567": "Atha jālañca pāsañca, āsajjāpi na bujjhatī”ti.",
  "atk-s0513a45:568": "Tattha yadā parābhavoti samma luddaputta, yadā parābhavo avuḍḍhi vināso sampatto hoti, atha poso jīvitasaṅkhaye patte jālañca pāsañca patvāpi na jānātīti attho.",
  "atk-s0513a45:569": "Luddo haṁsarañño kathaṁ abhinanditvā sumukhena saddhiṁ sallapanto tisso gāthā abhāsi –",
  "atk-s0513a45:570": "140.",
  "atk-s0513a45:571": "“Ete haṁsā pakkamanti, vakkaṅgā bhayameritā;",
  "atk-s0513a45:572": "Harittaca hemavaṇṇa, tvaññeva avahiyyasi.",
  "atk-s0513a45:573": "141.",
  "atk-s0513a45:574": "“Ete bhutvā ca pivitvā ca, pakkamanti vihaṅgamā;",
  "atk-s0513a45:575": "Anapekkhamānā vakkaṅgā, tvaññeveko upāsasi.",
  "atk-s0513a45:576": "142.",
  "atk-s0513a45:577": "“Kiṁ nu tyāyaṁ dijo hoti, mutto baddhaṁ upāsasi;",
  "atk-s0513a45:578": "Ohāya sakuṇā yanti, kiṁ eko avahiyyasī”ti.",
  "atk-s0513a45:579": "Tattha tvaññevāti tvameva ohiyyasīti pucchati. Upāsasīti payirupāsasi.",
  "atk-s0513a45:580": "Sumukho āha –",
  "atk-s0513a45:581": "143.",
  "atk-s0513a45:582": "“Rājā me so dijo mitto, sakhā pāṇasamo ca me;",
  "atk-s0513a45:583": "Neva naṁ vijahissāmi, yāva kālassa pariyāya”nti.",
  "atk-s0513a45:584": "Tattha yāva kālassa pariyāyanti luddaputta, yāva jīvitakālassa pariyosānaṁ ahaṁ etaṁ na vijahissāmiyeva.",
  "atk-s0513a45:585_0": "Taṁ sutvā luddo pasannacitto hutvā “sacāhaṁ evaṁ sīlasampannesu imesu aparajjhissāmi,",
  "atk-s0513a45:585_1": "pathavīpi me vivaraṁ dadeyya, kiṁ me rañño santikā laddhena dhanena, vissajjessāmi",
  "atk-s0513a45:585_2": "na”nti cintetvā gāthamāha –",
  "atk-s0513a45:586": "144.",
  "atk-s0513a45:587": "“Yo ca tvaṁ sakhino hetu, pāṇaṁ cajitumicchasi;",
  "atk-s0513a45:588": "So te sahāyaṁ muñcāmi, hotu rājā tavānugo”ti.",
  "atk-s0513a45:589": "Tattha yo ca tvanti yo nāma tvaṁ. Soti so ahaṁ. Tavānugoti esa haṁsarājā tava vasaṁ anugato hotu, tayā saddhiṁ ekaṭṭhāne vasatu.",
  "atk-s0513a45:590_0": "Evañca pana vatvā dhataraṭṭhaṁ yaṭṭhipāsato otāretvā saratīraṁ netvā pāsaṁ muñcitvā",
  "atk-s0513a45:590_1": "muducittena lohitaṁ dhovitvā nhāruādīni paṭipādesi. Tassa muducittatāya mahāsattassa",
  "atk-s0513a45:590_2": "pāramitānubhāvena ca tāvadeva pādo sacchavi ahosi, baddhaṭṭhānampi na paññāyi. Sumukho",
  "atk-s0513a45:590_3": "bodhisattaṁ oloketvā tuṭṭhacitto anumodanaṁ karonto gāthamāha –",
  "atk-s0513a45:591": "145.",
  "atk-s0513a45:592": "“Evaṁ luddaka nandassu, saha sabbehi ñātibhi;",
  "atk-s0513a45:593": "Yathāhamajja nandāmi, muttaṁ disvā dijādhipa”nti.",
  "atk-s0513a45:594_0": "Taṁ sutvā luddo “gacchatha, sāmī”ti āha. Atha naṁ mahāsatto “kiṁ pana tvaṁ samma,",
  "atk-s0513a45:594_1": "maṁ attano atthāya bandhi, udāhu aññassa āṇattiyā”ti pucchitvā tena tasmiṁ kāraṇe",
  "atk-s0513a45:594_2": "ārocite “kiṁ nu kho me itova cittakūṭaṁ gantuṁ seyyo, udāhu nagara”nti vimaṁsanto",
  "atk-s0513a45:594_3": "“mayi nagaraṁ gate luddaputto dhanaṁ labhissati, deviyā dohaḷo paṭippassambhissati,",
  "atk-s0513a45:594_4": "sumukhassa mittadhammo pākaṭo bhavissati, tathā mama ñāṇabalaṁ, khemañca saraṁ abhayadakkhiṇaṁ",
  "atk-s0513a45:594_5": "katvā labhissāmi, tasmā nagarameva gantuṁ seyyo”ti sanniṭṭhānaṁ katvā “ludda, tvaṁ",
  "atk-s0513a45:594_6": "amhe kājenādāya rañño santikaṁ nehi, sace no rājā vissajjetukāmo bhavissati, vissajjessatī”ti",
  "atk-s0513a45:594_7": "āha. Rājāno nāma sāmi, kakkhaḷā, gacchatha tumheti. Mayaṁ tādisaṁ luddampi mudukaṁ",
  "atk-s0513a45:594_8": "karimha, rañño ārādhane amhākaṁ bhāro, nehiyeva no, sammāti. So tathā akāsi. Rājā",
  "atk-s0513a45:594_9": "haṁse disvāva somanassajāto hutvā dvepi haṁse kañcanapīṭhe nisīdāpetvā madhulāje",
  "atk-s0513a45:594_10": "khādāpetvā madhurodakaṁ pāyetvā añjaliṁ paggayha dhammakathaṁ āyāci. Haṁsarājā tassa",
  "atk-s0513a45:594_11": "sotukāmataṁ viditvā paṭhamaṁ tāva paṭisanthāramakāsi. Tatrimā haṁsassa ca rañño ca",
  "atk-s0513a45:594_12": "vacanapaṭivacanagāthāyo honti –",
  "atk-s0513a45:595": "146.",
  "atk-s0513a45:596": "“Kaccinnu bhoto kusalaṁ, kacci bhoto anāmayaṁ;",
  "atk-s0513a45:597": "Kacci raṭṭhamidaṁ phītaṁ, dhammena manusāsasi.",
  "atk-s0513a45:598": "147.",
  "atk-s0513a45:599": "“Kusalaṁ ceva me haṁsa, atho haṁsa anāmayaṁ;",
  "atk-s0513a45:600": "Atho raṭṭhamidaṁ phītaṁ, dhammena manusāsahaṁ.",
  "atk-s0513a45:601": "148.",
  "atk-s0513a45:602": "“Kacci bhoto amaccesu, doso koci na vijjati;",
  "atk-s0513a45:603": "Kacci ārā amittā te, chāyā dakkhiṇatoriva.",
  "atk-s0513a45:604": "149.",
  "atk-s0513a45:605": "“Athopi me amaccesu, doso koci na vijjati;",
  "atk-s0513a45:606": "Atho ārā amittā me, chāyā dakkhiṇatoriva.",
  "atk-s0513a45:607": "150.",
  "atk-s0513a45:608": "“Kacci te sādisī bhariyā, assavā piyabhāṇinī;",
  "atk-s0513a45:609": "Puttarūpayasūpetā, tava chandavasānugā.",
  "atk-s0513a45:610": "151.",
  "atk-s0513a45:611": "“Atho me sādisī bhariyā, assavā piyabhāṇinī;",
  "atk-s0513a45:612": "Puttarūpayasūpetā, mama chandavasānugā.",
  "atk-s0513a45:613": "152.",
  "atk-s0513a45:614": "“Kacci te bahavo puttā, sujātā raṭṭhavaḍḍhana;",
  "atk-s0513a45:615": "Paññājavena sampannā, sammodanti tato tato.",
  "atk-s0513a45:616": "153.",
  "atk-s0513a45:617": "“Satameko ca me puttā, dhataraṭṭha mayā sutā;",
  "atk-s0513a45:618": "Tesaṁ tvaṁ kiccamakkhāhi, nāvarujjhanti te vaco”ti.",
  "atk-s0513a45:619_0": "Tattha kusalanti ārogyaṁ, itaraṁ tasseva vevacanaṁ. Phītanti kacci te idaṁ raṭṭhaṁ",
  "atk-s0513a45:619_1": "phītaṁ subhikkhaṁ, dhammena ca naṁ anusāsasīti pucchati. Dosoti aparādho. Chāyā dakkhiṇatorivāti",
  "atk-s0513a45:619_2": "yathā nāma dakkhiṇadisābhimukhā chāyā na vaḍḍhati, evaṁ te kacci amittā na vaḍḍhantīti",
  "atk-s0513a45:619_3": "vadati. Sādisīti jātigottakulapadesehi samānā. Evarūpā hi aticārinī na hoti. Assavāti",
  "atk-s0513a45:619_4": "vacanapaṭiggāhikā. Puttarūpayasūpetāti puttehi ca rūpena ca yasena ca upetā. Paññājavenāti",
  "atk-s0513a45:619_5": "paññāvegena paññaṁ javāpetvā tāni tāni kiccāni paricchindituṁ samatthāti pucchati.",
  "atk-s0513a45:619_6": "Sammodanti tato tatoti yattha yattha niyuttā honti, tato tato sammodanteva, na virujjhantīti",
  "atk-s0513a45:619_7": "pucchati. Mayā sutāti mayā vissutā. Mañhi loko “bahuputtarājā”ti vadati, iti te maṁ",
  "atk-s0513a45:619_8": "nissāya vissutā pākaṭā jātāti mayā sutā nāma hontīti vadati. Tesaṁ tvaṁ kiccamakkhāhīti",
  "atk-s0513a45:619_9": "tesaṁ mama puttānaṁ “idaṁ nāma karontū”ti tvaṁ kiccamakkhāhi, na te vacanaṁ avarujjhanti,",
  "atk-s0513a45:619_10": "ovādaṁ nesaṁ dehīti adhippāyenevamāha.",
  "atk-s0513a45:620": "Taṁ sutvā mahāsatto tassa ovādaṁ dento pañca gāthā abhāsi –",
  "atk-s0513a45:621": "154.",
  "atk-s0513a45:622": "“Upapannopi ce hoti, jātiyā vinayena vā;",
  "atk-s0513a45:623": "Atha pacchā kurute yogaṁ, kicche āpāsu sīdati.",
  "atk-s0513a45:624": "155.",
  "atk-s0513a45:625": "“Tassa saṁhīrapaññassa, vivaro jāyate mahā;",
  "atk-s0513a45:626": "Rattimandhova rūpāni, thūlāni manupassati.",
  "atk-s0513a45:627": "156.",
  "atk-s0513a45:628": "“Asāre sārayogaññū, matiṁ na tveva vindati;",
  "atk-s0513a45:629": "Sarabhova giriduggasmiṁ, antarāyeva sīdati.",
  "atk-s0513a45:630": "157.",
  "atk-s0513a45:631": "“Hīnajaccopi ce hoti, uṭṭhātā dhitimā naro;",
  "atk-s0513a45:632": "Ācārasīlasampanno, nise aggīva bhāsati.",
  "atk-s0513a45:633": "158.",
  "atk-s0513a45:634": "“Etaṁ me upamaṁ katvā, putte vijjāsu vācaya;",
  "atk-s0513a45:635": "Saṁvirūḷhetha medhāvī, khette bījaṁva vuṭṭhiyā”ti.",
  "atk-s0513a45:636_0": "Tattha vinayenāti ācārena. Pacchā kurute yoganti yo ce sikkhitabbasikkhāsu daharakāle",
  "atk-s0513a45:636_1": "yogaṁ vīriyaṁ akatvā pacchā mahallakakāle karoti, evarūpo pacchā tathārūpe dukkhe",
  "atk-s0513a45:636_2": "vā āpadāsu vā uppannāsu sīdati, attānaṁ uddharituṁ na sakkoti. Tassa saṁhīrapaññassāti",
  "atk-s0513a45:636_3": "tassa asikkhitattā tato tato haritabbapaññassa niccaṁ calabuddhino. Vivaroti bhogādīnaṁ",
  "atk-s0513a45:636_4": "chiddaṁ, parihānīti attho. Rattimandhoti rattandho. Idaṁ vuttaṁ hoti – “yathā rattandho",
  "atk-s0513a45:636_5": "rattikāṇo rattiṁ candobhāsādīhi thūlarūpāneva passati, sukhumāni passituṁ na sakkoti,",
  "atk-s0513a45:636_6": "evaṁ asikkhito saṁhīrapañño kismiñcideva bhaye uppanne sukhumāni kiccāni passituṁ",
  "atk-s0513a45:636_7": "na sakkoti, oḷārikeyeva passati, tasmā tava putte daharakāleyeva sikkhāpetuṁ vaṭṭatī”ti.",
  "atk-s0513a45:637_0": "Asāreti nissāre lokāyatavedasamaye. Sārayogaññūti sārayutto esa samayoti maññamāno.",
  "atk-s0513a45:637_1": "Matiṁ na tveva vindatīti bahuṁ sikkhitvāpi paññaṁ na labhatiyeva. Giriduggasminti",
  "atk-s0513a45:637_2": "so evarūpo yathā nāma sarabho attano vasanaṭṭhānaṁ āgacchanto antarāmagge visamampi",
  "atk-s0513a45:637_3": "samanti maññamāno giridugge vegenāgacchanto narakapapātaṁ patitvā antarāyeva sīdati,",
  "atk-s0513a45:637_4": "āvāsaṁ na pāpuṇāti, evametaṁ asāraṁ lokāyatavedasamayaṁ sārasaññāya uggahetvā mahāvināsaṁ",
  "atk-s0513a45:637_5": "pāpuṇāti. Tasmā tava putte atthanissitesu vaḍḍhiāvahesu kiccesu yojetvā sikkhāpehīti.",
  "atk-s0513a45:637_6": "Nise aggīvāti mahārāja, hīnajātikopi uṭṭhānādiguṇasampanno rattiṁ aggikkhandho viya",
  "atk-s0513a45:637_7": "obhāsati. Etaṁ meti etaṁ mayā vuttaṁ rattandhañca aggikkhandhañca upamaṁ katvā tava",
  "atk-s0513a45:637_8": "putte vijjāsu vācaya, sikkhitabbayuttāsu sikkhāsu yojehi. Evaṁ yutto hi yathā sukhette",
  "atk-s0513a45:637_9": "suvuṭṭhiyā bījaṁ saṁvirūhati, tatheva medhāvī saṁvirūhati, yasena ca bhogehi ca vaḍḍhatīti.",
  "atk-s0513a45:638_0": "Evaṁ mahāsatto sabbarattiṁ rañño dhammaṁ desesi, deviyā dohaḷo paṭippassambhi. Mahāsatto",
  "atk-s0513a45:638_1": "aruṇuggamanavelāyameva rājānaṁ pañcasu sīlesu patiṭṭhapetvā appamādena ovaditvā saddhiṁ",
  "atk-s0513a45:638_2": "sumukhena uttarasīhapañjarena nikkhamitvā cittakūṭameva gato.",
  "atk-s0513a45:639_0": "Satthā imaṁ dhammadesanaṁ āharitvā “evaṁ, bhikkhave, pubbepi iminā mamatthāya jīvitaṁ",
  "atk-s0513a45:639_1": "pariccattamevā”ti vatvā jātakaṁ samodhānesi – “tadā luddo channo ahosi, rājā sāriputto,",
  "atk-s0513a45:639_2": "devī khemābhikkhunī, haṁsaparisā sākiyagaṇo, sumukho ānando, haṁsarājā pana ahameva ahosi”nti.",
  "atk-s0513a45:640": "Cūḷahaṁsajātakavaṇṇanā chaṭṭhā.",
  "atk-s0513a45:642": "[503] 7. Sattigumbajātakavaṇṇanā",
  "atk-s0513a45:643_0": "Migaluddomahārājāti idaṁ satthā maddakucchismiṁ migadāye viharanto devadattaṁ ārabbha",
  "atk-s0513a45:643_1": "kathesi. Devadattena hi silāya paviddhāya bhagavato pāde sakalikāya khate balavavedanā",
  "atk-s0513a45:643_2": "uppajji. Tathāgatassa dassanatthāya bahū bhikkhū sannipatiṁsu. Atha bhagavā parisaṁ",
  "atk-s0513a45:643_3": "sannipatitaṁ disvā “bhikkhave, idaṁ senāsanaṁ atisambādhaṁ, sannipāto mahā bhavissati,",
  "atk-s0513a45:643_4": "maṁ mañcasivikāya maddakucchiṁ nethā”ti āha. Bhikkhū tathā kariṁsu. Jīvako tathāgatassa",
  "atk-s0513a45:643_5": "pādaṁ phāsukaṁ akāsi. Bhikkhū satthu santike nisinnāva kathaṁ samuṭṭhāpesuṁ “āvuso,",
  "atk-s0513a45:643_6": "devadatto sayampi pāpo, parisāpissa pāpā, iti so pāpo pāpaparivārova viharatī”ti.",
  "atk-s0513a45:643_7": "Satthā “kiṁ kathetha, bhikkhave”ti pucchitvā “idaṁ nāmā”ti vutte “na, bhikkhave,",
  "atk-s0513a45:643_8": "idāneva, pubbepi devadatto pāpo pāpaparivāroyevā”ti vatvā atītaṁ āhari.",
  "atk-s0513a45:644_0": "Atīte uttarapañcālanagare pañcālo nāma rājā rajjaṁ kāresi. Mahāsatto araññāyatane",
  "atk-s0513a45:644_1": "ekasmiṁ sānupabbate simbalivane ekassa suvarañño putto hutvā nibbatti, dve bhātaro",
  "atk-s0513a45:644_2": "ahesuṁ. Tassa pana pabbatassa uparivāte coragāmako ahosi pañcannaṁ corasatānaṁ nivāso,",
  "atk-s0513a45:644_3": "adhovāte assamo pañcannaṁ isisatānaṁ nivāso. Tesaṁ suvapotakānaṁ pakkhanikkhamanakāle",
  "atk-s0513a45:644_4": "vātamaṇḍalikā udapādi. Tāya pahaṭo eko suvapotako coragāmake corānaṁ āvudhantare",
  "atk-s0513a45:644_5": "patito, tassa tattha patitattā “sattigumbo”tveva nāmaṁ kariṁsu. Eko assame vālukatale",
  "atk-s0513a45:644_6": "pupphantare pati, tassa tattha patitattā “pupphako”tveva nāmaṁ kariṁsu. Sattigumbo",
  "atk-s0513a45:644_7": "corānaṁ antare vaḍḍhito, pupphako isīnaṁ.",
  "atk-s0513a45:645_0": "Athekadivasaṁ rājā sabbālaṅkārapaṭimaṇḍito rathavaraṁ abhiruhitvā mahantena parivārena",
  "atk-s0513a45:645_1": "migavadhāya nagarato nātidūre supupphitaphalitaṁ ramaṇīyaṁ upagumbavanaṁ gantvā “yassa",
  "atk-s0513a45:645_2": "passena migo palāyati, tasseva gīvā”ti vatvā rathā oruyha paṭicchādetvā dinne koṭṭhake",
  "atk-s0513a45:645_3": "dhanuṁ ādāya aṭṭhāsi. Purisehi migānaṁ uṭṭhāpanatthāya vanagumbesu pothiyamānesu",
  "atk-s0513a45:645_4": "eko eṇimigo uṭṭhāya gamanamaggaṁ olokento rañño ṭhitaṭṭhānasseva vivittataṁ disvā",
  "atk-s0513a45:645_5": "tadabhimukho pakkhanditvā palāyi. Amaccā “kassa passena migo palāyito”ti pucchantā",
  "atk-s0513a45:645_6": "“rañño passenā”ti ñatvā raññā saddhiṁ keḷiṁ kariṁsu. Rājā asmimānena tesaṁ keḷiṁ",
  "atk-s0513a45:645_7": "asahanto “idāni taṁ migaṁ gahessāmī”ti rathaṁ āruyha “sīghaṁ pesehī”ti sārathiṁ āṇāpetvā",
  "atk-s0513a45:645_8": "migena gatamaggaṁ paṭipajji. Rathaṁ vegena gacchantaṁ parisā anubandhituṁ nāsakkhi.",
  "atk-s0513a45:645_9": "Rājā sārathidutiyo yāva majjhanhikā gantvā taṁ migaṁ adisvā nivattanto tassa coragāmassa",
  "atk-s0513a45:645_10": "santike ramaṇīyaṁ kandaraṁ disvā rathā oruyha nhatvā ca pivitvā ca paccuttari. Athassa",
  "atk-s0513a45:645_11": "sārathi rathassa uttarattharaṇaṁ otāretvā sayanaṁ rukkhacchāyāya paññapesi, so tattha",
  "atk-s0513a45:645_12": "nipajji. Sārathipi tassa pāde sambāhanto nisīdi. Rājā antarantarā niddāyati ceva pabujjhati ca.",
  "atk-s0513a45:646_0": "Coragāmavāsino corāpi rañño ārakkhaṇatthāya araññameva pavisiṁsu. Coragāmake sattigumbo",
  "atk-s0513a45:646_1": "ceva bhattarandhako patikolambo nāmeko puriso cāti dveva ohīyiṁsu. Tasmiṁ khaṇe sattigumbo",
  "atk-s0513a45:646_2": "gāmakā nikkhamitvā rājānaṁ disvā “imaṁ niddāyamānameva māretvā ābharaṇāni gahessāmā”ti",
  "atk-s0513a45:646_3": "cintetvā patikolambassa santikaṁ gantvā taṁ kāraṇaṁ ārocesi. Tamatthaṁ pakāsento",
  "atk-s0513a45:646_4": "satthā pañca gāthā abhāsi –",
  "atk-s0513a45:647": "159.",
  "atk-s0513a45:648": "“Migaluddo mahārājā, pañcālānaṁ rathesabho;",
  "atk-s0513a45:649": "Nikkhanto saha senāya, ogaṇo vanamāgamā.",
  "atk-s0513a45:650": "160.",
  "atk-s0513a45:651": "“Tatthaddasā araññasmiṁ, takkarānaṁ kuṭiṁ kataṁ;",
  "atk-s0513a45:652": "Tassā kuṭiyā nikkhamma, suvo luddāni bhāsati.",
  "atk-s0513a45:653": "161.",
  "atk-s0513a45:654": "“Sampannavāhano poso, yuvā sammaṭṭhakuṇḍalo;",
  "atk-s0513a45:655": "Sobhati lohituṇhīso, divā sūriyova bhāsati.",
  "atk-s0513a45:656": "162.",
  "atk-s0513a45:657": "“Majjhanhike sampatike, sutto rājā sasārathi;",
  "atk-s0513a45:658": "Handassābharaṇaṁ sabbaṁ, gaṇhāma sāhasā mayaṁ.",
  "atk-s0513a45:659": "163.",
  "atk-s0513a45:660": "“Nisīthepi rahodāni, sutto rājā sasārathi;",
  "atk-s0513a45:661": "Ādāya vatthaṁ maṇikuṇḍalañca, hantvāna sākhāhi avattharāmā”ti.",
  "atk-s0513a45:662_0": "Tattha migaluddoti luddo viya migānaṁ gavesanato “migaluddo”ti vutto. Ogaṇoti gaṇā",
  "atk-s0513a45:662_1": "ohīno parihīno hutvā. Takkarānaṁ kuṭiṁ katanti so rājā tattha araññe corānaṁ vasanatthāya",
  "atk-s0513a45:662_2": "kataṁ gāmakaṁ addasa. Tassāti tato corakuṭito. Luddāni bhāsatīti patikolambena saddhiṁ",
  "atk-s0513a45:662_3": "dāruṇāni vacanāni katheti. Sampannavāhanoti sampannaassavāhano. Lohituṇhīsoti rattena",
  "atk-s0513a45:662_4": "uṇhīsapaṭṭena samannāgato. Sampatiketi sampati idāni, evarūpe ṭhitamajjhanhikakāleti",
  "atk-s0513a45:662_5": "attho. Sāhasāti sāhasena pasayhākāraṁ katvā gaṇhāmāti vadati. Nisīthepi rahodānīti",
  "atk-s0513a45:662_6": "nisīthepi idānipi raho. Idaṁ vadati – yathā nisīthe aḍḍharattasamaye manussā kilantā",
  "atk-s0513a45:662_7": "sayanti, raho nāma hoti, idāni ṭhitamajjhanhikepi kāle tathevāti. Hantvānāti rājānaṁ",
  "atk-s0513a45:662_8": "māretvā vatthābharaṇānissa gahetvā atha naṁ pāde gahetvā kaḍḍhitvā ekamante sākhāhi paṭicchādemāti.",
  "atk-s0513a45:663": "Iti so vegena sakiṁ nikkhamati, sakiṁ patikolambassa santikaṁ gacchati. So tassa vacanaṁ sutvā nikkhamitvā olokento rājabhāvaṁ ñatvā bhīto gāthamāha –",
  "atk-s0513a45:664": "164.",
  "atk-s0513a45:665": "“Kinnu ummattarūpova, sattigumba pabhāsasi;",
  "atk-s0513a45:666": "Durāsadā hi rājāno, aggi pajjalito yathā”ti.",
  "atk-s0513a45:667": "Atha naṁ suvo gāthāya ajjhabhāsi –",
  "atk-s0513a45:668": "165.",
  "atk-s0513a45:669": "“Atha tvaṁ patikolamba, matto thullāni gajjasi;",
  "atk-s0513a45:670": "Mātari mayha naggāya, kinnu tvaṁ vijigucchase”ti.",
  "atk-s0513a45:671_0": "Tattha atha tvanti nanu tvaṁ. Mattoti corānaṁ ucchiṭṭhasuraṁ labhitvā tāya matto",
  "atk-s0513a45:671_1": "hutvā pubbe mahāgajjitāni gajjasi. Mātarīti corajeṭṭhakassa bhariyaṁ sandhāyāha.",
  "atk-s0513a45:671_2": "Sā kira tadā sākhābhaṅgaṁ nivāsetvā carati. Vijigucchaseti mama mātari naggāya kinnu",
  "atk-s0513a45:671_3": "tvaṁ idāni corakammaṁ jigucchasi, kātuṁ na icchasīti.",
  "atk-s0513a45:672": "Rājā pabujjhitvā tassa tena saddhiṁ manussabhāsāya kathentassa vacanaṁ sutvā “sappaṭibhayaṁ idaṁ ṭhāna”nti sārathiṁ uṭṭhāpento gāthamāha –",
  "atk-s0513a45:673": "166.",
  "atk-s0513a45:674": "“Uṭṭhehi samma taramāno, rathaṁ yojehi sārathi;",
  "atk-s0513a45:675": "Sakuṇo me na ruccati, aññaṁ gacchāma assama”nti.",
  "atk-s0513a45:676": "Sopi sīghaṁ uṭṭhahitvā rathaṁ yojetvā gāthamāha –",
  "atk-s0513a45:677": "167.",
  "atk-s0513a45:678": "“Yutto ratho mahārāja, yutto ca balavāhano;",
  "atk-s0513a45:679": "Adhitiṭṭha mahārāja, aññaṁ gacchāma assama”nti.",
  "atk-s0513a45:680": "Tattha balavāhanoti balavavāhano, mahāthāmaassasampannoti attho. Adhitiṭṭhāti abhiruha.",
  "atk-s0513a45:681": "Abhiruḷhamatteyeva ca tasmiṁ sindhavā vātavegena pakkhandiṁsu. Sattigumbo rathaṁ gacchantaṁ disvā saṁvegappatto dve gāthā abhāsi –",
  "atk-s0513a45:682": "168.",
  "atk-s0513a45:683": "“Ko numeva gatā sabbe, ye asmiṁ paricārakā;",
  "atk-s0513a45:684": "Esa gacchati pañcālo, mutto tesaṁ adassanā.",
  "atk-s0513a45:685": "169.",
  "atk-s0513a45:686": "“Kodaṇḍakāni gaṇhatha, sattiyo tomarāni ca;",
  "atk-s0513a45:687": "Esa gacchati pañcālo, mā vo muñcittha jīvata”nti.",
  "atk-s0513a45:688_0": "Tattha ko numeti kuhiṁ nu ime. Asminti imasmiṁ assame. Paricārakāti corā. Adassanāti",
  "atk-s0513a45:688_1": "etesaṁ corānaṁ adassanena mutto esa gacchatīti, etesaṁ hatthato mutto hutvā esa adassanaṁ",
  "atk-s0513a45:688_2": "gacchatītipi attho. Kodaṇḍakānīti dhanūni. Jīvatanti tumhākaṁ jīvantānaṁ mā muñcittha,",
  "atk-s0513a45:688_3": "āvudhahatthā dhāvitvā gaṇhatha nanti.",
  "atk-s0513a45:689_0": "Evaṁ tassa viravitvā aparāparaṁ dhāvantasseva rājā isīnaṁ assamaṁ patto. Tasmiṁ khaṇe",
  "atk-s0513a45:689_1": "isayo phalāphalatthāya gatā. Eko pupphakasuvova assamapade ṭhito hoti. So rājānaṁ",
  "atk-s0513a45:689_2": "disvā paccuggamanaṁ katvā paṭisanthāramakāsi. Tamatthaṁ pakāsento satthā catasso gāthā abhāsi –",
  "atk-s0513a45:690": "170.",
  "atk-s0513a45:691": "“Athāparo paṭinandittha, suvo lohitatuṇḍako;",
  "atk-s0513a45:692": "Svāgataṁ te mahārāja, atho te adurāgataṁ;",
  "atk-s0513a45:693": "Issarosi anuppatto, yaṁ idhatthi pavedaya.",
  "atk-s0513a45:694": "171.",
  "atk-s0513a45:695": "“Tiṇḍukāni piyālāni, madhuke kāsumāriyo;",
  "atk-s0513a45:696": "Phalāni khuddakappāni, bhuñja rāja varaṁ varaṁ.",
  "atk-s0513a45:697": "172.",
  "atk-s0513a45:698": "“Idampi pānīyaṁ sītaṁ, ābhataṁ girigabbharā;",
  "atk-s0513a45:699": "Tato piva mahārāja, sace tvaṁ abhikaṅkhasi.",
  "atk-s0513a45:700": "173.",
  "atk-s0513a45:701": "“Araññaṁ uñchāya gatā, ye asmiṁ paricārakā;",
  "atk-s0513a45:702": "Sayaṁ uṭṭhāya gaṇhavho, hatthā me natthi dātave”ti.",
  "atk-s0513a45:703_0": "Tattha paṭinanditthāti rājānaṁ disvāva tussi. Lohitatuṇḍakoti rattatuṇḍo sobhaggappatto.",
  "atk-s0513a45:703_1": "Madhuketi madhukaphalāni. Kāsumāriyoti evaṁnāmakāni phalāni, kāraphalāni vā. Tato",
  "atk-s0513a45:703_2": "pivāti tato pānīyamāḷato gahetvā pānīyaṁ piva. Ye asmiṁ paricārakāti mahārāja, ye",
  "atk-s0513a45:703_3": "imasmiṁ assame vicaraṇakā isayo, te araññaṁ uñchāya gatā. Gaṇhavhoti phalāphalāni",
  "atk-s0513a45:703_4": "gaṇhatha. Dātaveti dātuṁ.",
  "atk-s0513a45:704": "Rājā tassa paṭisanthāre pasīditvā gāthādvayamāha –",
  "atk-s0513a45:705": "174.",
  "atk-s0513a45:706": "“Bhaddako vatayaṁ pakkhī, dijo paramadhammiko;",
  "atk-s0513a45:707": "Atheso itaro pakkhī, suvo luddāni bhāsati.",
  "atk-s0513a45:708": "175.",
  "atk-s0513a45:709": "“‘Etaṁ hanatha bandhatha, mā vo muñcittha jīvataṁ’;",
  "atk-s0513a45:710": "Iccevaṁ vilapantassa, sotthiṁ pattosmi assama”nti.",
  "atk-s0513a45:711": "Tattha itaroti corakuṭiyaṁ suvako. Iccevanti ahaṁ pana tassa evaṁ vilapantasseva imaṁ assamaṁ sotthinā patto.",
  "atk-s0513a45:712": "Rañño kathaṁ sutvā pupphako dve gāthā abhāsi –",
  "atk-s0513a45:713": "176.",
  "atk-s0513a45:714": "“Bhātarosma mahārāja, sodariyā ekamātukā;",
  "atk-s0513a45:715": "Ekarukkhasmiṁ saṁvaḍḍhā, nānākhettagatā ubho.",
  "atk-s0513a45:716": "177.",
  "atk-s0513a45:717": "“Sattigumbo ca corānaṁ, ahañca isinaṁ idha;",
  "atk-s0513a45:718": "Asataṁ so, sataṁ ahaṁ, tena dhammena no vinā”ti.",
  "atk-s0513a45:719_0": "Tattha bhātarosmāti mahārāja, so ca ahañca ubho bhātaro homa. Corānanti so corānaṁ",
  "atk-s0513a45:719_1": "santike saṁvaḍḍho, ahaṁ isīnaṁ santike. Asataṁ so, sataṁ ahanti so asādhūnaṁ dussīlānaṁ",
  "atk-s0513a45:719_2": "santikaṁ upagato, ahaṁ sādhūnaṁ sīlavantānaṁ. Tena dhammena no vināti mahārāja, taṁ",
  "atk-s0513a45:719_3": "sattigumbaṁ corā coradhammena corakiriyāya vinesuṁ, maṁ isayo isidhammena isisīlācārena,",
  "atk-s0513a45:719_4": "tasmā sopi tena coradhammena no vinā hoti, ahampi isidhammena no vinā homīti.",
  "atk-s0513a45:720": "Idāni taṁ dhammaṁ vibhajanto gāthādvayamāha –",
  "atk-s0513a45:721": "178.",
  "atk-s0513a45:722": "“Tattha vadho ca bandho ca, nikatī vañcanāni ca;",
  "atk-s0513a45:723": "Ālopā sāhasākārā, tāni so tattha sikkhati.",
  "atk-s0513a45:724": "179.",
  "atk-s0513a45:725": "“Idha saccañca dhammo ca, ahiṁsā saṁyamo damo;",
  "atk-s0513a45:726": "Āsanūdakadāyīnaṁ, aṅke vaddhosmi bhāradhā”ti.",
  "atk-s0513a45:727_0": "Tattha nikatīti patirūpakena vañcanā. Vañcanānīti ujukavañcanāneva. Ālopāti divā",
  "atk-s0513a45:727_1": "gāmaghātā. Sāhasākārāti gehaṁ pavisitvā maraṇena tajjetvā sāhasikakammakaraṇāni.",
  "atk-s0513a45:727_2": "Saccanti sabhāvo. Dhammoti sucaritadhammo. Ahiṁsāti mettāpubbabhāgo. Saṁyamoti sīlasaṁyamo.",
  "atk-s0513a45:727_3": "Damoti indriyadamanaṁ. Āsanūdakadāyīnanti abbhāgatānaṁ āsanañca udakañca dānasīlānaṁ.",
  "atk-s0513a45:727_4": "Bhāradhāti rājānaṁ ālapati.",
  "atk-s0513a45:728": "Idāni rañño dhammaṁ desento imā gāthā abhāsi –",
  "atk-s0513a45:729": "180.",
  "atk-s0513a45:730": "“Yaṁ yañhi rāja bhajati, santaṁ vā yadi vā asaṁ;",
  "atk-s0513a45:731": "Sīlavantaṁ visīlaṁ vā, vasaṁ tasseva gacchati.",
  "atk-s0513a45:732": "181.",
  "atk-s0513a45:733": "“Yādisaṁ kurute mittaṁ, yādisaṁ cūpasevati;",
  "atk-s0513a45:734": "Sopi tādisako hoti, sahavāso hi tādiso.",
  "atk-s0513a45:735": "182.",
  "atk-s0513a45:736": "“Sevamāno sevamānaṁ, samphuṭṭho samphusaṁ paraṁ;",
  "atk-s0513a45:737": "Saro diddho kalāpaṁva, alittamupalimpati;",
  "atk-s0513a45:738": "Upalepabhayā dhīro, neva pāpasakhā siyā.",
  "atk-s0513a45:739": "183.",
  "atk-s0513a45:740": "“Pūtimacchaṁ kusaggena, yo naro upanayhati;",
  "atk-s0513a45:741": "Kusāpi pūti vāyanti, evaṁ bālūpasevanā.",
  "atk-s0513a45:742": "184.",
  "atk-s0513a45:743": "“Tagarañca palāsena, yo naro upanayhati;",
  "atk-s0513a45:744": "Pattāpi surabhi vāyanti, evaṁ dhīrūpasevanā.",
  "atk-s0513a45:745": "185.",
  "atk-s0513a45:746": "“Tasmā pattapuṭasseva, ñatvā sampākamattano;",
  "atk-s0513a45:747": "Asante nopaseveyya, sante seveyya paṇḍito;",
  "atk-s0513a45:748": "Asanto nirayaṁ nenti, santo pāpenti suggati”nti.",
  "atk-s0513a45:749_0": "Tattha santaṁ vā yadi vā asanti sappurisaṁ vā asappurisaṁ vā. Sevamāno sevamānanti",
  "atk-s0513a45:749_1": "seviyamāno ācariyo sevamānaṁ antevāsikaṁ. Samphuṭṭhoti antevāsinā vā phuṭṭho ācariyo.",
  "atk-s0513a45:749_2": "Samphusaṁ paranti paraṁ ācariyaṁ samphusanto antevāsī vā. Alittanti taṁ antevāsikaṁ",
  "atk-s0513a45:749_3": "pāpadhammena alittaṁ so ācariyo visadiddho saro sesaṁ sarakalāpaṁ viya limpati. Evaṁ",
  "atk-s0513a45:749_4": "bālūpasevanāti bālūpasevī hi pūtimacchaṁ upanayhanakusaggaṁ viya hoti, pāpakammaṁ",
  "atk-s0513a45:749_5": "akarontopi avaṇṇaṁ akittiṁ labhati. Dhīrūpasevanāti dhīrūpasevī puggalo tagarādigandhajātipaliveṭhanapattaṁ",
  "atk-s0513a45:749_6": "viya hoti, paṇḍito bhavituṁ asakkontopi kalyāṇamittasevī guṇakittiṁ labhati. Pattapuṭassevāti",
  "atk-s0513a45:749_7": "duggandhasugandhapaliveṭhanapaṇṇasseva. Sampākamattanoti kalyāṇamittasaṁsaggavasena",
  "atk-s0513a45:749_8": "attano paripākaṁ paribhāvanaṁ ñatvāti attho. Pāpenti suggatinti santo sammādiṭṭhikā",
  "atk-s0513a45:749_9": "attānaṁ nissite satte saggameva pāpentīti desanaṁ yathānusandhimeva pāpesi.",
  "atk-s0513a45:750_0": "Rājā tassa dhammakathāya pasīdi, isigaṇopi āgato. Rājā isayo vanditvā “bhante, maṁ",
  "atk-s0513a45:750_1": "anukampamānā mama vasanaṭṭhāne vasathā”ti vatvā tesaṁ paṭiññaṁ gahetvā nagaraṁ gantvā",
  "atk-s0513a45:750_2": "suvānaṁ abhayaṁ adāsi. Isayopi tattha agamaṁsu. Rājā isigaṇaṁ uyyāne vasāpento yāvajīvaṁ",
  "atk-s0513a45:750_3": "upaṭṭhahitvā saggapuraṁ pūresi. Athassa puttopi chattaṁ ussāpento isigaṇaṁ paṭijaggiyevāti",
  "atk-s0513a45:750_4": "tasmiṁ kulaparivaṭṭe satta rājāno isigaṇassa dānaṁ pavattayiṁsu. Mahāsatto araññe",
  "atk-s0513a45:750_5": "vasantoyeva yathākammaṁ gato.",
  "atk-s0513a45:751_0": "Satthā imaṁ dhammadesanaṁ āharitvā “evaṁ, bhikkhave, pubbepi devadatto pāpo pāpaparivāroyevā”ti",
  "atk-s0513a45:751_1": "vatvā jātakaṁ samodhānesi – “tadā sattigumbo devadatto ahosi, corā devadattaparisā,",
  "atk-s0513a45:751_2": "rājā ānando, isigaṇā buddhaparisā, pupphakasuvo pana ahameva ahosi”nti.",
  "atk-s0513a45:752": "Sattigumbajātakavaṇṇanā sattamā.",
  "atk-s0513a45:754": "[504] 8. Bhallātiyajātakavaṇṇanā",
  "atk-s0513a45:755_0": "Bhallātiyonāma ahosi rājāti idaṁ satthā jetavane viharanto mallikaṁ deviṁ ārabbha",
  "atk-s0513a45:755_1": "kathesi. Tassā kira ekadivasaṁ raññā saddhiṁ sayanaṁ nissāya kalaho ahosi. Rājā kujjhitvā",
  "atk-s0513a45:755_2": "naṁ na olokesi. Sā cintesi “nanu tathāgato rañño mayi kuddhabhāvaṁ na jānātī”ti.",
  "atk-s0513a45:755_3": "Satthā taṁ kāraṇaṁ ñatvā punadivase bhikkhusaṅghaparivuto sāvatthiṁ piṇḍāya pavisitvā",
  "atk-s0513a45:755_4": "rañño gehadvāraṁ gato. Rājā paccuggantvā pattaṁ gahetvā satthāraṁ pāsādaṁ āropetvā",
  "atk-s0513a45:755_5": "paṭipāṭiyā bhikkhusaṅghaṁ nisīdāpetvā dakkhiṇodakaṁ datvā paṇītenāhārena parivisitvā",
  "atk-s0513a45:755_6": "bhattakiccāvasāne ekamantaṁ nisīdi. Satthā “kiṁ nu kho, mahārāja, mallikā na paññāyatī”ti",
  "atk-s0513a45:755_7": "pucchitvā “attano sukhamadamattatāyā”ti vutte “nanu, mahārāja, tvaṁ pubbe kinnarayoniyaṁ",
  "atk-s0513a45:755_8": "nibbattitvā ekarattiṁ kinnariyā vinā hutvā satta vassasatāni paridevamāno vicarī”ti",
  "atk-s0513a45:755_9": "vatvā tena yācito atītaṁ āhari.",
  "atk-s0513a45:756_0": "Atīte bārāṇasiyaṁ bhallātiyo nāma rājā rajjaṁ kārento “aṅgārapakkamigamaṁsaṁ khādissāmī”ti",
  "atk-s0513a45:756_1": "rajjaṁ amaccānaṁ niyyādetvā sannaddhapañcāvudho susikkhitakoleyyakasuṇakhagaṇaparivuto",
  "atk-s0513a45:756_2": "nagarā nikkhamitvā himavantaṁ pavisitvā anugaṅgaṁ gantvā upari abhiruhituṁ asakkonto",
  "atk-s0513a45:756_3": "ekaṁ gaṅgaṁ otiṇṇanadiṁ disvā tadanusārena gacchanto migasūkarādayo vadhitvā aṅgārapakkamaṁsaṁ",
  "atk-s0513a45:756_4": "khādanto uccaṭṭhānaṁ abhiruhi. Tattha ramaṇīyā nadikā paripuṇṇakāle thanapamāṇodakā",
  "atk-s0513a45:756_5": "hutvā sandati, aññadā jaṇṇukapamāṇodakā hoti. Tattha nānappakārakā macchakacchapā",
  "atk-s0513a45:756_6": "vicaranti. Udakapariyante rajatapaṭṭavaṇṇavālukā ubhosu tīresu nānāpupphaphalabharitavinamitā",
  "atk-s0513a45:756_7": "rukkhā pupphaphalarasamattehi nānāvihaṅgamabhamaragaṇehi samparikiṇṇā vividhamigasaṅghanisevitā",
  "atk-s0513a45:756_8": "sītacchāyā. Evaṁ ramaṇīyāya hemavatanadiyā tīre dve kinnarā aññamaññaṁ āliṅgitvā",
  "atk-s0513a45:756_9": "paricumbitvā nānappakārehi paridevantā rodanti.",
  "atk-s0513a45:757_0": "Rājā tassā nadiyā tīrena gandhamādanaṁ abhiruhanto te kinnare disvā “kiṁ nu kho ete",
  "atk-s0513a45:757_1": "evaṁ paridevanti, pucchissāmi ne”ti cintetvā sunakhe oloketvā accharaṁ pahari. Susikkhitakoleyyakasunakhā",
  "atk-s0513a45:757_2": "tāya saññāya gumbaṁ pavisitvā urena nipajjiṁsu. So tesaṁ paṭisallīnabhāvaṁ ñatvā",
  "atk-s0513a45:757_3": "dhanukalāpañceva sesāvudhāni ca rukkhaṁ nissāya ṭhapetvā padasaddaṁ akaronto saṇikaṁ",
  "atk-s0513a45:757_4": "tesaṁ santikaṁ gantvā “kiṁkāraṇā tumhe rodathā”ti kinnare pucchi. Tamatthaṁ pakāsento",
  "atk-s0513a45:757_5": "satthā tisso gāthā abhāsi –",
  "atk-s0513a45:758": "186.",
  "atk-s0513a45:759": "“Bhallātiyo nāma ahosi rājā, raṭṭhaṁ pahāya migavaṁ acāri so;",
  "atk-s0513a45:760": "Agamā girivaraṁ gandhamādanaṁ, supupphitaṁ kimpurisānuciṇṇaṁ.",
  "atk-s0513a45:761": "187.",
  "atk-s0513a45:762": "“Sāḷūrasaṅghañca nisedhayitvā, dhanuṁ kalāpañca so nikkhipitvā;",
  "atk-s0513a45:763": "Upāgami vacanaṁ vattukāmo, yatthaṭṭhitā kimpurisā ahesuṁ.",
  "atk-s0513a45:764": "188.",
  "atk-s0513a45:765": "“Himaccaye hemavatāya tīre, kimidhaṭṭhitā mantayavho abhiṇhaṁ;",
  "atk-s0513a45:766": "Pucchāmi vo mānusadehavaṇṇe, kathaṁ vo jānanti manussaloke”ti.",
  "atk-s0513a45:767": "Tattha sāḷūrasaṅghanti sunakhagaṇaṁ. Himaccayeti catunnaṁ hemantamāsānaṁ atikkame. Hemavatāyāti imissā hemavatāya nadiyā tīre.",
  "atk-s0513a45:768": "Rañño vacanaṁ sutvā kinnaro tuṇhī ahosi, kinnarī pana raññā saddhiṁ sallapi –",
  "atk-s0513a45:769": "189.",
  "atk-s0513a45:770": "“Mallaṁ giriṁ paṇḍarakaṁ tikūṭaṁ, sītodakā anuvicarāma najjo;",
  "atk-s0513a45:771": "Migā manussāva nibhāsavaṇṇā, jānanti no kimpurisāti luddā”ti.",
  "atk-s0513a45:772_0": "Tattha mallaṁ girinti samma luddaka, mayaṁ imaṁ mallagiriñca paṇḍarakañca tikūṭañca",
  "atk-s0513a45:772_1": "imā ca najjo anuvicarāma. “Mālāgiri”ntipi pāṭho. Nibhāsavaṇṇāti nibhāsamānavaṇṇā,",
  "atk-s0513a45:772_2": "dissamānasarīrāti attho.",
  "atk-s0513a45:773": "Tato rājā tisso gāthā abhāsi –",
  "atk-s0513a45:774": "190.",
  "atk-s0513a45:775": "“Sukiccharūpaṁ paridevayavho, āliṅgito cāsi piyo piyāya;",
  "atk-s0513a45:776": "Pucchāmi vo mānusadehavaṇṇe, kimidha vane rodatha appatītā.",
  "atk-s0513a45:777": "191.",
  "atk-s0513a45:778": "“Sukiccharūpaṁ paridevayavho, āliṅgito cāsi piyo piyāya;",
  "atk-s0513a45:779": "Pucchāmi vo mānusadehavaṇṇe, kimidha vane vilapatha appatītā.",
  "atk-s0513a45:780": "192.",
  "atk-s0513a45:781": "“Sukiccharūpaṁ paridevayavho, āliṅgito cāsi piyo piyāya;",
  "atk-s0513a45:782": "Pucchāmi vo mānusadehavaṇṇe, kimidha vane socatha appatītā”ti.",
  "atk-s0513a45:783_0": "Tattha sukiccharūpanti suṭṭhu dukkhappattā viya hutvā. Āliṅgito cāsi piyo piyāyāti",
  "atk-s0513a45:783_1": "tayā piyāya tava piyo āliṅgito ca āsi. “Āliṅgiyo cāsī”tipi pāṭho, ayamevattho. Kimidha",
  "atk-s0513a45:783_2": "vaneti kiṁkāraṇā idha vane antarantarā āliṅgitvā paricumbitvā piyakathaṁ kathetvā",
  "atk-s0513a45:783_3": "puna appatītā rodathāti.",
  "atk-s0513a45:784": "Tato parā ubhinnampi ālāpasallāpagāthā honti –",
  "atk-s0513a45:785": "193.",
  "atk-s0513a45:786": "“Mayekarattaṁ vippavasimha ludda, akāmakā aññamaññaṁ sarantā;",
  "atk-s0513a45:787": "Tamekarattaṁ anutappamānā, socāma ‘sā ratti punaṁ na hossati’.",
  "atk-s0513a45:788": "194.",
  "atk-s0513a45:789": "“Yamekarattaṁ anutappathetaṁ, dhanaṁva naṭṭhaṁ pitaraṁva petaṁ;",
  "atk-s0513a45:790": "Pucchāmi vo mānusadehavaṇṇe, kathaṁ vinā vāsamakappayittha.",
  "atk-s0513a45:791": "195.",
  "atk-s0513a45:792": "“Yamimaṁ nadiṁ passasi sīghasotaṁ, nānādumacchādanaṁ selakūlaṁ;",
  "atk-s0513a45:793": "Taṁ me piyo uttari vassakāle, mamañca maññaṁ anubandhatīti.",
  "atk-s0513a45:794": "196.",
  "atk-s0513a45:795": "“Ahañca aṅkolakamocināmi, atimuttakaṁ sattaliyothikañca;",
  "atk-s0513a45:796": "‘Piyo ca me hehiti mālabhārī, ahañca naṁ mālinī ajjhupessaṁ’.",
  "atk-s0513a45:797": "197.",
  "atk-s0513a45:798": "“Ahañcidaṁ kuravakamocināmi, uddālakā pāṭalisindhuvārakā;",
  "atk-s0513a45:799": "‘Piyo ca me hehiti mālabhārī, ahañca naṁ mālinī ajjhupessaṁ’.",
  "atk-s0513a45:800": "198.",
  "atk-s0513a45:801": "“Ahañca sālassa supupphitassa, oceyya pupphāni karomi mālaṁ;",
  "atk-s0513a45:802": "‘Piyo ca me hehiti mālabhārī, ahañca naṁ mālinī ajjhupessaṁ’.",
  "atk-s0513a45:803": "199.",
  "atk-s0513a45:804": "“Ahañca sālassa supupphitassa, oceyya pupphāni karomi bhāraṁ;",
  "atk-s0513a45:805": "Idañca no hehiti santharatthaṁ, yatthajjimaṁ viharissāma rattiṁ.",
  "atk-s0513a45:806": "200.",
  "atk-s0513a45:807": "“Ahañca kho agaḷuṁ candanañca, silāya piṁsāmi pamattarūpā;",
  "atk-s0513a45:808": "‘Piyo ca me hehiti rositaṅgo, ahañca naṁ rositā ajjhupessaṁ’.",
  "atk-s0513a45:809": "201.",
  "atk-s0513a45:810": "“Athāgamā salilaṁ sīghasotaṁ, nudaṁ sāle salaḷe kaṇṇikāre;",
  "atk-s0513a45:811": "Āpūratha tena muhuttakena, sāyaṁ nadī āsi mayā suduttarā.",
  "atk-s0513a45:812": "202.",
  "atk-s0513a45:813": "“Ubhosu tīresu mayaṁ tadā ṭhitā, sampassantā ubhayo aññamaññaṁ;",
  "atk-s0513a45:814": "Sakimpi rodāma sakiṁ hasāma, kicchena no āgamā saṁvarī sā.",
  "atk-s0513a45:815": "203.",
  "atk-s0513a45:816": "“Pātova kho uggate sūriyamhi, catukkaṁ nadiṁ uttariyāna ludda;",
  "atk-s0513a45:817": "Āliṅgiyā aññamaññaṁ mayaṁ ubho, sakimpi rodāma sakiṁ hasāma.",
  "atk-s0513a45:818": "204.",
  "atk-s0513a45:819": "“Tīhūnakaṁ satta satāni ludda, yamidha mayaṁ vippavasimha pubbe;",
  "atk-s0513a45:820": "Vassekimaṁ jīvitaṁ bhūmipāla, ko nīdha kantāya vinā vaseyya.",
  "atk-s0513a45:821": "205.",
  "atk-s0513a45:822": "“Āyuñca vo kīvatako nu samma, sacepi jānātha vadetha āyuṁ;",
  "atk-s0513a45:823": "Anussavā vuḍḍhato āgamā vā, akkhātha metaṁ avikampamānā.",
  "atk-s0513a45:824": "206.",
  "atk-s0513a45:825": "“Āyuñca no vassasahassaṁ ludda, na cantarā pāpako atthi rogo;",
  "atk-s0513a45:826": "Appañca dukkhaṁ sukhameva bhiyyo, avītarāgā vijahāma jīvita”nti.",
  "atk-s0513a45:827_0": "Tattha mayekarattanti mayaṁ ekarattaṁ. Vippavasimhāti vippayuttā hutvā vasimha. Anutappamānāti",
  "atk-s0513a45:827_1": "“anicchamānānaṁ no ekaratto atīto”ti taṁ ekarattaṁ anucintayamānā. Punaṁ na hessatīti",
  "atk-s0513a45:827_2": "puna na bhavissati nāgamissatīti socāma. Dhanaṁva naṭṭhaṁ pitaraṁva petanti dhanaṁ",
  "atk-s0513a45:827_3": "vā naṭṭhaṁ pitaraṁ vā mātaraṁ vāpetaṁ kālakataṁ kiṁ nu kho tumhe cintayamānā kena",
  "atk-s0513a45:827_4": "kāraṇena taṁ ekarattaṁ vinā vāsaṁ akappayittha, idaṁ me ācikkhathāti pucchati. Yamimanti",
  "atk-s0513a45:827_5": "yaṁ imaṁ. Selakūlanti dvinnaṁ selānaṁ antare sandamānaṁ. Vassakāleti ekassa meghassa",
  "atk-s0513a45:827_6": "uṭṭhāya vassanakāle. Amhākañhi imasmiṁ vanasaṇḍe rativasena carantānaṁ eko megho",
  "atk-s0513a45:827_7": "uṭṭhahi. Atha me piyasāmiko kinnaromaṁ “pacchato āgacchatī”ti maññamāno etaṁ nadiṁ uttarīti āha.",
  "atk-s0513a45:828_0": "Ahañcāti ahaṁ panetassa paratīraṁ gatabhāvaṁ ajānantī supupphitāni aṅkolakādīni pupphāni",
  "atk-s0513a45:828_1": "ocināmi. Tattha sattaliyothikañcāti kundālapupphañca suvaṇṇayothikañca ocinantī pana",
  "atk-s0513a45:828_2": "“piyo ca me mālabhārī bhavissati, ahañca naṁ mālinī hutvā ajjhupessa”nti iminā kāraṇena",
  "atk-s0513a45:828_3": "ocināmi. Uddālakā pāṭalisindhuvārakāti tepi mayā ocitāyevāti vadati. Oceyyāti ocinitvā.",
  "atk-s0513a45:828_4": "Agaḷuṁ candanañcāti kāḷāgaḷuñca rattacandanañca. Rositaṅgoti vilittasarīro. Rositāti",
  "atk-s0513a45:828_5": "vilittā hutvā. Ajjhupessanti sayane upagamissāmi. Nudaṁ sāle salaḷe kaṇṇikāreti etāni",
  "atk-s0513a45:828_6": "mayā ocinitvā tīre ṭhapitāni pupphāni nudantaṁ harantaṁ. Suduttarāti tassā hi orimatīre",
  "atk-s0513a45:828_7": "ṭhitakāleyeva nadiyā udakaṁ āgataṁ, taṅkhaṇaññeva sūriyo atthaṅgato, vijjulatā niccharanti,",
  "atk-s0513a45:828_8": "kinnarā nāma udakabhīrukā honti, iti sā otarituṁ na visahi. Tenāha “sāyaṁ nadī āsi mayā suduttarā”ti.",
  "atk-s0513a45:829_0": "Sampassantāti vijjulatāniccharaṇakāle passantā. Rodāmāti andhakārakāle apassantā",
  "atk-s0513a45:829_1": "rodāma, vijjulatāniccharaṇakāle passantā hasāma. Saṁvarīti ratti. Catukkanti tucchaṁ.",
  "atk-s0513a45:829_2": "Uttariyānāti uttaritvā. Tīhūnakanti tīhi ūnāni satta vassasatāni. Yamidha mayanti",
  "atk-s0513a45:829_3": "yaṁ kālaṁ idha mayaṁ vippavasimha, so ito tīhi ūnakāni satta vassasatāni hontīti",
  "atk-s0513a45:829_4": "vadati. Vassekimanti vassaṁ ekaṁ imaṁ, tumhākaṁ ekameva vassasataṁ imaṁ jīvitanti",
  "atk-s0513a45:829_5": "vadati. Ko nīdhāti evaṁ parittake jīvite ko nu idha kantāya vinā bhaveyya, ayuttaṁ",
  "atk-s0513a45:829_6": "tava piyabhariyāya vinā bhavitunti dīpeti.",
  "atk-s0513a45:830_0": "Kīvatako nūti rājā kinnariyā vacanaṁ sutvā “imesaṁ āyuppamāṇaṁ pucchissāmī”ti cintetvā",
  "atk-s0513a45:830_1": "“tumhākaṁ kittako āyū”ti pucchati. Anussavāti sace vo kassaci vadantassa vā sutaṁ,",
  "atk-s0513a45:830_2": "mātāpitūnaṁ vā vuḍḍhānaṁ mahallakānaṁ santikā āgamo atthi, atha me tato anussavā",
  "atk-s0513a45:830_3": "vuḍḍhato āgamā vā etaṁ avikampamānā akkhātha. Na cantarāti amhākaṁ vassasahassaṁ",
  "atk-s0513a45:830_4": "āyu, antarā ca no pāpako jīvitantarāyakaro rogopi natthi. Avītarāgāti aññamaññaṁ",
  "atk-s0513a45:830_5": "avigatapemāva hutvā.",
  "atk-s0513a45:831_0": "Taṁ sutvā rājā “ime hi nāma tiracchānagatā hutvā ekarattiṁ vippayogena satta vassasatāni",
  "atk-s0513a45:831_1": "rodantā vicaranti, ahaṁ pana tiyojanasatike rajje mahāsampattiṁ pahāya araññe vicarāmi,",
  "atk-s0513a45:831_2": "aho akiccakārimhī”ti tatova nivatto bārāṇasiṁ gantvā “kiṁ te, mahārāja, himavante",
  "atk-s0513a45:831_3": "acchariyaṁ diṭṭha”nti amaccehi puṭṭho sabbaṁ ārocetvā tato paṭṭhāya dānāni dadanto",
  "atk-s0513a45:831_4": "bhoge bhuñji. Tamatthaṁ pakāsento satthā –",
  "atk-s0513a45:832": "207.",
  "atk-s0513a45:833": "“Idañca sutvāna amānusānaṁ, bhallātiyo ittaraṁ jīvitanti;",
  "atk-s0513a45:834": "Nivattatha na migavaṁ acari, adāsi dānāni abhuñji bhoge”ti. –",
  "atk-s0513a45:835": "Imaṁ gāthaṁ vatvā puna ovadanto dve gāthā abhāsi –",
  "atk-s0513a45:836": "208.",
  "atk-s0513a45:837": "“Idañca sutvāna amānusānaṁ, sammodatha mā kalahaṁ akattha;",
  "atk-s0513a45:838": "Mā vo tapī attakammāparādho, yathāpi te kimpurisekarattaṁ.",
  "atk-s0513a45:839": "209.",
  "atk-s0513a45:840": "“Idañca sutvāna amānusānaṁ, sammodatha mā vivādaṁ akattha;",
  "atk-s0513a45:841": "Mā vo tapī attakammāparādho, yathāpi te kimpurisekaratta”nti.",
  "atk-s0513a45:842": "Tattha amānusānanti kinnarānaṁ. Attakammāparādhoti attano kammadoso. Kimpurisekarattanti yathā te kimpurise ekarattiṁ kato attano kammadoso tapi, tathā tumhepi mā tapīti attho.",
  "atk-s0513a45:843": "Mallikā devī tathāgatassa dhammadesanaṁ sutvā uṭṭhāyāsanā añjaliṁ paggayha dasabalassa thutiṁ karontī osānagāthamāha –",
  "atk-s0513a45:844": "210.",
  "atk-s0513a45:845": "“Vividhaṁ adhimanā suṇomahaṁ, vacanapathaṁ tava atthasaṁhitaṁ;",
  "atk-s0513a45:846": "Muñcaṁ giraṁ nudaseva me daraṁ, samaṇa sukhāvaha jīva me cira”nti.",
  "atk-s0513a45:847_0": "Tattha vividhaṁ adhimanā suṇomahanti bhante, tumhehi vividhehi nānākāraṇehi alaṅkaritvā",
  "atk-s0513a45:847_1": "desitaṁ dhammadesanaṁ ahaṁ adhimanā pasannacittā hutvā suṇomi. Vacanapathanti taṁ",
  "atk-s0513a45:847_2": "tumhehi vuttaṁ vividhavacanaṁ. Muñcaṁ giraṁ nudaseva me daranti kaṇṇasukhaṁ madhuraṁ",
  "atk-s0513a45:847_3": "giraṁ muñcanto mama hadaye sokadarathaṁ nudasiyeva harasiyeva. Samaṇasukhāvaha jīva",
  "atk-s0513a45:847_4": "me ciranti bhante buddhasamaṇa, dibbamānusalokiyalokuttarasukhāvaha mama sāmi dhammarāja, ciraṁ jīvāti.",
  "atk-s0513a45:848": "Kosalarājā tato paṭṭhāya tāya saddhiṁ samaggavāsaṁ vasi.",
  "atk-s0513a45:849": "Satthā imaṁ dhammadesanaṁ āharitvā jātakaṁ samodhānesi – “tadā kinnaro kosalarājā ahosi, kinnarī mallikā devī, bhallātiyarājā ahameva ahosi”nti.",
  "atk-s0513a45:850": "Bhallātiyajātakavaṇṇanā aṭṭhamā.",
  "atk-s0513a45:852": "[505] 9. Somanassajātakavaṇṇanā",
  "atk-s0513a45:853_0": "Ko taṁ hiṁsati heṭhetīti idaṁ satthā jetavane viharanto devadattassa vadhāya parisakkanaṁ",
  "atk-s0513a45:853_1": "ārabbha kathesi. Tadā hi satthā “na, bhikkhave, idāneva, pubbepesa mama vadhāya parisakkiyevā”ti vatvā atītaṁ āhari.",
  "atk-s0513a45:854_0": "Atīte kururaṭṭhe uttarapañcālanagare reṇu nāma rājā rajjaṁ kāresi. Tadā mahārakkhito",
  "atk-s0513a45:854_1": "nāma tāpaso pañcasatatāpasaparivāro himavante ciraṁ vasitvā loṇambilasevanatthāya",
  "atk-s0513a45:854_2": "cārikaṁ caranto uttarapañcālanagaraṁ patvā rājuyyāne vasitvā sapariso piṇḍāya caranto",
  "atk-s0513a45:854_3": "rājadvāraṁ pāpuṇi. Rājā isigaṇaṁ disvā iriyāpathe pasanno alaṅkatamahātale nisīdāpetvā",
  "atk-s0513a45:854_4": "paṇītenāhārena parivisitvā “bhante, imaṁ vassārattaṁ mama uyyāneyeva vasathā”ti vatvā",
  "atk-s0513a45:854_5": "tehi saddhiṁ uyyānaṁ gantvā vasanaṭṭhānāni kāretvā pabbajitaparikkhāre datvā vanditvā",
  "atk-s0513a45:854_6": "nikkhami. Tato paṭṭhāya sabbepi te rājanivesane bhuñjanti. Rājā pana aputtako puttaṁ",
  "atk-s0513a45:854_7": "pattheti, puttā nuppajjanti. Vassārattaccayena mahārakkhito “idāni himavanto ramaṇīyo,",
  "atk-s0513a45:854_8": "tattheva gamissāmā”ti rājānaṁ āpucchitvā raññā katasakkārasammāno nikkhamitvā antarāmagge",
  "atk-s0513a45:854_9": "majjhanhikasamaye maggā okkamma ekassa sandacchāyassa rukkhassa heṭṭhā taruṇatiṇapiṭṭhe saparivāro nisīdi.",
  "atk-s0513a45:855_0": "Tāpasā kathaṁ samuṭṭhāpesuṁ “rājagehe vaṁsānurakkhito putto natthi, sādhu vatassa",
  "atk-s0513a45:855_1": "sace rājā puttaṁ labheyya, paveṇi ghaṭīyethā”ti. Mahārakkhito tesaṁ kathaṁ sutvā",
  "atk-s0513a45:855_2": "“bhavissati nu kho rañño putto, udāhu no”ti upadhārento “bhavissatī”ti ñatvā evamāha",
  "atk-s0513a45:855_3": "“mā bhonto cintayittha, ajja paccūsakāle eko devaputto cavitvā rañño aggamahesiyā",
  "atk-s0513a45:855_4": "kucchimhi paṭisandhiṁ gaṇhissatī”ti. Taṁ sutvā eko kuṭajaṭilo “idāni rājakulūpako",
  "atk-s0513a45:855_5": "bhavissāmī”ti cintetvā tāpasānaṁ gamanakāle gilānālayaṁ katvā nipajjitvā “ehi gacchāmā”ti",
  "atk-s0513a45:855_6": "vutto “na sakkomī”ti āha. Mahārakkhito tassa nipannakāraṇaṁ ñatvā “yadā sakkosi,",
  "atk-s0513a45:855_7": "tadā āgaccheyyāsī”ti vatvā isigaṇaṁ ādāya himavantameva gato. Kuhakopi nivattitvā",
  "atk-s0513a45:855_8": "vegenāgantvā rājadvāre ṭhatvā “mahārakkhitassa upaṭṭhākatāpaso āgato”ti rañño ārocāpetvā",
  "atk-s0513a45:855_9": "raññā vegena pakkosāpito pāsādaṁ abhiruyha paññattāsane nisīdi. Rājā kuhakaṁ tāpasaṁ",
  "atk-s0513a45:855_10": "vanditvā ekamantaṁ nisinno isīnaṁ ārogyaṁ pucchitvā “bhante, atikhippaṁ nivattittha,",
  "atk-s0513a45:855_11": "vegena kenatthenāgatatthā”ti āha. “Āma, mahārāja, isigaṇo sukhanisinno ‘sādhu vatassa,",
  "atk-s0513a45:855_12": "sace rañño paveṇipālako putto uppajjeyyā’ti kathaṁ samuṭṭhāpesi. Ahaṁ kathaṁ sutvā",
  "atk-s0513a45:855_13": "“bhavissati nu kho rañño putto, udāhu no”ti dibbacakkhunā olokento “mahiddhiko devaputto",
  "atk-s0513a45:855_14": "cavitvā aggamahesiyā sudhammāya kucchimhi nibbattissatī”ti disvā “ajānantā gabbhaṁ",
  "atk-s0513a45:855_15": "nāseyyuṁ, ācikkhissāmi nesa”nti tumhākaṁ kathanatthāya āgato. Kathitaṁ te mayā, gacchāmahaṁ,",
  "atk-s0513a45:855_16": "mahārājāti. Rājā “bhante, na sakkā gantu”nti haṭṭhatuṭṭho pasannacitto kuhakatāpasaṁ",
  "atk-s0513a45:855_17": "uyyānaṁ netvā vasanaṭṭhānaṁ saṁvidahitvā adāsi. So tato paṭṭhāya rājakule bhuñjanto",
  "atk-s0513a45:855_18": "vasati, “dibbacakkhuko”tvevassa nāmaṁ ahosi.",
  "atk-s0513a45:856_0": "Tadā bodhisatto tāvatiṁsabhavanā cavitvā tattha paṭisandhiṁ gaṇhi. Jātassa cassa",
  "atk-s0513a45:856_1": "nāmaggahaṇadivase “somanassakumāro”tveva nāmaṁ kariṁsu. So kumāraparihārena vaḍḍhati.",
  "atk-s0513a45:856_2": "Kuhakatāpasopi uyyānassa ekasmiṁ passe nānappakāraṁ sūpeyyasākañca valliphalāni ca",
  "atk-s0513a45:856_3": "ropetvā paṇṇikānaṁ hatthe vikkiṇanto dhanaṁ saṇṭhapesi. Bodhisattassa sattavassikakāle",
  "atk-s0513a45:856_4": "rañño paccanto kuppi. “Dibbacakkhutāpasaṁ mā pamajjī”ti kumāraṁ paṭicchāpetvā “paccantaṁ",
  "atk-s0513a45:856_5": "vūpasamessāmī”ti gato. Athekadivasaṁ kumāro “jaṭilaṁ passissāmī”ti uyyānaṁ gantvā",
  "atk-s0513a45:856_6": "kūṭajaṭilaṁ ekaṁ gaṇṭhikakāsāvaṁ nivāsetvā ekaṁ pārupitvā ubhohi hatthehi dve udakaghaṭe",
  "atk-s0513a45:856_7": "gahetvā sākavatthusmiṁ udakaṁ āsiñcantaṁ disvā “ayaṁ kūṭajaṭilo attano samaṇadhammaṁ",
  "atk-s0513a45:856_8": "akatvā paṇṇikakammaṁ karotī”ti ñatvā “kiṁ karosi paṇṇikagahapatikā”ti taṁ lajjāpetvā",
  "atk-s0513a45:856_9": "avanditvāva nikkhami. Kūṭajaṭilo “ayaṁ idāneva evarūpo paccāmitto, ko jānāti kiṁ",
  "atk-s0513a45:856_10": "karissati, idāneva naṁ nāsetuṁ vaṭṭatī”ti cintetvā rañño āgamanakāle pāsāṇaphalakaṁ",
  "atk-s0513a45:856_11": "ekamantaṁ khipitvā pānīyaghaṭaṁ bhinditvā paṇṇasālāya tiṇāni vikiritvā sarīraṁ telena",
  "atk-s0513a45:856_12": "makkhetvā paṇṇasālaṁ pavisitvā sasīsaṁ pārupitvā mahādukkhappatto viya mañce nipajji.",
  "atk-s0513a45:856_13": "Rājā āgantvā nagaraṁ padakkhiṇaṁ katvā nivesanaṁ apavisitvāva “mama sāmikaṁ dibbacakkhukaṁ",
  "atk-s0513a45:856_14": "passissāmī”ti paṇṇasāladvāraṁ gantvā taṁ vippakāraṁ disvā “kiṁ nu kho eta”nti anto",
  "atk-s0513a45:856_15": "pavisitvā taṁ nipannakaṁ disvā pāde parimajjanto paṭhamaṁ gāthamāha –",
  "atk-s0513a45:857": "211.",
  "atk-s0513a45:858": "“Ko taṁ hiṁsati heṭheti, kiṁ dummano socasi appatīto;",
  "atk-s0513a45:859": "Kassajja mātāpitaro rudantu, kvajja setu nihato pathabyā”ti.",
  "atk-s0513a45:860": "Tattha hiṁsatīti paharati. Heṭhetīti akkosati. Kvajja setūti ko ajja sayatu.",
  "atk-s0513a45:861": "Taṁ sutvā kūṭajaṭilo nitthunanto uṭṭhāya dutiyaṁ gāthamāha –",
  "atk-s0513a45:862": "212.",
  "atk-s0513a45:863": "“Tuṭṭhosmi deva tava dassanena, cirassaṁ passāmi taṁ bhūmipāla;",
  "atk-s0513a45:864": "Ahiṁsako reṇumanuppavissa, puttena te heṭhayitosmi devā”ti.",
  "atk-s0513a45:865": "Ito parā uttānasambandhagāthā pāḷinayeneva veditabbā –",
  "atk-s0513a45:866": "213.",
  "atk-s0513a45:867": "“Āyantu dovārikā khaggabandhā, kāsāviyā yantu antepurantaṁ;",
  "atk-s0513a45:868": "Hantvāna taṁ somanassaṁ kumāraṁ, chetvāna sīsaṁ varamāharantu.",
  "atk-s0513a45:869": "214.",
  "atk-s0513a45:870": "“Pesitā rājino dūtā, kumāraṁ etadabravuṁ;",
  "atk-s0513a45:871": "Issarena vitiṇṇosi, vadhaṁ pattosi khattiya.",
  "atk-s0513a45:872": "215.",
  "atk-s0513a45:873": "“Sa rājaputto paridevayanto, dasaṅguliṁ añjaliṁ paggahetvā;",
  "atk-s0513a45:874": "Ahampi icchāmi janinda daṭṭhuṁ, jīvaṁ maṁ netvā paṭidassayetha.",
  "atk-s0513a45:875": "216.",
  "atk-s0513a45:876": "“Tassa taṁ vacanaṁ sutvā, rañño puttaṁ adassayuṁ;",
  "atk-s0513a45:877": "Putto ca pitaraṁ disvā, dūratovajjhabhāsatha.",
  "atk-s0513a45:878": "217.",
  "atk-s0513a45:879": "“Āgacchuṁ dovārikā khaggabandhā, kāsāviyā hantu mamaṁ janinda;",
  "atk-s0513a45:880": "Akkhāhi me pucchito etamatthaṁ, aparādho ko nidha mamajja atthī”ti.",
  "atk-s0513a45:881_0": "Tattha ahiṁsakoti ahaṁ kassaci ahiṁsako sīlācārasampanno. Reṇumanuppavissāti mahārāja",
  "atk-s0513a45:881_1": "reṇu, ahaṁ tava puttena mahāparivārena anupavisitvā “are kūṭatāpasa, kasmā tvaṁ idha",
  "atk-s0513a45:881_2": "vasasī”ti vatvā pāsāṇaphalakaṁ khipitvā ghaṭaṁ bhinditvā hatthehi ca pādehi ca koṭṭentena",
  "atk-s0513a45:881_3": "viheṭhitosmīti evaṁ so abhūtameva bhūtaṁ viya katvā rājānaṁ saddahāpesi. Āyantūti",
  "atk-s0513a45:881_4": "gacchantu. “Mama sāmimhi vippaṭipannakālato paṭṭhāya mayipi so na lajjissatī”ti kujjhitvā",
  "atk-s0513a45:881_5": "tassa vadhaṁ āṇāpento evamāha. Kāsāviyāti coraghātakā. Tepi pharasuhatthā attano",
  "atk-s0513a45:881_6": "vidhānena gacchantūti vadati. Varanti varaṁ sīsaṁ uttamasīsaṁ chinditvā āharantu.",
  "atk-s0513a45:882_0": "Rājinoti bhikkhave, rañño santikā dūtā raññā pesitā vegena gantvā mātarā alaṅkaritvā",
  "atk-s0513a45:882_1": "attano aṅke nisīdāpitaṁ kumāraṁ parivāretvā etadavocuṁ. Issarenāti raññā. Vitiṇṇosīti",
  "atk-s0513a45:882_2": "pariccattosi. Sa rājaputtoti bhikkhave, tesaṁ vacanaṁ sutvā maraṇabhayatajjito mātu",
  "atk-s0513a45:882_3": "aṅkato uṭṭhāya so rājaputto. Paṭidassayethāti dassetha. Tassāti bhikkhave, te dūtā",
  "atk-s0513a45:882_4": "kumārassa taṁ vacanaṁ sutvā māretuṁ avisahantā goṇaṁ viya naṁ rajjuyā parikaḍḍhantā",
  "atk-s0513a45:882_5": "netvā rañño dassayuṁ. Kumāre pana nīyamāne dāsigaṇaparivutā saddhiṁ orodhehi sudhammāpi",
  "atk-s0513a45:882_6": "devī nāgarāpi “mayaṁ niraparādhaṁ kumāraṁ māretuṁ na dassāmā”ti tena saddhiṁyeva",
  "atk-s0513a45:882_7": "agamaṁsu. Āgacchunti tumhākaṁ āṇāya mama santikaṁ āgamiṁsu. Hantuṁ mamanti maṁ māretuṁ.",
  "atk-s0513a45:882_8": "Ko nīdhāti ko nu idha mama aparādho, yena maṁ tvaṁ māresīti pucchi.",
  "atk-s0513a45:883": "Rājā “bhavaggaṁ atinīcaṁ, tava doso atimahanto”ti tassa dosaṁ kathento gāthamāha –",
  "atk-s0513a45:884": "218.",
  "atk-s0513a45:885": "“Sāyañca pāto udakaṁ sajāti, aggiṁ sadā pāricaratappamatto;",
  "atk-s0513a45:886": "Taṁ tādisaṁ saṁyataṁ brahmacāriṁ, kasmā tuvaṁ brūsi gahappatī”ti.",
  "atk-s0513a45:887": "Tattha udakaṁ sajātīti udakorohaṇakammaṁ karoti. Taṁ tādisanti taṁ tathārūpaṁ mama sāmiṁ dibbacakkhutāpasaṁ kasmā tvaṁ gahapativādena samudācarasīti vadati.",
  "atk-s0513a45:888": "Tato kumāro “deva, mayhaṁ gahapatiññeva ‘gahapatī’ti vadantassa ko doso”ti vatvā gāthamāha –",
  "atk-s0513a45:889": "219.",
  "atk-s0513a45:890": "“Tālā ca mūlā ca phalā ca deva, pariggahā vividhā santimassa;",
  "atk-s0513a45:891": "Te rakkhati gopayatappamatto, tasmā ahaṁ brūmi gahappatī”ti.",
  "atk-s0513a45:892_0": "Tattha mūlāti mūlakādimūlāni. Phalāti nānāvidhāni valliphalāni. Te rakkhati gopayatappamattoti",
  "atk-s0513a45:892_1": "te esa tava kulūpakatāpaso paṇṇikakammaṁ karonto nisīditvā rakkhati, vatiṁ katvā",
  "atk-s0513a45:892_2": "gopayati appamatto, tena kāraṇena so tava brāhmaṇo gahapati nāma hoti.",
  "atk-s0513a45:893_0": "Iti naṁ ahampi “gahapatī”ti kathesiṁ. Sace na saddahasi, catūsu dvāresu paṇṇike pucchāpehīti.",
  "atk-s0513a45:893_1": "Rājā pucchāpesi. Te “āma, mayaṁ imassa hatthato paṇṇañca phalāphalāni ca kiṇāmā”ti",
  "atk-s0513a45:893_2": "āhaṁsu. Paṇṇavatthumpi upadhārāpetvā paccakkhamakāsi. Paṇṇasālampissa pavisitvā kumārassa",
  "atk-s0513a45:893_3": "purisā paṇṇavikkayaladdhaṁ kahāpaṇamāsakabhaṇḍikaṁ nīharitvā rañño dassesuṁ. Rājā",
  "atk-s0513a45:893_4": "mahāsattassa niddosabhāvaṁ ñatvā gāthamāha –",
  "atk-s0513a45:894": "220.",
  "atk-s0513a45:895": "“Saccaṁ kho etaṁ vadasi kumāra, pariggahā vividhā santimassa;",
  "atk-s0513a45:896": "Te rakkhati gopayatappamatto, sa brāhmaṇo gahapati tena hotī”ti.",
  "atk-s0513a45:897_0": "Tato mahāsatto cintesi “evarūpassa bālassa rañño santike vāsato himavantaṁ pavisitvā",
  "atk-s0513a45:897_1": "pabbajituṁ varaṁ, parisamajjheyevassa dosaṁ āvikatvā āpucchitvā ajjeva nikkhamitvā",
  "atk-s0513a45:897_2": "pabbajissāmī”ti. So parisāya namakkāraṁ katvā gāthamāha –",
  "atk-s0513a45:898": "221.",
  "atk-s0513a45:899": "“Suṇantu mayhaṁ parisā samāgatā, sanegamā jānapadā ca sabbe;",
  "atk-s0513a45:900": "Bālāyaṁ bālassa vaco nisamma, ahetunā ghātayate maṁ janindo”ti.",
  "atk-s0513a45:901": "Tattha bālāyaṁ bālassāti ayaṁ rājā sayaṁ bālo imassa bālassa kūṭajaṭilassa vacanaṁ sutvā ahetunāva maṁ ghātayateti.",
  "atk-s0513a45:902": "Evañca pana vatvā pitaraṁ vanditvā attānaṁ pabbajjāya anujānāpento itaraṁ gāthamāha –",
  "atk-s0513a45:903": "222.",
  "atk-s0513a45:904": "“Daḷhasmi mūle visaṭe virūḷhe, dunnikkayo veḷu pasākhajāto;",
  "atk-s0513a45:905": "Vandāmi pādāni tava janinda, anujāna maṁ pabbajissāmi devā”ti.",
  "atk-s0513a45:906": "Tattha visaṭeti visāle mahante jāte. Dunnikkayoti dunnikkaḍḍhiyo.",
  "atk-s0513a45:907": "Tato parā rañño ca puttassa ca vacanapaṭivacanagāthā honti –",
  "atk-s0513a45:908": "223.",
  "atk-s0513a45:909": "“Bhuñjassu bhoge vipule kumāra, sabbañca te issariyaṁ dadāmi;",
  "atk-s0513a45:910": "Ajjeva tvaṁ kurūnaṁ hohi rājā, mā pabbajī pabbajjā hi dukkhā.",
  "atk-s0513a45:911": "224.",
  "atk-s0513a45:912": "“Kinnūdha deva tavamatthi bhogā, pubbevahaṁ devaloke ramissaṁ;",
  "atk-s0513a45:913": "Rūpehi saddehi atho rasehi, gandhehi phassehi manoramehi.",
  "atk-s0513a45:914": "225.",
  "atk-s0513a45:915": "“Bhuttā ca me bhogā tidivasmiṁ deva, parivārito accharānaṁ gaṇena;",
  "atk-s0513a45:916": "Tuvañca bālaṁ paraneyyaṁ viditvā, na tādise rājakule vaseyyaṁ.",
  "atk-s0513a45:917": "226.",
  "atk-s0513a45:918": "“Sacāhaṁ bālo paraneyyo asmi, ekāparādhaṁ khama putta mayhaṁ;",
  "atk-s0513a45:919": "Punapi ce edisakaṁ bhaveyya, yathāmatiṁ somanassa karohī”ti.",
  "atk-s0513a45:920_0": "Tattha dukkhāti tāta, pabbajjā nāma parapaṭibaddhajīvikattā dukkhā, mā pabbaji, rājā",
  "atk-s0513a45:920_1": "hohīti taṁ yāci. Kinnūdha devāti deva, ye tava bhogā, tesu kiṁ nāma bhuñjitabbaṁ",
  "atk-s0513a45:920_2": "atthi. Parivāritoti paricārito, ayameva vā pāṭho. Tassa kira jātissarañāṇaṁ uppajji,",
  "atk-s0513a45:920_3": "tasmā evamāha. Paraneyyanti andhaṁ viya yaṭṭhiyā parena netabbaṁ. Tādiseti tādisassa",
  "atk-s0513a45:920_4": "rañño santike na paṇḍitena vasitabbaṁ, mayā attano ñāṇabalena ajja jīvitaṁ laddhaṁ,",
  "atk-s0513a45:920_5": "nāhaṁ tava santike vasissāmīti ñāpetuṁ evamāha. Yathāmatinti sace puna mayhaṁ evarūpo",
  "atk-s0513a45:920_6": "doso hoti, atha tvaṁ yathāajjhāsayaṁ karohīti puttaṁ khamāpesi.",
  "atk-s0513a45:921": "Mahāsatto rājānaṁ ovadanto aṭṭha gāthā abhāsi –",
  "atk-s0513a45:922": "227.",
  "atk-s0513a45:923": "“Anisamma kataṁ kammaṁ, anavatthāya cintitaṁ;",
  "atk-s0513a45:924": "Bhesajjasseva vebhaṅgo, vipāko hoti pāpako.",
  "atk-s0513a45:925": "228.",
  "atk-s0513a45:926": "“Nisamma ca kataṁ kammaṁ, sammāvatthāya cintitaṁ;",
  "atk-s0513a45:927": "Bhesajjasseva sampatti, vipāko hoti bhadrako.",
  "atk-s0513a45:928": "229.",
  "atk-s0513a45:929": "“Alaso gihī kāmabhogī na sādhu, asaññato pabbajito na sādhu;",
  "atk-s0513a45:930": "Rājā na sādhu anisammakārī, yo paṇḍito kodhano taṁ na sādhu.",
  "atk-s0513a45:931": "230.",
  "atk-s0513a45:932": "“Nisamma khattiyo kayirā, nānisamma disampati;",
  "atk-s0513a45:933": "Nisammakārino rāja, yaso kitti ca vaḍḍhati.",
  "atk-s0513a45:934": "231.",
  "atk-s0513a45:935": "“Nisamma daṇḍaṁ paṇayeyya issaro, vegā kataṁ tappati bhūmipāla;",
  "atk-s0513a45:936": "Sammāpaṇīdhī ca narassa atthā, anānutappā te bhavanti pacchā.",
  "atk-s0513a45:937": "232.",
  "atk-s0513a45:938": "“Anānutappāni hi ye karonti, vibhajja kammāyatanāni loke;",
  "atk-s0513a45:939": "Viññuppasatthāni sukhudrayāni, bhavanti buddhānumatāni tāni.",
  "atk-s0513a45:940": "233.",
  "atk-s0513a45:941": "“Āgacchuṁ dovārikā khaggabandhā, kāsāviyā hantu mamaṁ janinda;",
  "atk-s0513a45:942": "Mātuñca aṅkasmimahaṁ nisinno, ākaḍḍhito sahasā tehi deva.",
  "atk-s0513a45:943": "234.",
  "atk-s0513a45:944": "“Kaṭukañhi sambādhaṁ sukicchaṁ patto, madhurampi yaṁ jīvitaṁ laddha rāja;",
  "atk-s0513a45:945": "Kicchenahaṁ ajja vadhā pamutto, pabbajjamevābhimanohamasmī”ti.",
  "atk-s0513a45:946_0": "Tattha anisammāti anoloketvā anupadhāretvā. Anavatthāya cintitanti anavatthapetvā",
  "atk-s0513a45:946_1": "atuletvā atīretvā cintitaṁ. Vipāko hoti pāpakoti tassa hi yathā nāma bhesajjassa",
  "atk-s0513a45:946_2": "vebhaṅgo vipatti, evamevaṁ vipāko hoti pāpako. Asaññatoti kāyādīhi asaññato dussīlo.",
  "atk-s0513a45:946_3": "Taṁ na sādhūti taṁ tassa kodhanaṁ na sādhu. Nānisammāti anisāmetvā kiñci kammaṁ na",
  "atk-s0513a45:946_4": "kareyya. Paṇayeyyāti paṭṭhapeyya pavatteyya. Vegāti vegena sahasā. Sammāpaṇīdhī cāti",
  "atk-s0513a45:946_5": "yoniso ṭhapitena cittena katā narassa atthā pacchā anānutappā bhavantīti attho. Vibhajjāti",
  "atk-s0513a45:946_6": "“imāni kātuṁ yuttāni, imāni ayuttānī”ti evaṁ paññāya vibhajitvā. Kammāyatanānīti",
  "atk-s0513a45:946_7": "kammāni. Buddhānumatānīti paṇḍitehi anumatāni anavajjāni honti. Kaṭukanti deva, kaṭukaṁ",
  "atk-s0513a45:946_8": "sambādhaṁ sukicchaṁ maraṇabhayaṁ pattomhi. Laddhāti attano ñāṇabalena labhitvā. Pabbajjamevābhimanohamasmīti",
  "atk-s0513a45:946_9": "pabbajjābhimukhacittoyevasmi.",
  "atk-s0513a45:947": "Evaṁ mahāsattena dhamme desite rājā deviṁ āmantetvā gāthamāha –",
  "atk-s0513a45:948": "235.",
  "atk-s0513a45:949": "“Putto tavāyaṁ taruṇo sudhamme, anukampako somanasso kumāro;",
  "atk-s0513a45:950": "Taṁ yācamāno na labhāmi svajja, arahasi naṁ yācitave tuvampī”ti.",
  "atk-s0513a45:951": "Tattha yācitaveti yācituṁ.",
  "atk-s0513a45:952": "Sā pabbajjāyameva uyojentī gāthamāha –",
  "atk-s0513a45:953": "236.",
  "atk-s0513a45:954": "“Ramassu bhikkhācariyāya putta, nisamma dhammesu paribbajassu;",
  "atk-s0513a45:955": "Sabbesu bhūtesu nidhāya daṇḍaṁ, anindito brahmamupeti ṭhāna”nti.",
  "atk-s0513a45:956": "Tattha nisammāti pabbajanto ca nisāmetvā micchādiṭṭhikānaṁ pabbajjaṁ pahāya sammādiṭṭhiyuttaṁ niyyānikapabbajjaṁ pabbaja.",
  "atk-s0513a45:957": "Atha rājā gāthamāha –",
  "atk-s0513a45:958": "237.",
  "atk-s0513a45:959": "“Accherarūpaṁ vata yādisañca, dukkhitaṁ maṁ dukkhāpayase sudhamme;",
  "atk-s0513a45:960": "Yācassu puttaṁ iti vuccamānā, bhiyyova ussāhayase kumāra”nti.",
  "atk-s0513a45:961": "Tattha yādisañcāti yādisaṁ idaṁ tvaṁ vadesi, taṁ acchariyarūpaṁ vata. Dukkhitanti pakatiyāpi maṁ dukkhitaṁ bhiyyo dukkhāpayasi.",
  "atk-s0513a45:962": "Puna devī gāthamāha –",
  "atk-s0513a45:963": "238.",
  "atk-s0513a45:964": "“Ye vippamuttā anavajjabhogino, parinibbutā lokamimaṁ caranti;",
  "atk-s0513a45:965": "Tamariyamaggaṁ paṭipajjamānaṁ, na ussahe vārayituṁ kumāra”nti.",
  "atk-s0513a45:966_0": "Tattha vippamuttāti rāgādīhi vippamuttā. Parinibbutāti kilesaparinibbānena nibbutā.",
  "atk-s0513a45:966_1": "Tamariyamagganti taṁ tesaṁ buddhādīnaṁ ariyānaṁ santakaṁ maggaṁ paṭipajjamānaṁ mama",
  "atk-s0513a45:966_2": "puttaṁ vāretuṁ na ussahāmi devāti.",
  "atk-s0513a45:967": "Tassā vacanaṁ sutvā rājā osānagāthamāha –",
  "atk-s0513a45:968": "239.",
  "atk-s0513a45:969": "“Addhā have sevitabbā sapaññā, bahussutā ye bahuṭhānacintino;",
  "atk-s0513a45:970": "Yesāyaṁ sutvāna subhāsitāni, appossukkā vītasokā sudhammā”ti.",
  "atk-s0513a45:971": "Tattha bahuṭhānacintinoti bahukāraṇacintino. Yesāyanti yesaṁ ayaṁ. Somanassakumārasseva hi sā subhāsitaṁ sutvā appossukkā jātā, rājāpi tadeva sandhāyāha.",
  "atk-s0513a45:972_0": "Mahāsatto mātāpitaro vanditvā “sace mayhaṁ doso atthi, khamathā”ti mahājanassa añjaliṁ",
  "atk-s0513a45:972_1": "katvā himavantābhimukho gantvā manussesu nivattesu manussavaṇṇenāgantvā devatāhi",
  "atk-s0513a45:972_2": "satta pabbatarājiyo atikkamitvā himavantaṁ nīto vissakammunā nimmitāya paṇṇasālāya",
  "atk-s0513a45:972_3": "isipabbajjaṁ pabbaji. Taṁ tattha yāva soḷasavassakālā rājakulaparicārikavesena devatāyeva",
  "atk-s0513a45:972_4": "upaṭṭhahiṁsu. Kūṭajaṭilampi mahājano pothetvā jīvitakkhayaṁ pāpesi. Mahāsatto jhānābhiññaṁ",
  "atk-s0513a45:972_5": "nibbattetvā brahmalokūpago ahosi.",
  "atk-s0513a45:973_0": "Satthā imaṁ dhammadesanaṁ āharitvā “evaṁ, bhikkhave, pubbepesa mayhaṁ vadhāya parisakkiyevā”ti",
  "atk-s0513a45:973_1": "vatvā jātakaṁ samodhānesi – “tadā kuhako devadatto ahosi, mātā mahāmāyā, mahārakkhito",
  "atk-s0513a45:973_2": "sāriputto, somanassakumāro pana ahameva ahosi”nti.",
  "atk-s0513a45:974": "Somanassajātakavaṇṇanā navamā.",
  "atk-s0513a45:976": "[506] 10. Campeyyajātakavaṇṇanā",
  "atk-s0513a45:977_0": "Kānu vijjurivābhāsīti idaṁ satthā jetavane viharanto uposathakammaṁ ārabbha kathesi.",
  "atk-s0513a45:977_1": "Tadā hi satthā “sādhu vo kataṁ upāsakā uposathavāsaṁ vasantehi, porāṇakapaṇḍitā nāgasampattiṁ",
  "atk-s0513a45:977_2": "pahāya uposathavāsaṁ vasiṁsuyevā”ti vatvā tehi yācito atītaṁ āhari.",
  "atk-s0513a45:978_0": "Atīte aṅgaraṭṭhe aṅge ca magadharaṭṭhe magadhe ca rajjaṁ kārente aṅgamagadharaṭṭhānaṁ",
  "atk-s0513a45:978_1": "antare campā nāma nadī, tattha nāgabhavanaṁ ahosi. Campeyyo nāma nāgarājā rajjaṁ",
  "atk-s0513a45:978_2": "kāresi. Kadāci magadharājā aṅgaraṭṭhaṁ gaṇhāti, kadāci aṅgarājā magadharaṭṭhaṁ. Athekadivasaṁ",
  "atk-s0513a45:978_3": "magadharājā aṅgena saddhiṁ yujjhitvā yuddhaparājito assaṁ āruyha palāyanto aṅgarañño",
  "atk-s0513a45:978_4": "yodhehi anubaddho puṇṇaṁ campānadiṁ patvā “parahatthe maraṇato nadiṁ pavisitvā mataṁ",
  "atk-s0513a45:978_5": "seyyo”ti asseneva saddhiṁ nadiṁ otari. Tadā campeyyo nāgarājā antodake ratanamaṇḍapaṁ",
  "atk-s0513a45:978_6": "nimminitvā mahāparivāro mahāpānaṁ pivati. Asso raññā saddhiṁ udake nimujjitvā nāgarañño",
  "atk-s0513a45:978_7": "purato otari. Nāgarājā alaṅkatapaṭiyattaṁ rājānaṁ disvā sinehaṁ uppādetvā āsanā uṭṭhāya",
  "atk-s0513a45:978_8": "“mā bhāyi, mahārājā”ti rājānaṁ attano pallaṅke nisīdāpetvā udake nimuggakāraṇaṁ pucchi.",
  "atk-s0513a45:978_9": "Rājā yathābhūtaṁ kathesi. Atha naṁ “mā bhāyi, mahārāja, ahaṁ taṁ dvinnaṁ raṭṭhānaṁ",
  "atk-s0513a45:978_10": "sāmikaṁ karissāmī”ti assāsetvā sattāhaṁ mahantaṁ yasaṁ anubhavitvā sattame divase",
  "atk-s0513a45:978_11": "magadharājena saddhiṁ nāgabhavanā nikkhami. Magadharājā nāgarājassānubhāvena aṅgarājānaṁ",
  "atk-s0513a45:978_12": "gahetvā jīvitā voropetvā dvīsu raṭṭhesu rajjaṁ kāresi. Tato paṭṭhāya rañño ca nāgarājassa",
  "atk-s0513a45:978_13": "ca vissāso thiro ahosi. Rājā anusaṁvaccharaṁ campānadītīre ratanamaṇḍapaṁ kāretvā",
  "atk-s0513a45:978_14": "mahantena pariccāgena nāgarañño balikammaṁ karoti. Sopi mahantena parivārena nāgabhavanā",
  "atk-s0513a45:978_15": "nikkhamitvā balikammaṁ sampaṭicchati. Mahājano nāgarañño sampattiṁ oloketi.",
  "atk-s0513a45:979_0": "Tadā bodhisatto daliddakule nibbatto rājaparisāya saddhiṁ nadītīraṁ gantvā taṁ nāgarājassa",
  "atk-s0513a45:979_1": "sampattiṁ disvā lobhaṁ uppādetvā taṁ patthayamāno dānaṁ datvā sīlaṁ rakkhitvā campeyyanāgarājassa",
  "atk-s0513a45:979_2": "kālakiriyato sattame divase cavitvā tassa vasanapāsāde sirigabbhe sirisayanapiṭṭhe",
  "atk-s0513a45:979_3": "nibbatti. Sarīraṁ sumanadāmavaṇṇaṁ mahantaṁ ahosi. So taṁ disvā vippaṭisārī hutvā",
  "atk-s0513a45:979_4": "“mayā katakusalanissandena chasu kāmasaggesu issariyaṁ koṭṭhe paṭisāmitaṁ dhaññaṁ",
  "atk-s0513a45:979_5": "viya ahosi. Svāhaṁ imissā tiracchānayoniyā paṭisandhiṁ gaṇhiṁ, kiṁ me jīvitenā”ti",
  "atk-s0513a45:979_6": "maraṇāya cittaṁ uppādesi. Atha naṁ sumanā nāma nāgamāṇavikā disvā “mahānubhāvo satto",
  "atk-s0513a45:979_7": "nibbatto bhavissatī”ti sesanāgamāṇavikānaṁ saññaṁ adāsi, sabbā nānātūriyahatthā āgantvā",
  "atk-s0513a45:979_8": "tassa upahāraṁ kariṁsu. Tassa taṁ nāgabhavanaṁ sakkabhavanaṁ viya ahosi, maraṇacittaṁ",
  "atk-s0513a45:979_9": "paṭippassambhi, sappasarīraṁ vijahitvā sabbālaṅkārapaṭimaṇḍito sayanapiṭṭhe nisīdi.",
  "atk-s0513a45:979_10": "Athassa tato paṭṭhāya yaso mahā ahosi.",
  "atk-s0513a45:980_0": "So tattha nāgarajjaṁ kārento aparabhāge vippaṭisārī hutvā “kiṁ me imāya tiracchānayoniyā,",
  "atk-s0513a45:980_1": "uposathavāsaṁ vasitvā ito muccitvā manussapathaṁ gantvā saccāni paṭivijjhitvā dukkhassantaṁ",
  "atk-s0513a45:980_2": "karissāmī”ti cintetvā tato paṭṭhāya tasmiṁyeva pāsāde uposathakammaṁ karoti. Alaṅkatanāgamāṇavikā",
  "atk-s0513a45:980_3": "tassa santikaṁ gacchanti, yebhuyyenassa sīlaṁ bhijjati. So tato paṭṭhāya pāsādā nikkhamitvā",
  "atk-s0513a45:980_4": "uyyānaṁ gacchati. Tā tatrāpi gacchanti, uposatho bhijjateva. So cintesi “mayā ito",
  "atk-s0513a45:980_5": "nāgabhavanā nikkhamitvā manussalokaṁ gantvā uposathavāsaṁ vasituṁ vaṭṭatī”ti. So",
  "atk-s0513a45:980_6": "tato paṭṭhāya uposathadivasesu nāgabhavanā nikkhamitvā ekassa paccantagāmassa avidūre",
  "atk-s0513a45:980_7": "mahāmaggasamīpe vammikamatthake “mama cammādīhi atthikā gaṇhantu, maṁ kīḷāsappaṁ",
  "atk-s0513a45:980_8": "vā kātukāmā karontū”ti sarīraṁ dānamukhe vissajjetvā bhoge ābhujitvā nipanno uposathavāsaṁ",
  "atk-s0513a45:980_9": "vasati. Mahāmaggena gacchantā ca āgacchantā ca taṁ disvā gandhādīhi pūjetvā pakkamanti.",
  "atk-s0513a45:980_10": "Paccantagāmavāsino gantvā “mahānubhāvo nāgarājā”ti tassa upari maṇḍapaṁ karitvā samantā",
  "atk-s0513a45:980_11": "vālukaṁ okiritvā gandhādīhi pūjayiṁsu. Tato paṭṭhāya manussā mahāsatte pasīditvā",
  "atk-s0513a45:980_12": "pūjaṁ katvā puttaṁ patthenti, dhītaraṁ patthenti.",
  "atk-s0513a45:981_0": "Mahāsattopi uposathakammaṁ karonto cātuddasīpannarasīsu vammikamatthake nipajjitvā",
  "atk-s0513a45:981_1": "pāṭipade nāgabhavanaṁ gacchati. Tassevaṁ uposathaṁ karontassa addhā vītivatto. Ekadivasaṁ",
  "atk-s0513a45:981_2": "sumanā aggamahesī āha “deva, tvaṁ manussalokaṁ gantvā uposathaṁ upavasasi, manussaloko",
  "atk-s0513a45:981_3": "ca sāsaṅko sappaṭibhayo, sace te bhayaṁ uppajjeyya, atha mayaṁ yena nimittena jāneyyāma,",
  "atk-s0513a45:981_4": "taṁ no ācikkhāhī”ti. Atha naṁ mahāsatto maṅgalapokkharaṇiyā tīraṁ netvā “sace maṁ",
  "atk-s0513a45:981_5": "bhadde, koci paharitvā kilamessati, imissā pokkharaṇiyā udakaṁ āvilaṁ bhavissati,",
  "atk-s0513a45:981_6": "sace supaṇṇo gahessati, udakaṁ pakkuthissati, sace ahituṇḍiko gaṇhissati, udakaṁ",
  "atk-s0513a45:981_7": "lohitavaṇṇaṁ bhavissatī”ti āha. Evaṁ tassā tīṇi nimittāni ācikkhitvā cātuddasīuposathaṁ",
  "atk-s0513a45:981_8": "adhiṭṭhāya nāgabhavanā nikkhamitvā tattha gantvā vammikamatthake nipajji sarīrasobhāya",
  "atk-s0513a45:981_9": "vammikaṁ sobhayamāno. Sarīrañhissa rajatadāmaṁ viya setaṁ ahosi matthako rattakambalageṇḍuko",
  "atk-s0513a45:981_10": "viya. Imasmiṁ pana jātake bodhisattassa sarīraṁ naṅgalasīsapamāṇaṁ ahosi, bhūridattajātake",
  "atk-s0513a45:981_11": "ūruppamāṇaṁ, saṅkhapālajātake ekadoṇikanāvapamāṇaṁ.",
  "atk-s0513a45:982_0": "Tadā eko bārāṇasivāsī māṇavo takkasilaṁ gantvā disāpāmokkhassa ācariyassa santike",
  "atk-s0513a45:982_1": "alampāyanamantaṁ uggaṇhitvā tena maggena attano gehaṁ gacchanto mahāsattaṁ disvā",
  "atk-s0513a45:982_2": "“imaṁ sappaṁ gahetvā gāmanigamarājadhānīsu kīḷāpento dhanaṁ uppādessāmī”ti cintetvā",
  "atk-s0513a45:982_3": "dibbosadhāni gahetvā dibbamantaṁ parivattetvā tassa santikaṁ agamāsi. Dibbamantasutakālato",
  "atk-s0513a45:982_4": "paṭṭhāya mahāsattassa kaṇṇesu ayasalākapavesanakālo viya jāto, matthako sikharena",
  "atk-s0513a45:982_5": "abhimatthiyamāno viya jāto. So “ko nu kho eso”ti bhogantarato sīsaṁ ukkhipitvā olokento",
  "atk-s0513a45:982_6": "ahituṇḍikaṁ disvā cintesi “mama visaṁ mahantaṁ, sacāhaṁ kujjhitvā nāsavātaṁ vissajjessāmi,",
  "atk-s0513a45:982_7": "etassa sarīraṁ bhasmamuṭṭhi viya vippakirissati, atha me sīlaṁ khaṇḍaṁ bhavissati,",
  "atk-s0513a45:982_8": "na dāni taṁ olokessāmī”ti. So akkhīni nimmīletvā sīsaṁ bhogantare ṭhapesi.",
  "atk-s0513a45:983_0": "Ahituṇḍiko brāhmaṇo osadhaṁ khāditvā mantaṁ parivattetvā kheḷaṁ mahāsattassa sarīre",
  "atk-s0513a45:983_1": "opi, osadhānañca mantassa cānubhāvena kheḷena phuṭṭhaphuṭṭhaṭṭhāne phoṭānaṁ uṭṭhānakālo",
  "atk-s0513a45:983_2": "viya jāto. Atha naṁ so naṅguṭṭhe gahetvā kaḍḍhitvā dīghaso nipajjāpetvā ajapadena",
  "atk-s0513a45:983_3": "daṇḍena uppīḷento dubbalaṁ katvā sīsaṁ daḷhaṁ gahetvā nippīḷi, mahāsattassa mukhaṁ",
  "atk-s0513a45:983_4": "vivari. Athassa mukhe kheḷaṁ opitvā osadhamantaṁ katvā dante bhindi, mukhaṁ lohitassa",
  "atk-s0513a45:983_5": "pūri. Mahāsatto attano sīlabhedabhayena evarūpaṁ dukkhaṁ adhivāsento akkhīni ummīletvā",
  "atk-s0513a45:983_6": "olokanamattampi nākari. Sopi “nāgarājānaṁ dubbalaṁ karissāmī”ti naṅguṭṭhato paṭṭhāyassa",
  "atk-s0513a45:983_7": "aṭṭhīni cuṇṇayamāno viya sakalasarīraṁ madditvā paṭṭakaveṭhanaṁ nāma veṭhesi, tantamajjitaṁ",
  "atk-s0513a45:983_8": "nāma majji, naṅguṭṭhaṁ gahetvā dussapothimaṁ nāma pothesi. Mahāsattassa sakalasarīraṁ",
  "atk-s0513a45:983_9": "lohitamakkhitaṁ ahosi. So mahāvedanaṁ adhivāsesi.",
  "atk-s0513a45:984_0": "Athassa dubbalabhāvaṁ ñatvā vallīhi peḷaṁ karitvā tattha naṁ pakkhipitvā paccantagāmaṁ",
  "atk-s0513a45:984_1": "netvā mahājanamajjhe kīḷāpesi. Nīlādīsu vaṇṇesu vaṭṭacaturassādīsu saṇṭhānesu aṇuṁthūlādīsu",
  "atk-s0513a45:984_2": "pamāṇesu yaṁ yaṁ brāhmaṇo icchati, mahāsatto taṁtadeva katvā naccati, phaṇasataṁ",
  "atk-s0513a45:984_3": "phaṇasahassampi karotiyeva. Mahājano pasīditvā bahuṁ dhanaṁ adāsi. Ekadivasameva",
  "atk-s0513a45:984_4": "kahāpaṇasahassañceva sahassagghanake ca parikkhāre labhi. Brāhmaṇo āditova sahassaṁ",
  "atk-s0513a45:984_5": "labhitvā “vissajjessāmī”ti cintesi, taṁ pana dhanaṁ labhitvā “paccantagāmeyeva tāva",
  "atk-s0513a45:984_6": "me ettakaṁ dhanaṁ laddhaṁ, rājarājamahāmaccānaṁ santike bahuṁ dhanaṁ labhissāmī”ti",
  "atk-s0513a45:984_7": "sakaṭañca sukhayānakañca gahetvā sakaṭe parikkhāre ṭhapetvā sukhayānake nisinno mahantena",
  "atk-s0513a45:984_8": "parivārena mahāsattaṁ gāmanigamādīsu kīḷāpento “bārāṇasiyaṁ uggasenarañño santike",
  "atk-s0513a45:984_9": "kīḷāpetvā vissajjessāmī”ti agamāsi. So maṇḍūke māretvā nāgarañño deti. Nāgarājā “punappunaṁ",
  "atk-s0513a45:984_10": "esa maṁ nissāya māressatī”ti na khādati. Athassa madhulāje adāsi. Mahāsatto “sacāhaṁ",
  "atk-s0513a45:984_11": "bhojanaṁ gaṇhissāmi, antopeḷāya eva maraṇaṁ bhavissatī”ti tepi na khādati. Brāhmaṇo",
  "atk-s0513a45:984_12": "māsamattena bārāṇasiṁ patvā dvāragāmesu kīḷāpento bahuṁ dhanaṁ labhi.",
  "atk-s0513a45:985_0": "Rājāpi naṁ pakkosāpetvā “amhākaṁ kīḷāpehī”ti āha. “Sādhu, deva, sve pannarase tumhākaṁ",
  "atk-s0513a45:985_1": "kīḷāpessāmī”ti. Rājā “sve nāgarājā rājaṅgaṇe naccissati, mahājano sannipatitvā passatū”ti",
  "atk-s0513a45:985_2": "bheriṁ carāpetvā punadivase rājaṅgaṇaṁ alaṅkārāpetvā brāhmaṇaṁ pakkosāpesi. So ratanapeḷāya",
  "atk-s0513a45:985_3": "mahāsattaṁ netvā vicittatthare peḷaṁ ṭhapetvā nisīdi. Rājāpi pāsādā oruyha mahājanaparivuto",
  "atk-s0513a45:985_4": "rājāsane nisīdi. Brāhmaṇo mahāsattaṁ nīharitvā naccāpesi. Mahājano sakabhāvena saṇṭhātuṁ",
  "atk-s0513a45:985_5": "asakkonto celukkhepasahassaṁ pavatteti. Bodhisattassa upari sattaratanavassaṁ vassati.",
  "atk-s0513a45:985_6": "Tassa gahitassa māso sampūri. Ettakaṁ kālaṁ nirāhārova ahosi. Sumanā “aticirāyati",
  "atk-s0513a45:985_7": "me piyasāmiko, idānissa idha anāgacchantassa māso sampuṇṇo, kiṁ nu kho kāraṇa”nti",
  "atk-s0513a45:985_8": "gantvā pokkharaṇiṁ olokentī lohitavaṇṇaṁ udakaṁ disvā “ahituṇḍikena gahito bhavissatī”ti",
  "atk-s0513a45:985_9": "ñatvā nāgabhavanā nikkhamitvā vammikasantikaṁ gantvā mahāsattassa gahitaṭṭhānañca",
  "atk-s0513a45:985_10": "kilamitaṭṭhānañca disvā roditvā kanditvā paccantagāmaṁ gantvā pucchitvā taṁ pavattiṁ",
  "atk-s0513a45:985_11": "sutvā bārāṇasiṁ gantvā rājaṅgaṇe parisamajjhe ākāse rodamānā aṭṭhāsi. Mahāsatto naccantova",
  "atk-s0513a45:985_12": "ākāsaṁ oloketvā taṁ disvā lajjito peḷaṁ pavisitvā nipajji. Rājā tassa peḷaṁ paviṭṭhakāle",
  "atk-s0513a45:985_13": "“kiṁ nu kho kāraṇa”nti ito cito ca olokento taṁ ākāse ṭhitaṁ disvā paṭhamaṁ gāthamāha –",
  "atk-s0513a45:986": "240.",
  "atk-s0513a45:987": "“Kā nu vijjurivābhāsi, osadhī viya tārakā;",
  "atk-s0513a45:988": "Devatā nusi gandhabbī, na taṁ maññāmī mānusi”nti.",
  "atk-s0513a45:989": "Tattha na taṁ maññāmi mānusinti ahaṁ taṁ mānusīti na maññāmi, tayā ekāya devatāya gandhabbiyā vā bhavituṁ vaṭṭatīti vadati.",
  "atk-s0513a45:990": "Idāni tesaṁ vacanapaṭivacanagāthā honti –",
  "atk-s0513a45:991": "241.",
  "atk-s0513a45:992": "“Namhi devī na gandhabbī, na mahārāja mānusī;",
  "atk-s0513a45:993": "Nāgakaññāsmi bhaddante, atthenamhi idhāgatā.",
  "atk-s0513a45:994": "242.",
  "atk-s0513a45:995": "“Vibbhantacittā kupitindriyāsi, nettehi te vārigaṇā savanti;",
  "atk-s0513a45:996": "Kiṁ te naṭṭhaṁ kiṁ pana patthayānā, idhāgatā nāri tadiṅgha brūhi.",
  "atk-s0513a45:997": "243.",
  "atk-s0513a45:998": "“Yamuggatejo uragoti cāhu, nāgoti naṁ āhu janā janinda;",
  "atk-s0513a45:999": "Tamaggahī puriso jīvikattho, taṁ bandhanā muñca patī mameso.",
  "atk-s0513a45:1000": "244.",
  "atk-s0513a45:1001": "“Kathaṁ nvayaṁ balaviriyūpapanno, hatthattamāgacchi vanibbakassa;",
  "atk-s0513a45:1002": "Akkhāhi me nāgakaññe tamatthaṁ, kathaṁ vijānemu gahītanāgaṁ.",
  "atk-s0513a45:1003": "245.",
  "atk-s0513a45:1004": "“Nagarampi nāgo bhasmaṁ kareyya, tathā hi so balaviriyūpapanno;",
  "atk-s0513a45:1005": "Dhammañca nāgo apacāyamāno, tasmā parakkamma tapo karotī”ti.",
  "atk-s0513a45:1006_0": "Tattha atthenamhīti ahaṁ ekaṁ kāraṇaṁ paṭicca idhāgatā. Kupitindriyāti kilantindriyā.",
  "atk-s0513a45:1006_1": "Vārigaṇāti assubindughaṭā. Uragoti cāhūti uragoti cāyaṁ mahājano kathesi. Tamaggahī",
  "atk-s0513a45:1006_2": "purisoti ayaṁ puriso taṁ nāgarājānaṁ jīvikatthāya aggahesi. Vanibbakassāti imassa",
  "atk-s0513a45:1006_3": "vanibbakassa kathaṁ nu esa mahānubhāvo samāno hatthattaṁ āgatoti pucchati. Dhammañcāti",
  "atk-s0513a45:1006_4": "pañcasīladhammaṁ uposathavāsadhammañca garuṁ karonto viharati, tasmā iminā purisena",
  "atk-s0513a45:1006_5": "gahitopi “sacāhaṁ imassa upari nāsavātaṁ vissajjessāmi, bhasmamuṭṭhi viya vikirissati,",
  "atk-s0513a45:1006_6": "evaṁ me sīlaṁ bhijjissatī”ti sīlabhedabhayā parakkamma taṁ dukkhaṁ adhivāsetvā tapo",
  "atk-s0513a45:1006_7": "karoti, vīriyameva karotīti āha.",
  "atk-s0513a45:1007": "Rājā “kahaṁ paneso iminā gahito”ti pucchi. Athassa sā ācikkhantī gāthamāha –",
  "atk-s0513a45:1008": "246.",
  "atk-s0513a45:1009": "“Cātuddasiṁ pañcadasiñca rāja, catuppathe sammati nāgarājā;",
  "atk-s0513a45:1010": "Tamaggahī puriso jīvikattho, taṁ bandhanā muñca patī mameso”ti.",
  "atk-s0513a45:1011_0": "Tattha catuppatheti catukkamaggassa āsannaṭṭhāne ekasmiṁ vammike caturaṅgasamannāgataṁ",
  "atk-s0513a45:1011_1": "adhiṭṭhānaṁ adhiṭṭhahitvā uposathavāsaṁ vasanto nipajjatīti attho. Taṁ bandhanāti",
  "atk-s0513a45:1011_2": "taṁ evaṁ dhammikaṁ guṇavantaṁ nāgarājānaṁ etassa dhanaṁ datvā peḷabandhanā pamuñca.",
  "atk-s0513a45:1012": "Evañca pana vatvā punapi taṁ yācantī dve gāthā abhāsi –",
  "atk-s0513a45:1013": "247.",
  "atk-s0513a45:1014": "“Soḷasitthisahassāni, āmuttamaṇikuṇḍalā;",
  "atk-s0513a45:1015": "Vārigehasayā nārī, tāpi taṁ saraṇaṁ gatā.",
  "atk-s0513a45:1016": "248.",
  "atk-s0513a45:1017": "“Dhammena mocehi asāhasena, gāmena nikkhena gavaṁ satena;",
  "atk-s0513a45:1018": "Ossaṭṭhakāyo urago carātu, puññatthiko muñcatu bandhanasmā”ti.",
  "atk-s0513a45:1019_0": "Tattha soḷasitthisahassānīti mā tvaṁ esa yo vā so vā daliddanāgoti maññittha. Etassa",
  "atk-s0513a45:1019_1": "hi ettakā sabbālaṅkārapaṭimaṇḍitā itthiyova, sesā sampatti aparimāṇāti dasseti. Vārigehasayāti",
  "atk-s0513a45:1019_2": "udakacchadanaṁ udakagabbhaṁ katvā tattha sayanasīlā. Ossaṭṭhakāyoti nissaṭṭhakāyo",
  "atk-s0513a45:1019_3": "hutvā. Carātūti caratu.",
  "atk-s0513a45:1020": "Atha naṁ rājā tisso gāthā abhāsi –",
  "atk-s0513a45:1021": "249.",
  "atk-s0513a45:1022": "“Dhammena mocemi asāhasena, gāmena nikkhena gavaṁ satena;",
  "atk-s0513a45:1023": "Ossaṭṭhakāyo urago carātu, puññatthiko muñcatu bandhanasmā.",
  "atk-s0513a45:1024": "250.",
  "atk-s0513a45:1025": "“Dammi nikkhasataṁ ludda, thūlañca maṇikuṇḍalaṁ;",
  "atk-s0513a45:1026": "Catussadañca pallaṅkaṁ, umāpupphasarinnibhaṁ.",
  "atk-s0513a45:1027": "251.",
  "atk-s0513a45:1028": "“Dve ca sādisiyo bhariyā, usabhañca gavaṁ sataṁ;",
  "atk-s0513a45:1029": "Ossaṭṭhakāyo urago carātu, puññatthiko muñcatu bandhanasmā”ti.",
  "atk-s0513a45:1030": "Tattha luddāti rājā uragaṁ mocetuṁ ahituṇḍikaṁ āmantetvā tassa dātabbaṁ deyyadhammaṁ dassento evamāha. Gāthā pana heṭṭhā vuttatthāyeva.",
  "atk-s0513a45:1031": "Atha naṁ luddo āha –",
  "atk-s0513a45:1032": "252.",
  "atk-s0513a45:1033": "“Vināpi dānā tava vacanaṁ janinda, muñcemu naṁ uragaṁ bandhanasmā;",
  "atk-s0513a45:1034": "Ossaṭṭhakāyo urago carātu, puññatthiko muñcatu bandhanasmā”ti.",
  "atk-s0513a45:1035": "Tattha tava vacananti mahārāja, vināpi dānena tava vacanameva amhākaṁ garu. Muñcemu nanti muñcissāmi etanti vadati.",
  "atk-s0513a45:1036_0": "Evañca pana vatvā mahāsattaṁ peḷato nīhari. Nāgarājā nikkhamitvā pupphantaraṁ pavisitvā",
  "atk-s0513a45:1036_1": "taṁ attabhāvaṁ vijahitvā māṇavakavaṇṇena alaṅkatasarīro hutvā pathaviṁ bhindanto",
  "atk-s0513a45:1036_2": "viya nikkhanto aṭṭhāsi. Sumanā ākāsato otaritvā tassa santike ṭhitā. Nāgarājā añjaliṁ",
  "atk-s0513a45:1036_3": "paggayha rājānaṁ namassamāno aṭṭhāsi. Tamatthaṁ pakāsento satthā dve gāthā abhāsi –",
  "atk-s0513a45:1037": "253.",
  "atk-s0513a45:1038": "“Mutto campeyyako nāgo, rājānaṁ etadabravi;",
  "atk-s0513a45:1039": "Namo te kāsirājatthu, namo te kāsivaḍḍhana;",
  "atk-s0513a45:1040": "Añjaliṁ te paggaṇhāmi, passeyyaṁ me nivesanaṁ.",
  "atk-s0513a45:1041": "254.",
  "atk-s0513a45:1042": "“Addhā hi dubbissasametamāhu, yaṁ mānuso vissase amānusamhi;",
  "atk-s0513a45:1043": "Sace ca maṁ yācasi etamatthaṁ, dakkhemu te nāga nivesanānī”ti.",
  "atk-s0513a45:1044_0": "Tattha passeyyaṁ me nivesananti mama nivesanaṁ campeyyanāgabhavanaṁ ramaṇīyaṁ passitabbayuttakaṁ.",
  "atk-s0513a45:1044_1": "Taṁ te ahaṁ dassetukāmo, taṁ sabalavāhano tvaṁ āgantvā passa, narindāti vadati. Dubbissasanti",
  "atk-s0513a45:1044_2": "duvissāsanīyaṁ. Sace cāti sace maṁ yācasi, passeyyāma te nivesanāni, api ca kho pana",
  "atk-s0513a45:1044_3": "taṁ na saddahāmīti vadati.",
  "atk-s0513a45:1045": "Atha naṁ saddahāpetuṁ sapathaṁ karonto mahāsatto dve gāthā abhāsi –",
  "atk-s0513a45:1046": "255.",
  "atk-s0513a45:1047": "“Sacepi vāto girimāvaheyya, cando ca suriyo ca chamā pateyyuṁ;",
  "atk-s0513a45:1048": "Sabbā ca najjo paṭisotaṁ vajeyyuṁ, na tvevahaṁ rāja musā bhaṇeyyaṁ.",
  "atk-s0513a45:1049": "256.",
  "atk-s0513a45:1050": "“Nabhaṁ phaleyya udadhīpi susse, saṁvaṭṭaye bhūtadharā vasundharā;",
  "atk-s0513a45:1051": "Siluccayo meru samūlamuppate, na tvevahaṁ rāja musā bhaṇeyya”nti.",
  "atk-s0513a45:1052_0": "Tattha saṁvaṭṭaye bhūtadharā vasundharāti ayaṁ bhūtadharāti ca vasundharāti ca saṅkhaṁ",
  "atk-s0513a45:1052_1": "gatā mahāpathavī kilañjaṁ viya saṁvaṭṭeyya. Samūlamuppateti evaṁ mahāsinerupabbato",
  "atk-s0513a45:1052_2": "samūlo uṭṭhāya purāṇapaṇṇaṁ viya ākāse pakkhandeyya.",
  "atk-s0513a45:1053": "So mahāsattena evaṁ vuttepi asaddahanto –",
  "atk-s0513a45:1054": "257.",
  "atk-s0513a45:1055": "“Addhā hi dubbissasametamāhu, yaṁ mānuso vissase amānusamhi;",
  "atk-s0513a45:1056": "Sace ca maṁ yācasi etamatthaṁ, dakkhemu te nāga nivesanānī”ti. –",
  "atk-s0513a45:1057": "Punapi tameva gāthaṁ vatvā “tvaṁ mayā kataguṇaṁ jānituṁ arahasi, saddahituṁ pana yuttabhāvaṁ vā ayuttabhāvaṁ vā ahaṁ jānissāmī”ti pakāsento itaraṁ gāthamāha –",
  "atk-s0513a45:1058": "258.",
  "atk-s0513a45:1059": "“Tumhe khottha ghoravisā uḷārā, mahātejā khippakopī ca hotha;",
  "atk-s0513a45:1060": "Maṁkāraṇā bandhanasmā pamutto, arahasi no jānituye katānī”ti.",
  "atk-s0513a45:1061": "Tattha uḷārāti uḷāravisā. Jānituyeti jānituṁ.",
  "atk-s0513a45:1062": "Atha naṁ saddahāpetuṁ puna sapathaṁ karonto mahāsatto gāthamāha –",
  "atk-s0513a45:1063": "259.",
  "atk-s0513a45:1064": "“So paccataṁ niraye ghorarūpe, mā kāyikaṁ sātamalattha kiñci;",
  "atk-s0513a45:1065": "Peḷāya baddho maraṇaṁ upetu, yo tādisaṁ kammakataṁ na jāne”ti.",
  "atk-s0513a45:1066": "Tattha paccatanti paccatu. Kammakatanti katakammaṁ evaṁ guṇakārakaṁ tumhādisaṁ yo na jānāti, so evarūpo hotūti vadati.",
  "atk-s0513a45:1067": "Athassa rājā saddahitvā thutiṁ karonto gāthamāha –",
  "atk-s0513a45:1068": "260.",
  "atk-s0513a45:1069": "“Saccappaṭiññā tava mesa hotu, akkodhano hohi anupanāhī;",
  "atk-s0513a45:1070": "Sabbañca te nāgakulaṁ supaṇṇā, aggiṁva gimhesu vivajjayantū”ti.",
  "atk-s0513a45:1071_0": "Tattha tava mesa hotūti tava esā paṭiññā saccā hotu. Aggiṁva gimhesu vivajjayantūti",
  "atk-s0513a45:1071_1": "yathā manussā gimhakāle santāpaṁ anicchantā jalamānaṁ aggiṁ vivajjenti, evaṁ vivajjentu",
  "atk-s0513a45:1071_2": "dūratova pariharantu.",
  "atk-s0513a45:1072": "Mahāsattopi rañño thutiṁ karonto itaraṁ gāthamāha –",
  "atk-s0513a45:1073": "261.",
  "atk-s0513a45:1074": "“Anukampasī nāgakulaṁ janinda, mātā yathā suppiyaṁ ekaputtaṁ;",
  "atk-s0513a45:1075": "Ahañca te nāgakulena saddhiṁ, kāhāmi veyyāvaṭikaṁ uḷāra”nti.",
  "atk-s0513a45:1076": "Taṁ sutvā rājā nāgabhavanaṁ gantukāmo senaṁ gamanasajjaṁ kātuṁ āṇāpento gāthamāha –",
  "atk-s0513a45:1077": "262.",
  "atk-s0513a45:1078": "“Yojentu ve rājarathe sucitte, kambojake assatare sudante;",
  "atk-s0513a45:1079": "Nāge ca yojentu suvaṇṇakappane, dakkhemu nāgassa nivesanānī”ti.",
  "atk-s0513a45:1080": "Tattha kambojake assatare sudanteti susikkhite kambojaraṭṭhasambhave assatare yojentu.",
  "atk-s0513a45:1081": "Itarā abhisambuddhagāthā –",
  "atk-s0513a45:1082": "263.",
  "atk-s0513a45:1083": "“Bherī mudiṅgā paṇavā ca saṅkhā, avajjayiṁsu uggasenassa rañño;",
  "atk-s0513a45:1084": "Pāyāsi rājā bahu sobhamāno, purakkhato nārigaṇassa majjhe”ti.",
  "atk-s0513a45:1085": "Tattha bahu sobhamānoti bhikkhave, bārāṇasirājā soḷasahi nārīsahassehi purakkhato parivārito tassa nārīgaṇassa majjhe bārāṇasito nāgabhavanaṁ gacchanto ativiya sobhamāno pāyāsi.",
  "atk-s0513a45:1086_0": "Tassa nagarā nikkhantakāleyeva mahāsatto attano ānubhāvena nāgabhavanaṁ sabbaratanamayaṁ",
  "atk-s0513a45:1086_1": "pākārañca dvāraṭṭālake ca dissamānarūpe katvā nāgabhavanagāmiṁ maggaṁ alaṅkatapaṭiyattaṁ",
  "atk-s0513a45:1086_2": "māpesi. Rājā sapariso tena maggena nāgabhavanaṁ pavisitvā ramaṇīyaṁ bhūmibhāgañca",
  "atk-s0513a45:1086_3": "pāsāde ca addasa. Tamatthaṁ pakāsento satthā āha –",
  "atk-s0513a45:1087": "264.",
  "atk-s0513a45:1088": "“Suvaṇṇacitakaṁ bhūmiṁ, addakkhi kāsivaḍḍhano;",
  "atk-s0513a45:1089": "Sovaṇṇamayapāsāde, veḷuriyaphalakatthate.",
  "atk-s0513a45:1090": "265.",
  "atk-s0513a45:1091": "“Sa rājā pāvisi byamhaṁ, campeyyassa nivesanaṁ;",
  "atk-s0513a45:1092": "Ādiccavaṇṇasannibhaṁ, kaṁsavijjupabhassaraṁ.",
  "atk-s0513a45:1093": "266.",
  "atk-s0513a45:1094": "“Nānārukkhehi sañchannaṁ, nānāgandhasamīritaṁ;",
  "atk-s0513a45:1095": "So pāvekkhi kāsirājā, campeyyassa nivesanaṁ.",
  "atk-s0513a45:1096": "267.",
  "atk-s0513a45:1097": "“Paviṭṭhasmiṁ kāsiraññe, campeyyassa nivesanaṁ;",
  "atk-s0513a45:1098": "Dibbā tūriyā pavajjiṁsu, nāgakaññā ca naccisuṁ.",
  "atk-s0513a45:1099": "268.",
  "atk-s0513a45:1100": "“Taṁ nāgakaññā caritaṁ gaṇena, anvāruhī kāsirājā pasanno;",
  "atk-s0513a45:1101": "Nisīdi sovaṇṇamayamhi pīṭhe, sāpassaye candanasāralitte”ti.",
  "atk-s0513a45:1102_0": "Tattha suvaṇṇacitakanti suvaṇṇavālukāya santhataṁ. Byamhanti alaṅkatanāgabhavanaṁ.",
  "atk-s0513a45:1102_1": "Campeyyassāti nāgabhavanaṁ pavisitvā campeyyanāgarājassa nivesanaṁ pāvisi. Kaṁsavijjupabhassaranti",
  "atk-s0513a45:1102_2": "meghamukhe sañcaraṇasuvaṇṇavijju viya obhāsamānaṁ. Nānāgandhasamīritanti nānāvidhehi",
  "atk-s0513a45:1102_3": "dibbagandhehi anusañcaritaṁ. Caritaṁ gaṇenāti taṁ nivesanaṁ nāgakaññāgaṇena caritaṁ",
  "atk-s0513a45:1102_4": "anusañcaritaṁ. Candanasāralitteti dibbasāracandanena anulitte.",
  "atk-s0513a45:1103_0": "Tattha nisinnamattassevassa nānaggarasaṁ dibbabhojanaṁ upanāmesuṁ, tathā soḷasannaṁ",
  "atk-s0513a45:1103_1": "itthisahassānaṁ sesarājaparisāya ca. So sattāhamattaṁ sapariso dibbannapānādīni paribhuñjitvā",
  "atk-s0513a45:1103_2": "dibbehi kāmaguṇehi abhiramitvā sukhasayane nisinno mahāsattassa yasaṁ vaṇṇetvā “nāgarāja,",
  "atk-s0513a45:1103_3": "tvaṁ evarūpaṁ sampattiṁ pahāya manussaloke vammikamatthake nipajjitvā kasmā uposathavāsaṁ",
  "atk-s0513a45:1103_4": "vasī”ti pucchi. Sopissa kathesi. Tamatthaṁ pakāsento satthā āha –",
  "atk-s0513a45:1104": "269.",
  "atk-s0513a45:1105": "“So tattha bhutvā ca atho ramitvā, campeyyakaṁ kāsirājā avoca;",
  "atk-s0513a45:1106": "Vimānaseṭṭhāni imāni tuyhaṁ, ādiccavaṇṇāni pabhassarāni;",
  "atk-s0513a45:1107": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1108": "270.",
  "atk-s0513a45:1109": "“Tā kambukāyūradharā suvatthā, vaṭṭaṅgulī tambatalūpapannā;",
  "atk-s0513a45:1110": "Paggayha pāyenti anomavaṇṇā, netādisaṁ atthi manussaloke;",
  "atk-s0513a45:1111": "Kiṁ patthayaṁ nāga tapo karosi.",
  "atk-s0513a45:1112": "271.",
  "atk-s0513a45:1113": "“Najjo ca temā puthulomamacchā, āṭāsakuntābhirudā sutitthā;",
  "atk-s0513a45:1114": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1115": "272.",
  "atk-s0513a45:1116": "“Koñcā mayūrā diviyā ca haṁsā, vaggussarā kokilā sampatanti;",
  "atk-s0513a45:1117": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1118": "273.",
  "atk-s0513a45:1119": "“Ambā ca sālā tilakā ca jambuyo, uddālakā pāṭaliyo ca phullā;",
  "atk-s0513a45:1120": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1121": "274.",
  "atk-s0513a45:1122": "“Imā ca te pokkharañño samantato, dibbā ca gandhā satataṁ pavāyanti;",
  "atk-s0513a45:1123": "Netādisaṁ atthi manussaloke, kiṁ patthayaṁ nāga tapo karosi.",
  "atk-s0513a45:1124": "275.",
  "atk-s0513a45:1125": "“Na puttahetu na dhanassa hetu, na āyuno cāpi janinda hetu;",
  "atk-s0513a45:1126": "Manussayoniṁ abhipatthayāno, tasmā parakkamma tapo karomī”ti.",
  "atk-s0513a45:1127_0": "Tattha tāti soḷasasahassanāgakaññāyo sandhāyāha. Kambukāyūradharāti suvaṇṇābharaṇadharā.",
  "atk-s0513a45:1127_1": "Vaṭṭaṅgulīti pavāḷaṅkurasadisavaṭṭaṅgulī. Tambatalūpapannāti abhirattehi hatthapādatalehi",
  "atk-s0513a45:1127_2": "samannāgatā. Pāyentīti dibbapānaṁ ukkhipitvā taṁ pāyenti. Puthulomamacchāti puthulapattehi",
  "atk-s0513a45:1127_3": "nānāmacchehi samannāgatā. Āṭāsakuntābhirudāti āṭāsaṅkhātehi sakuṇehi abhirudā. Sutitthāti",
  "atk-s0513a45:1127_4": "sundaratitthā. Diviyā ca haṁsāti dibbahaṁsā ca. Sampatantīti manuññaravaṁ ravantā",
  "atk-s0513a45:1127_5": "rukkhato rukkhaṁ sampatanti. Dibbā ca gandhāti tāsu pokkharaṇīsu satataṁ dibbagandhā",
  "atk-s0513a45:1127_6": "vāyanti. Abhipatthayānoti patthayanto vicarāmi. Tasmāti tena kāraṇena parakkamma",
  "atk-s0513a45:1127_7": "vīriyaṁ paggahetvā tapo karomi, uposathaṁ upavasāmīti.",
  "atk-s0513a45:1128": "Evaṁ vutte rājā āha –",
  "atk-s0513a45:1129": "276.",
  "atk-s0513a45:1130": "“Tvaṁ lohitakkho vihatantaraṁso, alaṅkato kappitakesamassu;",
  "atk-s0513a45:1131": "Surosito lohitacandanena, gandhabbarājāva disā pabhāsasi.",
  "atk-s0513a45:1132": "277.",
  "atk-s0513a45:1133": "“Deviddhipattosi mahānubhāvo, sabbehi kāmehi samaṅgibhūto;",
  "atk-s0513a45:1134": "Pucchāmi taṁ nāgarājetamatthaṁ, seyyo ito kena manussaloko”ti.",
  "atk-s0513a45:1135": "Tattha surositoti suvilitto.",
  "atk-s0513a45:1136": "Athassa ācikkhanto nāgarājā āha –",
  "atk-s0513a45:1137": "278.",
  "atk-s0513a45:1138": "“Janinda nāññatra manussalokā, suddhīva saṁvijjati saṁyamo vā;",
  "atk-s0513a45:1139": "Ahañca laddhāna manussayoniṁ, kāhāmi jātimaraṇassa anta”nti.",
  "atk-s0513a45:1140_0": "Tattha suddhī vāti mahārāja, aññatra manussalokā amatamahānibbānasaṅkhātā suddhi",
  "atk-s0513a45:1140_1": "vā sīlasaṁyamo vā natthi. Antanti manussayoniṁ laddhā jātimaraṇassa antaṁ karissāmīti tapo karomīti.",
  "atk-s0513a45:1141": "Taṁ sutvā rājā āha –",
  "atk-s0513a45:1142": "279.",
  "atk-s0513a45:1143": "“Addhā have sevitabbā sapaññā, bahussutā ye bahuṭhānacintino;",
  "atk-s0513a45:1144": "Nāriyo ca disvāna tuvañca nāga, kāhāmi puññāni anappakānī”ti.",
  "atk-s0513a45:1145": "Tattha nāriyo cāti imā tava nāgakaññāyo ca tuvañca disvā bahūni puññāni karissāmīti vadati.",
  "atk-s0513a45:1146": "Atha naṁ nāgarājā āha –",
  "atk-s0513a45:1147": "280.",
  "atk-s0513a45:1148": "“Addhā have sevitabbā sapaññā, bahussutā ye bahuṭhānacintino;",
  "atk-s0513a45:1149": "Nāriyo ca disvāna mamañca rāja, karohi puññāni anappakānī”ti.",
  "atk-s0513a45:1150": "Tattha karohīti kareyyāsi, mahārājāti.",
  "atk-s0513a45:1151": "Evaṁ vutte uggaseno gantukāmo hutvā “nāgarāja, ciraṁ vasimha, gamissāmā”ti āpucchi. Atha naṁ mahāsatto “tena hi mahārāja, yāvadicchakaṁ dhanaṁ gaṇhāhī”ti dhanaṁ dassento āha –",
  "atk-s0513a45:1152": "281.",
  "atk-s0513a45:1153": "“Idañca me jātarūpaṁ pahūtaṁ, rāsī suvaṇṇassa ca tālamattā;",
  "atk-s0513a45:1154": "Ito haritvāna suvaṇṇagharāni, karassu rūpiyapākāraṁ karontu.",
  "atk-s0513a45:1155": "282.",
  "atk-s0513a45:1156": "“Muttā ca vāhasahassāni pañca, veḷuriyamissāni ito haritvā;",
  "atk-s0513a45:1157": "Antepure bhūmiyaṁ santharantu, nikkaddamā hehiti nīrajā ca.",
  "atk-s0513a45:1158": "283.",
  "atk-s0513a45:1159": "“Etādisaṁ āvasa rājaseṭṭha, vimānaseṭṭhaṁ bahu sobhamānaṁ;",
  "atk-s0513a45:1160": "Bārāṇasiṁ nagaraṁ iddhaṁ phītaṁ, rajjañca kārehi anomapaññā”ti.",
  "atk-s0513a45:1161_0": "Tattha rāsīti tesu tesu ṭhānesu tālapamāṇā rāsiyo. Suvaṇṇagharānīti suvaṇṇagehāni.",
  "atk-s0513a45:1161_1": "Nikkaddamāti evaṁ te antepure bhūmi nikkaddamā ca nirajā ca bhavissati. Etādisanti",
  "atk-s0513a45:1161_2": "evarūpaṁ suvaṇṇamayaṁ rajatapākāraṁ muttāveḷuriyasanthatabhūmibhāgaṁ. Phītanti phītaṁ",
  "atk-s0513a45:1161_3": "bārāṇasinagarañca āvasa. Anomapaññāti alāmakapaññā.",
  "atk-s0513a45:1162_0": "Rājā tassa kathaṁ sutvā adhivāsesi. Atha mahāsatto nāgabhavane bheriṁ carāpesi “sabbā",
  "atk-s0513a45:1162_1": "rājaparisā yāvadicchakaṁ hiraññasuvaṇṇādikaṁ dhanaṁ gaṇhantū”ti. Rañño ca anekehi",
  "atk-s0513a45:1162_2": "sakaṭasatehi dhanaṁ pesesi. Rājā mahantena yasena nāgabhavanā nikkhamitvā bārāṇasimeva",
  "atk-s0513a45:1162_3": "gato. Tato paṭṭhāya kira jambudīpatalaṁ sahiraññaṁ jātaṁ.",
  "atk-s0513a45:1163_0": "Satthā imaṁ dhammadesanaṁ āharitvā “evaṁ porāṇakapaṇḍitā nāgasampattiṁ pahāya uposathavāsaṁ",
  "atk-s0513a45:1163_1": "vasiṁsū”ti vatvā jātakaṁ samodhānesi – “tadā ahituṇḍiko devadatto ahosi, sumanā rāhulamātā,",
  "atk-s0513a45:1163_2": "uggaseno sāriputto, campeyyanāgarājā pana ahameva ahosi”nti.",
  "atk-s0513a45:1164": "Campeyyajātakavaṇṇanā dasamā.",
  "atk-s0513a45:1166": "[507] 11. Mahāpalobhanajātakavaṇṇanā",
  "atk-s0513a45:1167_0": "Brahmalokā cavitvānāti idaṁ satthā jetavane viharanto visuddhasaṁkilesaṁ ārabbha",
  "atk-s0513a45:1167_1": "kathesi. Vatthu heṭṭhā vitthāritameva. Idha pana satthā “bhikkhu mātugāmo nāmesa",
  "atk-s0513a45:1167_2": "visuddhasattepi saṁkiliṭṭhe karotī”ti vatvā atītaṁ āhari.",
  "atk-s0513a45:1168_0": "Atīte bārāṇasiyanti cūḷapalobhane vuttanayeneva atītavatthu vitthāritabbaṁ. Tadā",
  "atk-s0513a45:1168_1": "pana mahāsatto brahmalokā cavitvā kāsirañño putto hutvā nibbatti, anitthigandhakumāro",
  "atk-s0513a45:1168_2": "nāma ahosi. Itthīnaṁ hatthe na saṇṭhāti, purisavesena naṁ thaññaṁ pāyenti, jhānāgāre",
  "atk-s0513a45:1168_3": "vasati, itthiyo na passati. Tamatthaṁ pakāsento satthā catasso gāthā abhāsi –",
  "atk-s0513a45:1169": "284.",
  "atk-s0513a45:1170": "“Brahmalokā cavitvāna, devaputto mahiddhiko;",
  "atk-s0513a45:1171": "Rañño putto udapādi, sabbakāmasamiddhisu.",
  "atk-s0513a45:1172": "285.",
  "atk-s0513a45:1173": "“Kāmā vā kāmasaññā vā, brahmaloke na vijjati;",
  "atk-s0513a45:1174": "Svāssu tāyeva saññāya, kāmehi vijigucchatha.",
  "atk-s0513a45:1175": "286.",
  "atk-s0513a45:1176": "“Tassa cantepure āsi, jhānāgāraṁ sumāpitaṁ;",
  "atk-s0513a45:1177": "So tattha paṭisallīno, eko rahasi jhāyatha.",
  "atk-s0513a45:1178": "287.",
  "atk-s0513a45:1179": "“Sa rājā paridevesi, puttasokena aṭṭito;",
  "atk-s0513a45:1180": "Ekaputto cayaṁ mayhaṁ, na ca kāmāni bhuñjatī”ti.",
  "atk-s0513a45:1181_0": "Tattha sabbakāmasamiddhisūti sabbakāmānaṁ samiddhīsu sampattīsu ṭhitassa rañño putto",
  "atk-s0513a45:1181_1": "hutvā eko devaputto nibbatti. Svāssūti so kumāro. Tāyevāti tāya brahmaloke nibbattitāya",
  "atk-s0513a45:1181_2": "jhānasaññāya eva. Sumāpitanti pitarā suṭṭhu manāpaṁ katvā māpitaṁ. Rahasi jhāyathāti",
  "atk-s0513a45:1181_3": "mātugāmaṁ apassanto vasi. Paridevesīti vilapi.",
  "atk-s0513a45:1182": "Pañcamā rañño paridevanagāthā –",
  "atk-s0513a45:1183": "288.",
  "atk-s0513a45:1184": "“Ko nu khvettha upāyo so, ko vā jānāti kiñcanaṁ;",
  "atk-s0513a45:1185": "Yo me puttaṁ palobheyya, yathā kāmāni patthaye”ti.",
  "atk-s0513a45:1186_0": "Tattha ko nu khvettha upāyoti ko nu kho ettha etassa kāmānaṁ bhuñjanaupāyo. “Ko nu",
  "atk-s0513a45:1186_1": "kho idhupāyo so”tipi pāṭho, aṭṭhakathāyaṁ pana “ko nu kho etaṁ upavasitvā upalāpanakāraṇaṁ",
  "atk-s0513a45:1186_2": "jānātī”ti vuttaṁ. Ko vā jānāti kiñcananti ko vā etassa palibodhakāraṇaṁ jānātīti attho.",
  "atk-s0513a45:1187": "Tato paraṁ diyaḍḍhagāthā abhisambuddhagāthā –",
  "atk-s0513a45:1188": "289.",
  "atk-s0513a45:1189": "“Ahu kumārī tattheva, vaṇṇarūpasamāhitā;",
  "atk-s0513a45:1190": "Kusalā naccagītassa, vādite ca padakkhiṇā.",
  "atk-s0513a45:1191": "290.",
  "atk-s0513a45:1192": "“Sā tattha upasaṅkamma, rājānaṁ etadabravī”ti;",
  "atk-s0513a45:1193": "Tattha ahūti bhikkhave, tattheva antepure cūḷanāṭakānaṁ antare ekā taruṇakumārikā ahosi. Padakkhiṇāti susikkhitā.",
  "atk-s0513a45:1194": "“Ahaṁ kho naṁ palobheyyaṁ, sace bhattā bhavissatī”ti. –",
  "atk-s0513a45:1195": "Upaḍḍhagāthā kumārikāya vuttā.",
  "atk-s0513a45:1196": "Tattha sace bhattāti sace esa mayhaṁ pati bhavissatīti.",
  "atk-s0513a45:1197": "291.",
  "atk-s0513a45:1198": "“Taṁ tathāvādiniṁ rājā, kumāriṁ etadabravi;",
  "atk-s0513a45:1199": "Tvaññeva naṁ palobhehi, tava bhattā bhavissatīti.",
  "atk-s0513a45:1200": "Tattha tava bhattāti tavesa pati bhavissati, tvaññeva tassa aggamahesī bhavissasi, gaccha naṁ palobhehi, kāmarasaṁ jānāpehīti.",
  "atk-s0513a45:1201_0": "Evaṁ vatvā rājā “imissā kira okāsaṁ karontū”ti kumārassa upaṭṭhākānaṁ pesesi. Sā",
  "atk-s0513a45:1201_1": "paccūsakāle vīṇaṁ ādāya gantvā kumārassa sayanagabbhassa bahi avidūre ṭhatvā agganakhehi",
  "atk-s0513a45:1201_2": "vīṇaṁ vādentī madhurasarena gāyitvā taṁ palobhesi. Tamatthaṁ pakāsento satthā āha –",
  "atk-s0513a45:1202": "292.",
  "atk-s0513a45:1203": "“Sā ca antepuraṁ gantvā, bahuṁ kāmupasaṁhitaṁ;",
  "atk-s0513a45:1204": "Hadayaṅgamā pemanīyā, citrā gāthā abhāsatha.",
  "atk-s0513a45:1205": "293.",
  "atk-s0513a45:1206": "“Tassā ca gāyamānāya, saddaṁ sutvāna nāriyā;",
  "atk-s0513a45:1207": "Kāmacchandassa uppajji, janaṁ so paripucchatha.",
  "atk-s0513a45:1208": "294.",
  "atk-s0513a45:1209": "“Kasseso saddo ko vā so, bhaṇati uccāvacaṁ bahuṁ;",
  "atk-s0513a45:1210": "Hadayaṅgamaṁ pemanīyaṁ, aho kaṇṇasukhaṁ mama.",
  "atk-s0513a45:1211": "295.",
  "atk-s0513a45:1212": "“Esā kho pamadā deva, khiḍḍā esā anappikā;",
  "atk-s0513a45:1213": "Sace tvaṁ kāme bhuñjeyya, bhiyyo bhiyyo chādeyyu taṁ.",
  "atk-s0513a45:1214": "296.",
  "atk-s0513a45:1215": "“Iṅgha āgacchatorena, avidūramhi gāyatu;",
  "atk-s0513a45:1216": "Assamassa samīpamhi, santike mayha gāyatu.",
  "atk-s0513a45:1217": "297.",
  "atk-s0513a45:1218": "“Tirokuṭṭamhi gāyitvā, jhānāgāramhi pāvisi;",
  "atk-s0513a45:1219": "Bandhi naṁ anupubbena, āraññamiva kuñjaraṁ.",
  "atk-s0513a45:1220": "298.",
  "atk-s0513a45:1221": "“Tassa kāmarasaṁ ñatvā, issādhammo ajāyatha;",
  "atk-s0513a45:1222": "‘Ahameva kāme bhuñjeyyaṁ, mā añño puriso ahu’.",
  "atk-s0513a45:1223": "299.",
  "atk-s0513a45:1224": "“Tato asiṁ gahetvāna, purise hantuṁ upakkami;",
  "atk-s0513a45:1225": "Ahameveko bhuñjissaṁ, mā añño puriso siyā.",
  "atk-s0513a45:1226": "300.",
  "atk-s0513a45:1227": "“Tato jānapadā sabbe, vikkandiṁsu samāgatā;",
  "atk-s0513a45:1228": "Putto tyāyaṁ mahārāja, janaṁ heṭhetyadūsakaṁ.",
  "atk-s0513a45:1229": "301.",
  "atk-s0513a45:1230": "“Tañca rājā vivāhesi, samhā raṭṭhā ca khattiyo;",
  "atk-s0513a45:1231": "Yāvatā vijitaṁ mayhaṁ, na te vatthabba tāvade.",
  "atk-s0513a45:1232": "302.",
  "atk-s0513a45:1233": "“Tato so bhariyamādāya, samuddaṁ upasaṅkami;",
  "atk-s0513a45:1234": "Paṇṇasālaṁ karitvāna, vanamuñchāya pāvisi.",
  "atk-s0513a45:1235": "303.",
  "atk-s0513a45:1236": "“Athettha isi māgacchi, samuddaṁ uparūpari;",
  "atk-s0513a45:1237": "So tassa gehaṁ pāvekkhi, bhattakāle upaṭṭhite.",
  "atk-s0513a45:1238": "304.",
  "atk-s0513a45:1239": "“Tañca bhariyā palobhesi, passa yāva sudāruṇaṁ;",
  "atk-s0513a45:1240": "Cuto so brahmacariyamhā, iddhiyā parihāyatha.",
  "atk-s0513a45:1241": "305.",
  "atk-s0513a45:1242": "“Rājaputto ca uñchāto, vanamūlaphalaṁ bahuṁ;",
  "atk-s0513a45:1243": "Sāyaṁ kājena ādāya, assamaṁ upasaṅkami.",
  "atk-s0513a45:1244": "306.",
  "atk-s0513a45:1245": "“Isī ca khattiyaṁ disvā, samuddaṁ upasaṅkami;",
  "atk-s0513a45:1246": "‘Vehāyasaṁ gamissa’nti, sīdate so mahaṇṇave.",
  "atk-s0513a45:1247": "307.",
  "atk-s0513a45:1248": "“Khattiyo ca isiṁ disvā, sīdamānaṁ mahaṇṇave;",
  "atk-s0513a45:1249": "Tasseva anukampāya, imā gāthā abhāsatha.",
  "atk-s0513a45:1250": "308.",
  "atk-s0513a45:1251": "“Abhijjamāne vārismiṁ, sayaṁ āgamma iddhiyā;",
  "atk-s0513a45:1252": "Missībhāvitthiyā gantvā, saṁsīdasi mahaṇṇave.",
  "atk-s0513a45:1253": "309.",
  "atk-s0513a45:1254": "“Āvaṭṭanī mahāmāyā, brahmacariyavikopanā;",
  "atk-s0513a45:1255": "Sīdanti naṁ viditvāna, ārakā parivajjaye.",
  "atk-s0513a45:1256": "310.",
  "atk-s0513a45:1257": "“Analā mudusambhāsā, duppūrā tā nadīsamā;",
  "atk-s0513a45:1258": "Sīdanti naṁ viditvāna, ārakā parivajjaye.",
  "atk-s0513a45:1259": "311.",
  "atk-s0513a45:1260": "“Yaṁ etā upasevanti, chandasā vā dhanena vā;",
  "atk-s0513a45:1261": "Jātavedova saṁ ṭhānaṁ, khippaṁ anudahanti taṁ.",
  "atk-s0513a45:1262": "312.",
  "atk-s0513a45:1263": "“Khattiyassa vaco sutvā, isissa nibbidā ahu;",
  "atk-s0513a45:1264": "Laddhā porāṇakaṁ maggaṁ, gacchate so vihāyasaṁ.",
  "atk-s0513a45:1265": "313.",
  "atk-s0513a45:1266": "“Khattiyo ca isiṁ disvā, gacchamānaṁ vihāyasaṁ;",
  "atk-s0513a45:1267": "Saṁvegaṁ alabhī dhīro, pabbajjaṁ samarocayi.",
  "atk-s0513a45:1268": "314.",
  "atk-s0513a45:1269": "“Tato so pabbajitvāna, kāmarāgaṁ virājayi;",
  "atk-s0513a45:1270": "Kāmarāgaṁ virājetvā, brāhmalokūpago ahū”ti.",
  "atk-s0513a45:1271_0": "Tattha antepuranti kumārassa vasanaṭṭhānaṁ. Bahunti bahuṁ nānappakāraṁ. Kāmupasaṁhitanti",
  "atk-s0513a45:1271_1": "kāmanissitaṁ gītaṁ pavattayamānā. Kāmacchandassāti assa anitthigandhakumārassa kāmacchando",
  "atk-s0513a45:1271_2": "uppajji. Jananti attano santikāvacaraṁ paricārikajanaṁ. Uccāvacanti uggatañca anuggatañca.",
  "atk-s0513a45:1271_3": "Bhuñjeyyāti sace bhuñjeyyāsi. Chādeyyu tanti ete kāmā nāma tava rucceyyuṁ. So “pamadā”ti",
  "atk-s0513a45:1271_4": "vacanaṁ sutvā tuṇhī ahosi. Itarā punadivasepi gāyi. Evaṁ kumāro paṭibaddhacitto hutvā",
  "atk-s0513a45:1271_5": "tassā āgamanaṁ rocento paricārike āmantetvā “iṅghā”ti gāthamāha.",
  "atk-s0513a45:1272_0": "Tirokuṭṭamhīti sayanagabbhakuṭṭassa bahi. Mā aññoti añño kāme paribhuñjanto puriso",
  "atk-s0513a45:1272_1": "nāma mā siyā. Hantuṁ upakkamīti antaravīthiṁ otaritvā māretuṁ ārabhi. Vikandiṁsūti",
  "atk-s0513a45:1272_2": "kumārena katipayesu purisesu pahatesu purisā palāyitvā gehāni pavisiṁsu. So purise",
  "atk-s0513a45:1272_3": "alabhanto thokaṁ vissami. Tasmiṁ khaṇe rājaṅgaṇe sannipatitvā upakkosiṁsu. Janaṁ",
  "atk-s0513a45:1272_4": "heṭhetyadūsakanti niraparādhaṁ janaṁ heṭheti, taṁ gaṇhāpethāti vadiṁsu. Rājā upāyena",
  "atk-s0513a45:1272_5": "kumāraṁ gaṇhāpetvā “imassa kiṁ kattabba”nti pucchi. “Deva, aññaṁ natthi, imaṁ pana",
  "atk-s0513a45:1272_6": "kumāraṁ tāya kumārikāya saddhiṁ raṭṭhā pabbājetuṁ vaṭṭatī”ti vutte tathā akāsi. Tamatthaṁ",
  "atk-s0513a45:1272_7": "pakāsento satthā “tañcā”tiādimāha. Tattha vivāhesīti pabbājesi. Na te vatthabba tāvadeti",
  "atk-s0513a45:1272_8": "yattakaṁ mayhaṁ vijitaṁ, tattake tayā na vatthabbaṁ. Uñchāyāti phalāphalatthāya.",
  "atk-s0513a45:1273_0": "Tasmiṁ pana vanaṁ paviṭṭhe itarā yaṁ tattha pacitabbayuttakaṁ atthi, taṁ pacitvā",
  "atk-s0513a45:1273_1": "tassāgamanaṁ olokentī paṇṇasāladvāre nisīdati. Evaṁ kāle gacchante ekadivasaṁ antaradīpakavāsī",
  "atk-s0513a45:1273_2": "eko iddhimantatāpaso assamapadato nikkhamitvā maṇiphalakaṁ viya udakaṁ maddamānova",
  "atk-s0513a45:1273_3": "ākāse uppatitvā bhikkhācāraṁ gacchanto paṇṇasālāya uparibhāgaṁ patvā dhūmaṁ disvā",
  "atk-s0513a45:1273_4": "“imasmiṁ ṭhāne manussā vasanti maññe”ti paṇṇasāladvāre otari. Sā taṁ disvā nisīdāpetvā",
  "atk-s0513a45:1273_5": "paṭibaddhacittā hutvā itthikuttaṁ dassetvā tena saddhiṁ anācāraṁ acari. Tamatthaṁ",
  "atk-s0513a45:1273_6": "pakāsento satthā “athetthā”tiādimāha. Tattha isi māgacchīti isi āgacchi. Samuddaṁ",
  "atk-s0513a45:1273_7": "uparūparīti samuddassa matthakamatthakena. Passa yāva sudāruṇanti passatha, bhikkhave,",
  "atk-s0513a45:1273_8": "tāya kumārikāya yāva sudāruṇaṁ kammaṁ katanti attho.",
  "atk-s0513a45:1274_0": "Sāyanti sāyanhasamaye. Disvāti taṁ vijahituṁ asakkonto sakaladivasaṁ tattheva hutvā",
  "atk-s0513a45:1274_1": "sāyanhasamaye rājaputtaṁ āgataṁ disvā palāyituṁ “vehāyasaṁ gamissa”nti uppatanākāraṁ",
  "atk-s0513a45:1274_2": "karonto patitvā mahaṇṇave sīdati. Isiṁ disvāti anubandhamāno gantvā passitvā. Anukampāyāti",
  "atk-s0513a45:1274_3": "sacāyaṁ bhūmiyā āgato abhavissa, palāyitvā araññaṁ paviseyya, ākāsena āgato bhavissati,",
  "atk-s0513a45:1274_4": "tasmā samudde patitopi uppatanākārameva karotīti anukampaṁ uppādetvā tasseva anukampāya",
  "atk-s0513a45:1274_5": "abhāsatha. Tāsaṁ pana gāthānaṁ attho tikanipāte vuttoyeva. Nibbidā ahūti kāmesu nibbedo",
  "atk-s0513a45:1274_6": "jāto. Porāṇakaṁ magganti pubbe adhigataṁ jhānavisesaṁ. Pabbajitvānāti taṁ itthiṁ",
  "atk-s0513a45:1274_7": "manussāvāsaṁ netvā nivattitvā araññe isipabbajjaṁ pabbajitvā kāmarāgaṁ virājayi,",
  "atk-s0513a45:1274_8": "virājetvā brahmalokūpago ahosīti.",
  "atk-s0513a45:1275_0": "Satthā imaṁ dhammadesanaṁ āharitvā “evaṁ, bhikkhave, mātugāmaṁ paṭicca visuddhasattāpi",
  "atk-s0513a45:1275_1": "saṁkilissantī”ti vatvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu",
  "atk-s0513a45:1275_2": "arahattaṁ patto. Tadā anitthigandhakumāro ahameva ahosinti.",
  "atk-s0513a45:1276": "Mahāpalobhanajātakavaṇṇanā ekādasamā.",
  "atk-s0513a45:1278": "[508] 12. Pañcapaṇḍitajātakavaṇṇanā",
  "atk-s0513a45:1279": "315-336. Pañcapaṇḍitajātakaṁ mahāumaṅge āvi bhavissati.",
  "atk-s0513a45:1280": "Pañcapaṇḍitajātakavaṇṇanā dvādasamā.",
  "atk-s0513a45:1282": "[509] 13. Hatthipālajātakavaṇṇanā",
  "atk-s0513a45:1283_0": "Cirassaṁ vata passāmāti idaṁ satthā jetavane viharanto mahābhinikkhamanaṁ ārabbha",
  "atk-s0513a45:1283_1": "kathesi. Tadā hi satthā “na, bhikkhave, idāneva, pubbepi tathāgato mahābhinikkhamanaṁ",
  "atk-s0513a45:1283_2": "nikkhantoyevā”ti vatvā atītaṁ āhari.",
  "atk-s0513a45:1284_0": "Atīte bārāṇasiyaṁ esukārī nāma rājā ahosi. Tassa purohito daharakālato paṭṭhāya piyasahāyo.",
  "atk-s0513a45:1284_1": "Te ubhopi aputtakā ahesuṁ. Te ekadivasaṁ sukhasayane nisinnā mantayiṁsu “amhākaṁ",
  "atk-s0513a45:1284_2": "issariyaṁ mahantaṁ, putto vā dhītā vā natthi, kiṁ nu kho kattabba”nti. Tato rājā",
  "atk-s0513a45:1284_3": "purohitaṁ āha – “samma, sace tava gehe putto jāyissati, mama rajjassa sāmiko bhavissati,",
  "atk-s0513a45:1284_4": "sace mama putto jāyissati, tava gehe bhogānaṁ sāmiko bhavissatī”ti. Evaṁ ubhopi aññamaññaṁ saṅkariṁsu.",
  "atk-s0513a45:1285_0": "Athekadivasaṁ purohito bhogagāmaṁ gantvā āgamanakāle dakkhiṇadvārena nagaraṁ pavisanto",
  "atk-s0513a45:1285_1": "bahinagare ekaṁ bahuputtikaṁ nāma duggatitthiṁ passi. Tassā satta puttā sabbeva arogā,",
  "atk-s0513a45:1285_2": "eko pacanabhājanakapallaṁ gaṇhi, eko sayanakaṭasārakaṁ, eko purato gacchati, eko",
  "atk-s0513a45:1285_3": "pacchato, eko aṅguliṁ gaṇhi, eko aṅke nisinno, eko khandhe. Atha naṁ purohito pucchi",
  "atk-s0513a45:1285_4": "“bhadde, imesaṁ dārakānaṁ pitā kuhi”nti? “Sāmi, imesaṁ pitā nāma nibaddho natthī”ti.",
  "atk-s0513a45:1285_5": "“Evarūpe satta putte kinti katvā alatthā”ti? Sā aññaṁ gahaṇaṁ apassantī nagaradvāre",
  "atk-s0513a45:1285_6": "ṭhitaṁ nigrodharukkhaṁ dassetvā “sāmi etasmiṁ nigrodhe adhivatthāya devatāya santike",
  "atk-s0513a45:1285_7": "patthetvā labhiṁ, etāya me puttā dinnā”ti āha. Purohito “tena hi gaccha tva”nti rathā",
  "atk-s0513a45:1285_8": "oruyha nigrodhamūlaṁ gantvā sākhāya gahetvā cāletvā “ambho devate, tvaṁ rañño santikā",
  "atk-s0513a45:1285_9": "kiṁ nāma na labhasi, rājā te anusaṁvaccharaṁ sahassaṁ vissajjetvā balikammaṁ karoti,",
  "atk-s0513a45:1285_10": "tassa puttaṁ na desi, etāya duggatitthiyā tava ko upakāro kato, yenassā satta putte",
  "atk-s0513a45:1285_11": "adāsi. Sace amhākaṁ rañño puttaṁ na desi, ito taṁ sattame divase samūlaṁ chindāpetvā",
  "atk-s0513a45:1285_12": "khaṇḍākhaṇḍikaṁ kāressāmī”ti rukkhadevataṁ tajjetvā pakkāmi. So etena niyāmeneva",
  "atk-s0513a45:1285_13": "punadivasepīti paṭipāṭiyā cha divase kathesi. Chaṭṭhe pana divase sākhāya gahetvā",
  "atk-s0513a45:1285_14": "“rukkhadevate ajjekarattimattakameva sesaṁ, sace me rañño puttaṁ na desi, sve taṁ",
  "atk-s0513a45:1285_15": "niṭṭhāpessāmī”ti āha.",
  "atk-s0513a45:1286_0": "Rukkhadevatā āvajjetvā taṁ kāraṇaṁ tathato ñatvā “ayaṁ brāhmaṇo puttaṁ alabhanto",
  "atk-s0513a45:1286_1": "mama vimānaṁ nāsessati, kena nu kho upāyena tassa puttaṁ dātuṁ vaṭṭatī”ti catunnaṁ",
  "atk-s0513a45:1286_2": "mahārājānaṁ santikaṁ gantvā tamatthaṁ ārocesi. Te “mayaṁ tassa puttaṁ dātuṁ na sakkhissāmā”ti",
  "atk-s0513a45:1286_3": "vadiṁsu. Aṭṭhavīsatiyakkhasenāpatīnaṁ santikaṁ agamāsi, tepi tathevāhaṁsu. Sakkassa",
  "atk-s0513a45:1286_4": "devarañño santikaṁ gantvā kathesi. Sopi “labhissati nu kho rājā anucchavike putte,",
  "atk-s0513a45:1286_5": "udāhu no”ti upadhārento puññavante cattāro devaputte passi. Te kira purimabhave bārāṇasiyaṁ",
  "atk-s0513a45:1286_6": "pesakārā hutvā tena kammena laddhakaṁ pañcakoṭṭhāsaṁ katvā cattāro koṭṭhāse paribhuñjiṁsu.",
  "atk-s0513a45:1286_7": "pañcamaṁ gahetvā ekatova dānaṁ adaṁsu. Te tato cutā tāvatiṁsabhavane nibbattiṁsu,",
  "atk-s0513a45:1286_8": "tato yāmabhavaneti evaṁ anulomapaṭilomaṁ chasu devalokesu sampattiṁ anubhavantā vicaranti.",
  "atk-s0513a45:1286_9": "Tadā pana nesaṁ tāvatiṁsabhavanato cavitvā yāmabhavanaṁ gamanavāro hoti. Sakko tesaṁ",
  "atk-s0513a45:1286_10": "santikaṁ gantvā pakkositvā “mārisā, tumhehi manussalokaṁ gantuṁ vaṭṭati, esukārīrañño",
  "atk-s0513a45:1286_11": "aggamahesiyā kucchimhi nibbattathā”ti āha. Te tassa vacanaṁ sutvā “sādhu deva, gamissāma,",
  "atk-s0513a45:1286_12": "na panamhākaṁ rājakulenattho, purohitassa gehe nibbattitvā daharakāleyeva kāme pahāya",
  "atk-s0513a45:1286_13": "pabbajissāmā”ti vadiṁsu. Sakko “sādhū”ti tesaṁ paṭiññaṁ gahetvā āgantvā rukkhadevatāya",
  "atk-s0513a45:1286_14": "tamatthaṁ ārocesi. Sā tuṭṭhamānasā sakkaṁ vanditvā attano vimānameva gatā.",
  "atk-s0513a45:1287_0": "Purohitopi punadivase balavapurise sannipātāpetvā vāsipharasuādīni gāhāpetvā rukkhamūlaṁ",
  "atk-s0513a45:1287_1": "gantvā rukkhasākhāya gahetvā “ambho devate, ajja mayhaṁ taṁ yācantassa sattamo divaso,",
  "atk-s0513a45:1287_2": "idāni te niṭṭhānakālo”ti āha. Tato rukkhadevatā mahantenānubhāvena khandhavivarato",
  "atk-s0513a45:1287_3": "nikkhamitvā madhurasarena taṁ āmantetvā ‘brāhmaṇa, tiṭṭhatu eko putto, cattāro te",
  "atk-s0513a45:1287_4": "putte dassāmī”ti āha. “Mama puttenattho natthi, amhākaṁ rañño puttaṁ dehī”ti. “Tuyhaṁyeva",
  "atk-s0513a45:1287_5": "demī”ti. “Tena hi mama dve, rañño dve dehī”ti. “Rañño na demi, cattāropi tuyhameva",
  "atk-s0513a45:1287_6": "dammi, tayā ca laddhamattāva bhavissanti, agāre pana aṭṭhatvā daharakāleyeva pabbajissantī”ti.",
  "atk-s0513a45:1287_7": "“Tvaṁ me kevalaṁ putte dehi, apabbajanakāraṇaṁ pana amhākaṁ bhāro”ti. Sā tassa puttavaraṁ",
  "atk-s0513a45:1287_8": "datvā attano bhavanaṁ pāvisi. Tato paṭṭhāya devatāya sakkāro mahā ahosi.",
  "atk-s0513a45:1288_0": "Jeṭṭhakadevaputto cavitvā purohitassa brāhmaṇiyā kucchimhi nibbatti. Tassa nāmaggahaṇadivase",
  "atk-s0513a45:1288_1": "“hatthipālo”ti nāmaṁ katvā apabbajanatthāya hatthigopake paṭicchāpesuṁ. So tesaṁ",
  "atk-s0513a45:1288_2": "santike vaḍḍhati. Tassa padasā gamanakāle dutiyo cavitvā assā kucchimhi nibbatti,",
  "atk-s0513a45:1288_3": "tassapi jātakāle “assapālo”ti nāmaṁ kariṁsu. So assagopakānaṁ santike vaḍḍhati. Tatiyassa",
  "atk-s0513a45:1288_4": "jātakāle “gopālo”ti nāmaṁ kariṁsu. So gopālehi saddhiṁ vaḍḍhati. Catutthassa jātakāle",
  "atk-s0513a45:1288_5": "“ajapālo”ti nāmaṁ kariṁsu. So ajapālehi saddhiṁ vaḍḍhati. Te vuḍḍhimanvāya sobhaggappattā ahesuṁ.",
  "atk-s0513a45:1289_0": "Atha nesaṁ pabbajitabhayena rañño vijitā pabbajite nīhariṁsu. Sakalakāsiraṭṭhe ekapabbajitopi",
  "atk-s0513a45:1289_1": "nāhosi. Te kumārā atipharusā ahesuṁ, yāya disāya gacchanti, tāya āhariyamānaṁ paṇṇākāraṁ",
  "atk-s0513a45:1289_2": "vilumpanti. Hatthipālassa soḷasavassakāle kāyasampattiṁ disvā rājā ca purohito ca",
  "atk-s0513a45:1289_3": "“kumārā mahallakā jātā, chattussāpanasamayo, tesaṁ kiṁ nu kho kātabba”nti mantetvā",
  "atk-s0513a45:1289_4": "“ete abhisittakālato paṭṭhāya atissarā bhavissanti, tato tato pabbajitā āgamissanti,",
  "atk-s0513a45:1289_5": "te disvā pabbajissanti, etesaṁ pabbajitakāle janapado ulloḷo bhavissati, vīmaṁsissāma",
  "atk-s0513a45:1289_6": "tāva ne, pacchā abhisiñcissāmā”ti cintetvā ubhopi isivesaṁ gahetvā bhikkhaṁ carantā",
  "atk-s0513a45:1289_7": "hatthipālassa kumārassa nivesanadvāraṁ agamaṁsu. Kumāro te disvāva tuṭṭho pasanno",
  "atk-s0513a45:1289_8": "upasaṅkamitvā vanditvā tisso gāthā abhāsi –",
  "atk-s0513a45:1290": "337.",
  "atk-s0513a45:1291": "“Cirassaṁ vata passāma, brāhmaṇaṁ devavaṇṇinaṁ;",
  "atk-s0513a45:1292": "Mahājaṭaṁ khāridharaṁ, paṅkadantaṁ rajassiraṁ.",
  "atk-s0513a45:1293": "338.",
  "atk-s0513a45:1294": "“Cirassaṁ vata passāma, isiṁ dhammaguṇe rataṁ;",
  "atk-s0513a45:1295": "Kāsāyavatthavasanaṁ, vākacīraṁ paṭicchadaṁ.",
  "atk-s0513a45:1296": "339.",
  "atk-s0513a45:1297": "“Āsanaṁ udakaṁ pajjaṁ, paṭigaṇhātu no bhavaṁ;",
  "atk-s0513a45:1298": "Agghe bhavantaṁ pucchāma, agghaṁ kurutu no bhava”nti.",
  "atk-s0513a45:1299_0": "Tattha brāhmaṇanti bāhitapāpabrāhmaṇaṁ. Devavaṇṇinanti seṭṭhavaṇṇinaṁ ghoratapaṁ",
  "atk-s0513a45:1299_1": "paramatikkhindriyaṁ pabbajitabhāvaṁ upagatanti attho. Khāridharanti khāribhāradharaṁ.",
  "atk-s0513a45:1299_2": "Isinti sīlakkhandhādayo pariyesitvā ṭhitaṁ. Dhammaguṇe ratanti sucaritakoṭṭhāse abhirataṁ.",
  "atk-s0513a45:1299_3": "“Āsana”nti idaṁ tesaṁ nisīdanatthāya āsanaṁ paññapetvā gandhodakañca pādabbhañjanañca",
  "atk-s0513a45:1299_4": "upanetvā āha. Aggheti ime sabbepi āsanādayo agghe bhavantaṁ pucchāma. Kurutu noti",
  "atk-s0513a45:1299_5": "ime no agghe bhavaṁ paṭiggaṇhatūti.",
  "atk-s0513a45:1300_0": "Evaṁ so tesu ekekaṁ vārenāha. Atha naṁ purohito āha – “tāta hatthipāla tvaṁ amhe",
  "atk-s0513a45:1300_1": "‘ke ime’ti maññamāno evaṁ kathesī”ti. “Hemavantakā isayo”ti. “Na mayaṁ, tāta, isayo,",
  "atk-s0513a45:1300_2": "esa rājā esukārī, ahaṁ te pitā parohito”ti. “Atha kasmā isivesaṁ gaṇhitthā”ti? “Tava",
  "atk-s0513a45:1300_3": "vīmaṁsanatthāyā”ti. “Mama kiṁ vīmaṁsathā”ti? “Sace amhe disvā na pabbajissasi, atha",
  "atk-s0513a45:1300_4": "taṁ rajje abhisiñcituṁ āgatāmhā”ti. “Tāta na me rajjenattho, pabbajissāmahanti. Atha",
  "atk-s0513a45:1300_5": "naṁ pitā “tāta hatthipāla, nāyaṁ kālo pabbajjāyā”ti vatvā yathājjhāsayaṁ anusāsanto catutthagāthamāha –",
  "atk-s0513a45:1301": "340.",
  "atk-s0513a45:1302": "“Adhicca vede pariyesa vittaṁ, putte gehe tāta patiṭṭhapetvā;",
  "atk-s0513a45:1303": "Gandhe rase paccanubhuyya sabbaṁ, araññaṁ sādhu muni so pasattho”ti.",
  "atk-s0513a45:1304_0": "Tattha adhiccāti sajjhāyitvā. Putteti chattaṁ ussāpetvā nāṭake vārena upaṭṭhāpetvā",
  "atk-s0513a45:1304_1": "puttadhītāhi vaḍḍhitvā te putte gehe patiṭṭhāpetvāti attho. Sabbanti ete ca gandharase",
  "atk-s0513a45:1304_2": "sesañca sabbaṁ vatthukāmaṁ anubhavitvā. Araññaṁ sādhu muni so pasatthoti pacchā mahallakakāle",
  "atk-s0513a45:1304_3": "pabbajitassa araññaṁ sādhu laddhakaṁ hoti. Yo evarūpe kāle pabbajati, so muni buddhādīhi",
  "atk-s0513a45:1304_4": "ariyehi pasatthoti vadati.",
  "atk-s0513a45:1305": "Tato hatthipālo gāthamāha –",
  "atk-s0513a45:1306": "341.",
  "atk-s0513a45:1307": "“Vedā na saccā na ca vittalābho, na puttalābhena jaraṁ vihanti;",
  "atk-s0513a45:1308": "Gandhe rase muccanamāhu santo, sakammunā hoti phalūpapattī”ti.",
  "atk-s0513a45:1309_0": "Tattha na saccāti yaṁ saggañca maggañca vadanti, na taṁ sādhenti, tucchā nissārā",
  "atk-s0513a45:1309_1": "nipphalā. Na ca vittalābhoti dhanalābhopi pañcasādhāraṇattā sabbo ekasabhāvo na hoti.",
  "atk-s0513a45:1309_2": "Jaranti tāta, jaraṁ vā byādhimaraṇaṁ vā na koci puttalābhena paṭibāhituṁ samattho",
  "atk-s0513a45:1309_3": "nāma atthi. Dukkhamūlā hete upadhayo. Gandhe raseti gandhe ca rase ca sesesu ārammaṇesu",
  "atk-s0513a45:1309_4": "ca muccanaṁ muttimeva buddhādayo paṇḍitā kathenti. Sakammunāti attanā katakammeneva",
  "atk-s0513a45:1309_5": "sattānaṁ phalūpapatti phalanipphatti hoti. Kammassakā hi, tāta, sattāti.",
  "atk-s0513a45:1310": "Kumārassa vacanaṁ sutvā rājā gāthamāha –",
  "atk-s0513a45:1311": "342.",
  "atk-s0513a45:1312": "“Addhā hi saccaṁ vacanaṁ tavetaṁ, sakammunā hoti phalūpapatti;",
  "atk-s0513a45:1313": "Jiṇṇā ca mātāpitaro tavīme, passeyyuṁ taṁ vassasataṁ aroga”nti.",
  "atk-s0513a45:1314": "Tattha vassasataṁ aroganti ete vassasataṁ arogaṁ taṁ passeyyuṁ, tvampi vassasataṁ jīvanto mātāpitaro posassūti vadati.",
  "atk-s0513a45:1315": "Taṁ sutvā kumāro “deva, tvaṁ kiṁ nāmetaṁ vadasī”ti vatvā dve gāthā abhāsi –",
  "atk-s0513a45:1316": "343.",
  "atk-s0513a45:1317": "“Yassassa sakkhī maraṇena rāja, jarāya mettī naravīraseṭṭha;",
  "atk-s0513a45:1318": "Yo cāpi jaññā na marissaṁ kadāci, passeyyuṁ taṁ vassasataṁ arogaṁ.",
  "atk-s0513a45:1319": "344.",
  "atk-s0513a45:1320": "“Yathāpi nāvaṁ puriso dakamhi, ereti ce naṁ upaneti tīraṁ;",
  "atk-s0513a45:1321": "Evampi byādhī satataṁ jarā ca, upaneti maccaṁ vasamantakassā”ti.",
  "atk-s0513a45:1322_0": "Tattha sakkhīti mittadhammo. Maraṇenāti datto mato mitto matoti sammutimaraṇena.",
  "atk-s0513a45:1322_1": "Jarāyāti pākaṭajarāya vā saddhiṁ yassa mettī bhaveyya, yassetaṁ maraṇañca jarā ca",
  "atk-s0513a45:1322_2": "mittabhāvena nāgaccheyyāti attho. Ereti ce nanti mahārāja, yathā nāma puriso nadītitthe",
  "atk-s0513a45:1322_3": "udakamhi nāvaṁ ṭhapetvā paratīragāmiṁ janaṁ āropetvā sace arittena uppīḷento phiyena",
  "atk-s0513a45:1322_4": "kaḍḍhanto cāleti ghaṭṭeti, atha naṁ paratīraṁ neti. Evaṁ byādhi jarā ca niccaṁ antakassa",
  "atk-s0513a45:1322_5": "maccuno vasaṁ upanetiyevāti.",
  "atk-s0513a45:1323_0": "Evaṁ imesaṁ sattānaṁ jīvitasaṅkhārassa parittabhāvaṁ dassetvā “mahārāja, tumhe tiṭṭhatha,",
  "atk-s0513a45:1323_1": "tumhehi saddhiṁ kathayantameva maṁ byādhijarāmaraṇāni upagacchanti, appamattā hothā”ti",
  "atk-s0513a45:1323_2": "ovādaṁ datvā rājānañca pitarañca vanditvā attano paricārake gahetvā bārāṇasiyaṁ rajjaṁ",
  "atk-s0513a45:1323_3": "pahāya “pabbajissāmī”ti nagarato nikkhami. “Pabbajjā nāmesā sobhanā bhavissatī”ti",
  "atk-s0513a45:1323_4": "hatthipālakumārena saddhiṁ mahājano nikkhami. Yojanikā parisā ahosi. So tāya parisāya",
  "atk-s0513a45:1323_5": "saddhiṁ gaṅgāya tīraṁ patvā gaṅgāya udakaṁ oloketvā kasiṇaparikammaṁ katvā jhānāni",
  "atk-s0513a45:1323_6": "nibbattetvā cintesi “ayaṁ samāgamo mahā bhavissati, mama tayo kaniṭṭhabhātaro mātāpitaro",
  "atk-s0513a45:1323_7": "rājā devīti sabbe saparisā pabbajissanti, bārāṇasī suññā bhavissati, yāva etesaṁ",
  "atk-s0513a45:1323_8": "āgamanā idheva bhavissāmī”ti. So tattheva mahājanassa ovādaṁ dento nisīdi.",
  "atk-s0513a45:1324_0": "Punadivase rājā ca purohito ca cintayiṁsu “hatthipālakumāro tāva ‘rajjaṁ pahāya mahājanaṁ",
  "atk-s0513a45:1324_1": "ādāya pabbajissāmī’ti gantvā gaṅgātīre nisinno, assapālaṁ vīmaṁsitvā abhisiñcissāmā”ti.",
  "atk-s0513a45:1324_2": "Te isiveseneva tassapi gehadvāraṁ agamaṁsu. Sopi te disvā pasannamānaso upasaṅkamitvā",
  "atk-s0513a45:1324_3": "“cirassaṁ vata passāmā”tiādīni vadanto tatheva paṭipajji. Tepi taṁ tatheva vatvā",
  "atk-s0513a45:1324_4": "attano āgatakāraṇaṁ kathayiṁsu. So “mama bhātike hatthipālakumāre sante kathaṁ paṭhamataraṁ",
  "atk-s0513a45:1324_5": "mayhameva setacchattaṁ pāpuṇātī”ti pucchitvā “tāta, bhātā, te ‘na mayhaṁ rajjenattho,",
  "atk-s0513a45:1324_6": "pabbajissāmī’ti vatvā nikkhanto”ti vutte “kahaṁ paneso idānī”ti vatvā “gaṅgātīre",
  "atk-s0513a45:1324_7": "nisinno”ti vutte “tāta, mama bhātarā chaḍḍitakheḷena kammaṁ natthi, bālā hi parittakapaññā",
  "atk-s0513a45:1324_8": "sattā etaṁ kilesaṁ jahituṁ na sakkonti, ahaṁ pana jahissāmī”ti rañño ca pitu ca dhammaṁ",
  "atk-s0513a45:1324_9": "desento dve gāthā abhāsi –",
  "atk-s0513a45:1325": "345.",
  "atk-s0513a45:1326": "“Paṅko ca kāmā palipo ca kāmā, manoharā duttarā maccudheyyā;",
  "atk-s0513a45:1327": "Etasmiṁ paṅke palipe byasannā, hīnattarūpā na taranti pāraṁ.",
  "atk-s0513a45:1328": "346.",
  "atk-s0513a45:1329": "“Ayaṁ pure luddamakāsi kammaṁ, svāyaṁ gahīto na hi mokkhito me;",
  "atk-s0513a45:1330": "Orundhiyā naṁ parirakkhissāmi, māyaṁ puna luddamakāsi kamma”nti.",
  "atk-s0513a45:1331_0": "Tattha paṅkoti yo koci kaddamo. Palipoti sukhumavālukamisso saṇhakaddamo. Tattha",
  "atk-s0513a45:1331_1": "kāmā laggāpanavasena paṅko nāma, osīdāpanavasena palipo nāmāti vuttā. Duttarāti duratikkamā.",
  "atk-s0513a45:1331_2": "Maccudheyyāti maccuno adhiṭṭhānā. Etesu hi laggā ceva anupaviṭṭhā ca sattā uttarituṁ",
  "atk-s0513a45:1331_3": "asakkontā dukkhakkhandhapariyāye vuttappakāraṁ dukkhañceva maraṇañca pāpuṇanti. Tenāha",
  "atk-s0513a45:1331_4": "– “etasmiṁ paṅke palipe byasannā hīnattarūpā na taranti pāra”nti. Tattha byasannāti",
  "atk-s0513a45:1331_5": "sannā. “Visannā”tipi pāṭho, ayamevattho. Hīnattarūpāti hīnacittasabhāvā. Na taranti",
  "atk-s0513a45:1331_6": "pāranti nibbānapāraṁ gantuṁ na sakkonti.",
  "atk-s0513a45:1332_0": "Ayanti mahārāja, ayaṁ mamattabhāvo pubbe assagopakehi saddhiṁ vaḍḍhanto mahājanassa",
  "atk-s0513a45:1332_1": "vilumpanaviheṭhanādivasena bahuṁ luddaṁ sāhasikakammaṁ akāsi. Svāyaṁ gahītoti so",
  "atk-s0513a45:1332_2": "ayaṁ tassa kammassa vipāko mayā gahito. Na hi mokkhito meti saṁsāravaṭṭe sati na",
  "atk-s0513a45:1332_3": "hi mokkho ito akusalaphalato mama atthi. Orundhiyā naṁ parirakkhissāmīti idāni naṁ",
  "atk-s0513a45:1332_4": "kāyavacīmanodvārāni pidahanto orundhitvā parirakkhissāmi. Kiṁkāraṇā? Māyaṁ puna luddamakāsi",
  "atk-s0513a45:1332_5": "kammaṁ. Ahañhi ito paṭṭhāya pāpaṁ akatvā kalyāṇameva karissāmi.",
  "atk-s0513a45:1333_0": "Evaṁ assapālakumāro dvīhi gāthāhi dhammaṁ desetvā “tiṭṭhatha tumhe, tumhehi saddhiṁ",
  "atk-s0513a45:1333_1": "kathentameva maṁ byādhijarāmaraṇāni upagacchantī”ti ovādaṁ datvā yojanikaṁ parisaṁ",
  "atk-s0513a45:1333_2": "gahetvā nikkhamitvā hatthipālakumārasseva santikaṁ gato. So tassa ākāse nisīditvā",
  "atk-s0513a45:1333_3": "dhammaṁ desetvā “bhātika, ayaṁ samāgamo mahā bhavissati, idheva tāva homā”ti āha.",
  "atk-s0513a45:1333_4": "Itaropi “sādhū”ti sampaṭicchi. Punadivase rājā ca purohito ca tenevupāyena gopālakumārassa",
  "atk-s0513a45:1333_5": "nivesanaṁ gantvā tenapi tatheva paṭinanditvā attano āgamanakāraṇaṁ ācikkhiṁsu. Sopi",
  "atk-s0513a45:1333_6": "assapālakumāro viya paṭikkhipitvā “ahaṁ cirato paṭṭhāya pabbajitukāmo vane naṭṭhagoṇaṁ",
  "atk-s0513a45:1333_7": "viya pabbajjaṁ upadhārento vicarāmi, tena me naṭṭhagoṇassa padaṁ viya bhātikānaṁ",
  "atk-s0513a45:1333_8": "gatamaggo diṭṭho, svāhaṁ teneva maggena gamissāmī”ti vatvā gāthamāha –",
  "atk-s0513a45:1334": "347.",
  "atk-s0513a45:1335": "“Gavaṁva naṭṭhaṁ puriso yathā vane, anvesatī rāja apassamāno;",
  "atk-s0513a45:1336": "Evaṁ naṭṭho esukārī mamattho, sohaṁ kathaṁ na gaveseyyaṁ rājā”ti.",
  "atk-s0513a45:1337_0": "Tattha esukārīti rājānaṁ ālapati. Mamatthoti vane goṇo viya mama pabbajjāsaṅkhāto",
  "atk-s0513a45:1337_1": "attho naṭṭho. Sohanti so ahaṁ ajja pabbajitānaṁ maggaṁ disvā kathaṁ pabbajjaṁ na",
  "atk-s0513a45:1337_2": "gaveseyyaṁ, mama bhātikānaṁ gatamaggameva gamissāmi narindāti.",
  "atk-s0513a45:1338_0": "Atha naṁ “tāta gopāla, ekāhaṁ dvīhaṁ āgamehi, amhe samassāsetvā pacchā pabbajissasī”ti",
  "atk-s0513a45:1338_1": "vadiṁsu. So “mahārāja, ajja kattabbakammaṁ ‘sve karissāmī’ti na vattabbaṁ, kalyāṇakammaṁ",
  "atk-s0513a45:1338_2": "nāma ajjeva kattabba”nti vatvā itaraṁ gāthamāha –",
  "atk-s0513a45:1339": "348.",
  "atk-s0513a45:1340": "“Hiyyoti hiyyati poso, pareti parihāyati;",
  "atk-s0513a45:1341": "Anāgataṁ netamatthīti ñatvā, uppannachandaṁ ko panudeyya dhīro”ti.",
  "atk-s0513a45:1342_0": "Tattha hiyyoti sveti attho. Pareti punadivase. Idaṁ vuttaṁ hoti – “yo mahārāja, ajja",
  "atk-s0513a45:1342_1": "kattabbaṁ kammaṁ ‘sve’ti, sve kattabbaṁ kammaṁ ‘pare’ti vatvā na karoti, so tato",
  "atk-s0513a45:1342_2": "parihāyati, na taṁ kammaṁ kātuṁ sakkotī”ti. Evaṁ gopālo bhaddekarattasuttaṁ nāma",
  "atk-s0513a45:1342_3": "kathesi. Svāyamattho bhaddekarattasuttena kathetabbo. Anāgataṁ netamatthīti yaṁ anāgataṁ,",
  "atk-s0513a45:1342_4": "taṁ “netaṁ atthī”ti ñatvā uppannaṁ kusalacchandaṁ ko paṇḍito panudeyya hareyya.",
  "atk-s0513a45:1343_0": "Evaṁ gopālakumāro dvīhi gāthāhi dhammaṁ desetvā “tiṭṭhatha tumhe, tumhehi saddhiṁ",
  "atk-s0513a45:1343_1": "kathentameva maṁ byādhijarāmaraṇāni upagacchantī”ti yojanikaṁ parisaṁ gahetvā nikkhamitvā",
  "atk-s0513a45:1343_2": "dvinnaṁ bhātikānaṁ santikaṁ gato. Hatthipālo tassapi dhammaṁ desesi. Punadivase rājā",
  "atk-s0513a45:1343_3": "ca purohito ca tenevupāyena ajapālakumārassa nivesanaṁ gantvā tenapi tatheva paṭinanditvā",
  "atk-s0513a45:1343_4": "attano āgamanakāraṇaṁ ācikkhitvā “chattaṁ te ussāpessāmā”ti vadiṁsu. Kumāro āha –",
  "atk-s0513a45:1343_5": "“mayhaṁ bhātikā kuhi”nti? Te “amhākaṁ rajjenattho natthī”ti setacchattaṁ pahāya tiyojanikaṁ",
  "atk-s0513a45:1343_6": "parisaṁ gahetvā nikkhamitvā gaṅgātīre nisinnāti. Nāhaṁ mama bhātikehi chaḍḍitakheḷaṁ",
  "atk-s0513a45:1343_7": "sīsenādāya vicarissāmi, ahampi pabbajissāmīti. Tāta, tvaṁ tāva daharo, amhākaṁ hatthabhāro,",
  "atk-s0513a45:1343_8": "vayappattakāle pabbajissasīti. Atha ne kumāro “kiṁ tumhe kathetha, nanu ime sattā",
  "atk-s0513a45:1343_9": "daharakālepi mahallakakālepi marantiyeva, ‘ayaṁ daharakāle marissati, ayaṁ mahallakakāle’ti",
  "atk-s0513a45:1343_10": "kassaci hatthe vā pāde vā nimittaṁ natthi, ahaṁ mama maraṇakālaṁ na jānāmi, tasmā",
  "atk-s0513a45:1343_11": "idāneva pabbajissāmī”ti vatvā dve gāthā abhāsi –",
  "atk-s0513a45:1344": "349.",
  "atk-s0513a45:1345": "“Passāmi vohaṁ daharaṁ kumāriṁ, mattūpamaṁ ketakapupphanettaṁ;",
  "atk-s0513a45:1346": "Abhuttabhoge paṭhame vayasmiṁ, ādāya maccu vajate kumāriṁ.",
  "atk-s0513a45:1347": "350.",
  "atk-s0513a45:1348": "“Yuvā sujāto sumukho sudassano, sāmo kusumbhaparikiṇṇamassu;",
  "atk-s0513a45:1349": "Hitvāna kāme paṭikacca gehaṁ, anujāna maṁ pabbajissāmi devā”ti.",
  "atk-s0513a45:1350_0": "Tattha voti nipātamattaṁ, passāmiccevāti attho. Mattūpamanti hāsabhāsavilāsehi mattaṁ",
  "atk-s0513a45:1350_1": "viya carantiṁ. Ketakapupphanettanti ketakapupphapattaṁ viya puthulāyatanettaṁ. Abhuttabhogeti",
  "atk-s0513a45:1350_2": "evaṁ uttamarūpadharaṁ kumāriṁ paṭhamavaye vattamānaṁ abhuttabhogameva mātāpitūnaṁ",
  "atk-s0513a45:1350_3": "upari mahantaṁ sokaṁ pātetvā maccu gahetvāva gacchati. Sujātoti susaṇṭhito. Sumukhoti",
  "atk-s0513a45:1350_4": "kañcanādāsapuṇṇacandasadisamukho. Sudassanoti uttamarūpadhāritāya sampannadassano.",
  "atk-s0513a45:1350_5": "Sāmoti suvaṇṇasāmo. Kusumbhaparikiṇṇamassūti sannisinnaṭṭhena sukhumaṭṭhena ca taruṇakusumbhakesarasadisaparikiṇṇamassu.",
  "atk-s0513a45:1350_6": "Iminā evarūpopi kumāro maccuvasaṁ gacchati. Tathāvidhampi hi sineruṁ uppātento viya",
  "atk-s0513a45:1350_7": "nikkaruṇo maccu ādāya gacchatīti dasseti. Hitvāna kāme paṭikacca gehaṁ, anujāna maṁ",
  "atk-s0513a45:1350_8": "pabbajissāmi devāti deva, puttadārabandhanasmiñhi uppanne taṁ bandhanaṁ ducchedanīyaṁ",
  "atk-s0513a45:1350_9": "hoti, tenāhaṁ puretaraññeva kāme ca gehañca hitvā idāneva pabbajissāmi, anujāna, manti.",
  "atk-s0513a45:1351_0": "Evañca pana vatvā “tiṭṭhatha tumhe, tumhehi saddhiṁ kathentameva maṁ byādhijarāmaraṇāni",
  "atk-s0513a45:1351_1": "upagacchantī”ti te ubhopi vanditvā yojanikaṁ parisaṁ gahetvā nikkhamitvā gaṅgātīrameva",
  "atk-s0513a45:1351_2": "agamāsi. Hatthipālo tassapi ākāse nisīditvā dhammaṁ desetvā “samāgamo mahā bhavissatī”ti",
  "atk-s0513a45:1351_3": "tattheva nisīdi. Punadivase purohito pallaṅkavaramajjhagato nisīditvā cintesi “mama",
  "atk-s0513a45:1351_4": "puttā pabbajitā, idānāhaṁ ekakova manussakhāṇuko jātomhi, ahampi pabbajissāmī”ti.",
  "atk-s0513a45:1351_5": "So brāhmaṇiyā saddhiṁ mantento gāthamāha –",
  "atk-s0513a45:1352": "351.",
  "atk-s0513a45:1353": "“Sākhāhi rukkho labhate samaññaṁ, pahīnasākhaṁ pana khāṇumāhu;",
  "atk-s0513a45:1354": "Pahīnaputtassa mamajja bhoti, vāseṭṭhi bhikkhācariyāya kālo”ti.",
  "atk-s0513a45:1355": "Tattha labhate samaññanti rukkhoti vohāraṁ labhati. Vāseṭṭhīti brāhmaṇiṁ ālapati. Bhikkhācariyāyāti mayhampi pabbajjāya kālo, puttānaṁ santikameva gamissāmīti.",
  "atk-s0513a45:1356_0": "So evaṁ vatvā brāhmaṇe pakkosāpesi, saṭṭhi brāhmaṇasahassāni sannipatiṁsu. Atha ne",
  "atk-s0513a45:1356_1": "āha – “tumhe kiṁ karissathā”ti tumhe pana ācariyāti. “Ahaṁ mama puttassa santike",
  "atk-s0513a45:1356_2": "pabbajissāmī”ti. “Na tumhākameva nirayo uṇho, mayampi pabbajissāmā”ti. So asītikoṭidhanaṁ",
  "atk-s0513a45:1356_3": "brāhmaṇiyā niyyādetvā yojanikaṁ brāhmaṇaparisaṁ ādāya nikkhamitvā puttānaṁ santikaññeva",
  "atk-s0513a45:1356_4": "gato. Hatthipālo tāyapi parisāya ākāse ṭhatvā dhammaṁ desesi. Punadivase brāhmaṇī",
  "atk-s0513a45:1356_5": "cintesi “mama cattāro puttā setacchattaṁ pahāya ‘pabbajissāmā’ti gatā, brāhmaṇopi",
  "atk-s0513a45:1356_6": "purohitaṭṭhānena saddhiṁ asītikoṭidhanaṁ chaḍḍetvā puttānaññeva santikaṁ gato, ahameva",
  "atk-s0513a45:1356_7": "ekā kiṁ karissāmi, puttānaṁ gatamaggeneva gamissāmī”ti. Sā atītaṁ udāharaṇaṁ āharantī udānagāthamāha –",
  "atk-s0513a45:1357": "352.",
  "atk-s0513a45:1358": "“Aghasmi koñcāva yathā himaccaye, katāni jālāni padāliya haṁsā;",
  "atk-s0513a45:1359": "Gacchanti puttā ca patī ca mayhaṁ, sāhaṁ kathaṁ nānuvaje pajāna”nti.",
  "atk-s0513a45:1360_0": "Tattha aghasmi koñcāva yathāti yatheva ākāse koñcasakuṇā asajjamānā gacchanti. Himaccayeti",
  "atk-s0513a45:1360_1": "vassānaccaye. Katāni jālāni padāliya haṁsāti atīte kira channavutisahassā suvaṇṇahaṁsāvassārattapahonakaṁ",
  "atk-s0513a45:1360_2": "sāliṁ kañcanaguhāyaṁ nikkhipitvā vassabhayena bahi anikkhamitvā catumāsaṁ tattha",
  "atk-s0513a45:1360_3": "vasanti. Atha nesaṁ uṇṇanābhi nāma makkaṭako guhādvāre jālaṁ bandhati. Haṁsā dvinnaṁ",
  "atk-s0513a45:1360_4": "taruṇahaṁsānaṁ dviguṇaṁ vaṭṭaṁ denti. Te thāmasampannatāya taṁ jālaṁ chinditvā purato",
  "atk-s0513a45:1360_5": "gacchanti, sesā tesaṁ gatamaggena gacchanti. Sā tamatthaṁ pakāsentī evamāha. Idaṁ",
  "atk-s0513a45:1360_6": "vuttaṁ hoti – yatheva ākāse koñcasakuṇā asajjamānā gacchanti, tathā himaccaye vassānātikkame",
  "atk-s0513a45:1360_7": "dve taruṇahaṁsā katāni jālāni padāletvā gacchanti, atha nesaṁ gatamaggena itare haṁsā.",
  "atk-s0513a45:1360_8": "Idāni pana mama puttā taruṇahaṁsā jālaṁ viya kāmajālaṁ chinditvā gatā, mayāpi tesaṁ",
  "atk-s0513a45:1360_9": "gatamaggena gantabbanti iminādhippāyena “gacchanti puttā ca patī ca mayhaṁ, sāhaṁ",
  "atk-s0513a45:1360_10": "kathaṁ nānuvaje pajāna”nti āha.",
  "atk-s0513a45:1361_0": "Iti sā “kathaṁ ahaṁ evaṁ pajānantī na pabbajissāmi, pabbajissāmi yevā”ti sanniṭṭhānaṁ",
  "atk-s0513a45:1361_1": "katvā brāhmaṇiyo pakkosāpetvā evamāha “tumhe kiṁ karissathā”ti? “Tumhe pana ayye”ti.",
  "atk-s0513a45:1361_2": "“Ahaṁ pabbajissāmī”ti. “Mayampi pabbajissāmā”ti. Sā taṁ vibhavaṁ chaḍḍetvā yojanikaṁ",
  "atk-s0513a45:1361_3": "parisaṁ gahetvā puttānaṁ santikameva gatā. Hatthipālo tāyapi parisāya ākāse nisīditvā",
  "atk-s0513a45:1361_4": "dhammaṁ desesi. Punadivase rājā “kuhiṁ purohito”ti pucchi. “Deva, purohito ca brāhmaṇī",
  "atk-s0513a45:1361_5": "ca sabbaṁ dhanaṁ chaḍḍetvā dviyojanikaṁ parisaṁ gahetvā puttānaṁ santikaṁ gatā”ti.",
  "atk-s0513a45:1361_6": "Rājā “asāmikaṁ dhanaṁ amhākaṁ pāpuṇātī”ti tassa gehato dhanaṁ āharāpesi. Athassa",
  "atk-s0513a45:1361_7": "aggamahesī “rājā kiṁ karotī”ti pucchitvā “purohitassa gehato dhanaṁ āharāpetī”ti",
  "atk-s0513a45:1361_8": "vutte “purohito kuhi”nti vatvā “sapajāpatiko pabbajjatthāya nikkhanto”ti sutvā “ayaṁ",
  "atk-s0513a45:1361_9": "rājā brāhmaṇena ca brāhmaṇiyā ca catūhi puttehi ca jahitaṁ ukkāraṁ mohena mūḷho attano",
  "atk-s0513a45:1361_10": "gharaṁ āharāpeti, upamāya naṁ bodhessāmī”ti sūnato maṁsaṁ āharāpetvā rājaṅgaṇe rāsiṁ",
  "atk-s0513a45:1361_11": "kāretvā ujumaggaṁ vissajjetvā jālaṁ parikkhipāpesi. Gijjhā dūratova disvā tassatthāya",
  "atk-s0513a45:1361_12": "otariṁsu. Tattha sappaññā jālaṁ pasāritaṁ ñatvā atibhārikā hutvā “ujukaṁ uppatituṁ",
  "atk-s0513a45:1361_13": "na sakkhissāmā”ti attanā khāditamaṁsaṁ chaḍḍetvā vamitvā jālaṁ anallīyitvā ujukameva",
  "atk-s0513a45:1361_14": "uppatitvā gamiṁsu. Andhabālā pana tehi chaḍḍitaṁ vamitaṁ khāditvā bhāriyā hutvā ujukaṁ",
  "atk-s0513a45:1361_15": "uppatituṁ asakkontā āgantvā jāle bajjhiṁsu. Athekaṁ gijjhaṁ ānetvā deviyā dassayiṁsu.",
  "atk-s0513a45:1361_16": "Sā taṁ ādāya rañño santikaṁ gantvā “etha tāva, mahārāja, rājaṅgaṇe ekaṁ kiriyaṁ passissāmā”ti",
  "atk-s0513a45:1361_17": "sīhapañjaraṁ vivaritvā “ime gijjhe olokehi mahārājā”ti vatvā dve gāthā abhāsi –",
  "atk-s0513a45:1362": "353.",
  "atk-s0513a45:1363": "“Ete bhutvā vamitvā ca, pakkamanti vihaṅgamā;",
  "atk-s0513a45:1364": "Ye ca bhutvā na vamiṁsu, te me hatthattamāgatā.",
  "atk-s0513a45:1365": "354.",
  "atk-s0513a45:1366": "“Avamī brāhmaṇo kāme, so tvaṁ paccāvamissasi;",
  "atk-s0513a45:1367": "Vantādo puriso rāja, na so hoti pasaṁsiyo”ti.",
  "atk-s0513a45:1368_0": "Tattha bhutvā vamitvā cāti maṁsaṁ khāditvā vamitvā ca. Paccāvamissasīti paṭibhuñjissasi.",
  "atk-s0513a45:1368_1": "Vantādoti parassa vamitakhādako. Na pasaṁsiyoti so taṇhāvasiko bālo buddhādīhi paṇḍitehi",
  "atk-s0513a45:1368_2": "pasaṁsitabbo na hoti.",
  "atk-s0513a45:1369": "Taṁ sutvā rājā vippaṭisārī ahosi, tayo bhavā ādittā viya upaṭṭhahiṁsu. So “ajjeva rajjaṁ pahāya mama pabbajituṁ vaṭṭatī”ti uppannasaṁvego deviyā thutiṁ karonto gāthamāha –",
  "atk-s0513a45:1370": "355.",
  "atk-s0513a45:1371": "“Paṅke ca posaṁ palipe byasannaṁ, balī yathā dubbalamuddhareyya;",
  "atk-s0513a45:1372": "Evampi maṁ tvaṁ udatāri bhoti, pañcāli gāthāhi subhāsitāhī”ti.",
  "atk-s0513a45:1373_0": "Tattha byasannanti nimuggaṁ, “visanna”ntipi pāṭho. Uddhareyyāti kesesu vā hatthesu",
  "atk-s0513a45:1373_1": "vā gahetvā ukkhipitvā thale ṭhapeyya. Udatārīti kāmapaṅkato uttārayi. “Udatāsī”tipi",
  "atk-s0513a45:1373_2": "pāṭho, ayamevattho. “Uddhaṭāsī”tipi pāṭho, uddharīti attho. Pañcālīti pañcālarājadhīte.",
  "atk-s0513a45:1374_0": "Evañca pana vatvā taṅkhaṇaññeva pabbajitukāmo hutvā amacce pakkosāpetvā āha – “tumhe",
  "atk-s0513a45:1374_1": "kiṁ karissathā”ti tumhe pana, devāti? “Ahaṁ hatthipālassa santike pabbajissāmī”ti.",
  "atk-s0513a45:1374_2": "“Mayampi pabbajissāma, devā”ti. Rājā dvādasayojanike bārāṇasinagare rajjaṁ chaḍḍetvā",
  "atk-s0513a45:1374_3": "“atthikā setacchattaṁ ussāpentū”ti amaccaparivuto tiyojanikaṁ parisaṁ gahetvā kumārasseva",
  "atk-s0513a45:1374_4": "santikaṁ gato. Hatthipālo tassāpi parisāya ākāse nisinno dhammaṁ desesi. Satthā rañño",
  "atk-s0513a45:1374_5": "pabbajitabhāvaṁ pakāsento gāthamāha –",
  "atk-s0513a45:1375": "356.",
  "atk-s0513a45:1376": "“Idaṁ vatvā mahārājā, esukārī disampati;",
  "atk-s0513a45:1377": "Raṭṭhaṁ hitvāna pabbaji, nāgo chetvāva bandhana”nti.",
  "atk-s0513a45:1378": "Punadivase nagare ohīnajano sannipatitvā rājadvāraṁ gantvā deviyā ārocetvā nivesanaṁ pavisitvā deviṁ vanditvā ekamantaṁ ṭhito gāthamāha.",
  "atk-s0513a45:1379": "357.",
  "atk-s0513a45:1380": "“Rājā ca pabbajjamarocayittha, raṭṭhaṁ pahāya naravīraseṭṭho;",
  "atk-s0513a45:1381": "Tuvampi no hohi yatheva rājā, amhehi guttā anusāsa rajja”nti.",
  "atk-s0513a45:1382": "Tattha anusāsāti amhehi guttā hutvā dhammena rajjaṁ kārehi.",
  "atk-s0513a45:1383": "Sā mahājanassa kathaṁ sutvā sesagāthā abhāsi –",
  "atk-s0513a45:1384": "358.",
  "atk-s0513a45:1385": "“Rājā ca pabbajjamarocayittha, raṭṭhaṁ pahāya naravīraseṭṭho;",
  "atk-s0513a45:1386": "Ahampi ekā carissāmi loke, hitvāna kāmāni manoramāni.",
  "atk-s0513a45:1387": "359.",
  "atk-s0513a45:1388": "“Rājā ca pabbajjamarocayittha, raṭṭhaṁ pahāya naravīraseṭṭho;",
  "atk-s0513a45:1389": "Ahampi ekā carissāmi loke, hitvāna kāmāni yathodhikāni.",
  "atk-s0513a45:1390": "360.",
  "atk-s0513a45:1391": "“Accenti kālā tarayanti rattiyo, vayoguṇā anupubbaṁ jahanti;",
  "atk-s0513a45:1392": "Ahampi ekā carissāmi loke, hitvāna kāmāni manoramāni.",
  "atk-s0513a45:1393": "361.",
  "atk-s0513a45:1394": "“Accenti kālā tarayanti rattiyo, vayoguṇā anupubbaṁ jahanti;",
  "atk-s0513a45:1395": "Ahampi ekā carissāmi loke, hitvāna kāmāni yathodhikāni.",
  "atk-s0513a45:1396": "362.",
  "atk-s0513a45:1397": "“Accenti kālā tarayanti rattiyo, vayoguṇā anupubbaṁ jahanti;",
  "atk-s0513a45:1398": "Ahampi ekā carissāmi loke, sītibhūtā sabbamaticca saṅga”nti.",
  "atk-s0513a45:1399_0": "Tattha ekāti puttadhītukilesasambādhehi muccitvā imasmiṁ loke ekikāva carissāmi.",
  "atk-s0513a45:1399_1": "Kāmānīti rūpādayo kāmaguṇe. Yatodhikānīti yena yena odhinā ṭhitāni, tena tena ṭhitāneva",
  "atk-s0513a45:1399_2": "jahissāmi, na kiñci āmasissāmīti attho. Accenti kālāti pubbaṇhādayo kālā atikkamanti.",
  "atk-s0513a45:1399_3": "Tarayantīti atucchā hutvā āyusaṅkhāraṁ khepayamānā khādayamānā gacchanti. Vayoguṇāti",
  "atk-s0513a45:1399_4": "paṭhamavayādayo tayo, mandadasakādayo vā dasa koṭṭhāsā. Anupubbaṁ jahantīti uparūparikoṭṭhāsaṁ",
  "atk-s0513a45:1399_5": "appatvā tattha tattheva nirujjhanti. Sītibhūtāti uṇhakārake uṇhasabhāve kilese pahāya",
  "atk-s0513a45:1399_6": "sītalā hutvā. Sabbamaticca saṅganti rāgasaṅgādikaṁ sabbasaṅgaṁ atikkamitvā ekā carissāmi,",
  "atk-s0513a45:1399_7": "hatthipālakumārassa santikaṁ gantvā pabbajissāmīti.",
  "atk-s0513a45:1400_0": "Iti sā imāhi gāthāhi mahājanassa dhammaṁ desetvā amaccabhariyāyo pakkosāpetvā āha",
  "atk-s0513a45:1400_1": "– “tumhe kiṁ karissathā”ti tumhe pana ayyeti? “Ahaṁ pabbajissāmī”ti. “Mayampi pabbajissāmā”ti.",
  "atk-s0513a45:1400_2": "Sā “sādhū”ti rājanivesane suvaṇṇakoṭṭhāgārādīni vivarāpetvā “asukaṭṭhāne ca asukaṭṭhāne",
  "atk-s0513a45:1400_3": "ca mahānidhi nidahita”nti suvaṇṇapaṭṭe likhāpetvā “dinnaññeva, atthikā harantū”ti",
  "atk-s0513a45:1400_4": "vatvā suvaṇṇapaṭṭaṁ mahātale thambhe bandhāpetvā nagare bheriṁ carāpetvā mahāsampattiṁ",
  "atk-s0513a45:1400_5": "chaḍḍetvā nagarā nikkhami. Tasmiṁ khaṇe sakalanagaraṁ saṅkhubhi. “Rājā ca kira devī",
  "atk-s0513a45:1400_6": "ca rajjaṁ pahāya ‘pabbajissāmā’ti nikkhamanti, mayaṁ idha kiṁ karissāmā”ti tato tato",
  "atk-s0513a45:1400_7": "manussā yathāpūritāneva gehāni chaḍḍetvā putte hatthesu gahetvā nikkhamiṁsu. Sabbāpaṇā",
  "atk-s0513a45:1400_8": "pasāritaniyāmeneva ṭhitā, nivattitvā olokento nāma nāhosi. Sakalanagaraṁ tucchaṁ",
  "atk-s0513a45:1400_9": "ahosi, devīpi tiyojanikaṁ parisaṁ gahetvā tattheva gatā. Hatthipālo tassāpi parisāya",
  "atk-s0513a45:1400_10": "ākāse nisinno dhammaṁ desetvā dvādasayojanikaṁ parisaṁ gahetvā himavantābhimukho",
  "atk-s0513a45:1400_11": "pāyāsi. “Hatthipālakumāro kira dvādasayojanikaṁ bārāṇasiṁ tucchaṁ katvā ‘pabbajissāmī’ti",
  "atk-s0513a45:1400_12": "mahājanaṁ ādāya himavantaṁ gacchati, kimaṅgaṁ pana maya”nti sakalakāsiraṭṭhaṁ saṅkhubhi.",
  "atk-s0513a45:1400_13": "Aparabhāge parisā tiṁsayojanikā ahesuṁ, so tāya parisāya saddhiṁ himavantaṁ pāvisi.",
  "atk-s0513a45:1401_0": "Sakko āvajjento taṁ pavattiṁ ñatvā “hatthipālakumāro mahābhinikkhamanaṁ nikkhanto,",
  "atk-s0513a45:1401_1": "samāgamo mahā bhavissati, vasanaṭṭhānaṁ laddhuṁ vaṭṭatī”ti vissakammaṁ āṇāpesi “gaccha,",
  "atk-s0513a45:1401_2": "āyāmato chattiṁsayojanaṁ, vitthārato pannarasayojanaṁ assamaṁ māpetvā pabbajitaparikkhāre",
  "atk-s0513a45:1401_3": "sampādehī”ti. So “sādhū”ti paṭissuṇitvā gaṅgātīre ramaṇīye bhūmibhāge vuttappamāṇaṁ",
  "atk-s0513a45:1401_4": "assamapadaṁ māpetvā paṇṇasālāsu kaṭṭhattharaṇapaṇṇattharaṇaāsanādīni paññapetvā sabbe",
  "atk-s0513a45:1401_5": "pabbajitaparikkhāre māpesi. Ekekissā paṇṇasālāya dvāre ekeko caṅkamo rattiṭṭhānadivāṭṭhānaparicchinno",
  "atk-s0513a45:1401_6": "katasudhāparikammo ālambanaphalako, tesu tesu ṭhānesu nānāvaṇṇasurabhikusumasañchannā",
  "atk-s0513a45:1401_7": "pupphagacchā, ekekassa caṅkamassa koṭiyaṁ ekeko udakabharito kūpo, tassa santike",
  "atk-s0513a45:1401_8": "ekeko phalarukkho, so ekova sabbaphalāni phalati. Idaṁ sabbaṁ devatānubhāvena ahosi.",
  "atk-s0513a45:1401_9": "Vissakammo assamapadaṁ māpetvā paṇṇasālāsu pabbajitaparikkhāre ṭhapetvā “ye keci",
  "atk-s0513a45:1401_10": "pabbajitukāmā ime parikkhāre gaṇhantū”ti jātihiṅgulakena bhittiyā akkharāni likhitvā",
  "atk-s0513a45:1401_11": "attano ānubhāvena bheravasadde migapakkhī duddasike amanusse ca paṭikkamāpetvā sakaṭṭhānameva gato.",
  "atk-s0513a45:1402_0": "Hatthipālakumāro ekapadikamaggena sakkadattiyaṁ assamaṁ pavisitvā akkharāni disvā",
  "atk-s0513a45:1402_1": "“sakkena mama mahābhinikkhamanaṁ nikkhantabhāvo ñāto bhavissatī”ti dvāraṁ vivaritvā",
  "atk-s0513a45:1402_2": "paṇṇasālaṁ pavisitvā isipabbajjaliṅgaṁ gahetvā nikkhamitvā caṅkamaṁ otaritvā katipaye",
  "atk-s0513a45:1402_3": "vāre aparāparaṁ caṅkamitvā sesajanakāyaṁ pabbājetvā assamapadaṁ vicārento taruṇaputtānaṁ",
  "atk-s0513a45:1402_4": "itthīnaṁ majjhaṭṭhāne paṇṇasālaṁ adāsi. Tato anantaraṁ mahallakitthīnaṁ, tato anantaraṁ",
  "atk-s0513a45:1402_5": "majjhimitthīnaṁ, samantā parikkhipitvā pana purisānaṁ adāsi. Atheko rājā “bārāṇasiyaṁ",
  "atk-s0513a45:1402_6": "kira rājā natthī”ti āgantvā alaṅkatapaṭiyattaṁ nagaraṁ oloketvā rājanivesanaṁ āruyha",
  "atk-s0513a45:1402_7": "tattha tattha ratanarāsiṁ disvā “evarūpaṁ nagaraṁ pahāya pabbajitakālato paṭṭhāya",
  "atk-s0513a45:1402_8": "pabbajjā nāmesā uḷārā bhavissatī”ti surāsoṇḍe maggaṁ pucchitvā hatthipālassa santikaṁ",
  "atk-s0513a45:1402_9": "pāyāsi. Hatthipālo tassa vanantaraṁ āgatabhāvaṁ ñatvā paṭimaggaṁ gantvā ākāse nisinno",
  "atk-s0513a45:1402_10": "parisāya dhammaṁ desetvā assamapadaṁ netvā sabbaparisaṁ pabbājesi. Etenupāyena aññepi",
  "atk-s0513a45:1402_11": "cha rājāno pabbajiṁsu. Satta rājāno bhoge chaḍḍayiṁsu, chattiṁsayojaniko assamo nirantaro",
  "atk-s0513a45:1402_12": "paripūri. Yo kāmavitakkādīsu aññataraṁ vitakketi, mahāpuriso tassa dhammaṁ desetvā",
  "atk-s0513a45:1402_13": "brahmavihārabhāvanañceva kasiṇabhāvanañca ācikkhati. Te yebhuyyena jhānābhiññā nibbattetvā",
  "atk-s0513a45:1402_14": "tīsu koṭṭhāsesu dve koṭṭhāsā brahmaloke nibbattiṁsu. Tatiyakoṭṭhāsaṁ tidhā katvā",
  "atk-s0513a45:1402_15": "eko koṭṭhāso brahmaloke nibbatti, eko chasu kāmasaggesu, eko isīnaṁ pāricariyaṁ katvā",
  "atk-s0513a45:1402_16": "manussaloke tīsu kulasampattīsu nibbatti. Evaṁ hatthipālassa sāsanaṁ apagatanirayatiracchānayonipettivisayāsurakāyaṁ ahosi.",
  "atk-s0513a45:1403_0": "Imasmiṁ tambapaṇṇidīpe pathavicālakadhammaguttatthero, kaṭakandhakāravāsī phussadevatthero,",
  "atk-s0513a45:1403_1": "uparimaṇḍalavāsī mahāsaṅgharakkhitatthero, malayamahādevatthero, abhayagirivāsī mahādevatthero,",
  "atk-s0513a45:1403_2": "gāmantapabbhāravāsī mahāsivatthero, kāḷavallimaṇḍapavāsī mahānāgatthero kuddālasamāgame",
  "atk-s0513a45:1403_3": "mūgapakkhasamāgame cūḷasutasomasamāgame ayogharapaṇḍitasamāgame hatthipālasamāgame",
  "atk-s0513a45:1403_4": "ca sabbapacchā nikkhantapurisā ahesuṁ. Tenevāha bhagavā –",
  "atk-s0513a45:1404": "“Abhittharetha kalyāṇe, pāpā cittaṁ nivāraye;",
  "atk-s0513a45:1405": "Dandhañhi karoto puññaṁ, pāpasmiṁ ramate mano”ti. ;",
  "atk-s0513a45:1406": "Tasmā kalyāṇaṁ turitaturiteneva kātabbanti.",
  "atk-s0513a45:1407_0": "Satthā imaṁ dhammadesanaṁ āharitvā “evaṁ, bhikkhave, pubbepi tathāgato mahābhinikkhamanaṁ",
  "atk-s0513a45:1407_1": "nikkhantoyevā”ti vatvā jātakaṁ samodhānesi – “tadā esukārī rājā suddhodanamahārājā",
  "atk-s0513a45:1407_2": "ahosi, devī mahāmāyā, purohito kassapo, brāhmaṇī bhaddakāpilānī, ajapālo anuruddho,",
  "atk-s0513a45:1407_3": "gopālo moggallāno, assapālo sāriputto, sesaparisā buddhaparisā, hatthipālo pana ahameva ahosi”nti.",
  "atk-s0513a45:1408": "Hatthipālajātakavaṇṇanā terasamā.",
  "atk-s0513a45:1410": "[510] 14. Ayogharajātakavaṇṇanā",
  "atk-s0513a45:1411_0": "Yamekarattiṁ paṭhamanti idaṁ satthā jetavane viharanto mahābhinikkhamanaññeva ārabbha",
  "atk-s0513a45:1411_1": "kathesi. Tadāpi hi so “na, bhikkhave, idāneva, pubbepi tathāgato mahābhinikkhamanaṁ",
  "atk-s0513a45:1411_2": "nikkhantoyevā”ti vatvā atītaṁ āhari.",
  "atk-s0513a45:1412_0": "Atīte bārāṇasiyaṁ brahmadatte rajjaṁ kārente brahmadattassa rañño aggamahesī gabbhaṁ",
  "atk-s0513a45:1412_1": "paṭilabhitvā laddhagabbhaparihārā pariṇatagabbhā paccūsasamanantare puttaṁ vijāyi.",
  "atk-s0513a45:1412_2": "Tassā purimattabhāve ekā sapattikā “tava jātaṁ jātaṁ pajaṁ khādituṁ labhissāmī”ti",
  "atk-s0513a45:1412_3": "patthanaṁ paṭṭhapesi. Sā kira sayaṁ vañjhā hutvā puttamātukodhena taṁ patthanaṁ katvā",
  "atk-s0513a45:1412_4": "yakkhayoniyaṁ nibbatti. Itarā rañño aggamahesī hutvā imaṁ puttaṁ vijāyi. Sā yakkhinī",
  "atk-s0513a45:1412_5": "tadā okāsaṁ labhitvā deviyā passantiyāva bībhaccharūpā hutvā āgantvā taṁ dārakaṁ",
  "atk-s0513a45:1412_6": "gahetvā palāyi. Devī “yakkhinī me puttaṁ gahetvā palāyī”ti mahāsaddena viravi. Itarāpi",
  "atk-s0513a45:1412_7": "dārakaṁ mūlakandaṁ viya muruṁ muruṁ karontī khāditvā deviyā hatthavikārādīhi bheravaṁ",
  "atk-s0513a45:1412_8": "pakāsetvā tajjetvā pakkāmi. Rājā taṁ vacanaṁ sutvā “kiṁ sakkā yakkhiniyā kātu”nti",
  "atk-s0513a45:1412_9": "tuṇhī ahosi. Puna deviyā vijāyanakāle daḷhaṁ ārakkhamakāsi. Devī puttaṁ puna vijāyi.",
  "atk-s0513a45:1412_10": "Yakkhinī āgantvā tampi khāditvā gatā. Tatiyavāre tassā kucchiyaṁ mahāsatto paṭisandhiṁ",
  "atk-s0513a45:1412_11": "gaṇhi. Rājā mahājanaṁ sannipātetvā “deviyā jātaṁ jātaṁ pajaṁ ekā yakkhinī khādati,",
  "atk-s0513a45:1412_12": "kiṁ nu kho kātabba”nti pucchi. Atheko “yakkhā nāma tālapaṇṇassa bhāyanti, deviyā",
  "atk-s0513a45:1412_13": "hatthapādesu tālapaṇṇaṁ bandhituṁ vaṭṭatī”ti āha. Atheko “ayogharassa bhāyanti, ayogharaṁ",
  "atk-s0513a45:1412_14": "kātuṁ vaṭṭatī”ti āha. Rājā “sādhū”ti attano vijite kammāre sannipātetvā “ayogharaṁ",
  "atk-s0513a45:1412_15": "karothā”ti āṇāpetvā āyuttake adāsi. Antonagareyeva ramaṇīye bhūmibhāge gehaṁ paṭṭhapesuṁ,",
  "atk-s0513a45:1412_16": "thambhe ādiṁ katvā sabbagehasambhārā ayomayāva ahesuṁ, navahi māsehi ayomayaṁ mahantaṁ",
  "atk-s0513a45:1412_17": "caturassasālaṁ niṭṭhānaṁ agamāsi. Taṁ niccaṁ pajjalitapadīpameva hoti.",
  "atk-s0513a45:1413_0": "Rājā deviyā gabbhaparipākaṁ ñatvā ayogharaṁ alaṅkārāpetvā taṁ ādāya ayogharaṁ pāvisi.",
  "atk-s0513a45:1413_1": "Sā tattha dhaññapuññalakkhaṇasampannaṁ puttaṁ vijāyi, “ayogharakumāro”tvevassa nāmaṁ",
  "atk-s0513a45:1413_2": "kariṁsu. Taṁ dhātīnaṁ datvā mahantaṁ ārakkhaṁ saṁvidahitvā rājā deviṁ ādāya nagaraṁ",
  "atk-s0513a45:1413_3": "padakkhiṇaṁ katvā alaṅkatapāsādatalameva abhiruhi. Yakkhinīpi udakavāraṁ gantvā vessavaṇassa",
  "atk-s0513a45:1413_4": "udakaṁ vahantī jīvitakkhayaṁ pattā. Mahāsatto ayoghareyeva vaḍḍhitvā viññutaṁ patto",
  "atk-s0513a45:1413_5": "tattheva sabbasippāni uggaṇhi. Rājā “ko me puttassa vayappadeso”ti amacce pucchitvā",
  "atk-s0513a45:1413_6": "“soḷasavasso, deva, sūro thāmasampanno yakkhasahassampi paṭibāhituṁ samattho”ti sutvā",
  "atk-s0513a45:1413_7": "“rajjamassa dassāmi, sakalanagaraṁ alaṅkaritvā ayogharato taṁ nīharitvā ānethā”ti",
  "atk-s0513a45:1413_8": "āha. Amaccā “sādhu, devā”ti dvādasayojanikaṁ bārāṇasiṁ alaṅkaritvā sabbālaṅkāravibhūsitaṁ",
  "atk-s0513a45:1413_9": "maṅgalavāraṇaṁ ādāya tattha gantvā kumāraṁ alaṅkārāpetvā hatthikkhandhe nisīdāpetvā",
  "atk-s0513a45:1413_10": "“deva, kulasantakaṁ alaṅkatanagaraṁ padakkhiṇaṁ katvā pitaraṁ kāsirājānaṁ vandatha,",
  "atk-s0513a45:1413_11": "ajjeva setacchattaṁ labhissathā”ti āhaṁsu.",
  "atk-s0513a45:1414_0": "Mahāsatto nagaraṁ padakkhiṇaṁ karonto ārāmarāmaṇeyyakavanapokkharaṇibhūmirāmaṇeyyakapāsādarāmaṇeyyakādīni",
  "atk-s0513a45:1414_1": "disvā cintesi “mama pitā maṁ ettakaṁ kālaṁ bandhanāgāre vasāpesi. Evarūpaṁ alaṅkatanagaraṁ",
  "atk-s0513a45:1414_2": "daṭṭhuṁ nādāsi, ko nu kho mayhaṁ doso”ti amacce pucchi. “Deva, natthi tumhākaṁ doso,",
  "atk-s0513a45:1414_3": "tumhākaṁ pana dvebhātike ekā yakkhinī khādi, tena vo pitā ayoghare vasāpesi, ayogharena",
  "atk-s0513a45:1414_4": "jīvitaṁ tumhākaṁ laddha”nti. So tesaṁ vacanaṁ sutvā cintesi “ahaṁ dasa māse lohakumbhiniraye",
  "atk-s0513a45:1414_5": "viya ca gūthaniraye viya ca mātukucchimhi vasitvā mātukucchito nikkhantakālato paṭṭhāya",
  "atk-s0513a45:1414_6": "soḷasa vassāni etasmiṁ bandhanāgāre vasiṁ, bahi oloketumpi na labhiṁ, ussadaniraye",
  "atk-s0513a45:1414_7": "khitto viya ahosiṁ, yakkhiniyā hatthato muttopi panāhaṁ neva ajaro, na amaro homi,",
  "atk-s0513a45:1414_8": "kiṁ me rajjena, rajje ṭhitakālato paṭṭhāya dunnikkhamanaṁ hoti, ajjeva mama pitaraṁ",
  "atk-s0513a45:1414_9": "pabbajjaṁ anujānāpetvā himavantaṁ pavisitvā pabbajissāmī”ti. So nagaraṁ padakkhiṇaṁ",
  "atk-s0513a45:1414_10": "katvā rājakulaṁ pavisitvā rājānaṁ vanditvā aṭṭhāsi.",
  "atk-s0513a45:1415_0": "Rājā tassa sarīrasobhaṁ oloketvā balavasinehena amacce olokesi. Te “kiṁ karoma, devā”ti",
  "atk-s0513a45:1415_1": "vadiṁsu. Puttaṁ me ratanarāsimhi ṭhapetvā tīhi saṅkhehi abhisiñcitvā kañcanamālaṁ",
  "atk-s0513a45:1415_2": "setacchattaṁ ussāpethāti. Mahāsatto pitaraṁ vanditvā “na mayhaṁ rajjenattho, ahaṁ",
  "atk-s0513a45:1415_3": "pabbajissāmi, pabbajjaṁ me anujānāthā”ti āha. Tāta rajjaṁ paṭikkhipitvā kiṁkāraṇā",
  "atk-s0513a45:1415_4": "pabbajissasīti. “Deva ahaṁ mātukucchimhi dasa māse gūthaniraye viya vasitvā mātukucchito",
  "atk-s0513a45:1415_5": "nikkhanto yakkhinibhayena soḷasa vassāni bandhanāgāre vasanto bahi oloketumpi na",
  "atk-s0513a45:1415_6": "alabhiṁ, ussadaniraye khitto viya ahosiṁ, yakkhiniyā hatthato muttomhītipi ajaro",
  "atk-s0513a45:1415_7": "amaro na homi. Maccu nāmesa na sakkā kenaci jinituṁ, bhave ukkaṇṭhitomhi, yāva me",
  "atk-s0513a45:1415_8": "byādhijarāmaraṇāni nāgacchanti, tāvadeva pabbajitvā dhammaṁ carissāmi, alaṁ me rajjena,",
  "atk-s0513a45:1415_9": "anujānātha maṁ, devā”ti vatvā pitu dhammaṁ desento āha –",
  "atk-s0513a45:1416": "363.",
  "atk-s0513a45:1417": "“Yamekarattiṁ paṭhamaṁ, gabbhe vasati māṇavo;",
  "atk-s0513a45:1418": "Abbhuṭṭhitova so yāti, sa gacchaṁ na nivattati.",
  "atk-s0513a45:1419": "364.",
  "atk-s0513a45:1420": "“Na yujjhamānā na balenavassitā, narā na jīranti na cāpi mīyare;",
  "atk-s0513a45:1421": "Sabbaṁ hidaṁ jātijarāyupaddutaṁ, taṁ me matī hoti carāmi dhammaṁ.",
  "atk-s0513a45:1422": "365.",
  "atk-s0513a45:1423": "“Caturaṅginiṁ senaṁ subhiṁsarūpaṁ, jayanti raṭṭhādhipatī pasayha;",
  "atk-s0513a45:1424": "Na maccuno jayitumussahanti, taṁ me matī hoti carāmi dhammaṁ.",
  "atk-s0513a45:1425": "366.",
  "atk-s0513a45:1426": "“Hatthīhi assehi rathehi pattibhi, parivāritā muccare ekacceyyā;",
  "atk-s0513a45:1427": "Na maccuno muccitumussahanti, taṁ me matī hoti carāmi dhammaṁ.",
  "atk-s0513a45:1428": "367.",
  "atk-s0513a45:1429": "“Hatthīhi assehi rathehi pattibhi, sūrā pabhañjanti padhaṁsayanti;",
  "atk-s0513a45:1430": "Na maccuno bhañjitumussahanti, taṁ me matī hoti carāmi dhammaṁ.",
  "atk-s0513a45:1431": "368.",
  "atk-s0513a45:1432": "“Mattā gajā bhinnagaḷā pabhinnā, nagarāni maddanti janaṁ hananti;",
  "atk-s0513a45:1433": "Na maccuno madditumussahanti, taṁ me matī hoti carāmi dhammaṁ.",
  "atk-s0513a45:1434": "369.",
  "atk-s0513a45:1435": "“Issāsino katahatthāpi vīrā, dūrepātī akkhaṇavedhinopi;",
  "atk-s0513a45:1436": "Na maccuno vijjhitumussahanti, taṁ me matī hoti carāmi dhammaṁ.",
  "atk-s0513a45:1437": "370.",
  "atk-s0513a45:1438": "“Sarāni khīyanti saselakānanā, sabbaṁ hidaṁ khīyati dīghamantaraṁ;",
  "atk-s0513a45:1439": "Sabbaṁ hidaṁ bhañjare kālapariyāyaṁ, taṁ me matī hoti carāmi dhammaṁ.",
  "atk-s0513a45:1440": "371.",
  "atk-s0513a45:1441": "“Sabbesamevañhi narāna nārinaṁ, calācalaṁ pāṇabhunodha jīvitaṁ;",
  "atk-s0513a45:1442": "Paṭova dhuttassa, dumova kūlajo, taṁ me matī hoti carāmi dhammaṁ.",
  "atk-s0513a45:1443": "372.",
  "atk-s0513a45:1444": "“Dumapphalāneva patanti māṇavā, daharā ca vuddhā ca sarīrabhedā;",
  "atk-s0513a45:1445": "Nāriyo narā majjhimaporisā ca, taṁ me matī hoti carāmi dhammaṁ.",
  "atk-s0513a45:1446": "373.",
  "atk-s0513a45:1447": "“Nāyaṁ vayo tārakarājasannibho, yadabbhatītaṁ gatameva dāni taṁ;",
  "atk-s0513a45:1448": "Jiṇṇassa hī natthi ratī kuto sukhaṁ, taṁ me matī hoti carāmi dhammaṁ.",
  "atk-s0513a45:1449": "374.",
  "atk-s0513a45:1450": "“Yakkhā pisācā athavāpi petā, kupitā te assasanti manusse;",
  "atk-s0513a45:1451": "Na maccuno assasitussahanti, taṁ me matī hoti carāmi dhammaṁ.",
  "atk-s0513a45:1452": "375.",
  "atk-s0513a45:1453": "“Yakkhe pisāce athavāpi pete, kupitepi te nijjhapanaṁ karonti;",
  "atk-s0513a45:1454": "Na maccuno nijjhapanaṁ karonti, taṁ me matī hoti carāmi dhammaṁ.",
  "atk-s0513a45:1455": "376.",
  "atk-s0513a45:1456": "“Aparādhake dūsake heṭhake ca, rājāno daṇḍenti viditvāna dosaṁ;",
  "atk-s0513a45:1457": "Na maccuno daṇḍayitussahanti, taṁ me matī hoti carāmi dhammaṁ.",
  "atk-s0513a45:1458": "377.",
  "atk-s0513a45:1459": "“Aparādhakā dūsakā heṭhakā ca, labhanti te rājino nijjhapetuṁ;",
  "atk-s0513a45:1460": "Na maccuno nijjhapanaṁ karonti, taṁ me matī hoti carāmi dhammaṁ.",
  "atk-s0513a45:1461": "378.",
  "atk-s0513a45:1462": "“Na khattiyoti na ca brāhmaṇoti, na aḍḍhakā balavā tejavāpi;",
  "atk-s0513a45:1463": "Na maccurājassa apekkhamatthi, taṁ me matī hoti carāmi dhammaṁ.",
  "atk-s0513a45:1464": "379.",
  "atk-s0513a45:1465": "“Sīhā ca byagghā ca athopi dīpiyo, pasayha khādanti vipphandamānaṁ;",
  "atk-s0513a45:1466": "Na maccuno khāditumussahanti, taṁ me matī hoti carāmi dhammaṁ.",
  "atk-s0513a45:1467": "380.",
  "atk-s0513a45:1468": "“Māyākārā raṅgamajjhe karontā, mohenti cakkhūni janassa tāvade;",
  "atk-s0513a45:1469": "Na maccuno mohayitussahanti, taṁ me matī hoti carāmi dhammaṁ.",
  "atk-s0513a45:1470": "381.",
  "atk-s0513a45:1471": "“Āsīvisā kupitā uggatejā, ḍaṁsanti mārentipi te manusse;",
  "atk-s0513a45:1472": "Na maccuno ḍaṁsitumussahanti, taṁ me matī hoti carāmi dhammaṁ.",
  "atk-s0513a45:1473": "382.",
  "atk-s0513a45:1474": "“Āsīvisā kupitā yaṁ ḍaṁsanti, tikicchakā tesa visaṁ hananti;",
  "atk-s0513a45:1475": "Na maccuno daṭṭhavisaṁ hananti, taṁ me matī hoti carāmi dhammaṁ.",
  "atk-s0513a45:1476": "383.",
  "atk-s0513a45:1477": "“Dhammantarī vettaraṇī ca bhojo, visāni hantvāna bhujaṅgamānaṁ;",
  "atk-s0513a45:1478": "Suyyanti te kālakatā tatheva, taṁ me matī hoti carāmi dhammaṁ.",
  "atk-s0513a45:1479": "384.",
  "atk-s0513a45:1480": "“Vijjādharā ghoramadhīyamānā, adassanaṁ osadhehi vajanti;",
  "atk-s0513a45:1481": "Na maccurājassa vajantadassanaṁ, taṁ me matī hoti carāmi dhammaṁ.",
  "atk-s0513a45:1482": "385.",
  "atk-s0513a45:1483": "“Dhammo have rakkhati dhammacāriṁ, dhammo suciṇṇo sukhamāvahāti;",
  "atk-s0513a45:1484": "Esānisaṁso dhamme suciṇṇe, na duggatiṁ gacchati dhammacārī.",
  "atk-s0513a45:1485": "386.",
  "atk-s0513a45:1486": "“Na hi dhammo adhammo ca, ubho samavipākino;",
  "atk-s0513a45:1487": "Adhammo nirayaṁ neti, dhammo pāpeti suggati”nti.",
  "atk-s0513a45:1488_0": "Tattha yamekarattinti yebhuyyena sattā mātukucchimhi paṭisandhiṁ gaṇhantā rattiyaṁyeva",
  "atk-s0513a45:1488_1": "gaṇhanti, tasmā evamāha. Ayaṁ panettha attho – yaṁ ekarattiṁ vā divā vā paṭhamameva",
  "atk-s0513a45:1488_2": "paṭisandhiṁ gaṇhitvā mātukucchisaṅkhāte gabbhe vasati. Māṇavoti satto kalalabhāvena",
  "atk-s0513a45:1488_3": "patiṭṭhāti. Abbhuṭṭhitova so yātīti so māṇavo yathā nāma valāhakasaṅkhāto abbho uṭṭhito",
  "atk-s0513a45:1488_4": "nibbatto vāyuvegāhato paṭigacchati, tatheva –",
  "atk-s0513a45:1489": "“Paṭhamaṁ kalalaṁ hoti, kalalā hoti abbudaṁ;",
  "atk-s0513a45:1490": "Abbudā jāyate pesi, pesi nibbattatī ghano;",
  "atk-s0513a45:1491": "Ghanā pasākhā jāyanti, kesā lomā nakhāpi ca.",
  "atk-s0513a45:1492": "“Yañcassa bhuñjatī mātā, annaṁ pānañca bhojanaṁ;",
  "atk-s0513a45:1493": "Tena so tattha yāpeti, mātukucchigato naroti. ;",
  "atk-s0513a45:1494_0": "Imaṁ mātukucchiyaṁ kalalādibhāvaṁ, mātukucchito ca nikkhanto mandadasakādibhāvaṁ",
  "atk-s0513a45:1494_1": "āpajjamāno satataṁ samitaṁ gacchati. Sa gacchaṁ na nivattatīti sacāyaṁ evaṁ gacchanto",
  "atk-s0513a45:1494_2": "puna abbudato kalalabhāvaṁ, pesiādito vā abbudādibhāvaṁ, khiḍḍādasakato mandadasakabhāvaṁ,",
  "atk-s0513a45:1494_3": "vaṇṇadasakādito vā khiḍḍādasakādibhāvaṁ pāpuṇituṁ na nivattati. Yathā pana so valāhako",
  "atk-s0513a45:1494_4": "vātavegena saṁcuṇṇiyamāno “ahaṁ asukaṭṭhāne nāma uṭṭhito puna nivattitvā tattheva",
  "atk-s0513a45:1494_5": "gantvā pakatibhāvena ṭhassāmī”ti na labhati, yaṁ disaṁ gataṁ, taṁ gatameva, yaṁ antarahitaṁ,",
  "atk-s0513a45:1494_6": "taṁ antarahitameva hoti, tathā sopi kalalādibhāvena gacchamāno gacchateva, tasmiṁ",
  "atk-s0513a45:1494_7": "tasmiṁ koṭṭhāse saṅkhārā purimānaṁ purimānaṁ paccayā hutvā pacchato anivattitvā tattha",
  "atk-s0513a45:1494_8": "tattheva bhijjanti, jarākāle saṅkhārā “amhehi esa pubbe yuvā thāmasampanno kato,",
  "atk-s0513a45:1494_9": "puna naṁ nivattitvā tattheva karissāmā”ti na labhanti, tattha tattheva antaradhāyantīti dasseti.",
  "atk-s0513a45:1495_0": "Nayujjhamānāti ubhato byūḷhe saṅgāme yujjhantā. Na balenavassitāti na kāyabalena",
  "atk-s0513a45:1495_1": "vā yodhabalena vā upagatā samannāgatā. Na jīrantīti purima-na-kāraṁ āharitvā evarūpāpi",
  "atk-s0513a45:1495_2": "narā na jīranti na cāpi na mīyareti attho veditabbo. Sabbaṁ hidanti mahārāja, sabbameva",
  "atk-s0513a45:1495_3": "idaṁ pāṇamaṇḍalaṁ mahāyantena pīḷiyamānā ucchughaṭikā viya jātiyā ca jarāya ca upaddutaṁ",
  "atk-s0513a45:1495_4": "niccaṁ pīḷitaṁ. Taṁ me matī hotīti tena kāraṇena mama “pabbajitvā dhammaṁ carāmī”ti",
  "atk-s0513a45:1495_5": "mati hoti cittaṁ uppajjati.",
  "atk-s0513a45:1496_0": "Caturaṅgininti hatthiādīhi caturaṅgehi samannāgataṁ. Senaṁ subhiṁsarūpanti suṭṭhu",
  "atk-s0513a45:1496_1": "bhiṁsanakajātikaṁ senaṁ. Jayantīti kadāci ekacce rājāno attano senāya jayanti. Na",
  "atk-s0513a45:1496_2": "maccunoti tepi rājāno mahāsenassa maccuno senaṁ jayituṁ na ussahanti, na byādhijarāmaraṇāni",
  "atk-s0513a45:1496_3": "maddituṁ sakkonti. Muccare ekacceyyāti etehi hatthiādīhi parivāritā ekacce paccāmittānaṁ",
  "atk-s0513a45:1496_4": "hatthato muccanti, maccuno pana santikā muccituṁ na sakkonti. Pabhañjantīti etehi",
  "atk-s0513a45:1496_5": "hatthiādīhi paccatthikarājūnaṁ nagarāni pabhañjanti. Padhaṁsayantīti mahājanaṁ dhaṁsentā",
  "atk-s0513a45:1496_6": "padhaṁsentā jīvitakkhayaṁ pāpenti. Na maccunoti tepi maraṇakāle patte maccuno bhañjituṁ na sakkonti.",
  "atk-s0513a45:1497_0": "Bhinnagaḷā pabhinnāti tīsu ṭhānesu pabhinnā hutvā madaṁ gaḷantā, paggharitamadāti",
  "atk-s0513a45:1497_1": "attho. Na maccunoti tepi mahāmaccuṁ maddituṁ na sakkonti. Issāsinoti issāsā dhanuggahā.",
  "atk-s0513a45:1497_2": "Katahatthāti susikkhitā. Dūrepātīti saraṁ dūre pātetuṁ samatthā. Akkhaṇavedhinoti",
  "atk-s0513a45:1497_3": "aviraddhavedhino, vijjuālokena vijjhanasamatthā vā. Sarānīti anotattādīni mahāsarāni",
  "atk-s0513a45:1497_4": "khīyantiyeva. Saselakānanāti sapabbatavanasaṇḍā mahāpathavīpi khīyati. Sabbaṁ hidanti",
  "atk-s0513a45:1497_5": "sabbamidaṁ saṅkhāragataṁ dīghamantaraṁ ṭhatvā khīyateva. Kappuṭṭhānaggiṁ patvā mahāsinerupi",
  "atk-s0513a45:1497_6": "aggimukhe madhusitthakaṁ viya vilīyateva, aṇumattopi saṅkhāro ṭhātuṁ na sakkoti.",
  "atk-s0513a45:1497_7": "Kālapariyāyanti kālapariyāyaṁ nassanakālavāraṁ patvā sabbaṁ bhañjare, sabbaṁ saṅkhāragataṁ",
  "atk-s0513a45:1497_8": "bhijjateva. Tassa pakāsanatthaṁ sattasūriyasuttaṁ āharitabbaṁ.",
  "atk-s0513a45:1498_0": "Calācalanti cañcalaṁ sakabhāvena ṭhātuṁ asamatthaṁ nānābhāvavinābhāvasabhāvameva.",
  "atk-s0513a45:1498_1": "Pāṇabhunodhajīvitanti idha loke imesaṁ pāṇabhūtānaṁ jīvitaṁ. Paṭova dhuttassa, dumova",
  "atk-s0513a45:1498_2": "kūlajoti suradhutto hi suraṁ disvāva udare baddhaṁ sāṭakaṁ datvā pivateva, nadīkūle",
  "atk-s0513a45:1498_3": "jātadumova kūle lujjamāne lujjati, yathā esa paṭo ca dumo ca cañcalo, evaṁ sattānaṁ",
  "atk-s0513a45:1498_4": "jīvitaṁ, devāti. Dumapphalānevāti yathā pakkāni phalāni vātāhatāni dumaggato bhūmiyaṁ",
  "atk-s0513a45:1498_5": "patanti, tathevime māṇavā jarāvātāhatā jīvitā gaḷitvā maraṇapathaviyaṁ patanti. Daharāti",
  "atk-s0513a45:1498_6": "antamaso kalalabhāve ṭhitāpi. Majjhimaporisāti nārīnarānaṁ majjhe ṭhitā ubhatobyañjanakanapuṁsakā.",
  "atk-s0513a45:1499_0": "Tārakarājasannibhoti yathā tārakarājā kāḷapakkhe khīṇo, puna juṇhapakkhe pūrati,",
  "atk-s0513a45:1499_1": "na evaṁ sattānaṁ vayo. Sattānañhi yaṁ abbhatītaṁ, gatameva dāni taṁ, na tassa punāgamanaṁ",
  "atk-s0513a45:1499_2": "atthi. Kuto sukhanti jarājiṇṇassa kāmaguṇesu ratipi natthi, te paṭicca uppajjanakasukhaṁ",
  "atk-s0513a45:1499_3": "kutoyeva. Yakkhāti mahiddhikā yakkhā. Pisācāti paṁsupisācakā. Petāti pettivisayikā.",
  "atk-s0513a45:1499_4": "Assasantīti assāsavātena upahananti, āvisantīti vā attho. Na maccunoti maccuṁ pana",
  "atk-s0513a45:1499_5": "tepi assāsena upahanituṁ vā āvisituṁ vā na sakkonti. Nijjhapanaṁ karontīti balikammavasena",
  "atk-s0513a45:1499_6": "khamāpenti pasādenti. Aparādhaketi rājāparādhakārake. Dūsaketi rajjadūsake. Heṭhaketi",
  "atk-s0513a45:1499_7": "sandhicchedādīhi lokaviheṭhake. Rājānoti rājāno. Viditvāna dosanti dosaṁ jānitvā",
  "atk-s0513a45:1499_8": "yathānurūpena daṇḍena daṇḍentīti attho. Na maccunoti tepi maccuṁ daṇḍayituṁ na sakkonti.",
  "atk-s0513a45:1500_0": "Nijjhapetunti sakkhīhi attano niraparādhabhāvaṁ pakāsetvā pasādetuṁ. Na aḍḍhakā balavā",
  "atk-s0513a45:1500_1": "tejavāpīti “ime aḍḍhā, ayaṁ kāyabalañāṇabalādīhi balavā, ayaṁ tejavā”ti evampi na",
  "atk-s0513a45:1500_2": "paccurājassa apekkhaṁ atthi, ekasmimpi satte apekkhaṁ pemaṁ sineho natthi, sabbameva",
  "atk-s0513a45:1500_3": "abhimaddatīti dasseti. Pasayhāti balakkārena abhibhavitvā. Na maccunoti tepi maccuṁ",
  "atk-s0513a45:1500_4": "khādituṁ na sakkonti. Karontāti māyaṁ karontā. Mohentīti abhūtaṁ bhūtaṁ katvā dassentā",
  "atk-s0513a45:1500_5": "mohenti. Uggatejāti uggatena visatejena samannāgatā. Tikicchakāti visavejjā. Dhammantarī",
  "atk-s0513a45:1500_6": "vettaraṇī ca bhojoti ete evaṁnāmakā vejjā. Ghoramadhīyamānāti ghoraṁ nāma vijjaṁ",
  "atk-s0513a45:1500_7": "adhīyantā. Osadhehīti ghoraṁ vā gandhāriṁ vā vijjaṁ sāvetvā osadhaṁ ādāya tehi osadhehi",
  "atk-s0513a45:1500_8": "paccatthikānaṁ adassanaṁ vajanti.",
  "atk-s0513a45:1501": "Dhammoti sucaritadhammo. Rakkhatīti yena rakkhito, taṁ paṭirakkhati. Sukhanti chasu kāmasaggesu sukhaṁ āvahati. Pāpetīti paṭisandhivasena upaneti.",
  "atk-s0513a45:1502_0": "Evaṁ mahāsatto catuvīsatiyā gāthāhi pitu dhammaṁ desetvā “mahārāja, tumhākaṁ rajjaṁ",
  "atk-s0513a45:1502_1": "tumhākameva hotu, na mayhaṁ iminā attho, tumhehi pana saddhiṁ kathentameva maṁ byādhijarāmaraṇāni",
  "atk-s0513a45:1502_2": "upagacchanti, tiṭṭhatha, tumhe”ti vatvā ayadāmaṁ chinditvā mattahatthī viya kañcanapañjaraṁ",
  "atk-s0513a45:1502_3": "chinditvā sīhapotako viya kāme pahāya mātāpitaro vanditvā nikkhami. Athassa pitā",
  "atk-s0513a45:1502_4": "“mamapi rajjenattho natthī”ti rajjaṁ pahāya tena saddhiññeva nikkhami, tasmiṁ nikkhante",
  "atk-s0513a45:1502_5": "devīpi amaccāpi brāhmaṇagahapatikādayopīti sakalanagaravāsino gehāni chaḍḍetvā nikkhamiṁsu.",
  "atk-s0513a45:1502_6": "Samāgamo mahā ahosi, parisā dvādasayojanikā jātā. Taṁ ādāya mahāsatto himavantaṁ",
  "atk-s0513a45:1502_7": "pāvisi. Sakko tassa nikkhantabhāvaṁ ñatvā vissakammaṁ pesetvā dvādasayojanāyāmaṁ",
  "atk-s0513a45:1502_8": "sattayojanavitthāraṁ assamapadaṁ kāresi. Sabbe pabbajitaparikkhāre paṭiyādāpesi.",
  "atk-s0513a45:1502_9": "Ito paraṁ mahāsattassa pabbajjā ca ovādadānañca brahmalokaparāyaṇatā ca parisāya",
  "atk-s0513a45:1502_10": "anapāyagamanīyatā ca sabbā heṭṭhā vuttanayeneva veditabbā.",
  "atk-s0513a45:1503_0": "Satthā imaṁ dhammadesanaṁ āharitvā “evaṁ, bhikkhave, pubbepi tathāgato mahābhinikkhamanaṁ",
  "atk-s0513a45:1503_1": "nikkhantoyevā”ti vatvā jātakaṁ samodhānesi – “tadā mātāpitaro mahārājakulāni ahesuṁ,",
  "atk-s0513a45:1503_2": "sesaparisā buddhaparisā, ayogharapaṇḍito pana ahameva ahosi”nti.",
  "atk-s0513a45:1504": "Ayogharajātakavaṇṇanā cuddasamā.",
  "atk-s0513a45:1505": "Jātakuddānaṁ –",
  "atk-s0513a45:1506": "Mātaṅgo cittasambhūto, sivi sirī ca rohaṇaṁ;",
  "atk-s0513a45:1507": "Haṁso sattigumbo bhallā, somanassaṁ campeyyakaṁ.",
  "atk-s0513a45:1508": "Palobhaṁ pañcapaṇḍitaṁ, hatthipālaṁ ayogharaṁ;",
  "atk-s0513a45:1509": "Vīsatiyamhi jātakā, catuddaseva saṅgitā.",
  "atk-s0513a45:1510": "Vīsatinipātavaṇṇanā niṭṭhitā.",
  "atk-s0513a45:1511": "(Catuttho bhāgo niṭṭhito)",
  "atk-s0513a45:1512": "Namo tassa bhagavato arahato sammāsambuddhassa",
  "atk-s0513a45:1513": "Khuddakanikāye",
  "atk-s0513a45:1514": "Jātaka-aṭṭhakathā",
  "atk-s0513a45:1515": "(Pañcamo bhāgo)"
}