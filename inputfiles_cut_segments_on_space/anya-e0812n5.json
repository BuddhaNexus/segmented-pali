{
  "anya-e0812n5:0": "Ṭhāyībhāvaniddesa",
  "anya-e0812n5:1": "Ratiṭhāyībhāva",
  "anya-e0812n5:2": "356.",
  "anya-e0812n5:3": "Rammadesakalākāla-vesādipaṭisevanā;",
  "anya-e0812n5:4": "Yuvāna’ññoññarattānaṁ, pamodorati ruccate.",
  "anya-e0812n5:5_0": "356. Siṅgārādayo vibhāgato dassetumāha ‘‘ramme’’ccādi. Tattha ‘‘rammadesa’’iccādinā",
  "anya-e0812n5:5_1": "uddīpanavibhāvā dassitā. ‘‘Yuvāna’’nti iminā ālambaṇavibhāvo. Itthī hi purisassa,",
  "anya-e0812n5:5_2": "puriso itthiyā ālambaṇavibhāvo. Pamodoti aññamaññābhiramaṇavasena āmodarūpo.",
  "anya-e0812n5:6_0": "356. Idāni siṅgārādināmake teratyādike kamena niddisati ‘‘ramma’’iccādinā. Rammadesakalākālavesādipaṭisevanā",
  "anya-e0812n5:6_1": "ramaṇīyanirāvaraṇasucipavittavāsārahadeso rammagītikādikalā ratijanakavasantādianurūpakālo",
  "anya-e0812n5:6_2": "mālāgandhādi upasobhitakiriyādi manuññaveso, ādisaddena niddiṭṭhabhāsitamihitādiceti",
  "anya-e0812n5:6_3": "imesaṁ diṭṭhasutamutādīsu diṭṭhādimattamakatvā paññāya tena tenākārena punappunānubhavanena",
  "anya-e0812n5:6_4": "aññoññarattānaṁ aññamaññaṁ nimittānubyañjanasaṅkappavasenātirattānaṁ yuvānaṁ taruṇitthi",
  "anya-e0812n5:6_5": "purisānaṁ pamodo abhiramaṇavasena santoso pīti rati ruccate ruccanato ‘‘ratī’’ti",
  "anya-e0812n5:6_6": "vuccatīti. Imasmiṁ pakkhe rakāro sandhijo. Deso ca kalā ca kālo ca veso ceti ca,",
  "anya-e0812n5:6_7": "te ādayo yesamiti ca, rammā ca te desa…pe… vesādayo ceti ca, tesaṁ paṭi punappunaṁ",
  "anya-e0812n5:6_8": "sevanamiti ca, añño ca añño ceti ca, tesu rattāti ca vākyaṁ.",
  "anya-e0812n5:7": "357.",
  "anya-e0812n5:8": "Yutyā bhāvānubhāvā te,",
  "anya-e0812n5:9": "Nibandhā posayanti naṁ;",
  "anya-e0812n5:10": "Sopyā’yogavippayoga-",
  "anya-e0812n5:11": "Sambhogānaṁ vasā tidhā.",
  "anya-e0812n5:12_0": "357.‘‘Yutyā’’iccādi. Te yathāvuttā bhāvānubhāvā yutyā ālasiyauggatājigucchāvajjitā",
  "anya-e0812n5:12_1": "ye saṅkāussukkādayo bhāvā taṁbyañjakā tadanurūpā anubhāvā ca ayogādike siṅgāre yathā",
  "anya-e0812n5:12_2": "yathā yuñjanti, tādisiyāva yuttiyā nibandhā naṁ ratiṁ samposayanti, soyevamevaṁ posito",
  "anya-e0812n5:12_3": "siṅgāro nāma raso sampajjate. Sopi tidhāti sambandho. Tattha ayogo nāma pubbe asaṅgatānaṁ",
  "anya-e0812n5:12_4": "anurāgena saṅgamamicchantānaṁ itthipurisānamasaṅgamo. Atisayaviruḷhapemānamubhinnampi",
  "anya-e0812n5:12_5": "sileso vippayogo. Balavakāmāvesavisesānaṁ kāmīnaṁ dassanādisamañjanaṁ sambhogo.",
  "anya-e0812n5:13_0": "357. Idāni ratiyā puṭṭhakāraṇaṁ puṭṭhapayogañca dasseti ‘‘yutyā’’iccādinā. Te bhāvānubhāvā",
  "anya-e0812n5:13_1": "niddiṭṭhabyabhicārībhāvesu ratyānurūpabyabhicārībhāvo tappakāsako anubhāvo ceti ime",
  "anya-e0812n5:13_2": "dve yutyā hetubhūtāya ayogavippayogasambhogasaṅkhatānaṁ tiṇṇaṁ siṅgārānaṁ anukūlatthena",
  "anya-e0812n5:13_3": "ratiyā viruddhattā ālasiyauggajigucchādike parivajjetvā saṅkāussukkādīnaṁ ratyānukūlabhāvānaṁ",
  "anya-e0812n5:13_4": "vasena yathāyogaṁ nibandhā kavīhi bandhā naṁ ratiṁ posayanti yathā tappakāsanena",
  "anya-e0812n5:13_5": "pūrenti sajjenti, evaṁ sajjito ratisiṅgāro nāma raso hoti. Sopi sāmaññena niddiṭṭhasiṅgārarasopi",
  "anya-e0812n5:13_6": "ayogavippayogasambhogānaṁ siṅgārānaṁ vasā bhedena tidhā bhavatīti. Tattha ayogo nāma",
  "anya-e0812n5:13_7": "pubbe aññamaññasaṅgamarahitānaṁ abhinavānurāgabalena saṅgamaṁ patthentānaṁ thīpumānaṁ",
  "anya-e0812n5:13_8": "asaṅgamo. Vippayogo nāma saṅgamātisayena viruḷhapemānaṁ thīpumānaṁ aññamaññavisileso.",
  "anya-e0812n5:13_9": "Sambhogo nāma balavakāmataṇhāvisesavasena yuttānaṁ kāminikāmukānaṁ aññamaññaṁ dassanādiassādo.",
  "anya-e0812n5:13_10": "Bhāvo ca anubhāvo ceti ca, ayogo ca vippayogo ca sambhogo ceti ca vākyaṁ.",
  "anya-e0812n5:14_0": "Imamalaṅkāraṁ karontena ācariyasaṅgharakkhitamahāsāmipādena pana paramamadhurasaddhammāmataluddhasuddhasantānānaṁ",
  "anya-e0812n5:14_1": "tapodhanānaṁ aññarasāvabodhane payojanābhāvepi lokiyesu tesu tesu vohāresu asammohatthaṁ",
  "anya-e0812n5:14_2": "siṅgārādinavavidharasānaṁ lakkhaṇamattasseva dassitattā tadanurūpalakkhiyapariggahe",
  "anya-e0812n5:14_3": "asati lakkhaṇāvabodhassa subyattābhāvato vuttalakkhaṇāvabodhatthaṁ taṁtaṁlakkhaṇakathanānantaraṁ",
  "anya-e0812n5:14_4": "tassa tassa lakkhiyassa mukhamattaṁ dassetabbaṁ hoti. Heṭṭhā ‘‘rāgānatabbhutasarojamukhaṁ",
  "anya-e0812n5:14_5": "dharāyā’’tiādinā niddiṭṭhasambhogasiṅgārarasābhāseneva hasābhāsādīnaṁ aṭṭhannaṁ rasābhāsarūpassa",
  "anya-e0812n5:14_6": "bhāvābhāsassa, vibhāvābhāsassa, anubhāvābhāsassa ca ñātabbattā siṅgārarasassa lakkhiyamevaṁ veditabbaṁ.",
  "anya-e0812n5:15": "Gītassarena upakaḍḍhiya nettarasmi-",
  "anya-e0812n5:16": "Bandhaṁ karaṁva vivasañca karaggahena;",
  "anya-e0812n5:17": "Yā tādisepi viniyojayi dukkare maṁ,",
  "anya-e0812n5:18": "Serandatī adhigatā vidhinā mayajjāti.",
  "anya-e0812n5:19_0": "Gītassarena hatthīnaṁ gītikāya piyattā gītikādhaninā upakaḍḍhiya attano samīpaṁ ākaḍḍhitvā",
  "anya-e0812n5:19_1": "nettarasmibandhaṁ nettasaṅkhātahatthācariyassa rajjunā bandhaṁ karaggahena hatthaggāhena",
  "anya-e0812n5:19_2": "soṇḍaggahaṇena vivasañca apagataicchācāraṁ paravasaṁ karaṁ iva hatthaṁ iva gītassarena",
  "anya-e0812n5:19_3": "attano līlopetagītikādhaninā upakaḍḍhiya attano samīpaṁ netvā nettarasmibandhaṁ attano",
  "anya-e0812n5:19_4": "nayanakantiyā paṭibandhaṁ karaggahena hatthaggāhena vivasañca apagatadhitiṁ mūḷhaṁ",
  "anya-e0812n5:19_5": "maṁ yā kantā tādisepi dukkare viniyojayi, sā irandatī irandatī nāma nāgamānavikā",
  "anya-e0812n5:19_6": "mayā ajja vidhinā bhāgyena adhigatā laddhāti.",
  "anya-e0812n5:20_0": "Ettha gītassaranettarasmikaraggahasaṅkhatāhi imāhi padāvalīhi uddīpanavibhāvo dassito.",
  "anya-e0812n5:20_1": "Thiyā puriso ca, purisassa thī ca ālambaṇaṁ hotīti ‘‘sā irandatī mayā’’ti iminā ārammaṇavibhāvo",
  "anya-e0812n5:20_2": "dassito. ‘‘Upakaḍḍhiya bandhaṁ vivasa’’nti imehi kāmena uddīpitaṭhāyībhāvasaṅkhatā",
  "anya-e0812n5:20_3": "rati dassitā. ‘‘Tādisepi dukkare viniyojayī’’ti imehi ussāhādikā ca ‘‘vidhinā adhigatā",
  "anya-e0812n5:20_4": "mayajjā’’ti imehi harisādikā ca byabhicārībhāvā dassitā. Ratiyā viruddhe nibbedaālasiyauggatajigucchādike",
  "anya-e0812n5:20_5": "byabhicārībhāve vajjetvā vuttappakāravibhāvādike pakāsanto ‘‘gītassarene’’ccādikā",
  "anya-e0812n5:20_6": "ratippatītiyā anurūpaṁ payuttā kavippayogā idha anubhāvā nāma honti. Nāṭakādidassanīyasatthe",
  "anya-e0812n5:20_7": "abhinayo anubhāvo. Rammadesarammakālarammavesādayo tadabhāve ratiyā anuppajjanato",
  "anya-e0812n5:20_8": "sāmatthiyā gamyā bhavantīti evaṁ lakkhaṇānugatalakkhiyapariggāho sabbattha kātabbo.",
  "anya-e0812n5:20_9": "Evaṁ satibandhatthāvabodhakānaṁ sabbhānaṁ uppajjamānāyapītiyā kāraṇattā kāriyopacārena",
  "anya-e0812n5:20_10": "eso bandho raso nāma hotīti. Uparipi evameva.",
  "anya-e0812n5:21": "Hassaṭhāyībhāva",
  "anya-e0812n5:22": "358.",
  "anya-e0812n5:23": "Vikārākatiādīhi,",
  "anya-e0812n5:24": "Attano’tha parassa vā;",
  "anya-e0812n5:25": "Hāso niddā samālasya-",
  "anya-e0812n5:26": "Mucchādibyabhicāribhi;",
  "anya-e0812n5:27": "Paripose siyā hasso,",
  "anya-e0812n5:28": "Bhiyyo’tthipabhutīna so.",
  "anya-e0812n5:29_0": "358.‘‘Vikāre’’ccādi. Vikārākati desavayādīnaṁ viparīto kesabandhanādi, so ādi yesaṁ",
  "anya-e0812n5:29_1": "aññākatyādinaccanādīnaṁ, tehi vibhāvehi hāso cetovikāso, sopi attano sambandhī vā",
  "anya-e0812n5:29_2": "atha parassa sambandhī vā, tattha yo vibhāvasāmatthiyāyevābhibyattiṁ yāti, so attaṭṭho.",
  "anya-e0812n5:29_3": "Yo pana vibhāvadassanā uppannāpi purisassa gambhīrattādinā chādito samāno purisantare",
  "anya-e0812n5:29_4": "hasatyābhibyatto, so paraṭṭho. So hāso niddādīhi byabhicārīhiyeva, anubhāvapakkhe",
  "anya-e0812n5:29_5": "ādisaddena akkhiphandanādayo gahitā. Paripose sati hasso nāma raso siyā. So hasso",
  "anya-e0812n5:29_6": "bhiyyo itthipabhutīnaṁ siyāti sambandho. Ettha pabhutisaddena nīcapakatayo saṅgaṇhanti.",
  "anya-e0812n5:30_0": "358. Idāni hassarasassa posanākāraṁ dassetumāha ‘‘vikāra’’iccādi. Vikārākatiādīhi",
  "anya-e0812n5:30_1": "desavayoliṅgānaṁ viparītehi kesabandhagatiṭṭhitiādikehi, naccagītaādikehi ca duvidhehi",
  "anya-e0812n5:30_2": "ākatisaṅkhatehi hetubhūtehi attano vā atha parassa vā sambandhī so hāso ceto vikāsalakkhaṇo",
  "anya-e0812n5:30_3": "niddāsamālasyamucchādibyabhicāribhi niddāsamaālasyamucchāakkhiphandanādīhi anubhāvehi",
  "anya-e0812n5:30_4": "sutasambandhena teheva niddāsamālasyamucchāsaṅkhatabyabhicārīhi karaṇabhūtehi paripose",
  "anya-e0812n5:30_5": "sati hasso hasso nāma raso siyā, so hasso bhiyyo itthipabhutīnaṁ, nīcapakatīnañca",
  "anya-e0812n5:30_6": "siyāti. Vikārā ca sā ākati ceti ca, so ādi yesanti ca, niddā ca samo ca ālasyañca",
  "anya-e0812n5:30_7": "mucchā ceti ca, te ādi yesaṁ akkhiphandanādīnaṁ anubhāvānanti ca, te ca byabhicārino",
  "anya-e0812n5:30_8": "ceti ca, itthī pabhuti yesaṁ nīcapakatīnanti ca vākyaṁ.",
  "anya-e0812n5:31": "Hassappabheda",
  "anya-e0812n5:32": "359.",
  "anya-e0812n5:33": "Sitamiha vikāsinayanaṁ,",
  "anya-e0812n5:34": "Kiñcā’lakkhiyadijantu taṁ hasitaṁ;",
  "anya-e0812n5:35": "Madhurassaraṁ vihasitaṁ,",
  "anya-e0812n5:36": "Saṁsasirokampamupahasitaṁ.",
  "anya-e0812n5:37": "360.",
  "anya-e0812n5:38": "Apahasitaṁ sañjala’kkhi,",
  "anya-e0812n5:39": "Vikkhittaṅgaṁ bhavatya’tihasitaṁ;",
  "anya-e0812n5:40": "Dve dve hassā kathitā ce’saṁ,",
  "anya-e0812n5:41": "Jeṭṭhe majjhe’dhamepi ca kamaso.",
  "anya-e0812n5:42_0": "359-360. Hasse bhedamāha ‘‘sita’’miccādinā. Iha hasse vikāsīni nayanāni yassa taṁ",
  "anya-e0812n5:42_1": "sitaṁ, kiñci ālakkhiyā dijā dantā yassa taṁ hasitaṁ. Evaṁ madhuro saro saddo yassa",
  "anya-e0812n5:42_2": "taṁ vihasitaṁ. Aṁsasirokampena saha vattamānaṁ upahasitaṁ, saha jalena assunā vattamānāni",
  "anya-e0812n5:42_3": "akkhīni yassa taṁ apahasitaṁ. Vikkhittāni ito tato pasāritāni aṅgāni yassa taṁ atihasitaṁ",
  "anya-e0812n5:42_4": "nāma. Esañca sitādīnaṁ majjhe dve dve hassā ādito paṭṭhāya kamaso yathākkamena jeṭṭhe",
  "anya-e0812n5:42_5": "majjhe adhamepi ca kathitāti sambandho. Purātanehīti viññāyati.",
  "anya-e0812n5:43_0": "359-360. Idāni hassabhedaṁ dasseti ‘‘sita’’miccādinā. Iha imasmiṁ hassavisaye vikāsinayanaṁ",
  "anya-e0812n5:43_1": "vivaṭanayanaṁ sitaṁ nāma. Kiñci ālakkhiyadijaṁ tu kiñci dissamānadantaṁ, taṁ hasitaṁ",
  "anya-e0812n5:43_2": "nāma. Madhurassaraṁ madhuranādaṁ vihasitaṁ nāma. Saṁsasirokampaṁ aṁsasirokampasahitaṁ",
  "anya-e0812n5:43_3": "upahasitaṁ nāma. Sajalakkhi assuvilocanasahitaṁ apahasitaṁ nāma. Vikkhittaṅgaṁ aṭṭhāne",
  "anya-e0812n5:43_4": "pasāraṇavasena vikkhittahatthapādādiavayavavantaṁ atihasitaṁ nāma bhavati. Esaṁ channaṁ",
  "anya-e0812n5:43_5": "kamaso kamena dve dve jeṭṭhe majjhe adhamepi visaye kathitā purātanehi bhāsitāti.",
  "anya-e0812n5:43_6": "Vikāsīni nayanāni asseti ca, kiñci īsakaṁ ālakkhiyā dijā yasseti ca, madhuro saro",
  "anya-e0812n5:43_7": "asseti ca, aṁso ca siro ceti ca, aṁsasiraso kampoti ca, tena saha vattatīti ca, saha",
  "anya-e0812n5:43_8": "jalena vattamānāni akkhīni yasseti ca, anusvarāgamo. Vikkhittāni aṅgāni yasseti ca",
  "anya-e0812n5:43_9": "vākyaṁ. Sitahasitadvayaṁ uttame, vihasitaupahasitadvayaṁ majjhime, apahasitaatihasitadvayaṁ",
  "anya-e0812n5:43_10": "adhame vattate. Evaṁ sitādayo anurūpavibhāvādinā payuttā ime rasā’vatthaṁ pāpuṇantīti adhippāyo.",
  "anya-e0812n5:44": "Hassarasassa evamudāharaṇaṁ ñātabbaṁ –",
  "anya-e0812n5:45": "Pūjesi kaṇṭhamaṇinā api yo pasanno,",
  "anya-e0812n5:46": "Dhamme purā’samadhuraṁ vidhuraṁ sa hantuṁ;",
  "anya-e0812n5:47": "Gopentiyāpi vacanena thiyā sabhāvaṁ;",
  "anya-e0812n5:48": "Bhattiṁ akāsi pharuse mayi nāgarājāti.",
  "anya-e0812n5:49_0": "Yo purā pubbe dhamme tassa dhammakathane pasanno kaṇṭhamaṇinā api attano anagghakaṇṭhamaṇināpi",
  "anya-e0812n5:49_1": "taṁ pūjesi, so nāgarājā sabhāvaṁ attano adhippāyaṁ gopentiyā api thiyā vacanena itthiyā",
  "anya-e0812n5:49_2": "vacanena asamadhuraṁ tulyarahitaṁ vidhuraṁ vidhurapaṇḍitaṁ hantuṁ vināsanatthaṁ pharuse",
  "anya-e0812n5:49_3": "caṇḍe mayi bhattiṁ akāsīti. Iha ekasmiṁyeva vatthuni nāgarājassa pasādavadhavidhānādiviparītappavatti",
  "anya-e0812n5:49_4": "ālambaṇavibhāvo, paṭhamaṁ anagghapiyavatthūhi pūjitabhāvo ca bodhisattassa atulyabhāvo",
  "anya-e0812n5:49_5": "ca itthivacanassa sampaṭicchanabhāvo ca tassādhippāyassa aññātabhāvo ca puṇṇakassa",
  "anya-e0812n5:49_6": "caṇḍabhāvo ceti imehi sabbavacanehi uddīpanavibhāvo dassito. Imehi uddīpitaṭhāyībhāvasaṅkhato",
  "anya-e0812n5:49_7": "hāso vākyasāmatthiyā pakāsito hāsavirodhinibbedādivajjitā samālasiyasantosaassuvepathādikā",
  "anya-e0812n5:49_8": "byabhicārībhāvā sāttikābhāvā ca evaṁ sāmatthiyena dīpitā. Tadanurūpavibhāvādipakāsakā",
  "anya-e0812n5:49_9": "yathāvuttakavippayogā anubhāvā nāma honti. Hassabhedena majjhime purise vattabbāpi",
  "anya-e0812n5:49_10": "hasitaupahasitā dve imā daṭṭhabbā.",
  "anya-e0812n5:50": "Karuṇāṭhāyībhāva",
  "anya-e0812n5:51": "361.",
  "anya-e0812n5:52": "Sokarūpo tu karuṇo-",
  "anya-e0812n5:53": "Niṭṭhapattiṭṭhanāsato;",
  "anya-e0812n5:54": "Tatthā’nubhāvā rudita-",
  "anya-e0812n5:55": "Palayatthambhakādayo;",
  "anya-e0812n5:56": "Visādālasyamaraṇa-",
  "anya-e0812n5:57": "Cintādī byabhicārino.",
  "anya-e0812n5:58_0": "361.‘‘Soke’’ccādi. Aniṭṭhassa puttaviyogādino desanikkaḍḍhanādino patti ca iṭṭhassa",
  "anya-e0812n5:58_1": "dhammassa, dhanādino vā nāso ca tato vibhāvabhūtehi sampanno sokarūpo sokasabhāvo",
  "anya-e0812n5:58_2": "tu karuṇo raso nāma. Tattha uttamānaṁ soko puttaviyogādianiṭṭhuppattito, dhammādiiṭṭhanāsato",
  "anya-e0812n5:58_3": "ca jāyate. Nīcānaṁ tu desanikkaḍḍhanādianiṭṭhuppattito, dhanādiiṭṭhanāsato ca, paresaṁ",
  "anya-e0812n5:58_4": "dhanādināsato tu uttamasseva mahākāruṇikattā, sesaṁ subodhaṁ. Anubhāvo panettha yathocityaṁ nirūpayitabbo.",
  "anya-e0812n5:59_0": "361. Idāni karuṇārasaposanakkamaṁ dasseti ‘‘soka’’iccādinā. Aniṭṭhappattiṭṭhanāsato",
  "anya-e0812n5:59_1": "puttaviyogādino, desacāgādino vā aniṭṭhassa uppatti ca sīlādino, dhanādino vā iṭṭhassa",
  "anya-e0812n5:59_2": "kantivatthuno vināso cāti imehi ālambaṇavibhāvehi karaṇabhūtehi uppanno sokarūpo",
  "anya-e0812n5:59_3": "tu sokasabhāvo pana karuṇo karuṇāraso nāma hoti. Tattha karuṇārase ruditapalayatthambhakādayo",
  "anya-e0812n5:59_4": "rudito palayo thambhotiādayo anubhāvā nāma bhavantīti. Thambhādīnaṁ sarūpo heṭṭhā",
  "anya-e0812n5:59_5": "vuttova. Visādaālasyamaraṇacintādayo byabhicārino tasmiṁyeva byabhicārino bhavanti.",
  "anya-e0812n5:59_6": "Iha puttaviyogādianiṭṭhappattiyā ca sīladhammādiiṭṭhanāsanena ca uttamānaṁ soko uppajjati,",
  "anya-e0812n5:59_7": "desacāgādianiṭṭhappattiyā ca dhanādiiṭṭhanāsanena ca nīcānaṁ. Aññesaṁ dhanādivināsanena",
  "anya-e0812n5:59_8": "pana mahākaruṇikattā uttamasseva uppajjati. Tasmiṁ visaye so soko sesānaṁ nuppajjati.",
  "anya-e0812n5:59_9": "Tasmā yathārahaṁ payogo kātabbo. Sokassa rūpo sabhāvoti ca, aniṭṭhassa pattīti ca,",
  "anya-e0812n5:59_10": "iṭṭhassa nāsoti ca, aniṭṭhappatti ca iṭṭhanāso ceti ca, ruditañca palayo ca thambhako",
  "anya-e0812n5:59_11": "ceti ca, te ādi yesamiti ca, visādo ca ālasyañca maraṇañca cintā ceti ca, tā ādi",
  "anya-e0812n5:59_12": "yesamiti ca vākyaṁ. Imassa karuṇārasassa lakkhiyamevaṁ daṭṭhabbaṁ –",
  "anya-e0812n5:60": "Ākaḍḍhite’kasatarājapurakkhato yo,",
  "anya-e0812n5:61": "Dhammena āsanamalaṁkurute jinova;",
  "anya-e0812n5:62": "So assavālamavalambiya dāni nīto,",
  "anya-e0812n5:63": "Yakkhena lokatilako kurute kimekoti.",
  "anya-e0812n5:64_0": "Yo ekasatarājapurakkhato rājūnaṁ ekasatena parivārito jino iva buddho iva dhammena",
  "anya-e0812n5:64_1": "madhuradhammakathanena āsanaṁ dhammāsanaṁ alaṁkurute sajjeti, lokatilako lokassa",
  "anya-e0812n5:64_2": "piyatāya tilakālaṅkārabhūto so vidhurapaṇḍito yakkhena puṇṇakena ākaḍḍhito hutvā",
  "anya-e0812n5:64_3": "nīto assavālaṁ avalambiya idāni eko kiṁ kuruteti. Ihānītoti dassitapiyavatthuviyogo",
  "anya-e0812n5:64_4": "sokassa ālambaṇavibhāvo hoti. ‘‘Ākaḍḍhitekasatarāje’’ccādinā sakalena vākyena uddīpanavibhāvo",
  "anya-e0812n5:64_5": "dassito, uddīpitasokasaṅkhātaṭhāyībhāvo ca visādālasyacintādiko byabhicārībhāvo ca",
  "anya-e0812n5:64_6": "ruditapalayathambhakādikā vibhāvādibodhakaanubhāvā ca vākyasāmatthiyena dīpitā honti.",
  "anya-e0812n5:65": "Ruddaṭhāyībhāva",
  "anya-e0812n5:66": "362.",
  "anya-e0812n5:67": "Kodho macchariyādīhi, pose tāsamadādibhi;",
  "anya-e0812n5:68": "Nayanāruṇatādīhi, ruddo nāma raso bhave.",
  "anya-e0812n5:69_0": "362.‘‘Kodho’’iccādi, subodhaṁ. Ettha paṭhamena ādisaddena avikkhepaupahāsādayo vibhāvā",
  "anya-e0812n5:69_1": "gahitā, dutiyena uggasambhamādayo byabhicārino, tatiyena bhūkuṭipuraṇaoṭṭhanippīḷanādayo anubhāvā.",
  "anya-e0812n5:70_0": "362. Idāni ruddarasassa posanakkamaṁ dasseti ‘‘kodho’’iccādinā. Kodho macchariyādīhi",
  "anya-e0812n5:70_1": "macchariyaavikkhepaupahāsādīhi ālambaṇādīhi vibhāvehi ca hetubhūtehi tāsamadādīhi",
  "anya-e0812n5:70_2": "tāsamadauggatasambhamādīhi byabhicārībhāvehi ca nayanāruṇatādīhi nettarattasubhaṅgaoṭṭhapīḷanādīhi",
  "anya-e0812n5:70_3": "anubhāvehi ca karaṇabhūtehi pose sati ruddo nāma raso bhaveti. Macchariyaṁ ādi yesanti",
  "anya-e0812n5:70_4": "ca, tāso ca mado ceti ca, te ādi yesamiti ca, nayanāni ca tāni aruṇāni cāti ca, tesaṁ",
  "anya-e0812n5:70_5": "bhāvoti ca, sā ādi yesamiti ca vākyaṁ.",
  "anya-e0812n5:71": "Ruddarasassa udāharaṇamevaṁ daṭṭhabbaṁ –",
  "anya-e0812n5:72": "Yakkhena bho adhigatosi manussabhakkhe,",
  "anya-e0812n5:73": "Nā’ssassa vāla’mavalamba puraṁ avekkha;",
  "anya-e0812n5:74": "Verambhavātamukhacuṇṇitasabbagatto,",
  "anya-e0812n5:75": "Macco kathaṁ punapi passati jīvalokanti.",
  "anya-e0812n5:76_0": "Bho manussabhakkhena yakkhena adhigatosi gahito asi, assassa vālamavalamba vāladhiṁ",
  "anya-e0812n5:76_1": "gahetvā idāneva puraṁ avekkha tuyhaṁ nagaraṁ olokehi, tatheva hi verambhavātamukhacuṇṇitasabbagatto",
  "anya-e0812n5:76_2": "verambhavātassa abhimukhicuṇṇitasakalasarīro macco manusso jīvalokaṁ sattalokaṁ punapi",
  "anya-e0812n5:76_3": "kathaṁ passatīti. Iha macchariyādivibhāvā ca kodhādisaṅkhāto ṭhāyībhāvo ca vākyasāmatthiyā",
  "anya-e0812n5:76_4": "dīpitā honti, aparaddhena tāsamadauggatādibyabhicārībhāvā vibhāvitā honti. Samudāyena",
  "anya-e0812n5:76_5": "nayanāruṇatādayo anubhāvā sūcitā honti.",
  "anya-e0812n5:77": "Vīraṭhāyībhāva",
  "anya-e0812n5:78": "363.",
  "anya-e0812n5:79": "Patāpavikkamādīhu-ssāho viroti saññito;",
  "anya-e0812n5:80": "Raṇadānadayāyogā, vīro’yaṁ tividho bhave;",
  "anya-e0812n5:81": "Tevā’nubhāvā dhitima-tyādayo byabhicārino.",
  "anya-e0812n5:82_0": "363.‘‘Patāpi’’ccādi. Patāpo sattusantāpakārī tejo, vikkamo paramaṇḍalakkamantaṁ,",
  "anya-e0812n5:82_1": "te ādayo yesaṁ balāvikkhepādīnaṁ paṭipuggalagatānaṁ vibhāvānaṁ, tehi jāto ussāho",
  "anya-e0812n5:82_2": "rasattamāpanno vīro rasoti saññito, ayaṁ vīro raṇadānadayāyogā tividho bhave yuddhavīro",
  "anya-e0812n5:82_3": "dānavīro dayāvīroti, te yuddhakaraṇādayo eva tattha anubhāvā bhavanti. Dhitimatiuggatādayo",
  "anya-e0812n5:82_4": "byabhicārino bhavantīti.",
  "anya-e0812n5:83_0": "363. Idāni vīrarasabhedaṁ, posanakkamañca dasseti ‘‘patāpa’’iccādinā. Patāpavikkamādīhi",
  "anya-e0812n5:83_1": "aññarājūnaṁ daṇḍajatejasaṅkhatapatāpo, tesameva paramaṇḍalakkamanasaṅkhātavikkamo",
  "anya-e0812n5:83_2": "phalabhedo cetiādīhi uppanno ussāho vīroti vīrarasoti saññito kavīhi ñāto, ayaṁ vīraraso",
  "anya-e0812n5:83_3": "raṇadānadayāyogā yuddhacāgakaruṇāyogena hetubhūtena tividho bhave. Te eva raṇadānadayā",
  "anya-e0812n5:83_4": "eva imā anubhāvā nāma honti. Dhitimatyādayo dhitimatiuggatagabbādayo byabhicārino",
  "anya-e0812n5:83_5": "bhāvā hontīti. Yuddhavīradānavīradayāvīravasena vīraraso tividho hoti. Patāpo ca",
  "anya-e0812n5:83_6": "vikkamo ceti ca, te ādi yesamiti ca, raṇo ca dānañca dayā ceti ca, tāhi yogoti ca,",
  "anya-e0812n5:83_7": "tayo vidhā pakārā assāti ca, dhiti ca mati ceti ca, tā ādi yesamiti ca vākyaṁ.",
  "anya-e0812n5:84": "Vīrarasassa udāharaṇamevaṁ daṭṭhabbaṁ –",
  "anya-e0812n5:85": "Viññāpetvā kuveraṁ sumahati-",
  "anya-e0812n5:86": "Mapi ce’kovakumbhaṇḍasenaṁ,",
  "anya-e0812n5:87": "Uttāsetvā gahetvā maṇiratanavaraṁ",
  "anya-e0812n5:88": "Lakkhamādhāya jūte;",
  "anya-e0812n5:89": "Jetvā korabyarājaṁ sacivaratana-",
  "anya-e0812n5:90": "Muddhacca raññaṁ satamhā,",
  "anya-e0812n5:91": "Etthānetvā’diyissaṁ suyuvatiratanaṁ",
  "anya-e0812n5:92": "Ko mame’ttha’tthi bhāroti.",
  "anya-e0812n5:93_0": "Kuveraṁ vessavaṇamahārājaṁ viññāpetvā bodhetvā sumahatimapi kumbhaṇḍasenaṁ atimahantiṁ",
  "anya-e0812n5:93_1": "kumbhaṇḍasenaṁ ekova uttāsetvā bhayaṁ janetvā maṇiratanavaraṁ gahetvā jūte akkhakīḷāyaṁ",
  "anya-e0812n5:93_2": "lakkhaṁ ādhāya ṭhapetvā korabyarājaṁ jetvā raññaṁ satamhā rājasambandhinā satena",
  "anya-e0812n5:93_3": "sacivaratanaṁ amaccaratanaṁ uddhacca uddharitvā etthānetvā suyuvatiratanaṁ sobhanaitthiratanaṁ",
  "anya-e0812n5:93_4": "ādiyissaṁ gaṇhissāmi, ettha yathāvuttesu mama ko bhāro atthīti. Ettha ‘‘ko mametthatthi",
  "anya-e0812n5:93_5": "bhāro’’ti iminā ussāhasaṅkhāto ṭhāyībhāvo pakāsito. Etassa uppattiuddīpanesu kāraṇabhūtassa",
  "anya-e0812n5:93_6": "itthiratanassa ādānakhyātanāgarājagatapatāpavikkamādivibhāvo ca, taṁtaṁrūpappakāsakakavivacanasaṅkhātānubhāvo",
  "anya-e0812n5:93_7": "ca ‘‘viññāpetvā’’iccādinā vākyasāmatthiyena paṭipādanīyā honti. ‘‘Sumahatimapi kumbhaṇḍasenaṁ",
  "anya-e0812n5:93_8": "eko’’ti ca, ‘‘raññaṁ satamhā sacivaratanamuddhaccā’’ti ca imehi dhitiuggatagabbādayo",
  "anya-e0812n5:93_9": "ca, ‘‘viññāpetvā kuvera’’nti ca, ‘‘uttāsetvā korabyarāja’’nti ca, ‘‘etthānetvā iccādayo’’ti",
  "anya-e0812n5:93_10": "ca imehi matyādayo ca byabhicārino bhāvā vibhāvitā honti. Imehi vibhāvānubhāvabyabhicārībhāvehi",
  "anya-e0812n5:93_11": "yuddhavīraraso positoti daṭṭhabbo. Imināyeva nayena dānavīrādayo viññātabbā.",
  "anya-e0812n5:94": "Bhayaṭhāyībhāva",
  "anya-e0812n5:95": "364.",
  "anya-e0812n5:96": "Vikārisanasattādi-",
  "anya-e0812n5:97": "Bhayukkaṁso bhayānako;",
  "anya-e0812n5:98": "Sedādayo’nubhāve’ttha,",
  "anya-e0812n5:99": "Tāsādī byabhicārino.",
  "anya-e0812n5:100_0": "364.‘‘Vikāri’’ccādi. Vikāri asabhāvappavatto viruddho sano saddo satto ca, te ādayo",
  "anya-e0812n5:100_1": "yesaṁ suññāraññādīnaṁ itthinīcappakatisambhavantānaṁ, vibhāvānaṁ, guruādīnaṁ vā uttamānaṁ,",
  "anya-e0812n5:100_2": "tehi jātassa bhayassa, kittimassa vā ukkaṁso bhayānako nāma raso. Ettha sedakampanapādacalanādayo",
  "anya-e0812n5:100_3": "anubhāvā, tāsādayo byabhicārino.",
  "anya-e0812n5:101_0": "364. Idāni bhayānakarasassa posanakkamaṁ dasseti ‘‘vikāri’’ccādinā. Vikārisanasattādibhayukkaṁso",
  "anya-e0812n5:101_1": "pakativirahena vikāravantehi viruddhehi asanisaddādisaddehi, rakkhasādisattehi vā",
  "anya-e0812n5:101_2": "vibhāvehi hetubhūtehi sañjāto sābhāviko, kittimo vā bhayapaṭibandho ukkaṁso bhayānakaraso",
  "anya-e0812n5:101_3": "nāma hoti. Ettha bhayānakarasavisaye sedādayo dāhasarīrakampanādayo anubhāvā kāyikavācasikappayogasaṅkhatā",
  "anya-e0812n5:101_4": "anubhāvā honti. Tāsādī byabhicārino tāsasaṅkādayo iha byabhicārībhāvā hontīti. Sano",
  "anya-e0812n5:101_5": "ca satto ceti ca, vikāro etesaṁ atthīti ca, vikārino ca te sanasattā ceti ca, te",
  "anya-e0812n5:101_6": "ādayo yesaṁ suññāraññādīnamiti ca, tehi jātaṁ bhayamiti ca, majjhe padalopo, tassa",
  "anya-e0812n5:101_7": "ukkaṁsoti ca, sedo ādi yesaṁ kampanādīnamiti ca, tāso ādi yesaṁ saṅkādīnamiti ca",
  "anya-e0812n5:101_8": "vākyaṁ. Itthinīcappakatikānaṁ bhayahetu vikārisanasattādi, uttamānaṁ guruādi.",
  "anya-e0812n5:102": "Ettha lakkhiyamevaṁ veditabbaṁ –",
  "anya-e0812n5:103": "Yaṁ diṭṭhisatthapatanena paripphurantī,",
  "anya-e0812n5:104": "Kumbhaṇḍarakkhasacamū gamitā samantā;",
  "anya-e0812n5:105": "Ācakkavāḷanaga’massagataṁ purīva,",
  "anya-e0812n5:106": "Bhoto muhuṁ muhu’mapassi sa puṇṇako’hanti.",
  "anya-e0812n5:107_0": "Diṭṭhisatthapatanena diṭṭhisallasampātanena paripphurantī kampamānā samantā parisamantato",
  "anya-e0812n5:107_1": "ācakkavāḷanagaṁ cakkavāḷapabbatāvadhi gamitā palāpitā kumbhaṇḍarakkhasacamū kumbhaṇḍarakkhasānaṁ",
  "anya-e0812n5:107_2": "senā yaṁ assagataṁ assapiṭṭhe nisinnakaṁ bhoto bhavataṁ tumhākaṁ purī iva puriyā",
  "anya-e0812n5:107_3": "dassanamiva muhuṁ muhuṁ apassi khaṇe khaṇe apassittha, so ahaṁ puṇṇako nāma yakkhoti.",
  "anya-e0812n5:107_4": "Ettha ‘‘diṭṭhisatthapatanenā’’ti diṭṭhisatthāropanena ca ‘‘sa puṇṇako aha’’nti iminā",
  "anya-e0812n5:107_5": "ca bhayajananassa hetubhūtaviruddhasattasaṅkhātā vibhāvā niddiṭṭhā, ‘‘muhuṁ muhu’mapassī’’ti",
  "anya-e0812n5:107_6": "rasāvatthasampattabhayukkaṁsasaṅkhato ṭhāyībhāvo vibhāvito, ‘‘kumbhaṇḍarakkhasacamū",
  "anya-e0812n5:107_7": "gamitā samantā ācakkavāḷanaga’’nti tāsasaṅkādikā byabhicārino bhāvā jotitā. ‘‘Paripphurantī’’ti",
  "anya-e0812n5:107_8": "sedakampādayo anubhāvā dassitā honti.",
  "anya-e0812n5:108": "Jigucchāṭhāyībhāva",
  "anya-e0812n5:109": "365.",
  "anya-e0812n5:110": "Jigucchā rudhirādīhi,",
  "anya-e0812n5:111": "Pūtyādīhi virāgato;",
  "anya-e0812n5:112": "Bībhaccho khobhanu’bbegī,",
  "anya-e0812n5:113": "Kamena karuṇāyuto;",
  "anya-e0812n5:114": "Nāsāvikunanādīhi,",
  "anya-e0812n5:115": "Saṅkādīhi’ssa posanaṁ.",
  "anya-e0812n5:116_0": "365.‘‘Jigucchā’’iccādi. Rudhirantādīhi pūtikimiādīhi virāgato ca jātā jigucchā garahā",
  "anya-e0812n5:116_1": "kamena khobhano ubbegī karuṇāyuto ca bībhaccho bhavati, nāsāvikunanamukhacchadanādīhi",
  "anya-e0812n5:116_2": "anubhāvehi, saṅkāvegādīhi byabhicārīhi ca assa posanaṁ bhavatīti.",
  "anya-e0812n5:117_0": "365. Idāni bībhaccharasassa posanakkamaṁ dasseti ‘‘jigucchā’’iccādinā. Rudhirādīhi",
  "anya-e0812n5:117_1": "rattantaguṇādīhi ca, pūtyādīhi pūtikimiādīhi ca, virāgato virattabhāvena cāti imehi",
  "anya-e0812n5:117_2": "tīhi vibhāvehi hetubhūtehi uppajjamānā jigucchā kamena rudhirādīnaṁ tiṇṇaṁ vibhāvānaṁ",
  "anya-e0812n5:117_3": "paṭipāṭiyā khobhano anavaṭṭhāno asamāhito ubbegī ubbegavā karuṇāyuto sokarūpena sahito",
  "anya-e0812n5:117_4": "cāti evaṁ bībhaccho raso nāma hoti. Nāsāvikunanādīhi nāsasaṅkocanamukhapidahanādīhi",
  "anya-e0812n5:117_5": "anubhāvehi ca saṅkādīhi ca saṅkāāvegādīhi byabhicārībhāvehi ca karaṇabhūtehi assa",
  "anya-e0812n5:117_6": "bībhaccharasassa posanaṁ hotīti. Rudhirādīsu tīsu padesu, khobhanādīsu tīsu ca gamyamānattā",
  "anya-e0812n5:117_7": "avuttopi casaddo yojetabbo, tasmā khobhanādīhi tīhi yuttova bībhaccharaso nāmāti",
  "anya-e0812n5:117_8": "daṭṭhabbo. Rudhiraṁ ādi yesaṁ antādīnamiti ca, pūtiādi yesaṁ kimiādīnamiti ca, ubbego",
  "anya-e0812n5:117_9": "assa bībhacchassa atthīti ca, karuṇena āyutoti ca, nāsāya vikunanaṁ saṅkocanamiti",
  "anya-e0812n5:117_10": "ca, taṁ ādi yesaṁ mukhacchādanādīnamiti ca, saṅkā ādi yesaṁ āvegādīnamiti ca vākyaṁ.",
  "anya-e0812n5:118": "Imassa bībhacchassodāharaṇamevaṁ veditabbaṁ –",
  "anya-e0812n5:119": "Yakkhā maccakaraṅkakaṅkanadharā ye nimmitā puṇṇake-",
  "anya-e0812n5:120": "Nu’ttaṁsīkatapāṇipallavadharā hārīkatantoragā;",
  "anya-e0812n5:121": "Littā lohitakuṅkumehi vidhurene’te pivantā vasā-",
  "anya-e0812n5:122": "Majjaṁ sīsakapālapātihi pure dhuttā viyo’pekkhitāti.",
  "anya-e0812n5:123_0": "Puṇṇakena yakkhena nimmitā maccakaraṅkakaṅkanadharā manussaṭṭhisaṅkhātakarabhūsanadhārino",
  "anya-e0812n5:123_1": "uttaṁsīkatapāṇipallavadharā matthakamālikatahatthatalasaṅkhatapallavadhārino hārīkatantoragā",
  "anya-e0812n5:123_2": "muttāhārīkatamanussantasaṅkhātauragasampayuttā lohitakuṅkumehi rudhirasaṅkhātakuṅkumakakkehi",
  "anya-e0812n5:123_3": "littā sīsakapālapātihi sīsakapālasaṅkhātehi sarāvehi vasāmajjaṁ vasāsaṅkhātasuraṁ",
  "anya-e0812n5:123_4": "pure abhimukhe pivantā ye yakkhā siyuṁ, ete yakkhā vidhurena paṇḍitena dhuttā viya",
  "anya-e0812n5:123_5": "nagare surādhuttā viya upekkhitā hontīti. Iha ‘‘littā lohitakuṅkumehī’’ti ca ‘‘uttaṁsīkatapāṇipallavadharā’’ti",
  "anya-e0812n5:123_6": "ca ‘‘hārīkatantoragā’’ti ca imehi cittakkhobhakāraṇabhūto rudhirādivibhāvo ca, ‘‘maccakaraṅkakaṅkanaro’’ti",
  "anya-e0812n5:123_7": "ca ‘‘sīsakapālapātihi vasāmajjaṁ pivantā’’ti ca imehi ubbegavantasabhāvassa hetubhūto",
  "anya-e0812n5:123_8": "pūtyādivibhāvo ca pakāsito. Karuṇāyutasabhāvassa kāraṇabhūtavirajjanavibhāvo ca nāsāvikunanādianubhāvo",
  "anya-e0812n5:123_9": "ca saṅkāvegādibyabhicārībhāvo ca bībhacchasaṅkhātaṭhāyībhāvo cāti ime sabbe vākyasāmatthiyena gammāti veditabbā.",
  "anya-e0812n5:124": "Vimhayaṭhāyībhāva",
  "anya-e0812n5:125": "366.",
  "anya-e0812n5:126": "Atilokapadatthehi,",
  "anya-e0812n5:127": "Vimhayo’yaṁ raso’bbhuto;",
  "anya-e0812n5:128": "Tassā’nubhāvā sedassu-",
  "anya-e0812n5:129": "Sādhuvādādayo siyuṁ;",
  "anya-e0812n5:130": "Tāsāvegadhitippaññā,",
  "anya-e0812n5:131": "Honte’ttha byabhicārino.",
  "anya-e0812n5:132_0": "366.‘‘Ati’’ccādi. Atilokehi lokātivuttīhi māyādibbagehārāmādīhi padatthehi jāto ayaṁ",
  "anya-e0812n5:132_1": "vimhayo cittavikārasaṅkhāto ṭhāyībhāvo abbhuto raso nāma. Sedaassusādhuvādaromañcādayo",
  "anya-e0812n5:132_2": "tassa anubhāvā siyuṁ, tāsādayo byabhicārino hontīti.",
  "anya-e0812n5:133_0": "366. Idāni vimhayarasassa posanakkamaṁ dasseti ‘‘ati’’iccādinā. Atilokapadatthehi",
  "anya-e0812n5:133_1": "lokaṭṭhitimatikkamma pavattehi māyādibbabhavanaārāmavimānādipadatthehi hetubhūtehi",
  "anya-e0812n5:133_2": "uppajjamāno ayaṁ vimhayo cittabyāpanasaṅkhāto ṭhāyībhāvo abbhuto raso abbhutaraso",
  "anya-e0812n5:133_3": "nāma bhave, sedassusādhuvādādayo tassa abbhutarasassa anubhāvā siyuṁ, tāsāvegadhitippaññā",
  "anya-e0812n5:133_4": "ettha abbhutarasavisaye byabhicārino bhāvā hontīti. Atikkantā lokamiti ca, te ca",
  "anya-e0812n5:133_5": "te padatthā ceti ca, sādhuiti vādoti ca, sedo ca assu ca sādhuvādo ceti ca, te ādi",
  "anya-e0812n5:133_6": "yesaṁ romañcādīnamiti ca, tāso ca āvego ca dhiti ca paññā ceti ca vākyaṁ.",
  "anya-e0812n5:134": "Imassa abbhutarasassodāharaṇamevaṁ daṭṭhabbaṁ –",
  "anya-e0812n5:135": "Sa puṇṇakenā’haṭanekabhiṁsane-",
  "anya-e0812n5:136": "Sva’ho naṭeneva suniccalo’calā;",
  "anya-e0812n5:137": "Nipātito tena avaṁsiropataṁ,",
  "anya-e0812n5:138": "Asantasaṁ taṁ mini diṭṭhiyaṭṭhiyāti.",
  "anya-e0812n5:139_0": "So vidhurapaṇḍito puṇṇakena yakkhena naṭena iva anekavikāradassanakena nāṭakena viya",
  "anya-e0812n5:139_1": "āhaṭanekabhiṁsanesu bhayattamānītānekavidhabhiṁsanesu vattamānesu suniccalo tena",
  "anya-e0812n5:139_2": "puṇṇakena acalā saṭṭhiyojanubbedhakāḷāgiripabbatamatthakato nipātito avaṁsiropataṁ",
  "anya-e0812n5:139_3": "adhosīsaṁ patanto asantasaṁ evaṁ appatiṭṭhepi anuttasanto taṁ pabbataṁ diṭṭhiyaṭṭhiyā",
  "anya-e0812n5:139_4": "mini pamāṇamakāsi, aho acchariyanti. Ettha bhayahetumhi sati bhītiyā ca tattha parijānanābhāvassa",
  "anya-e0812n5:139_5": "ca lokasabhāvattā tamatikkamma bhayakaraṇe asantāsassa ca diṭṭhiyā pabbataminanassa",
  "anya-e0812n5:139_6": "ca pavattabhāvakathanena lokātikkantapadatthasaṅkhāto vibhāvo ‘‘asantasaṁ taṁ mini",
  "anya-e0812n5:139_7": "diṭṭhiyaṭṭhiyā’’ti iminā pakāsito. ‘‘Aho’’ti vacanena, tassa sāmatthiyena ca sādhuvādasedaassuādayo",
  "anya-e0812n5:139_8": "anubhāvā vibhāvitā. Tāsaāvegadhiticcādibyabhicārībhāvā, vimhayasaṅkhātaṭhāyībhāvo",
  "anya-e0812n5:139_9": "ca samuditavākyasāmatthiyena jotito.",
  "anya-e0812n5:140": "Samaṭhāyībhāva",
  "anya-e0812n5:141": "367.",
  "anya-e0812n5:142": "Ṭhāyībhāvo samo mettā-",
  "anya-e0812n5:143": "Dayāmodādisambhavo;",
  "anya-e0812n5:144": "Bhāvādīhi tadu’kkaṁso,",
  "anya-e0812n5:145": "Santo santanisevito.",
  "anya-e0812n5:146": "Iti saṅgharakkhitamahāsāmipādaviracite",
  "anya-e0812n5:147": "Subodhālaṅkāre",
  "anya-e0812n5:148": "Rasabhāvāvabodho nāma pañcamo paricchedo.",
  "anya-e0812n5:149": "Subodhālaṅkāro samatto.",
  "anya-e0812n5:150": "367.‘‘Ṭhāyi’’ccādi. Mettādisambhavo samo upasamasaṅkhāto ṭhāyībhāvo bhavati, tadanurūpehi bhāvānubhāvehi tassa ukkaṁso yassa, so santo nāma raso bhavati, so ca santanisevitoti.",
  "anya-e0812n5:151": "Iti subodhālaṅkāre mahāsāmināmikāyaṁ ṭīkāyaṁ",
  "anya-e0812n5:152": "Rasabhāvāvabodho pañcamo paricchedo.",
  "anya-e0812n5:153_0": "367. Idāni santarasassa posanakkamaṁ dasseti ‘‘ṭhāyi’’ccādinā. Mettādayāmodādisambhavo",
  "anya-e0812n5:153_1": "mettākaruṇāpītiādivibhāvehi sambhūto samo kāyacittopasamo ṭhāyībhāvo nāma hoti, bhāvādīhi",
  "anya-e0812n5:153_2": "byabhicārībhāvādīhi karaṇabhūtehi, apica tassa samassa anurūpehi byabhicārībhāvānubhāvehi",
  "anya-e0812n5:153_3": "tadukkaṁso tassa ṭhāyībhāvassa ukkaṁsayutto santanisevito sādhūhi sevito santo santaraso",
  "anya-e0812n5:153_4": "nāma hotīti. Mettā ca dayā ca modo ceti ca, te ādayo yesamiti ca, tehi sambhavo yasseti",
  "anya-e0812n5:153_5": "ca, tassa ukkaṁso assa santasseti ca, sataṁ nisevitoti ca vākyaṁ.",
  "anya-e0812n5:154": "Assa santarasassodāharaṇamevaṁ daṭṭhabbaṁ –",
  "anya-e0812n5:155": "Entesu kesarikarīsva’pi veṭhayante,",
  "anya-e0812n5:156": "Nāge nagaṁ madagaje viya veḷugumbaṁ;",
  "anya-e0812n5:157": "Yakkhe vicālayati nocali īsakampi,",
  "anya-e0812n5:158": "Santiṁ gatova vidhuro madhurāpi bhāvoti.",
  "anya-e0812n5:159_0": "Kesarikarīsu sīhahatthīsu entesu api bhiṁsanākārena samīpamāgacchantesupi nāge veṭhayantepi",
  "anya-e0812n5:159_1": "nāgesu sarīraṁ veṭhayantesupi. Jātyāpekkhāyekavacanaṁ, veḷugumbaṁ madagaje viya vicālayati",
  "anya-e0812n5:159_2": "madagaḷitahatthimhi cālente iva yakkhe puṇṇake nagaṁ kāḷāgiripabbataṁ vicālayatipi",
  "anya-e0812n5:159_3": "anekappakāre cālentepi vidhuro paṇḍito santiṁ gatova nibbānaṁ ālambaṇakaraṇavasena",
  "anya-e0812n5:159_4": "sampatto viya phalasamāpattisamāpanno iva atha vā diṭṭhadhammanibbānasaṅkhatanirodhasamāpattisamāpanno",
  "anya-e0812n5:159_5": "viya īsakampi appakampi madhurā bhāvā api madhurasabhāvatopi no cali, nisinnaṭṭhānato",
  "anya-e0812n5:159_6": "pagevāti adhippāyo. Ettha dhāvanarodanakampanādīnaṁ karaṇabhūtaṁ sīhādīnamāgamanaṁ",
  "anya-e0812n5:159_7": "nāgaveṭhanaṁ pabbatakampanantiādīsu vattamānesupi nibbikārattena santiṁ gatoti iminā",
  "anya-e0812n5:159_8": "santarasassa pakatibhūte uddese dassito navamo ṭhāyībhāvo dassito hoti, etassa uppattiuddīpanānaṁ",
  "anya-e0812n5:159_9": "kāraṇabhūtā mettādayāmodādivibhāvā sāmatthiyā dassitā hontīti. Dhitimatisatiādayo",
  "anya-e0812n5:159_10": "tadanurūpabyabhicārībhāvā ca tādisānubhāvā ca ‘‘entesu veṭhayante vicālayatī’’ti",
  "anya-e0812n5:159_11": "iminā, sakalavākyasāmatthiyena ca pakāsitāti daṭṭhabbā.",
  "anya-e0812n5:160": "Iti subodhālaṅkāranissaye",
  "anya-e0812n5:161": "Rasabhāvāvabodho nāma pañcamo paricchedo.",
  "anya-e0812n5:162": "Subodhālaṅkāraṭīkā samattā."
}