{
  "tika-abh02t20:0": "3. Dhātuvibhaṅgo",
  "tika-abh02t20:1": "1. Suttantabhājanīyavaṇṇanā",
  "tika-abh02t20:2_0": "172.Abhidhammeca āgatāti imasmiṁ dhātuvibhaṅge abhidhammabhājanīyapañhapucchakesu,",
  "tika-abh02t20:2_1": "nikkhepakaṇḍadhammahadayavibhaṅgādīsu ca desanāruḷhā. Yathā pana suttante abhidhamme",
  "tika-abh02t20:2_2": "ca āgatā khandhādayo suttante desitaniyāmena khandhavibhaṅgādīsu suttantabhājanīyavasena",
  "tika-abh02t20:2_3": "vibhattā, evamidhāpi cakkhudhātādayo suttantabhājanīyavasena vibhajitabbā siyuṁ.",
  "tika-abh02t20:2_4": "Tattha khandhādīnaṁ sabbasaṅgāhako abhidhammadesanāvisiṭṭho suttante āgato añño desetabbākāro",
  "tika-abh02t20:2_5": "natthīti te rūpakkhandhādivaseneva suttantabhājanīye desitā, dhātūnaṁ pana so atthīti",
  "tika-abh02t20:2_6": "te tiṇṇaṁ dhātuchakkānaṁ vasena idha desitāti dassento āha ‘‘suttantesveva…pe… vibhattanti",
  "tika-abh02t20:2_7": "veditabba’’nti. Tenāha aṭṭhakathāyaṁ ‘‘sabbā dhātuyo chahi chahi dhātūhi saṅkhipitvā’’ti.",
  "tika-abh02t20:3_0": "Kathaṁ pana chasu chasu dhātūsu aṭṭhārasannaṁ dhātūnaṁ samavarodhoti? Sabhāvanissayadvārārammaṇasampayogasāmaññato.",
  "tika-abh02t20:3_1": "Tattha paṭhamachakke tāva pathavītejovāyodhātuyo sabhāvato phoṭṭhabbadhātu. Āpodhātuākāsadhātuyo",
  "tika-abh02t20:3_2": "dhammadhātuekadeso. Viññāṇadhātu sattaviññāṇadhātuyo. Catudhātuggahaṇena cettha tadāyattavuttikā",
  "tika-abh02t20:3_3": "nissayāpadesena, viññāṇadhātuyā dvārārammaṇabhāvena vā avasiṭṭhā rūpadhātuyo samavaruddhā,",
  "tika-abh02t20:3_4": "viññāṇadhātuggahaṇena taṁsampayogato dhammadhātuekadesoti evaṁ sabbadhātusamavarodho",
  "tika-abh02t20:3_5": "daṭṭhabbo. Dutiye chapi dhātuyo sabhāvato, dhammāyatanekadeso, taṁsampayogato sattaviññāṇadhātuyo,",
  "tika-abh02t20:3_6": "yathārahaṁ tesaṁ nissayadvārārammaṇabhāvato avasiṭṭhadhātuyo samavaruddhā. Tatiyachakkepi",
  "tika-abh02t20:3_7": "eseva nayo. Evamettha chasu chasu dhātūsu aṭṭhārasannaṁ dhātūnaṁ samavarodho daṭṭhabbo.",
  "tika-abh02t20:3_8": "Tena vuttaṁ ‘‘sabbā dhātuyo chahi chahi dhātūhi saṅkhipitvā’’ti.",
  "tika-abh02t20:4_0": "Suññoti attasuñño, tena sasabhāvatāya ca idha dhātuvohāroti āha ‘‘suññe sabhāvamatte",
  "tika-abh02t20:4_1": "niruḷho dhātusaddo’’ti. Taṁtaṁbhūtavivittatā rūpapariyantova ākāsoti yehi vivitto,",
  "tika-abh02t20:4_2": "yesañca paricchedo, tehi asamphuṭṭhatā tesaṁ byāpakabhāve sati na hotīti āha ‘‘catūhi",
  "tika-abh02t20:4_3": "mahābhūtehi abyāpitabhāvo’’ti. Paricchinnavuttīni hi bhūtānīti.",
  "tika-abh02t20:5": "173. Avayavavinimutto samudāyo nāma koci natthīti purimatthaṁ asambhāvento ‘‘dve eva vā’’tiādinā samudāyena vinā dutiyatthamāha. Paccattaṁ attani jātatanti pāṭipuggalikataṁ.",
  "tika-abh02t20:6": "Pāṭiyekko koṭṭhāsoti vā lomādiitarakoṭṭhāsehi asammisso visuṁ eko pathavīkoṭṭhāsoti attho.",
  "tika-abh02t20:7": "Payoganti bhāvanāpayogaṁ. Vīriyanti bhāvanānipphādakaṁ ussāhaṁ. Āyūhananti tādisaṁ cetanaṁ.",
  "tika-abh02t20:8_0": "Dhātupaṭikkūlavaṇṇamanasikārānanti dhātumanasikārapaṭikkūlamanasikāravaṇṇamanasikārānaṁ.",
  "tika-abh02t20:8_1": "Abyāpāratāyāti ‘‘ahametaṁ nipphādemi, mama esā nipphādanā’’ti cetanārahitatāya. Karontīti",
  "tika-abh02t20:8_2": "ābhogapaccavekkhaṇāni uppādenti.",
  "tika-abh02t20:9": "Lakkhaṇavasenāti sabhāvavasena. So pana yasmā pathavīdhātuyā kakkhaḷakharatā hotīti āha ‘‘kakkhaḷaṁ kharigatantiādivacanaṁ sandhāya vutta’’nti.",
  "tika-abh02t20:10_0": "Vekantakaṁ nāma sabbalohacchedanasamatthaṁ lohaṁ. Tathā hi taṁ vikantati chindatīti",
  "tika-abh02t20:10_1": "vikantaṁ, vikantameva vekantakanti vuccati. Lohasadisanti lohākāraṁ lohamalaṁ viya",
  "tika-abh02t20:10_2": "ghanasahitaṁ hutvā tiṭṭhati. Tāpetvā tāḷitaṁ pana chinnaṁ chinnaṁ hutvā visarati,",
  "tika-abh02t20:10_3": "mudu maṭṭhaṁ kammaniyaṁ vā na hoti, tena ‘‘lohavijātī’’ti vuccatīti. Tiputambādīhīti",
  "tika-abh02t20:10_4": "tiputambe missetvā kataṁ kaṁsalohaṁ, sīsatambe missetvā kataṁ vaṭṭalohaṁ, jasadatambe",
  "tika-abh02t20:10_5": "missetvā kataṁ ārakūṭaṁ. Yaṁ pana kevalaṁ jasadadhātuviniggataṁ, yaṁ ‘‘pittala’’ntipi",
  "tika-abh02t20:10_6": "vadanti, taṁ idha nādhippetaṁ, yathāvuttamissakameva pana gahetvā ‘‘kittima’’nti vuttaṁ.",
  "tika-abh02t20:11_0": "Nidassanamattanti muttānaṁ jātito anekabhedattā vuttaṁ. Tathā hi hatthikumbhaṁ varāhadāṭhaṁ",
  "tika-abh02t20:11_1": "bhujaṅgasīsaṁ valāhakūṭaṁ veṇupabbaṁ macchasiro saṅkho sippīti aṭṭha muttāyoniyo.",
  "tika-abh02t20:11_2": "Tattha hatthikumbhajā pītavaṇṇā pabhāhīnā. Varāhadāṭhajā varāhadāṭhavaṇṇāva. Bhujaṅgasīsajā",
  "tika-abh02t20:11_3": "nīlādivaṇṇā suvisuddhā, vaṭṭalā ca. Valāhakajā bhāsurā dubbibhāgarūpā rattibhāge",
  "tika-abh02t20:11_4": "andhakāraṁ vidhamantā tiṭṭhanti, devūpabhogā eva honti. Veṇupabbajā kāraphalasamānavaṇṇā,",
  "tika-abh02t20:11_5": "na bhāsurā, te ca veḷavo amanussagocare eva padese jāyanti. Macchasīsajā pāṭhīnapiṭṭhisamānavaṇṇā,",
  "tika-abh02t20:11_6": "vaṭṭalā, laghavo ca honti pabhāvihīnā, te ca macchā samuddamajjheyeva jāyanti. Saṅkhajā",
  "tika-abh02t20:11_7": "saṅkhoracchavivaṇṇā, kolappamāṇāpi honti pabhāvihīnāva. Sippijā pana pabhāvisesayuttāva",
  "tika-abh02t20:11_8": "honti nānāsaṇṭhānā. Evaṁ jātito aṭṭhavidhāsu muttāsu yā macchasaṅkhasippijā, tā sāmuddikā.",
  "tika-abh02t20:11_9": "Bhujaṅgajāpi kāci sāmuddikāti vadanti, itarā asāmuddikā. Tena vuttaṁ ‘‘sāmuddikamuttāti",
  "tika-abh02t20:11_10": "nidassanamattametaṁ, sabbāpi pana muttā muttā evā’’ti. Bahulato vā aṭṭhakathāyaṁ",
  "tika-abh02t20:11_11": "etaṁ vuttaṁ ‘‘muttāti sāmuddikamuttā’’ti. Bahulañhi loke sāmuddikāva muttā dissanti.",
  "tika-abh02t20:11_12": "Tatthāpi sippijāva, itarā kadāci kācīti.",
  "tika-abh02t20:12": "174.Idha natthi niyamo kevalaṁ dravabhāvasseva adhippetattā.",
  "tika-abh02t20:13_0": "175.Nisitabhāvenāti santāpanādivasappavattena tikhiṇabhāvena. Usmākārañhi nisānaṁ",
  "tika-abh02t20:13_1": "idha nisitabhāvo. Pākatikoti sābhāviko kāyusmāti adhippeto. Sadāti sabbakālaṁ yāva",
  "tika-abh02t20:13_2": "jīvitindriyaṁ pavattati. Petaggi nijjhāmataṇhikapetaggi. Idhāti bāhiratejodhātukathāyaṁ.",
  "tika-abh02t20:14": "176.Vāyanaṁ bījanaṁ, taṁ pana thāmasā pavattīti āha ‘‘savegagamanavasenā’’ti. Samudīraṇaṁ allaparisosanaṁ, bhūtasaṅghātassa desantaruppattihetubhāvo vā.",
  "tika-abh02t20:15": "177. Bhitticchiddādivasena labbhamānaṁ ajaṭākāsaṁ nissāyeva paricchedākāsassa parikammakaraṇanti āha ‘‘ajaṭākāsassa ca kathitata’’nti.",
  "tika-abh02t20:16_0": "179.Sukhadukkhaphoṭṭhabbasamuṭṭhāpanapaccayabhāvenāti iṭṭhāniṭṭhaphoṭṭhabbānaṁ nibbattakabhūtena",
  "tika-abh02t20:16_1": "paccayabhāvena. Kassa pana so paccayabhāvoti āha ‘‘sarīraṭṭhakautussā’’ti . Paccayabhāvenāti",
  "tika-abh02t20:16_2": "ca hetumhi karaṇavacanaṁ. Tena hi kāraṇabhūtena sukhadukkhaphoṭṭhabbānaṁ yathāvuttasamatthatā",
  "tika-abh02t20:16_3": "hotīti. ‘‘Tathevā’’ti iminā ‘‘yathābalaṁ sarīrekadesasakalasarīra’’nti idaṁ anukaḍḍhati.",
  "tika-abh02t20:16_4": "Evanti attano phalūpacārasiddhena pharaṇappakārena. Etesanti sukhādīnaṁ. ‘‘Oḷārikappavatti",
  "tika-abh02t20:16_5": "eva vā pharaṇa’’nti iminā nirupacāraṁ etesaṁ pharaṇaṭṭhaṁ dasseti. Ubhayavatoti sukhadukkhavato,",
  "tika-abh02t20:16_6": "somanassadomanassavato ca, pharaṇāpharaṇaṭṭhānavato vā.",
  "tika-abh02t20:17_0": "181.Ettha vuttaṁ saṅkappanti etasmiṁ ‘‘saṅkappo kāmo’’tiādike (mahāni. 1; cūḷani.",
  "tika-abh02t20:17_1": "ajitamāṇavapucchāniddesa 8) niddesapadese vuttaṁ saṅkappaṁ. Tattha hi kilesakāmova",
  "tika-abh02t20:17_2": "‘‘saṅkapparāgo purisassa kāmo’’tiādīsu (a. ni. 6.63; kathā. 513) viya. Vatthukāmassa",
  "tika-abh02t20:17_3": "tathā tathā saṅkappanato parikappanato ‘‘saṅkappo’’ti vutto, na vitakkoti ayamettha",
  "tika-abh02t20:17_4": "attho vutto. Ṭīkāyaṁ pana vitakkavasena atthaṁ dassetuṁ ‘‘sopi hī’’tiādi vuttaṁ.",
  "tika-abh02t20:17_5": "Tatrāpi purimo evattho adhippetoti ce, sampiṇḍanattho pi-saddo niratthako siyā, ‘‘kilesasanthavasambhavato’’ti",
  "tika-abh02t20:17_6": "ca na vattabbaṁ siyā, parato ca ‘‘byāpādavacanena byāpādavitakkaṁ dassetī’’ti vakkhati.",
  "tika-abh02t20:17_7": "Kilesakāmo vibhatto kilesasampayuttattāti adhippāyo. Kāmapaṭibaddhāti ettha kāma-saddena",
  "tika-abh02t20:17_8": "vatthukāmāpi saṅgahitāti daṭṭhabbā.",
  "tika-abh02t20:18_0": "182.Ubhayattha uppannoti sattesu, saṅkhāresūti ubhayattha uppanno, sattākāro, saṅkhārākāroti",
  "tika-abh02t20:18_1": "vā ārammaṇassa ubhayākāraggahaṇavasena uppanno. Kammapathaviseso, kammapathavināsako",
  "tika-abh02t20:18_2": "ca kammapathabhedoti dassetuṁ ‘‘abhijjhāsaṁyogenā’’tiādi vuttaṁ. Tathā vihiṁsāya",
  "tika-abh02t20:18_3": "vihiṁsāvitakkaṁ dassetīti yojanā. Vihiṁsāyāti ca vihiṁsāvacanenāti attho. Yathāsambhavaṁ",
  "tika-abh02t20:18_4": "pāṇātipātādivasenāti ādi-saddena adinnādānamusāvādapesuññapharusavācāsamphappalāpe",
  "tika-abh02t20:18_5": "saṅgaṇhāti. Sabba…pe… saṅgāhakehi kāmanekkhammadhātūhi. Dve dveti byāpādavihiṁsādhātuyo,",
  "tika-abh02t20:18_6": "abyāpādaavihiṁsādhātuyo ca. ‘‘Etthāti panā’’tiādinā saṁkilesavodānānaṁ saṅkarabhāvassa",
  "tika-abh02t20:18_7": "aniṭṭhāpajjanassa ca dassanena purimaṁyeva atthaṁ byatirekamukhena sampādeti.",
  "tika-abh02t20:19": "Suttantabhājanīyavaṇṇanā niṭṭhitā.",
  "tika-abh02t20:20": "2. Abhidhammabhājanīyavaṇṇanā",
  "tika-abh02t20:21_0": "183. Āveṇikattho atisayattho ca visesasaddo hotīti tadubhayaṁ dassetuṁ ‘‘puggalantarāsādhāraṇaṁ,",
  "tika-abh02t20:21_1": "nīlādisabbarūpasādhāraṇañcā’’ti vuttaṁ. Asādhāraṇakāraṇenāpi hi niddeso hoti yathā",
  "tika-abh02t20:21_2": "‘‘bherisaddo, yavaṅkuro’’ti. Atisayakāraṇenapi yathā ‘‘atītānāgatapaccuppannānaṁ",
  "tika-abh02t20:21_3": "kammasamādānānaṁ ṭhānaso hetuso vipākaṁ yathābhūtaṁ pajānātī’’ti (kathā. 355; paṭi.",
  "tika-abh02t20:21_4": "ma. 2.44). Dhātuattho evāti ‘‘dhātu’’iti imassa dhātusaddasseva attho. Dhātuvacanīyo",
  "tika-abh02t20:21_5": "hi attho upasaggena jotīyati.",
  "tika-abh02t20:22": "Purimena asadiso vidhānadhāraṇatthānaṁ pākaṭo bhedoti. Visabhāgalakkhaṇā visadisasabhāvā avayavā bhāgā, tesu.",
  "tika-abh02t20:23_0": "Yathāsambhavanti kiriyāmanodhātu upanissayakoṭiyā, vipākamanodhātu vipākamanoviññāṇassa",
  "tika-abh02t20:23_1": "anantarādināpi, itarassa sabbāpi upanissayakoṭiyāva. Dhammadhātu pana vedanādikā",
  "tika-abh02t20:23_2": "sahajātā sahajātādinā, asahajātā anantarādinā, upanissayena ārammaṇādinā ca manoviññāṇassa",
  "tika-abh02t20:23_3": "paccayoti evaṁ manodhātudhammadhātūnaṁ manoviññāṇassa hetubhāvo yathāsambhavaṁ yojetabbo.",
  "tika-abh02t20:23_4": "Dvārabhūtamanopi sutte ‘‘manodhātū’’ti vuccatīti āha ‘‘dvārabhūtamanovasena vā’’ti.",
  "tika-abh02t20:23_5": "Tassā manodhātuyā manoviññāṇassa hetubhāvo yathāsambhavaṁ yojetabboti sambandho.",
  "tika-abh02t20:24": "Purimanayenāti visesanaṁ dutiyanayassa hīnattikavaseneva vibhattattā. Nānādhātūnañca cakkhudhātuādīnanti sambandho.",
  "tika-abh02t20:25_0": "Na hi dve manoviññāṇadhātuyo santi aṭṭhārasadhātuvibhāgadassaneti adhippāyo. Khandhāyatanadhātindriyānaṁyeva",
  "tika-abh02t20:25_1": "vasena saṅkhepādivibhāgadassanaṁ tesaṁ bahulaṁ pariññeyyadhammasaṅgaṇhanato. Saccadesanā",
  "tika-abh02t20:25_2": "pana atisaṁkhittabhāvatoyevettha bahikatā.",
  "tika-abh02t20:26_0": "Nijjīvassātiādi visesato sattasuññatādīpanatthā dhātudesanāti katvā vuttaṁ. Purimanayo",
  "tika-abh02t20:26_1": "aññesampi kamavuttīnaṁ dhātūnaṁ sambhavatīti adhippāyena vuttoti ‘‘manodhātuyeva",
  "tika-abh02t20:26_2": "vā’’tiādinā dutiyanayo vutto. Tattha avijjamānepi purecarānucarabhāveti purecarānucarābhisandhiyā",
  "tika-abh02t20:26_3": "abhāvepi kevalaṁ anantarapubbakālaanantarāparakālatāya manodhātu purecarānucarā viya daṭṭhabbāti vuttā.",
  "tika-abh02t20:27_0": "‘‘Aññaṁ aggahetvā pavattituṁ asamatthatāyā’’ti etena viññāṇassa ekantasārammaṇatādassanena",
  "tika-abh02t20:27_1": "‘‘ārammaṇena vinā sayameva nīlādiābhāsaṁ cittaṁ pavattatī’’ti evaṁ pavattitaṁ viññāṇavādaṁ paṭisedheti.",
  "tika-abh02t20:28_0": "184.Ekanānāsantānagatānanti ekasantānagatānaṁ abhinnasantānagatānaṁ dvārānaṁ, nānāsantānagatānaṁ",
  "tika-abh02t20:28_1": "bhinnasantānagatānaṁ ārammaṇānanti yojanā. Ekanānājātikattāti cakkhādiekekajātikattā",
  "tika-abh02t20:28_2": "dvārānaṁ, nīlādianekajātikattā ārammaṇānaṁ.",
  "tika-abh02t20:29_0": "Cakkhādi ekampi viññāṇassa paccayo hoti, rūpādi pana anekameva saṁhatanti imassa",
  "tika-abh02t20:29_1": "vā atthavisesassa dassanatthaṁ cakkhurūpādīsu vacanabhedo kato. Kiṁ pana kāraṇaṁ",
  "tika-abh02t20:29_2": "cakkhādi ekampi viññāṇassa paccayo hoti, rūpādi pana anekamevāti? Paccayabhāvavisesato.",
  "tika-abh02t20:29_3": "Cakkhu hi cakkhuviññāṇassa nissayapurejātaindriyavippayuttapaccayehi paccayo hontaṁ",
  "tika-abh02t20:29_4": "atthibhāveneva hoti tasmiṁ sati tassa bhāvato, asati abhāvato, yato taṁ atthiavigatapaccayehissa",
  "tika-abh02t20:29_5": "paccayo hotīti vuccatīti. Taṁnissayatā cassa na ekadesena allīyanavasena icchitabbā",
  "tika-abh02t20:29_6": "arūpabhāvato, atha kho garurājādīsu sissarājapurisādīnaṁ viya tappaṭibaddhavuttitāya.",
  "tika-abh02t20:29_7": "Itare ca paccayā tena tena visesena veditabbā. Svāyaṁ paccayabhāvo na ekasmiṁ na",
  "tika-abh02t20:29_8": "sambhavatīti ekampi cakkhu cakkhuviññāṇassa paccayo hotīti dassetuṁ pāḷiyaṁ ‘‘cakkhuñca",
  "tika-abh02t20:29_9": "paṭiccā’’ti ekavacananiddeso kato.",
  "tika-abh02t20:30_0": "Rūpaṁ pana yadipi cakkhu viya purejātaatthiavigatapaccayehi paccayo hoti puretaraṁ",
  "tika-abh02t20:30_1": "uppannaṁ hutvā vijjamānakkhaṇeyeva upakārakattā, tathāpi anekameva saṁhataṁ hutvā",
  "tika-abh02t20:30_2": "paccayo hoti ārammaṇabhāvato. Yañhi paccayadhammaṁ sabhāvabhūtaṁ, parikappitākāramattaṁ",
  "tika-abh02t20:30_3": "vā viññāṇaṁ vibhāventaṁ pavattati, tadaññesañca satipi paccayabhāve so tassa sārammaṇasabhāvato",
  "tika-abh02t20:30_4": "yaṁ kiñci anālambitvā pavattituṁ asamatthassa olubbha pavattikāraṇatāya ālambanīyato",
  "tika-abh02t20:30_5": "ārammaṇaṁ nāma. Tassa yasmā yathā yathā sabhāvūpaladdhi viññāṇassa ārammaṇapaccayalābho,",
  "tika-abh02t20:30_6": "tasmā cakkhuviññāṇaṁ rūpaṁ ārabbha pavattamānaṁ tassa sabhāvaṁ vibhāventameva pavattati.",
  "tika-abh02t20:30_7": "Sā cassa indriyādhīnavuttikassa ārammaṇasabhāvūpaladdhi na ekadvikalāpagatavaṇṇavaseneva",
  "tika-abh02t20:30_8": "hoti, nāpi katipayakalāpavaṇṇavasena, atha kho ābhogānurūpaṁ āpāthagatavaṇṇavasenāti",
  "tika-abh02t20:30_9": "anekameva rūpaṁ saṁhaccakāritāya viññāṇassa paccayo hotīti dassento bhagavā ‘‘rūpe",
  "tika-abh02t20:30_10": "cā’’ti bahuvacanena niddisi.",
  "tika-abh02t20:31_0": "Yaṁ pana ‘‘rūpāyatanaṁ cakkhuviññāṇadhātuyā, taṁsampayuttakānañca dhammānaṁ ārammaṇapaccayena",
  "tika-abh02t20:31_1": "paccayo’’ti (paṭṭhā. 1.1.1) vuttaṁ, taṁ kathanti? Tampi yādisaṁ rūpāyatanaṁ cakkhuviññāṇassa",
  "tika-abh02t20:31_2": "ārammaṇapaccayo, tādisameva sandhāya vuttaṁ. Kīdisaṁ pana tanti? Samuditanti pākaṭoyamattho.",
  "tika-abh02t20:31_3": "Evañca katvā yadeke vadanti ‘‘āyatanasallakkhaṇavasena cakkhuviññāṇādayo sallakkhaṇārammaṇā,",
  "tika-abh02t20:31_4": "na dabyasallakkhaṇavasenā’’ti, taṁ yuttameva hoti. Na cettha samudāyārammaṇatā āsaṅkitabbā",
  "tika-abh02t20:31_5": "samudāyābhogasseva abhāvato, samuditā pana vaṇṇadhammā ārammaṇapaccayā honti. Kathaṁ",
  "tika-abh02t20:31_6": "pana paccekaṁ asamatthā samuditā ārammaṇā honti, na hi paccekaṁ daṭṭhuṁ asakkontā",
  "tika-abh02t20:31_7": "andhā samuditā passantīti? Nayidamekantikaṁ visuṁ asamatthānaṁ sivikāvahanādīsu samatthatāya",
  "tika-abh02t20:31_8": "dassanato. Kesādīnañca yasmiṁ ṭhāne ṭhitānaṁ paccekaṁ vaṇṇaṁ gahetuṁ na sakkā, tasmiṁyeva",
  "tika-abh02t20:31_9": "ṭhāne samuditānaṁ taṁ gahetuṁ sakkāti bhiyyopi tesaṁ saṁhaccakāritā paribyattā. Etena",
  "tika-abh02t20:31_10": "kiṁ cakkhuviññāṇassa paramāṇurūpaṁ ārammaṇaṁ, udāhu taṁsamudāyotiādikā codanā paṭikkhittā",
  "tika-abh02t20:31_11": "veditabbā. ‘‘Sotañca paṭicca sadde cā’’tiādīsupi ayameva nayo.",
  "tika-abh02t20:32_0": "Evampiattho labbhatīti ‘‘manodhātuyāpī’’ti pi-saddena na kevalaṁ javanapariyosānā",
  "tika-abh02t20:32_1": "manoviññāṇadhātuyeva sampiṇḍīyati, atha kho tadārammaṇabhavaṅgasaṅkhātāpi sampiṇḍīyatīti",
  "tika-abh02t20:32_2": "evampi attho labbhati, sambhavatīti attho. Evaṁ satīti evaṁ aññamanodhātuppavattiyā",
  "tika-abh02t20:32_3": "oraṁ pavattacittānaṁ manoviññāṇadhātutādassane sati. Satipi manaso sambhūtabhāve",
  "tika-abh02t20:32_4": "manodhātuyā manoviññāṇadhātubhāvappasaṅgo na hotiyeva taṁsabhāvasseva manoviññāṇadhātubhāvena",
  "tika-abh02t20:32_5": "niddiṭṭhattā. Idāni tamevatthaṁ ‘‘pañcaviññāṇadhātumanodhātū’’tiādinā pākaṭataraṁ",
  "tika-abh02t20:32_6": "karoti. Tabbidhurasabhāvenāti pañcaviññāṇadhātūhi visadisasabhāvena. Uppattiṭṭhānena",
  "tika-abh02t20:32_7": "cāti manodhātukiriyamanoviññāṇadhātuādīhi paricchinnena uppajjanaṭṭhānena ca. Idāni",
  "tika-abh02t20:32_8": "ekattaggahaṇaṁ vināpi yathāvuttassa atthassa sambhavaṁ dassetuṁ ‘‘anupanītepī’’tiādi",
  "tika-abh02t20:32_9": "vuttaṁ. Tattha sāmaññavasenāti sadisatāvasena. Tassāti bhavaṅgānantaraṁ uppannacittassa.",
  "tika-abh02t20:32_10": "Amanoviññāṇadhātubhāvāsiddhitoti manodhātubhāvāsiddhito. Na hi ‘‘manoviññāṇadhātuyāpi",
  "tika-abh02t20:32_11": "uppajjitvā niruddhasamanantaraṁ uppajjati cittaṁ…pe… tajjā manoviññāṇadhātū’’ti idaṁ",
  "tika-abh02t20:32_12": "vacanaṁ bhavaṅgānantaraṁ uppannacittassa manodhātubhāvaṁ sādheti. Siddhe hi manodhātubhāve",
  "tika-abh02t20:32_13": "taṁ tassa nivattakaṁ siyāti adhippāyo. Manoviññāṇadhātuyā pana uppannassa cittassa",
  "tika-abh02t20:32_14": "manoviññāṇadhātubhāvadīpakaṁ vacanaṁ tādisāya manodhātuyāpi manoviññāṇadhātubhāvameva",
  "tika-abh02t20:32_15": "dīpeyyāti kathaṁ tassā nivattakaṁ siyāti āha ‘‘na hi yaṁ codīyati, tadeva parihārāya hotī’’ti.",
  "tika-abh02t20:33_0": "Yadi evaṁ pañcadvārāvajjanassa manoviññāṇadhātubhāvāpatti evāti codanaṁ manasi katvā",
  "tika-abh02t20:33_1": "āha ‘‘manodhātuyāpī’’tiādi. Pañcaviññāṇehi manodhātūhi ca visiṭṭho sabhāvo pañcaviññāṇa…pe…",
  "tika-abh02t20:33_2": "sabhāvo, tassa vasena. Cutipaṭisandhibhavaṅgānanti tadārammaṇampi bhavaṅgantogadhaṁ",
  "tika-abh02t20:33_3": "katvā vuttaṁ. Javanāvasānānīti vā javanārammaṇattā tadārammaṇampi gahitaṁ daṭṭhabbaṁ.",
  "tika-abh02t20:33_4": "Tenevāha ‘‘chadvārikacittehi vā’’tiādi.",
  "tika-abh02t20:34_0": "Visuṁ kātuṁ yuttanti āvajjanampi yadipi rūpādivisayaṁ hoti, javanaṁ viya ārammaṇarasānubhavanaṁ",
  "tika-abh02t20:34_1": "pana na hotīti edise ṭhāne visuṁ kātabbameva. Manocāti ca-saddo ‘‘manañca paṭiccā’’tiādīsu",
  "tika-abh02t20:34_2": "viya na sampiṇḍanattho, atha kho byatirekattho daṭṭhabbo.",
  "tika-abh02t20:35": "Abhidhammabhājanīyavaṇṇanā niṭṭhitā.",
  "tika-abh02t20:36": "3. Pañhapucchakavaṇṇanā",
  "tika-abh02t20:37_0": "Heṭṭhāvuttanayattāti dhammadhātumanoviññāṇadhātūnaṁ ‘‘pañcapaṇṇāsa kāmāvacaradhamme",
  "tika-abh02t20:37_1": "ārabbha rajjantassā’’tiādinā (vibha. aṭṭha. 150; 168) parittārammaṇādibhāve dassiyamāne",
  "tika-abh02t20:37_2": "‘‘cittuppādarūpavasena taṁ taṁ samudāyaṁ ekekaṁ dhammaṁ katvā’’tiādinā (vibha. mūlaṭī.",
  "tika-abh02t20:37_3": "150) tadatthassa khandhavibhaṅgavaṇṇanādīsu vuttanayattā.",
  "tika-abh02t20:38": "Pañhapucchakavaṇṇanā niṭṭhitā.",
  "tika-abh02t20:39": "Dhātuvibhaṅgavaṇṇanā niṭṭhitā."
}