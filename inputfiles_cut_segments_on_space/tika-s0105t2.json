{
  "tika-s0105t2:0": "4. Soṇadaṇḍasuttavaṇṇanā",
  "tika-s0105t2:1_0": "300. Evaṁ ambaṭṭhasuttaṁ saṁvaṇṇetvā idāni soṇadaṇḍasuttaṁ saṁvaṇṇento yathānupubbaṁ",
  "tika-s0105t2:1_1": "saṁvaṇṇanokāsassa pattabhāvaṁ vibhāvetuṁ, ambaṭṭhasuttassānantaraṁ saṅgītassa suttassa",
  "tika-s0105t2:1_2": "soṇadaṇḍasuttabhāvaṁ vā pakāsetuṁ ‘‘evaṁ me sutaṁ…pe… aṅgesūti soṇadaṇḍasutta’’nti",
  "tika-s0105t2:1_3": "āha. Sundarabhāvena sātisayāni aṅgāni etesamatthīti aṅgā. Taddhitapaccayassa atisayavisiṭṭhe",
  "tika-s0105t2:1_4": "atthitāatthe pavattito, padhānato rājakumārā, ruḷhivasena pana janapadoti vuttaṁ",
  "tika-s0105t2:1_5": "‘‘aṅgā nāmā’’tiādi. Idhāpi adhippetā, na ambaṭṭhasutte eva. ‘‘Tadā kirā’’tiādi tassā",
  "tika-s0105t2:1_6": "cārikāya kāraṇavacanaṁ. Āgamane ādīnavaṁ dassetvā paṭikkhipanavasena āgantuṁ na dassanti,",
  "tika-s0105t2:1_7": "nānujānissantīti adhippāyo.",
  "tika-s0105t2:2_0": "Nīlāsokakaṇikārakoviḷārakundarājarukkhādisammissatāya taṁ campakavanaṁ nīlādipañcavaṇṇakusumapaṭimaṇḍitaṁ,",
  "tika-s0105t2:2_1": "na campakarukkhānaññeva nīlādipañcavaṇṇakusumatāyāti vadanti, tathārūpāya pana dhātuyā",
  "tika-s0105t2:2_2": "campakarukkhāva nīlādipañcavaṇṇampi kusumaṁ pupphanti. Idānipi hi katthaci dese dissanti,",
  "tika-s0105t2:2_3": "evañca yathārutampi aṭṭhakathāvacanaṁ upapannaṁ hoti. Kusumagandhasugandheti vuttanayena",
  "tika-s0105t2:2_4": "sammissakānaṁ, suddhacampakānaṁ vā kusumānaṁ gandhehi sugandhe. Evaṁ pana vadanto",
  "tika-s0105t2:2_5": "na māpanakāleyeva tasmiṁ nagare campakarukkhā ussannā, atha kho aparabhāgepīti dasseti.",
  "tika-s0105t2:2_6": "Māpanakāle hi campakarukkhānamussannatāya taṁ nagaraṁ ‘‘campā’’ti nāmaṁ labhi. Issarattāti",
  "tika-s0105t2:2_7": "adhipatibhāvato. Senā etassa atthīti seniko, sveva seniyo. Bahubhāvavisiṭṭhā cettha",
  "tika-s0105t2:2_8": "atthitā taddhitapaccayena jotitāti vuttaṁ ‘‘mahatiyā senāya samannāgatattā’’ti. Sārasuvaṇṇasadisatāyāti",
  "tika-s0105t2:2_9": "uttamajātisuvaṇṇasadisatāya. Cūḷadukkhakkhandhasuttaṭṭhakathāyaṁ pana evaṁ vuttaṁ",
  "tika-s0105t2:2_10": "‘‘seniyo’’ti tassa nāmaṁ, bimbīti attabhāvassa nāmaṁ vuccati, so tassa sārabhūto",
  "tika-s0105t2:2_11": "dassanīyo pāsādiko attabhāvasamiddhiyā bimbisāroti vuccatī’’ti (ma. ni. aṭṭha. 1.180).",
  "tika-s0105t2:3_0": "301-2.Saṁhatāti sannipatanavasena saṅghaṭitā, sannipatitāti vuttaṁ hoti. Ekekissāya",
  "tika-s0105t2:3_1": "disāyāti ekekāya padesabhūtāya disāya. Pāḷiyaṁ brāhmaṇagahapatikānamadhippetattā",
  "tika-s0105t2:3_2": "‘‘saṅghino’’ti vattabbe ‘‘saṅghī’’ti puthutte ekavacanaṁ vuttanti dasseti ‘‘etesa’’nti",
  "tika-s0105t2:3_3": "iminā. Evaṁ ācariyena (dī. ni. ṭī. 1.301, 302) vuttaṁ, saṅghīti pana dīghavasena",
  "tika-s0105t2:3_4": "bahuvacanampi dissati. Agaṇāti asamūhabhūtā agaṇabandhā, ‘‘agaṇanā’’tipi pāṭho, ayamevattho,",
  "tika-s0105t2:3_5": "saṅkhyātthassa ayuttattā. Na hi tesaṁ saṅkhyā atthīti. Idaṁ vuttaṁ hoti – pubbe antonagare",
  "tika-s0105t2:3_6": "agaṇāpi pacchā bahinagare gaṇaṁ bhūtā pattāti gaṇībhūtāti. Abhūtatabbhāve hi karāsabhūyoge",
  "tika-s0105t2:3_7": "a-kārassa ī-kārādeso, īpaccayo vā. Rājarājaññādīnaṁ daṇḍadharo purisova tato tato",
  "tika-s0105t2:3_8": "khattiyānaṁ tāyanato rakkhaṇato khattā niruttinayena. So hi yattha tehi pesito, tattha",
  "tika-s0105t2:3_9": "tesaṁ dosaṁ pariharanto yuttapattavasena pucchitamatthaṁ katheti. Tenāha ‘‘pucchitapañhe",
  "tika-s0105t2:3_10": "byākaraṇasamattho’’ti. Kulāpadesādinā mahatī mattā pamāṇametassāti mahāmatto.",
  "tika-s0105t2:4": "Soṇadaṇḍaguṇakathāvaṇṇanā",
  "tika-s0105t2:5_0": "303. Ekassa rañño āṇāpavattiṭṭhānāni rajjāni nāma, visiṭṭhāni rajjāni virajjāni,",
  "tika-s0105t2:5_1": "tāneva verajjāni, nānāvidhāni verajjāni tathā, tesu jātātiādinā tidhā taddhitanibbacanaṁ.",
  "tika-s0105t2:5_2": "Vicitrā hi taddhitavuttīti. Yaññānubhavanatthanti yassa kassaci yaññassa anubhavanatthaṁ.",
  "tika-s0105t2:5_3": "Teti nānāverajjakā brāhmaṇā. Tassāti soṇadaṇḍabrāhmaṇassa. Uttamabrāhmaṇoti abhijanasampattiyā,",
  "tika-s0105t2:5_4": "vittasampattiyā, vijjāsampattiyā ca uggatataro, uḷāro vā brāhmaṇo. Āvaṭṭanīmāyā vuttāva.",
  "tika-s0105t2:5_5": "Lābhamaccherena nippīḷitatāya asannipāto bhavissati.",
  "tika-s0105t2:6_0": "Aṅgeti gameti attano phalaṁ ñāpeti, sayaṁ vā aṅgīyati gamīyati ñāyatīti aṅgaṁ, hetu.",
  "tika-s0105t2:6_1": "Tenāha ‘‘kāraṇenā’’ti. Lokadhammatānussaraṇena aparānipi kāraṇāni āhaṁsūti dassento ‘‘eva’’ntiādimāha.",
  "tika-s0105t2:7_0": "Dvīhi pakkhehīti mātupakkhena, pitupakkhena cāti dvīhi ñātipakkhehi. ‘‘Ubhato sujāto’’ti",
  "tika-s0105t2:7_1": "hi etthakeyeva vutte yehi kehici dvīhi bhāgehi sujātattaṁ vijāneyya, sujātasaddo",
  "tika-s0105t2:7_2": "ca ‘‘sujāto cārudassano’’tiādīsu (ma. ni. 2.399) ārohasampattipariyāyopi hotīti jātivaseneva",
  "tika-s0105t2:7_3": "sujātattaṁ vibhāvetuṁ ‘‘mātito ca pitito cā’’ti vuttaṁ. Tenāha ‘‘bhoto mātā brāhmaṇī’’tiādi.",
  "tika-s0105t2:7_4": "Evanti vuttappakārena, mātupakkhato ca pitupakkhato ca paccekaṁ tividhena ñātiparivaṭṭenāti",
  "tika-s0105t2:7_5": "vuttaṁ hoti. ‘‘Saṁsuddhagahaṇiko’’ti imināpi ‘‘mātito ca pitito cā’’ti vuttamevatthaṁ",
  "tika-s0105t2:7_6": "samatthetīti āha ‘‘saṁsuddhā te mātugahaṇī’’ti, saṁsuddhāva anaññapurisasādhāraṇāti",
  "tika-s0105t2:7_7": "attho. Anorasaputtavasenāpi hi loke mātāpitusamaññā dissati, idha panassa orasaputtavaseneva",
  "tika-s0105t2:7_8": "icchitāti dassetuṁ ‘‘saṁsuddhagahaṇiko’’ti vuttaṁ. Gabbhaṁ gaṇhāti dhāretīti gahaṇī,",
  "tika-s0105t2:7_9": "tatiyāvaṭṭasaṅkhāto gabbhāsayasaññito mātukucchipadeso samavepākiniyāti samavipācaniyā.",
  "tika-s0105t2:7_10": "Etthāti mahāsudassanasutte. Yathābhuttamāhāraṁ vipācanavasena gaṇhāti na chaḍḍetīti",
  "tika-s0105t2:7_11": "gahaṇī, kammajatejodhātu, yā ‘‘udaraggī’’ti loke paññāyati.",
  "tika-s0105t2:8_0": "Pitupitāti pituno pitā. Pitāmahoti āmaha-paccayena taddhitasiddhi. ‘‘Catuyuga’’ntiādīsu",
  "tika-s0105t2:8_1": "viya taṁ tadatthe yujjitabbato kālaviseso yugaṁ nāma. Etaṁ yugasaddena āyuppamāṇavacanaṁ",
  "tika-s0105t2:8_2": "abhilāpamattaṁ lokavohāravacanamattameva, adhippetatthato pana pitāmahoyeva pitāmahayugasaddena",
  "tika-s0105t2:8_3": "vutto tasseva padhānabhāvena adhippetattāti adhippāyo. Tato uddhanti pitāmahato upari.",
  "tika-s0105t2:8_4": "Tenāha ‘‘pubbapurisā’’ti, tadavasesā pubbakā cha purisāti attho. Purisaggahaṇañcettha",
  "tika-s0105t2:8_5": "ukkaṭṭhaniddesena katanti daṭṭhabbaṁ. Evañhi ‘‘mātito’’ti pāḷivacanaṁ samatthitaṁ hoti.",
  "tika-s0105t2:9_0": "Tatrāyamaṭṭhakathāmuttakanayo – mātā ca pitā ca pitaro, pitūnaṁ pitaro pitāmahā,",
  "tika-s0105t2:9_1": "tesaṁ yugo dvando pitāmahayugo, tasmā, yāva sattamā pitāmahayugā pitāmahadvandāti",
  "tika-s0105t2:9_2": "attho veditabbo, evañca pitāmahaggahaṇeneva mātāmahopi gahito. Yugasaddo cettha ekaseso",
  "tika-s0105t2:9_3": "‘‘yugo ca yugo ca yugo’’ti, ato tattha tattha ñātiparivaṭṭe pitāmahadvandaṁ gahitaṁ hotīti.",
  "tika-s0105t2:10_0": "‘‘Yāva sattamā pitāmahayugā’’ti idaṁ kākāpekkhanamiva ubhayattha sambandhagatanti",
  "tika-s0105t2:10_1": "āha ‘‘eva’’ntiādi. Yāva sattamo puriso, tāva akkhitto anupakuṭṭho jātivādenāti sambandho.",
  "tika-s0105t2:10_2": "Akkhittoti appattakhepo. Anavakkhittoti saddhathālipākādīsu na chaḍḍito. Na upakuṭṭhoti",
  "tika-s0105t2:10_3": "na upakkosito. ‘‘Jātivādenā’’ti idaṁ hetumhi karaṇavacananti dassetuṁ ‘‘kena kāraṇenā’’tiādi",
  "tika-s0105t2:10_4": "vuttaṁ. Itipīti imināpi kāraṇena. Ettha ca ‘‘ubhato…pe… yugā’’ti etena brāhmaṇassa",
  "tika-s0105t2:10_5": "yonidosābhāvo dassito saṁsuddhagahaṇikabhāvakittanato, ‘‘akkhitto’’ti etena kiriyāparādhābhāvo.",
  "tika-s0105t2:10_6": "Kiriyāparādhena hi sattā khepaṁ pāpuṇanti. ‘‘Anupakuṭṭho’’ti etena ayuttasaṁsaggābhāvo.",
  "tika-s0105t2:10_7": "Ayuttasaṁsaggañhi paṭicca sattā akkosaṁ labhantīti.",
  "tika-s0105t2:11_0": "Issaroti ādhipateyyasaṁvattaniyakammabalena īsanasīlo, sā panassa issaratā vibhavasampattipaccayā",
  "tika-s0105t2:11_1": "pākaṭā jātā, tasmā aḍḍhabhāvapariyāyena dassento ‘‘aḍḍhoti issaro’’ti āha. Mahantaṁ",
  "tika-s0105t2:11_2": "dhanamassa bhūmigataṁ, vehāsagatañcāti mahaddhano. Tassāti tassa tassa guṇassa, ayameva",
  "tika-s0105t2:11_3": "ca pāṭho adhunā dissati. Aguṇaṁyeva dassemāti anvayato tassa guṇaṁ vatvā byatirekato",
  "tika-s0105t2:11_4": "bhagavato anupasaṅkamanakāraṇaṁ aguṇameva dassema.",
  "tika-s0105t2:12_0": "Adhikarūpoti visiṭṭharūpo uttamasarīro. Dassanaṁ arahatīti dassanīyoti āha ‘‘dassanayoggo’’ti.",
  "tika-s0105t2:12_1": "Pasādaṁ āvahatīti pāsādiko. Tenāha ‘‘pasādajananato’’ti. Pokkharasaddo idha sundaratthe,",
  "tika-s0105t2:12_2": "sarīratthe ca niruḷho. Vaṇṇassāti vaṇṇadhātuyā. Pakāsaniyena parisuddhanimittena",
  "tika-s0105t2:12_3": "vaṇṇasaddassa vaṇṇadhātuyaṁ pavattanato tannimittameva vaṇṇatā, sā ca vaṇṇanissitāti",
  "tika-s0105t2:12_4": "abhedavasena vuttaṁ ‘‘uttamena parisuddhena vaṇṇenā’’ti. Sarīraṁ pana sannivesavisiṭṭhaṁ",
  "tika-s0105t2:12_5": "karacaraṇagīvāsīsādisamudāyaṁ, tañca avayavabhūtena saṇṭhānanimittena gayhati, tasmā",
  "tika-s0105t2:12_6": "tannimittameva pokkharatāti vuttaṁ ‘‘sarīrasaṇṭhānasampattiyā’’ti, uttamāya sarīrasaṇṭhānasampattiyātipi",
  "tika-s0105t2:12_7": "yojetabbaṁ. Atthavasā hi liṅgavibhattivipariṇāmo. Sabbesu vaṇṇesu suvaṇṇavaṇṇova",
  "tika-s0105t2:12_8": "uttamoti āha ‘‘parisuddhavaṇṇesupi seṭṭhena suvaṇṇavaṇṇena samannāgato’’ti. Tathā",
  "tika-s0105t2:12_9": "hi buddhā, cakkavattino ca suvaṇṇavaṇṇāva honti. Yasmā pana vacchasasaddo sarīrābhe",
  "tika-s0105t2:12_10": "pavattati, tasmā brahmavacchasīti uttamasarīrābho, suvaṇṇābho icceva attho. Imameva",
  "tika-s0105t2:12_11": "hi atthaṁ sandhāya ‘‘mahābrahmuno sarīrasadiseneva sarīrena samannāgato’’ti vuttaṁ,",
  "tika-s0105t2:12_12": "na brahmujugattataṁ. Okāsoti sabbaṅgapaccaṅgaṭṭhānaṁ. Ārohapariṇāhasampattiyā, avayavapāripūriyā",
  "tika-s0105t2:12_13": "ca dassanassa okāso na khuddakoti attho. Tenāha ‘‘sabbānevā’’tiādi.",
  "tika-s0105t2:13_0": "Sīlanti yamaniyamalakkhaṇaṁ sīlaṁ, taṁ panassa rattaññutāya vuddhaṁ vaddhitanti visesato",
  "tika-s0105t2:13_1": "‘‘vuddhasīlī’’ti vuttaṁ. Vuddhasīlenāti sabbadā sammāyogato vuddhena dhuvasīlena.",
  "tika-s0105t2:13_2": "Evañca katvā padattayampetaṁ adhippetatthato visiṭṭhaṁ hoti, saddatthamattaṁ pana",
  "tika-s0105t2:13_3": "sandhāya ‘‘idaṁ vuddhasīlīpadasseva vevacana’’nti vuttaṁ. Pañcasīlato paraṁ tattha",
  "tika-s0105t2:13_4": "sīlassa abhāvato, tesamajānanato ca ‘‘pañcasīlamattamevā’’ti āha.",
  "tika-s0105t2:14_0": "Vācāya parimaṇḍalapadabyañjanatā eva sundarabhāvoti vuttaṁ ‘‘sundarā parimaṇḍalapadabyañjanā’’ti.",
  "tika-s0105t2:14_1": "Ṭhānakaraṇasampattiyā, sikkhāsampattiyā ca kassacipi anūnatāya parimaṇḍalapadāni",
  "tika-s0105t2:14_2": "byañjanāni akkharāni etissāti parimaṇḍalapadabyañjanā. Akkharameva hi taṁtadatthavācakabhāvena",
  "tika-s0105t2:14_3": "paricchinnaṁ padaṁ. Atha vā padameva atthassa byañjakattā byañjanaṁ, sithiladhanitādiakkharapāripūriyā",
  "tika-s0105t2:14_4": "ca padabyañjanassa parimaṇḍalatā, parimaṇḍalaṁ padabyañjanametissāti tathā. Apica",
  "tika-s0105t2:14_5": "pajjati attho etenāti padaṁ, nāmādi, yathādhippetamatthaṁ byañjetīti byañjanaṁ, vākyaṁ,",
  "tika-s0105t2:14_6": "tesaṁ paripuṇṇatāya parimaṇḍalapadabyañjanā. Atthaviññāpane sādhanatāya vācāva karaṇaṁ",
  "tika-s0105t2:14_7": "vākkaraṇanti tulyādhikaraṇataṁ dassetuṁ ‘‘udāharaṇaghoso’’ti vuttaṁ, vacībhedasaddoti",
  "tika-s0105t2:14_8": "attho. Tassa brāhmaṇassa, tena vā bhāsitabbassa atthassa guṇaparipuṇṇabhāvena pūre",
  "tika-s0105t2:14_9": "guṇehi paripuṇṇabhāve bhavāti porī. Puna pureti rājadhānīmahānagare. Bhavattāti saṁvaḍḍhattā.",
  "tika-s0105t2:14_10": "Sukhumālattanenāti sukhumālabhāvena, iminā tassā vācāya mudusaṇhattamāha. Apalibuddhāyāti",
  "tika-s0105t2:14_11": "pittasemhādīhi apariyonaddhāya, hetugabbhapadametaṁ. Tato eva hi yathāvuttadosābhāvoti.",
  "tika-s0105t2:14_12": "Ḍaṁsetvā viya ekadesakathanaṁ sandiṭṭhaṁ, saṇikaṁ cirāyitvā kathanaṁ vilambitaṁ,",
  "tika-s0105t2:14_13": "‘‘sanniddhavilambitādī’’tipi pāṭho. Saddena ajanakaṁ vacinaṁ, mammakasaṅkhātaṁ vā",
  "tika-s0105t2:14_14": "ekakkharameva dvattikkhattumuccāraṇaṁ sanniddhaṁ. Ādisaddena dukkhalitānukaḍḍhitādīni",
  "tika-s0105t2:14_15": "saṅgaṇhāti. Eḷāgaḷenāti eḷāpaggharaṇena. ‘‘Eḷā gaḷantī’’ti vuttasseva dvidhā atthaṁ",
  "tika-s0105t2:14_16": "dassetuṁ ‘‘lālā vā paggharantī’’tiādi vuttaṁ. ‘‘Passe’ḷamūgaṁ uragaṁ dujivha’’ntiādīsu",
  "tika-s0105t2:14_17": "(jā. 1.7.49) viya hi eḷāsaddo lālāya, kheḷe ca pavattati. Kheḷaphusitānīti kheḷabindūni.",
  "tika-s0105t2:15_0": "Tatrāyamaṭṭhakathāmuttakanayo – elanti doso vuccati ‘‘yā sā vācā nelā kaṇṇasukhā’’tiādīsu",
  "tika-s0105t2:15_1": "(dī. ni. 1.8, 194) viya. Duppaññā ca sadosameva kathaṁ kathentā elaṁ paggharāpenti,",
  "tika-s0105t2:15_2": "tasmā tesaṁ vācā elagaḷā nāma hoti, tabbiparītāyāti attho. ‘‘Ādimajjhapariyosānaṁ",
  "tika-s0105t2:15_3": "pākaṭaṁ katvā’’ti iminā tassā vācāya atthapāripūriṁ vadati. Viññāpanasaddena etassa sambandho.",
  "tika-s0105t2:16_0": "Jarājiṇṇatāya jiṇṇoti khaṇḍiccapāliccādibhāvamāpādito. Vuddhimariyādappattoti vuddhiyā",
  "tika-s0105t2:16_1": "paricchedaṁ pariyantaṁ patto. Jātimahallakatāyāti upapattiyā mahallakabhāvena. Tenāha",
  "tika-s0105t2:16_2": "‘‘cirakālappasuto’’ti. Addhasaddo addhānapariyāyo dīghakālavācako. Kittako pana soti",
  "tika-s0105t2:16_3": "āha ‘‘dve tayo rājaparivaṭṭe’’ti, dvinnaṁ tiṇṇaṁ rājūnaṁ rajjapasāsanapaṭipāṭiyoti",
  "tika-s0105t2:16_4": "attho. ‘‘Addhagato’’ti vatvāpi kataṁ vayogahaṇaṁ osānavayāpekkhanti vuttaṁ ‘‘pacchimavayaṁ",
  "tika-s0105t2:16_5": "sampatto’’ti. Pacchimo tatiyabhāgoti vassasatassa tidhā katesu bhāgesu tatiyo osānabhāgo.",
  "tika-s0105t2:16_6": "Paccekaṁ tettiṁsavassato ca adhikamāsapakkhādipi vibhajīyati, tasmā sattasaṭṭhime",
  "tika-s0105t2:16_7": "vasse yathārahaṁ labbhamānamāsapakkhadivasato paṭṭhāya pacchimavayo veditabbo. Ācariyasāriputtattherenapi",
  "tika-s0105t2:16_8": "hi imamevatthaṁ sandhāya ‘‘sattasaṭṭhivassato paṭṭhāya pacchimavayo koṭṭhāso’’ti",
  "tika-s0105t2:16_9": "(sārattha. ṭī. 1.verañjakaṇḍavaṇṇanā) vuttaṁ. Itarathā hi ‘‘pacchimavayo nāma vassasatassa",
  "tika-s0105t2:16_10": "pacchimo tatiyabhāgo’’ti aṭṭhakathāvacanena virodho bhaveyyāti.",
  "tika-s0105t2:17_0": "Evaṁ kevalajātivasena paṭhamavikappaṁ vatvā guṇamissakavasenapi dutiyavikappaṁ vadantena",
  "tika-s0105t2:17_1": "‘‘apicā’’tiādi āraddhaṁ. Tattha nāyaṁ jiṇṇatā vayomattena, atha kho kulaparivaṭṭena",
  "tika-s0105t2:17_2": "purāṇatāti āha ‘‘jiṇṇoti porāṇo’’tiādi. Cirakālappavattakulanvayoti cirakālaṁ pavattakulaparivaṭṭo,",
  "tika-s0105t2:17_3": "tenāssa kulavasena uditoditabhāvamāha. ‘‘Vayoanuppatto’’ti iminā jātivuddhiyā vakkhamānattā,",
  "tika-s0105t2:17_4": "guṇavuddhiyā ca tato sātisayattā ‘‘vuddhoti sīlācārādiguṇavuddhiyā yutto’’ti vuttaṁ.",
  "tika-s0105t2:17_5": "Vakkhamānaṁ pati pārisesaggahaṇañhetaṁ. Tathā jātimahallakatāyapi teneva padena vakkhamānattā,",
  "tika-s0105t2:17_6": "vibhavamahattatāya ca anavasesitattā ‘‘mahallakoti vibhavamahantatāya samannāgato’’ti",
  "tika-s0105t2:17_7": "āha. Maggapaṭipannoti brāhmaṇānaṁ yuttapaṭipattivīthiṁ avokkamma caraṇavasena upagatoti",
  "tika-s0105t2:17_8": "atthaṁ dasseti ‘‘brāhmaṇāna’’ntiādinā. Jātivuddhabhāvamanuppatto, tampi antimavayaṁ",
  "tika-s0105t2:17_9": "pacchimavayameva anuppattoti sādhippāyayojanā. Iminā hi pacchimavayavasena jātivuddhabhāvaṁ dassetīti.",
  "tika-s0105t2:18": "Buddhaguṇakathāvaṇṇanā",
  "tika-s0105t2:19_0": "304. Tādisehi mahānubhāvehi saddhiṁ yugaggāhavasena ṭhapanampi na mādisānaṁ paṇḍitajātīnamanucchavikaṁ,",
  "tika-s0105t2:19_1": "kuto pana ukkaṁsavasena ṭhapananti idaṁ brāhmaṇassa na yuttarūpanti dassento ‘‘na",
  "tika-s0105t2:19_2": "kho pana meta’’ntiādimāha. Tattha yepi guṇā attano guṇehi sadisā, tepi guṇe uttaritareyeva",
  "tika-s0105t2:19_3": "maññamāno pakāsetīti sambandho. Sadisāti ca ekadesena sadisā. Na hi buddhānaṁ guṇehi",
  "tika-s0105t2:19_4": "sabbathā sadisā kecipi guṇā aññesu labbhanti. ‘‘Ko cāha’’ntiādi uttaritarākāradassanaṁ.",
  "tika-s0105t2:19_5": "Ahañca kīdiso nāma hutvā sadiso bhavissāmi, samaṇassa…pe… guṇā ca kīdisā nāma hutvā",
  "tika-s0105t2:19_6": "sadisā bhavissantīti sādhippāyayojanā. Keci navaṁ pāṭhaṁ karonti, ayameva mūlapāṭho",
  "tika-s0105t2:19_7": "yathā taṁ ambaṭṭhasutte ‘‘ko cāhaṁ bho gotama sācariyako, kā ca anuttarā vijjācaraṇasampadā’’ti.",
  "tika-s0105t2:19_8": "Itareti attano guṇehi asadise guṇe, ‘‘pakāsetī’’ti imināva sambandho. Ekantenevāti",
  "tika-s0105t2:19_9": "sadisaguṇānaṁ viya pasaṅgābhāvena.",
  "tika-s0105t2:20_0": "Evaṁ niyāmento soṇadaṇḍo idaṁ atthajātaṁ dīpeti. Yathā hīti ettha hi-saddo kāraṇe.",
  "tika-s0105t2:20_1": "Tenāha ‘‘tasmā mayameva arahāmā’’ti. Gopadakanti gāviyā khuraṭṭhāne ṭhitaudakaṁ.",
  "tika-s0105t2:20_2": "Guṇeti sadisaguṇepi, pageva asadisaguṇe.",
  "tika-s0105t2:21_0": "Saṭṭhikulasatasahassanti saṭṭhisahassādhikaṁ kulasatasahassaṁ. Dhammapadaṭṭhakathādīsu",
  "tika-s0105t2:21_1": "(dha. pa. aṭṭha. 16) pana katthaci bhagavato asītikulasahassatāvacanaṁ ekekapakkhameva",
  "tika-s0105t2:21_2": "sandhāyāti veditabbaṁ.",
  "tika-s0105t2:22_0": "Sudhāmaṭṭhapokkharaṇiyoti sudhāya parikammakatā pokkharaṇiyo. Sattaratanānanti sattahi",
  "tika-s0105t2:22_1": "ratanehi. Pūrayoge hi karaṇatthe bahulaṁ chaṭṭhīvacanaṁ. Pāsādaniyūhādayoti uparipāsāde",
  "tika-s0105t2:22_2": "ṭhitatulāsīsādayo. ‘‘Sattaratanāna’’nti adhikāro, abhedepi bhedavohāro esa. Kulapariyāyenāti",
  "tika-s0105t2:22_3": "suddhodanamahārājassa asambhinnakhattiyakulānukkamena. Tesupīti catūsu nidhīsupi.",
  "tika-s0105t2:22_4": "Gahitaṁ gahitaṁ ṭhānaṁ pūratiyeva dhanena pākatikameva hoti, na ūnaṁ.",
  "tika-s0105t2:23_0": "Bhaddakenāti sundarena. Pacchimavaye vuttanayena paṭhamavayo veditabbo. Mātāpitūnaṁ",
  "tika-s0105t2:23_1": "anicchāya pabbajjāva anādaro tena yutte atthe sāmivacananti vuttaṁ hoti. Etesanti",
  "tika-s0105t2:23_2": "mātāpitūnaṁ. Kanditvāti ‘‘kahaṁ piyaputtakā’’tiādinā paridevitvā.",
  "tika-s0105t2:24_0": "Aparimāṇoyevāti ‘‘ettako eso’’ti kenaci paricchinditumasakkuṇeyyatāya aparicchinnoyeva.",
  "tika-s0105t2:24_1": "Dve veḷū adhokaṭimattakameva hontīti āha ‘‘dvinnaṁ veḷūnaṁ upari kaṭimattamevā’’ti.",
  "tika-s0105t2:24_2": "Pāramitānubhāvena brāhmaṇassa eva paññāyati, bhagavā pana tadā pakatippamāṇovāti",
  "tika-s0105t2:24_3": "dassetuṁ ‘‘paññāyamāno’’ti vuttamiva dissati, vīmaṁsitvā gahetabbaṁ. ‘‘Na hī’’tiādinā",
  "tika-s0105t2:24_4": "pāramitābaleneva evaṁ aparimāṇatā, na iddhibalenāti dassetī’’ti vadanti. Atuloti",
  "tika-s0105t2:24_5": "asadiso. ‘‘Dhammapade gāthamāhā’’ti katthaci pāṭho ayuttova. Na hi dhammapade ayaṁ",
  "tika-s0105t2:24_6": "gāthā dissati. Sudhāpiṇḍiyattherāpadānādīsu (apa. 1.10.sudhāpiṇḍiyattherāpadāna)",
  "tika-s0105t2:24_7": "panāyaṁ gāthā āgatā, sā ca kho aññavatthusmiṁ eva, na imasmiṁ vatthumhi, tasmā pāḷivasena",
  "tika-s0105t2:24_8": "saṅgītimanāruḷhā pakiṇṇakadesanāyevāyaṁ gāthāti daṭṭhabbaṁ.",
  "tika-s0105t2:25_0": "Tattha te tādiseti pariyāyavacanametaṁ ‘‘appaṁ vassasataṁ āyu, idānetarahi vijjatī’’tiādīsu",
  "tika-s0105t2:25_1": "(bu. vaṁ. 27.21) viya, ‘‘etādise’’tipi paṭhanti, tadasundaraṁ apadānādīsu tathā adissanato.",
  "tika-s0105t2:25_2": "Kilesaparinibbānena parinibbute kutocipi abhaye te tādise pūjayato ettha idaṁ puññaṁ",
  "tika-s0105t2:25_3": "kenaci mahānubhāvena api saṅkhātuṁ na sakkāti attho.",
  "tika-s0105t2:26_0": "Bāhantaranti dvinnaṁ bāhūnamantaraṁ. Dvādasa yojanasatānīti dvādasādhikāni yojanasatāni.",
  "tika-s0105t2:26_1": "Bahalantarenāti samantā sarīrapariṇāhappamāṇena. Puthulatoti vitthārato. Aṅgulipabbānīti",
  "tika-s0105t2:26_2": "ekekāni aṅgulipabbāni. Bhamukantaranti dvinnaṁ bhamukānamantaraṁ. Mukhaṁ vitthārato",
  "tika-s0105t2:26_3": "dviyojanasataṁ parimaṇḍalato visuṁ vuttattā. ‘‘Ediso bhagavā’’ti yā parehi vuttā",
  "tika-s0105t2:26_4": "kathā, tassā anurūpanti yathākathaṁ, iminā aññehi vuttaṁ bhagavato vaṇṇakathaṁ sutvā",
  "tika-s0105t2:26_5": "oloketukāmatāya āgatoti dasseti, yathākathanti vā kīdisaṁ. ‘‘Yathākathaṁ pana tumhe",
  "tika-s0105t2:26_6": "bhikkhave samaggā sammodamānā avivadamānā phāsukaṁ vassaṁ vasitthā’’tiādīsu (pārā.",
  "tika-s0105t2:26_7": "194) viya hi pucchāyaṁ esa nipātasamudāyo, eko vā nipāto.",
  "tika-s0105t2:27_0": "Gandhakuṭipariveṇeti gandhakuṭiyā pariveṇe, gandhakuṭito bahi pariveṇabbhantareti",
  "tika-s0105t2:27_1": "attho. Tatthāti mañcake. ‘‘Sīhaseyyaṁ kappesī’’ti yathā rāhu asurindo āyāmato, vitthārato,",
  "tika-s0105t2:27_2": "ubbedhato ca bhagavato rūpakāyassa paricchedaṁ gahetuṁ na sakkoti, tathā rūpaṁ iddhābhisaṅkhāraṁ",
  "tika-s0105t2:27_3": "abhisaṅkharonto sīhaseyyaṁ kappesī’’ti (dī. ni. ṭī. 1.304) evaṁ ācariyena vuttaṁ,",
  "tika-s0105t2:27_4": "‘‘tadetaṁ ‘na mayā asurinda adhomukhena pāramiyo pūritā, uddhaggameva katvā dānaṁ",
  "tika-s0105t2:27_5": "dinna’’nti aṭṭhakathāvacanena accantameva viruddhaṁ hoti. Etañhi gandhakuṭidvāravivaraṇādīsu",
  "tika-s0105t2:27_6": "viya pāramitānubhāvasiddhidassanaṁ, aññathā tadeva vacanaṁ vattabbaṁ bhaveyyā’’ti",
  "tika-s0105t2:27_7": "vadanti, vīmaṁsitvā sampaṭicchitabbaṁ. Adhomukhenāti osakkitavīriyataṁ sandhāya vuttaṁ,",
  "tika-s0105t2:27_8": "uddhaggamevāti anosakkitavīriyataṁ, ubbhakoṭikaṁ katvāti attho. Tadā rāhu upāsakabhāvaṁ",
  "tika-s0105t2:27_9": "paṭivedesīti āha ‘‘taṁ divasa’’ntiādi.",
  "tika-s0105t2:28_0": "Kilesehi ārakattā ariyaṁ niruttinayena, atoyeva uttamatā parisuddhatāti vuttaṁ ‘‘uttamaṁ",
  "tika-s0105t2:28_1": "parisuddha’’nti. Anavajjaṭṭhena kusalaṁ, na sukhavipākaṭṭhena tassa arahatamasambhavato.",
  "tika-s0105t2:28_2": "Kusalasīlenāti anavajjeneva viddhastasavāsanakilesena sīlena. Evañca katvā padacatukkampetaṁ",
  "tika-s0105t2:28_3": "adhippetatthato visiṭṭhaṁ hoti, saddatthamattaṁ pana sandhāya ‘‘idamassa vevacana’’nti vuttaṁ.",
  "tika-s0105t2:29_0": "Katthaci caturāsītipāṇasahassāni, katthaci aparimāṇāpi devamanussāti atthaṁ sandhāya",
  "tika-s0105t2:29_1": "‘‘bhagavatoekekāya dhammadesanāyā’’tiādimāha. Mahāsamayasutta (dī. ni. 2.331 ādayo)",
  "tika-s0105t2:29_2": "maṅgalasutta- (khu. pā. 5.1 ādayo; su. ni. 261 ādayo) desanādīsu hi catuvīsatiyā",
  "tika-s0105t2:29_3": "ṭhānesu asaṅkhyeyyā aparimeyyā devamanussā maggaphalāmataṁ piviṁsu. Koṭisatasahassādiparimāṇenapi",
  "tika-s0105t2:29_4": "bahū eva, nidassanavasena panevaṁ vuttaṁ. Tasmā anuttarasikkhāpakabhāvena bhagavā",
  "tika-s0105t2:29_5": "bahūnaṁ ācariyo, tesaṁ ācariyabhūtānaṁ sāvakānamācariyabhāvena sāvakaveneyyānaṁ pācariyo.",
  "tika-s0105t2:29_6": "Bhagavatā hi dinnanaye ṭhatvā sāvakā veneyyaṁ vinenti, tasmā bhagavāva tesaṁ padhāno ācariyoti.",
  "tika-s0105t2:30_0": "Vadantassādhippetova attho pamāṇaṁ, na lakkhaṇahārādivisayoti āha ‘‘brāhmaṇo panā’’tiādi.",
  "tika-s0105t2:30_1": "‘‘Imassa vā pūtikāyassā’’ti pāṭhāvasāne peyyālaṁ katvā ‘‘kelanā paṭikelanā’’ti vuttaṁ.",
  "tika-s0105t2:30_2": "Ayañhi khuddakavatthuvibhaṅgapāḷi (vibha. 854) ‘‘bāhirānaṁ vā parikkhārānaṁ maṇḍanā’’tiādi",
  "tika-s0105t2:30_3": "peyyālavasena gayhati. Tattha imassa vā pūtikāyassāti imassa vā manussasarīrassa.",
  "tika-s0105t2:30_4": "Yathā hi tadahujātopi siṅgālo ‘‘jarasiṅgālo’’ tveva, ūruppamāṇāpi ca galocilatā ‘‘pūtilatā’’",
  "tika-s0105t2:30_5": "tveva saṅkhyaṁ gacchati, evaṁ suvaṇṇavaṇṇopi manussasarīro ‘‘pūtikāyo’’ tveva, tassa",
  "tika-s0105t2:30_6": "maṇḍanāti attho. Kelanāti kīḷanā. ‘‘Kelāyanā’’tipi paṭhanti. Paṭikelanāti paṭikīḷanā.",
  "tika-s0105t2:30_7": "Capalassa bhāvo cāpalyaṁ, cāpallaṁ vā, yena samannāgato puggalo vassasatikopi samāno",
  "tika-s0105t2:30_8": "tadahujātadārako viya hoti, tassedamadhivacananti veditabbaṁ.",
  "tika-s0105t2:31_0": "Apāpe pure karoti, na vā pāpaṁ pure karotīti apāpapurekkhāroti yuttāyuttasamāsena",
  "tika-s0105t2:31_1": "duvidhamatthaṁ dassetuṁ ‘‘apāpe navalokuttaradhamme’’tiādi vuttaṁ. Apāpeti ca pāpapaṭipakkhe,",
  "tika-s0105t2:31_2": "pāpavirahite vā. Brahmani seṭṭhe bhagavati bhavā tassa dhammadesanāvasena ariyāya",
  "tika-s0105t2:31_3": "jātiyā jātattā, brahmuno vā bhagavato apaccaṁ garukaraṇādinā, yathānusiṭṭhaṁ paṭipattiyā",
  "tika-s0105t2:31_4": "ca, brahmaṁ vā seṭṭhaṁ ariyamaggaṁ jānātīti brahmaññā, ariyasāvakasaṅkhātā pajā.",
  "tika-s0105t2:31_5": "Tenāha ‘‘sāriputtamoggallānā’’tiādi. Brāhmaṇapajāyāti bahitapāpapajāya. ‘‘Apāpapurekkhāro’’ti",
  "tika-s0105t2:31_6": "ettha ‘‘purekkhāro’’ti padamadhikāroti dasseti ‘‘etissāyaca pajāya purekkhāro’’ti",
  "tika-s0105t2:31_7": "iminā. Ca-saddo samuccayattho ‘‘na kevalaṁ apāpapurekkhāro eva, atha kho brahmaññāya",
  "tika-s0105t2:31_8": "ca pajāya sambandhabhūtāya purekkhāro’’ti. ‘‘Ayañhī’’tiādi adhippāyamattadassanaṁ.",
  "tika-s0105t2:31_9": "‘‘Apāpapurekkhāro’’ti idaṁ ‘‘brahmaññāya pajāyā’’ti imināva sambandhitabbaṁ, na ca",
  "tika-s0105t2:31_10": "paccekamatthadīpakaṁ, pakatibrāhmaṇajātivasenapi cetassa attho veditabboti dassento",
  "tika-s0105t2:31_11": "‘‘apicā’’tiādimāha. Ayuttasamāso cāyaṁ. Pāpanti pāpakammaṁ, ahitaṁ dukkhanti attho.",
  "tika-s0105t2:31_12": "Tassa sambandhipekkhattā kassā apāpapurekkhāroti pucchāya evamāhāti dassetuṁ ‘‘kassā’’tiādi",
  "tika-s0105t2:31_13": "vuttaṁ. ‘‘Attanā’’tiādi tadatthavivaraṇaṁ. Brāhmaṇapajāyāti brāhmaṇajātipajāya.",
  "tika-s0105t2:32_0": "Rañjanti aṭṭaṁ bhajanti rājāno etenāti raṭṭhaṁ, ekassa rañño rajjabhūtakāsikosalādimahājanapadā.",
  "tika-s0105t2:32_1": "Janā pajjanti sukhajīvikaṁ pāpuṇanti etthāti janapado, ekassa rañño rajje ekekakoṭṭhāsabhūtā",
  "tika-s0105t2:32_2": "uttarapathadakkhiṇapathādikhuddakajanapadā. Tatthāti tathā āgatesu. Pucchāyāti attanā",
  "tika-s0105t2:32_3": "abhisaṅkhatāya pucchāya. Vissajjanāsampaṭicchaneti vissajjanāya attano ñāṇena sampaṭiggahaṇe.",
  "tika-s0105t2:32_4": "Kesañci upanissayasampattiṁ, ñāṇaparipākaṁ, cittācārañca ñatvā bhagavāva pucchāya",
  "tika-s0105t2:32_5": "ussāhaṁ janetvā vissajjetīti adhippāyo.",
  "tika-s0105t2:33_0": "‘‘Tattha katamaṁ sākhalya’’ntiādi nikkhepakaṇḍapāḷi (dha. sa. 1350). Addhānadarathanti",
  "tika-s0105t2:33_1": "dīghamaggāgamanaparissamaṁ. Assāti bhagavato, mukhapadumanti sambandho. Bālātapasamphassanenevāti",
  "tika-s0105t2:33_2": "abhinavuggatasūriyaraṁsisamphassanena iva. Tathā hi sūriyo ‘‘padmabandhū’’ti loke",
  "tika-s0105t2:33_3": "pākaṭo, cando pana ‘‘kumudabandhū’’ti. Puṇṇacandassa siriyā samānā sirī etassāti",
  "tika-s0105t2:33_4": "puṇṇacandasassirikaṁ. Kathaṁ nikkujjitasadisatāti āha ‘‘sampattāyā’’tiādi. Ettha",
  "tika-s0105t2:33_5": "pana ‘‘ehi svāgatavādī’’ti iminā sukhasambhāsapubbakaṁ piyavāditaṁ dasseti, ‘‘sakhilo’’ti",
  "tika-s0105t2:33_6": "iminā saṇhavācataṁ, ‘‘sammodako’’ti iminā paṭisandhārakusalataṁ, ‘‘abbhākuṭiko’’ti",
  "tika-s0105t2:33_7": "iminā sabbattheva vippasannamukhataṁ, ‘‘uttānamukho’’ti iminā sukhasallāpataṁ, ‘‘pubbabhāsī’’ti",
  "tika-s0105t2:33_8": "iminā dhammānuggahassa okāsakaraṇena hitajjhāsayataṁ dassetīti veditabbaṁ.",
  "tika-s0105t2:34": "Yatthakirāti ettha kira-saddo arucisūcane –",
  "tika-s0105t2:35": "‘‘Khaṇavatthuparittattā, āpāthaṁ na vajanti ye;",
  "tika-s0105t2:36": "Te dhammārammaṇā nāma, ye’saṁ rūpādayo kirā’’ti. –",
  "tika-s0105t2:37_0": "Ādīsu (abhidhammāvatāra-aṭṭhakathāyaṁ ārammaṇavibhāge chaṭṭhaanucchede – 77) viya,",
  "tika-s0105t2:37_1": "tena bhagavatā adhivutthapadese na devatānubhāvena manussānaṁ anupaddavatā, atha",
  "tika-s0105t2:37_2": "kho buddhānubhāvenāti dasseti. Buddhānubhāveneva hi tā ārakkhaṁ gaṇhanti. Paṁsupisācakādayoti",
  "tika-s0105t2:37_3": "paṁsunissitapisācakādayo . Ādisaddena bhūtarakkhasādīnaṁ gahaṇaṁ. Idāni buddhānubhāvameva",
  "tika-s0105t2:37_4": "pākaṭaṁ katvā dassetuṁ ‘‘apicā’’tiādi vuttaṁ.",
  "tika-s0105t2:38_0": "Anusāsitabbo saṅgho nāma sabbopi veneyyajanasamūho. Sayaṁ uppādito saṅgho nāma nibbattitaariyapuggalasamūho.",
  "tika-s0105t2:38_1": "‘‘Tādiso’’ti iminā ‘‘sayaṁ vā uppādito’’ti vuttavikappo eva paccāmaṭṭho anantarassa",
  "tika-s0105t2:38_2": "vidhi paṭisedhovāti katvā, tasmā ‘‘purimapadasseva vā’’ti vikappantaragahaṇanti ācariyena",
  "tika-s0105t2:38_3": "(dī. ni. ṭī. 1.304) vuttaṁ. Tatrāyamadhippāyo – kāmaṁ ‘‘gaṇī’’ti idaṁ ‘‘saṅghī’’ti",
  "tika-s0105t2:38_4": "padasseva vevacanaṁ, atthamattaṁ pana dassetuṁ yathāvuttavikappadvaye dutiyavikappameva",
  "tika-s0105t2:38_5": "paccāmasitvā ‘‘tādisovassa gaṇo atthī’’ti vuttattā avasiṭṭhassapi paṭhamavikappassa",
  "tika-s0105t2:38_6": "saṅgahaṇatthaṁ ‘‘purimapadasseva vā vevacanameta’’nti vuttanti. Evampi vadanti –",
  "tika-s0105t2:38_7": "dhammasenāpatittherādīnaṁ paccekagaṇīnaṁ gaṇaṁ, suttantikādigaṇaṁ vā sandhāya ‘‘tādiso’’tiādi",
  "tika-s0105t2:38_8": "vuttaṁ. Tatthāpi hi sabbova bhikkhugaṇo anusāsitabbo nāma, nibbattitaariyagaṇo pana",
  "tika-s0105t2:38_9": "sayaṁ uppādito nāma, tasmā ‘‘tādiso’’ti iminā vikappadvayassāpi paccāmasanaṁ upapannaṁ",
  "tika-s0105t2:38_10": "hoti. Evaṁ padadvayassa visesatthataṁ dassetvā sabbathā samānatthataṁ dassetuṁ ‘‘purimapadassevā’’tiādi",
  "tika-s0105t2:38_11": "vuttanti. Pūraṇamakkhaliādīnaṁ bahūnaṁ titthakarānaṁ, niddhāraṇe cetaṁ sāmivacanaṁ.",
  "tika-s0105t2:38_12": "Acelakādimattakenapi kāraṇenāti niccoḷatādimattakenapi appicchasantuṭṭhatādisamāropanalakkhaṇena kāraṇena.",
  "tika-s0105t2:39_0": "Navakāti abhinavā. Pāhunakāti paheṇakaṁ paṭiggaṇhitumanucchavikā, etena duvidhesu",
  "tika-s0105t2:39_1": "āgantukesu puretaramāgatavasena idha atithino, na bhojanavelāyamāgatavasena abbhāgatāti",
  "tika-s0105t2:39_2": "dasseti. Pariyāpuṇāmīti paricchindituṁ jānāmi, dhātvatthamattaṁ pana dassetuṁ ‘‘jānāmī’’ti vuttaṁ.",
  "tika-s0105t2:40_0": "Kappampīti āyukappampi, bhaṇeyya ceti sambandho. Ciraṁ cirakāle kappo khīyetha, dīghamantare",
  "tika-s0105t2:40_1": "dīghakālantarepi tathāgatassa vaṇṇo na khīyethāti yojanā. ‘‘Cira’’nti cettha vattabbepi",
  "tika-s0105t2:40_2": "chandahānibhayā rassatthaṁ niggahitalopo, atidīghakālaṁ vā sandhāya ‘‘ciradīghamantare’’ti",
  "tika-s0105t2:40_3": "vuttaṁ, ubhayattha sambandhitabbametaṁ, kiriyārahādiyoge viya ca antarayoge adhikakkharapādo",
  "tika-s0105t2:40_4": "anupavajjo, ayañca gāthā abhūtaparikappanāvasena aṭṭhakathāsu (dī. ni. aṭṭha. 1.304;",
  "tika-s0105t2:40_5": "3.141; ma. ni. aṭṭha. 2.425; udā. aṭṭha. 53; bu. vaṁ. aṭṭha. 4.4; cariyā. aṭṭha.",
  "tika-s0105t2:40_6": "nidānakathā, pakiṇṇakakathā; apa. aṭṭha. 2.7.20) vuttā tathā bhāsamānassa abhāvato.",
  "tika-s0105t2:41_0": "305.Nanti ācariyaṁ. Alaṁ-saddo idha arahattho ‘‘alameva nibbinditu’’ntiādīsu (dī.",
  "tika-s0105t2:41_1": "ni. 2.272; saṁ. ni. 2.134, 143) viyāti āha ‘‘yuttamevā’’ti. Puṭena netvā asitabbato",
  "tika-s0105t2:41_2": "paribhuñjitabbato puṭosaṁ vuccati pātheyyaṁ. Itthambhūtalakkhaṇe karaṇavacanaṁ dasseti",
  "tika-s0105t2:41_3": "‘‘taṁ gahetvā’’ti iminā. Pāḷiyaṁ puṭaṁsenapi kulaputtenāti sambandhaṁ dassetuṁ ‘‘tena",
  "tika-s0105t2:41_4": "puṭaṁsenā’’ti vuttaṁ. ‘‘Aṁsenā’’tiādi adhippāyamattadassanaṁ, vahantena kulaputtena",
  "tika-s0105t2:41_5": "upasaṅkamituṁ alamevāti attho.",
  "tika-s0105t2:42": "Soṇadaṇḍaparivitakkavaṇṇanā",
  "tika-s0105t2:43_0": "306-7. Na idha tiro-saddo ‘‘tirokuḍḍe vā tiropākāre vā chaḍḍeyya vā chaḍḍāpeyya vā’’tiādīsu",
  "tika-s0105t2:43_1": "(pāci. 825) viya bahiatthoti āha ‘‘antovanasaṇḍe gatassā’’ti. Tattha vihāropi vanasaṇḍapariyāpannoti",
  "tika-s0105t2:43_2": "dasseti ‘‘vihārabbhantaraṁ paviṭṭhassā’’ti iminā. Ete añjaliṁ paṇāmetvā nisinnā micchādiṭṭhivasena",
  "tika-s0105t2:43_3": "ubhatopakkhikā, ‘‘itare pana sammādiṭṭhivasena ekatopakkhikā’’ti atthato āpanno hoti.",
  "tika-s0105t2:43_4": "Daliddattā, ñātipārijuññādinā jiṇṇattā ca nāmagottavasena apākaṭā hutvā pākaṭā bhavitukāmā",
  "tika-s0105t2:43_5": "evamakaṁsūti adhippāyo. Kerāṭikāti saṭhā. Tatthāti dvīsu janesu. Tatoti vissāsato, dānato vā.",
  "tika-s0105t2:44": "Brāhmaṇapaññattivaṇṇanā",
  "tika-s0105t2:45_0": "309. Anonatakāyavasena thaddhagatto, na mānavasena. Tena pāḷiyaṁ vakkhati ‘‘abbhunnāmetvā’’ti.",
  "tika-s0105t2:45_1": "Cetovitakkaṁ sandhāya cittasīsena ‘‘cittaṁ aññāsī’’ti vuttaṁ. Vighātanti cittadukkhaṁ.",
  "tika-s0105t2:46_0": "311.Sakasamayeti brāhmaṇaladdhiyaṁ. Mīyamānoti mariyamāno. Diṭṭhisañjānanenevāti",
  "tika-s0105t2:46_1": "attano laddhisañjānaneneva. Sujanti homadabbiṁ, nibbacanaṁ vuttameva. Gaṇhantesūti",
  "tika-s0105t2:46_2": "juhanatthaṁ gaṇhanakesu, iruvijjesūti attho. Iruvedavasena homakaraṇato hi yaññayajakā",
  "tika-s0105t2:46_3": "‘‘iruvijjā’’ti vuccanti. Paṭhamo vāti tattha sannipatitesu sujākiriyāyaṁ sabbapadhāno",
  "tika-s0105t2:46_4": "vā. Dutiyovāti tadanantariko vā. ‘‘Suja’’nti idaṁ karaṇatthe upayogavacananti āha",
  "tika-s0105t2:46_5": "‘‘sujāyā’’ti. Aggihuttamukhatāya yaññassa yaññe diyyamānaṁ sujāmukhena diyyati. Vuttañca",
  "tika-s0105t2:46_6": "‘‘aggihuttamukhā yaññā, sāvittī chandaso mukha’’nti (ma. ni. 2.400). Tasmā ‘‘diyyamāna’’nti",
  "tika-s0105t2:46_7": "ayaṁ pāṭhaseso viññāyatīti ācariyena (dī. ni. ṭī. 1.311) vuttaṁ. Apica sujāya diyyamānaṁ",
  "tika-s0105t2:46_8": "sujanti taddhitavasena atthaṁ dassetuṁ evamāha. Porāṇāti aṭṭhakathācariyā. Purimavāde",
  "tika-s0105t2:46_9": "cettha dānavasena paṭhamo vā dutiyo vā, pacchimavāde ādānavasenāti ayametesaṁ viseso.",
  "tika-s0105t2:46_10": "Visesatoti vijjācaraṇavisesato, na brāhmaṇehi icchitavijjācaraṇamattato. Uttamabrāhmaṇassāti",
  "tika-s0105t2:46_11": "anuttaradakkhiṇeyyatāya ukkaṭṭhabrāhmaṇassa. Yathādhippetassa hi vijjācaraṇavisesadīpakassa",
  "tika-s0105t2:46_12": "‘‘katamaṁ pana taṁ brāhmaṇasīlaṁ, katamā sā paññā’’tiādivacanassa okāsakaraṇatthameva",
  "tika-s0105t2:46_13": "‘‘imesaṁ pana brāhmaṇa pañcannaṁ aṅgāna’’ntiādivacanaṁ bhagavā avoca, tasmā padhānavacanānurūpamanusandhiṁ",
  "tika-s0105t2:46_14": "dassetuṁ ‘‘bhagavā panā’’tiādi vuttanti daṭṭhabbaṁ.",
  "tika-s0105t2:47_0": "313.Apavadatīti vaṇṇādīni apanetvā vadati, atthamattaṁ pana dassetuṁ ‘‘paṭikkhipatī’’ti",
  "tika-s0105t2:47_1": "vuttaṁ. Idanti ‘‘mā bhavaṁ soṇadaṇḍo evaṁ avacā’’tiādivacanaṁ. Brāhmaṇasamayanti",
  "tika-s0105t2:47_2": "brāhmaṇasiddhantaṁ. Mā bhindīti mā vināsesi.",
  "tika-s0105t2:48_0": "316. Samoyeva hutvā samoti samasamo, sabbathā samoti attho. Pariyāyadvayañhi atisayatthadīpakaṁ",
  "tika-s0105t2:48_1": "yathā ‘‘dukkhadukkhaṁ, rūparūpa’’nti. Ekadesamattato pana aṅgakena māṇavena tesaṁ",
  "tika-s0105t2:48_2": "samabhāvato taṁ nivattento ‘‘ṭhapetvā ekadesamatta’’ntiādimāha. Kulakoṭiparidīpananti",
  "tika-s0105t2:48_3": "kulassa ādiparidīpanaṁ. Yasmā attano bhaginiyā…pe… na jānissati, tasmā na tassa mātāpitumattaṁ",
  "tika-s0105t2:48_4": "sandhāya vadati, kulakoṭiparidīpanaṁ pana sandhāya vadatīti adhippāyo. ‘‘Atthabhañjanaka’’nti",
  "tika-s0105t2:48_5": "iminā kammapathapattaṁ vadati. Guṇeti yathāvutte pañcasīle. Athāpi siyāti yadipi",
  "tika-s0105t2:48_6": "tumhākaṁ evaṁ parivitakko siyā, bhinnasīlassāpi puna pakatisīle ṭhitassa brāhmaṇabhāvaṁ",
  "tika-s0105t2:48_7": "vaṇṇādayo sādhentīti evaṁ siyāti attho. ‘‘Sādhetī’’ti pāṭhe ‘‘vaṇṇo’’ti kattā ācariyena",
  "tika-s0105t2:48_8": "(dī. ni. ṭī. 1.316) ajjhāhaṭo, nidassanañcetaṁ. Mantajātīsupi hi eseva nayo. Sīlamevāti",
  "tika-s0105t2:48_9": "puna pakatibhūtaṁ sīlameva brāhmaṇabhāvaṁ sādhessati, kasmāti ce ‘‘tasmiṁ hi…pe…",
  "tika-s0105t2:48_10": "vaṇṇādayo’’ti. Tattha sammohamattaṁ vaṇṇādayoti vaṇṇamantajātiyo brāhmaṇabhāvassa",
  "tika-s0105t2:48_11": "aṅganti sammohamattametaṁ, asamavekkhitvā kathitamidaṁ.",
  "tika-s0105t2:49": "Sīlapaññākathāvaṇṇanā",
  "tika-s0105t2:50_0": "317.Kathitobrāhmaṇena pañhoti ‘‘sīlavā ca hotī’’tiādinā dvinnameva aṅgānaṁ vasena",
  "tika-s0105t2:50_1": "yathāpucchito pañho yāthāvato vissajjito. Etthāti yathāvissajjite atthe, aṅgadvaye",
  "tika-s0105t2:50_2": "vā. Tassāti soṇadaṇḍassa. Yadi ekamaṅgaṁ ṭhapeyya, atha patiṭṭhātuṁ na sakkuṇeyya.",
  "tika-s0105t2:50_3": "Yadi pana na ṭhapeyya, atha sakkuṇeyya, kiṁ panesa tathā sakkhissati nu kho, noti",
  "tika-s0105t2:50_4": "vīmaṁsanatthameva evamāha, na tu ekassa aṅgassa ṭhapanīyattāti vuttaṁ hoti. Tathā",
  "tika-s0105t2:50_5": "cāha ‘‘evametaṁ brāhmaṇā’’tiādi. Dhovitattāva parisujjhananti āha ‘‘sīlaparisuddhā’’ti,",
  "tika-s0105t2:50_6": "sīlasampattiyā sabbaso suddhā anupakkiliṭṭhāti attho. Kuto dussīle paññā asamāhitattā",
  "tika-s0105t2:50_7": "tassa. Kuto vā paññārahite jaḷe eḷamūge sīlaṁ sīlavibhāgassa, sīlaparisodhanūpāyassa",
  "tika-s0105t2:50_8": "ca ajānanato. Eḷā mukhe gaḷati yassāti eḷamūgo kha-kārassa ga-kāraṁ katvā, elamukho,",
  "tika-s0105t2:50_9": "elamūko vā. Iti bahudhā pāṭhoti bhayabheravasuttaṭṭhakathāyaṁ (ma. ni. aṭṭha. 1.48)",
  "tika-s0105t2:50_10": "vutto. Pakaṭṭhaṁ ukkaṭṭhaṁ ñāṇaṁ paññāṇanti katvā pākatikaṁ ñāṇaṁ nivattetuṁ ‘‘paññāṇa’’nti",
  "tika-s0105t2:50_11": "vuttaṁ. Vipassanādiñāṇañhi idhādhippetaṁ, tadetaṁ pakārehi jānanato paññāvāti āha ‘‘paññāyevā’’ti.",
  "tika-s0105t2:51_0": "Catupārisuddhisīlenadhotāti samādhipadaṭṭhānena catupārisuddhisīlena sakalasaṁkilesamalavisuddhiyā",
  "tika-s0105t2:51_1": "dhovitā visuddhā. Tenāha ‘‘kathaṁ panā’’tiādi. Tattha dhovatīti sujjhati. Saṭṭhiasītivassānīti",
  "tika-s0105t2:51_2": "saṭṭhivassāni vā asītivassāni vā. Maraṇakālepi, pageva aññasmiṁ kāle. Mahāsaṭṭhivassatthero",
  "tika-s0105t2:51_3": "viyāti saṭṭhivassamahāthero viya. Vedanāpariggahamattampīti ettha vedanāpariggaho",
  "tika-s0105t2:51_4": "nāma yathāuppannaṁ vedanaṁ sabhāvasarasato upadhāretvā puna padaṭṭhānato ‘‘ayaṁ vedanā",
  "tika-s0105t2:51_5": "phassaṁ paṭicca uppajjati, so ca phasso anicco dukkho vipariṇāmadhammo’’ti lakkhaṇattayaṁ",
  "tika-s0105t2:51_6": "āropetvā pavattitavipassanā. Evaṁ passantena hi sukhena sakkā sā vedanā adhivāsetuṁ",
  "tika-s0105t2:51_7": "‘‘vedanā eva vedayatī’’ti. Vedanaṁ vikkhambhetvāti yathāuppannaṁ dukkhavedanaṁ anuvattitvā",
  "tika-s0105t2:51_8": "vipassanaṁ ārabhitvā vīthipaṭipannāya vipassanāya taṁ vinodetvā. Saṁsumārapatitenāti",
  "tika-s0105t2:51_9": "kumbhīlena viya bhūmiyaṁ urena nipajjamānena. ‘‘Nāha’’ntiādiṁ tathā sīlarakkhaṇameva",
  "tika-s0105t2:51_10": "dukkaranti katvā vadati. Sīle patiṭṭhitassa hi arahattaṁ hatthagataṁyeva. Yathāha",
  "tika-s0105t2:51_11": "‘‘sīle patiṭṭhāya…pe… vijaṭaye jaṭa’’nti (saṁ. ni. 1.23, 192; peṭako. 22; mi. pa.",
  "tika-s0105t2:51_12": "2.9) catūsu puggalesu ugghāṭitaññuno evāyaṁ visayoti āha ‘‘ugghāṭitaññutāyā’’ti.",
  "tika-s0105t2:51_13": "Paññāya sīlaṁ dhovitvāti sīlaṁ ādimajjhapariyosānesu akhaṇḍādibhāvāpādanena paññāya",
  "tika-s0105t2:51_14": "suvisodhitaṁ katvā. Santatimahāmattavatthu dhammapade (dha. pa. aṭṭha. 2.santimahāmattavatthu).",
  "tika-s0105t2:52_0": "318.‘‘Kasmā āhā’’ti uparidesanāya kāraṇaṁ pucchati. Lajjā nāma ‘‘sīlassa ca jātiyā",
  "tika-s0105t2:52_1": "ca guṇadosappakāsanena samaṇena gotamena pucchitapañhaṁ vissajjesī’’ti parisāya paññātatā,",
  "tika-s0105t2:52_2": "sā tathā vissajjitumasamatthatāya bhijjissatīti attho, paṭhamaṁ alajjamānopi idāni",
  "tika-s0105t2:52_3": "lajjissāmīti vuttaṁ hoti. Paramanti pamāṇaṁ. ‘‘Ettakaparamā maya’’nti padānaṁ tulyādhikaraṇataṁ",
  "tika-s0105t2:52_4": "dassetuṁ ‘‘te maya’’nti vuttaṁ. Idaṁ vuttaṁ hoti – ‘‘sīlapaññāṇa’’nti vacanameva",
  "tika-s0105t2:52_5": "amhākaṁ paramaṁ, tadatthabhūtāni pañcasīlāni, vedattayavibhāvanaṁ paññañca lakkhaṇādito",
  "tika-s0105t2:52_6": "niddhāretvā jānanaṁ natthi, kevalaṁ tattha vacīparamāva mayanti. Ayaṁ panettha aṭṭhakathāmuttakanayo",
  "tika-s0105t2:52_7": "– ettakaparamāti ettakaukkaṁsakoṭikā, paṭhamaṁ pañhāvissajjanāva amhākaṁ ukkaṁsakoṭīti",
  "tika-s0105t2:52_8": "attho. Tenāha ‘‘mayā sakasamayavasena pañho vissajjito’’ti. Paranti atirekaṁ. Bhāsitassāti vacanassa saddassa.",
  "tika-s0105t2:53_0": "Ayaṁ pana visesoti sīlaniddese niyyātanamattaṁ apekkhitvā vuttaṁ. Tenāha ‘‘sīlamicceva",
  "tika-s0105t2:53_1": "niyyātita’’nti. Sāmaññaphalasutte (dī. ni. 1.150) hi sīlaṁ niyyātetvāpi puna sāmaññaphalamicceva",
  "tika-s0105t2:53_2": "niyyātitaṁ. Sabbesampi mahaggatacittānaṁ ñāṇasampayuttattā, jhānānañca taṁ sampayogato",
  "tika-s0105t2:53_3": "‘‘atthato paññāsampadā’’ti vuttaṁ. Paññāniddese hi jhānapaññaṁ adhiṭṭhānaṁ katvā",
  "tika-s0105t2:53_4": "paṭhamaṁ vipassanāpaññā niyyātitā. Tenāha ‘‘vipassanāpaññāyā’’tiādi.",
  "tika-s0105t2:54": "Soṇadaṇḍaupāsakattapaṭivedanākathāvaṇṇanā",
  "tika-s0105t2:55_0": "321.Daharo yuvāti ettha daharavacanena paṭhamayobbanabhāvaṁ dasseti. Paṭhamayobbanakālagato",
  "tika-s0105t2:55_1": "hi ‘‘daharo’’ti vuccati. Puttassa putto nattā nāma. Nappahotīti na sampajjati, puttanattappamāṇopi",
  "tika-s0105t2:55_2": "na hotīti attho. ‘‘Āsanā me taṁ vuṭṭhāna’’nti etassa atthāpattiṁ dassetuṁ ‘‘mama",
  "tika-s0105t2:55_3": "agāravenā’’tiādi vuttaṁ. Etanti añjalipaggahaṇaṁ. Ayañhi yathā tathā attano mahājanassa",
  "tika-s0105t2:55_4": "sambhāvanaṁ uppādetvā kohaññena pare vimhāpetvā lābhuppādanaṁ nijigīsanto vicarati,",
  "tika-s0105t2:55_5": "tasmāssa ativiya kuhakabhāvaṁ dassento ‘‘iminā kirā’’tiādiṁ vadati . Agāravaṁ nāma",
  "tika-s0105t2:55_6": "natthīti agāravavacanaṁ nāma natthi, nāyaṁ bhagavati agāravena ‘‘ahañceva kho panā’’tiādimāha,",
  "tika-s0105t2:55_7": "atha kho attano lābhaparihānibhayenevāti vuttaṁ hoti.",
  "tika-s0105t2:56_0": "322.Taṅkhaṇānurūpāyāti yādisī tadā tassa ajjhāsayappavatti, tadanurūpāyāti majjhepadalopena",
  "tika-s0105t2:56_1": "attho. Tadā tassa vivaṭṭasannissitassa tādisassa ñāṇaparipākassa abhāvato kevalaṁ",
  "tika-s0105t2:56_2": "abbhudayasannissito eva attho dassitoti āha ‘‘diṭṭhadhammikasamparāyikaṁ atthaṁ sandassetvā’’ti,",
  "tika-s0105t2:56_3": "paccakkhato vibhāvetvāti attho. Kusale dhammeti tebhūmake kusaladhamme, ayamettha",
  "tika-s0105t2:56_4": "nippariyāyato attho. Pariyāyato pana ‘‘catubhūmake’’tipi vattuṁ vaṭṭati lokuttarakusalassapi",
  "tika-s0105t2:56_5": "āyatiṁ labbhamānattā. Tathā hi vakkhati ‘‘āyatiṁ nibbānatthāya, vāsanābhāgiyāya vā’’ti.",
  "tika-s0105t2:56_6": "Tatthāti kusale dhamme yathāsamādapite. Nanti soṇadaṇḍabrāhmaṇaṁ. Samuttejetvāti",
  "tika-s0105t2:56_7": "sammadeva uparūpari nisānetvā puññakiriyāya tikkhavisadabhāvamāpādetvā. Taṁ pana",
  "tika-s0105t2:56_8": "atthato tattha ussāhajananameva hotīti āha ‘‘saussāhaṁ katvā’’ti. Tāya ca saussāhatāyāti",
  "tika-s0105t2:56_9": "evaṁ puññakiriyāya saussāhatā niyamato diṭṭhadhammikādiatthasampādanīti yathāvuttāya",
  "tika-s0105t2:56_10": "saussāhatāya ca sampahaṁsetvāti sambandho. Aññehi ca vijjamānaguṇehīti evarūpā te",
  "tika-s0105t2:56_11": "guṇasamaṅgitā ca ekantena diṭṭhadhammikādiatthanipphādanīti tasmiṁ vijjamānehi, aññehi",
  "tika-s0105t2:56_12": "ca guṇehi sampahaṁsetvā sammadeva haṭṭhatuṭṭhabhāvamāpādetvāti attho.",
  "tika-s0105t2:57_0": "Yadi bhagavā dhammaratanavassaṁ vassi, atha kasmā so visesaṁ nādhigacchīti codanaṁ",
  "tika-s0105t2:57_1": "sodhetuṁ ‘‘brāhmaṇo panā’’tiādi vuttaṁ. Kuhakatāyāti vuttanayena kohaññakattā, iminā",
  "tika-s0105t2:57_2": "payogasampattiabhāvaṁ dasseti. Yajjevaṁ kasmā bhagavā tassa tathā dhammaratanavassaṁ",
  "tika-s0105t2:57_3": "vassīti paṭicodanampi sodhento ‘‘kevalamassā’’tiādimāha. Tattha kevalanti nibbedhāsekkhabhāgiyena",
  "tika-s0105t2:57_4": "asammissaṁ. Nibbānatthāyāti nibbānādhigamatthāya, parinibbānatthāya vā. Āyatiṁ visesādhigamanūpāyabhūtā",
  "tika-s0105t2:57_5": "puññakiriyāsu paricayasaṅkhātā vāsanā eva bhāgo, tasmiṁ upāyabhāvena pavattāti vāsanābhāgiyā.",
  "tika-s0105t2:57_6": "Na hi bhagavato niratthakā catuppadikagāthāmattāpi dhammadesanā atthi. Tenāha ‘‘sabbā",
  "tika-s0105t2:57_7": "purimapacchimakathā’’ti. Ādito cettha pabhuti yāva brāhmaṇassa vissajjanāpariyosānaṁ,",
  "tika-s0105t2:57_8": "tāva purimakathā, bhagavato pana sīlapaññāvissajjanā pacchimakathā. Brāhmaṇena vuttāpi",
  "tika-s0105t2:57_9": "hi buddhaguṇādipaṭisaññuttā kathā āyatiṁ nibbānatthāya vāsanābhāgiyā evāti. Sesaṁ suviññeyyameva.",
  "tika-s0105t2:58_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t2:58_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā soṇadaṇḍasuttavaṇṇanāya līnatthapakāsanā.",
  "tika-s0105t2:59": "Soṇadaṇḍasuttavaṇṇanā niṭṭhitā."
}