{
  "atk-s0102a9:0": "10. Pāyāsirājaññasuttavaṇṇanā",
  "atk-s0102a9:1_0": "406.Evaṁme sutanti pāyāsirājaññasuttaṁ. Tatrāyamapubbapadavaṇṇanā – āyasmāti piyavacanametaṁ.",
  "atk-s0102a9:1_1": "Kumārakassapoti tassa nāmaṁ. Kumārakāle pabbajitattā pana bhagavatā “kassapaṁ pakkosatha,",
  "atk-s0102a9:1_2": "idaṁ phalaṁ vā khādanīyaṁ vā kassapassa dethā”ti vutte “katarakassapassā”ti. “Kumārakassapassā”ti",
  "atk-s0102a9:1_3": "evaṁ gahitanāmattā tato paṭṭhāya vuḍḍhakālepi “kumārakassapo” tveva vuccati. Apica",
  "atk-s0102a9:1_4": "rañño posāvanikaputtattāpi taṁ kumārakassapoti sañjāniṁsu.",
  "atk-s0102a9:2_0": "Ayaṁ panassa pubbayogato paṭṭhāya āvibhāvakathā – thero kira padumuttarassa bhagavato",
  "atk-s0102a9:2_1": "kāle seṭṭhiputto ahosi. Athekadivasaṁ bhagavantaṁ citrakathiṁ ekaṁ attano sāvakaṁ",
  "atk-s0102a9:2_2": "etadagge ṭhapentaṁ disvā bhagavato sattāhaṁ dānaṁ datvā “ahampi bhagavā anāgate ekassa",
  "atk-s0102a9:2_3": "buddhassa ayaṁ thero viya citrakathī sāvako bhavāmī”ti patthanaṁ katvā puññāni karonto",
  "atk-s0102a9:2_4": "kassapassa bhagavato sāsane pabbajitvā visesaṁ nibbattetuṁ nāsakkhi. Tadā kira parinibbutassa",
  "atk-s0102a9:2_5": "bhagavato sāsane osakkante pañca bhikkhū nisseṇiṁ bandhitvā pabbataṁ āruyha samaṇadhammaṁ",
  "atk-s0102a9:2_6": "akaṁsu. Saṅghatthero tatiyadivase arahattaṁ patto, anuthero catutthadivase anāgāmī",
  "atk-s0102a9:2_7": "ahosi, itare tayo visesaṁ nibbattetuṁ asakkontā devaloke nibbattā.",
  "atk-s0102a9:3_0": "Tesaṁ ekaṁ buddhantaraṁ devesu ca manussesu ca sampattiṁ anubhavantānaṁ eko takkasilāyaṁ",
  "atk-s0102a9:3_1": "rājakule nibbattitvā pakkusāti nāma rājā hutvā bhagavantaṁ uddissa pabbajitvā rājagahaṁ",
  "atk-s0102a9:3_2": "uddissa āgacchanto kumbhakārasālāyaṁ bhagavato dhammadesanaṁ sutvā anāgāmiphalaṁ",
  "atk-s0102a9:3_3": "patto. Eko ekasmiṁ samuddapaṭṭane kulaghare nibbattitvā nāvaṁ āruyha bhinnanāvo dārucīrāni",
  "atk-s0102a9:3_4": "nivāsetvā lābhasampattiṁ patto “ahaṁ arahā”ti cittaṁ uppādetvā “na tvaṁ arahā, gaccha,",
  "atk-s0102a9:3_5": "satthāraṁ upasaṅkamitvā pañhaṁ pucchā”ti atthakāmāya devatāya codito tathā katvā",
  "atk-s0102a9:3_6": "arahattaphalaṁ patto.",
  "atk-s0102a9:4_0": "Eko rājagahe ekissā kuladārikāya kucchimhi uppanno. Sā ca paṭhamaṁ mātāpitaro yācitvā",
  "atk-s0102a9:4_1": "pabbajjaṁ alabhamānā kulagharaṁ gantvā gabbhaṁ gaṇhi. Gabbhasaṇṭhitampi ajānanti",
  "atk-s0102a9:4_2": "sāmikaṁ ārādhetvā tena anuññātā bhikkhunīsu pabbajitā, tassā gabbhanimittaṁ disvā",
  "atk-s0102a9:4_3": "bhikkhuniyo devadattaṁ pucchiṁsu. So “assamaṇī”ti āha. Dasabalaṁ pucchiṁsu. Satthā",
  "atk-s0102a9:4_4": "upālittheraṁ sampaṭicchāpesi. Thero sāvatthinagaravāsīni kulāni visākhañca upāsikaṁ",
  "atk-s0102a9:4_5": "pakkosāpetvā sodhento “pure laddho gabbho, pabbajjā arogā”ti āha. Satthā “suvinicchitaṁ",
  "atk-s0102a9:4_6": "adhikaraṇa”nti therassa sādhukāramadāsi. Sā bhikkhunī suvaṇṇabimbasadisaṁ puttaṁ",
  "atk-s0102a9:4_7": "vijāyi. Taṁ gahetvā rājā pasenadi kosalo posāpesi. “Kassapo”ti cassa nāmaṁ katvā",
  "atk-s0102a9:4_8": "aparabhāge alaṅkaritvā satthu santikaṁ netvā pabbājesi. Iti naṁ rañño posāvanikaputtattāpi",
  "atk-s0102a9:4_9": "“kumārakassapo”ti sañjāniṁsūti. Taṁ ekadivasaṁ andhavane samaṇadhammaṁ karontaṁ atthakāmā",
  "atk-s0102a9:4_10": "devatā pañhe uggahāpetvā “ime pañhe bhagavantaṁ pucchā”ti āha. Thero pañhe pucchitvā",
  "atk-s0102a9:4_11": "pañhavissajjanāvasāne arahattaṁ pāpuṇi. Bhagavāpi taṁ citrakathikānaṁ bhikkhūnaṁ aggaṭṭhāne ṭhapesi.",
  "atk-s0102a9:5_0": "Setabyāti tassa nagarassa nāmaṁ. Uttarena setabyanti setabyato uttaradisāya. Rājaññoti",
  "atk-s0102a9:5_1": "anabhisittakarājā. Diṭṭhigatanti diṭṭhiyeva. Yathā gūthagataṁ muttagatanti vutte",
  "atk-s0102a9:5_2": "na gūthādito aññaṁ atthi, evaṁ diṭṭhiyeva diṭṭhigataṁ. Itipi natthīti taṁ taṁ kāraṇaṁ",
  "atk-s0102a9:5_3": "apadisitvā evampi natthīti vadati. Purā…pe… saññāpetīti yāva na saññāpeti.",
  "atk-s0102a9:6": "Candimasūriyaupamāvaṇṇanā",
  "atk-s0102a9:7_0": "411.Ime bho, kassapa, candimasūriyāti so kira therena pucchito cintesi “ayaṁ samaṇo",
  "atk-s0102a9:7_1": "paṭhamaṁ candimasūriye upamaṁ āhari, candimasūriyasadiso bhavissati paññāya, anabhibhavanīyo",
  "atk-s0102a9:7_2": "aññena, sace panāhaṁ ‘candimasūriyā imasmiṁ loke’ti bhaṇissāmi, ‘kiṁ nissitā ete,",
  "atk-s0102a9:7_3": "kittakapamāṇā, kittakaṁ uccā’tiādīhi paliveṭhessati. Ahaṁ kho panetaṁ nibbeṭhetuṁ",
  "atk-s0102a9:7_4": "na sakkhissāmi, ‘parasmiṁ loke’ iccevassa kathessāmī”ti. Tasmā evamāha.",
  "atk-s0102a9:8_0": "Bhagavā pana tato pubbe na cirasseva sudhābhojanīyajātakaṁ kathesi. Tattha “cande",
  "atk-s0102a9:8_1": "cando devaputto, sūriye sūriyo devaputto”ti āgataṁ. Bhagavatā ca kathitaṁ jātakaṁ",
  "atk-s0102a9:8_2": "vā suttantaṁ vā sakalajambudīpe patthaṭaṁ hoti, tena so “ettha nivāsino devaputtā",
  "atk-s0102a9:8_3": "natthī”ti na sakkā vattunti cintetvā devā te na manussāti āha.",
  "atk-s0102a9:9_0": "412.Atthi pana, rājañña, pariyāyoti atthi pana kāraṇanti pucchati. Ābādhikāti visabhāgavedanāsaṅkhātena",
  "atk-s0102a9:9_1": "ābādhena samannāgatā. Dukkhitāti dukkhappattā. Bāḷhagilānāti adhimattagilānā. Saddhāyikāti",
  "atk-s0102a9:9_2": "ahaṁ tumhe saddahāmi, tumhe mayhaṁ saddhāyikā saddhāyitabbavacanāti attho. Paccayikāti",
  "atk-s0102a9:9_3": "ahaṁ tumhe pattiyāmi, tumhe mayhaṁ paccayikā pattiyāyitabbāti attho.",
  "atk-s0102a9:10": "Corādiupamāvaṇṇanā",
  "atk-s0102a9:11_0": "413.Uddisitvāti tesaṁ attānañca paṭisāmitabhaṇḍakañca dassetvā, sampaṭicchāpetvāti",
  "atk-s0102a9:11_1": "attho. Vippalapantassāti “putto me, dhītā me, dhanaṁ me”ti vividhaṁ palapantassa.",
  "atk-s0102a9:11_2": "Nirayapālesūti niraye kammakāraṇikasattesu. Ye pana “kammameva kammakāraṇaṁ karoti,",
  "atk-s0102a9:11_3": "natthi nirayapālā”ti vadanti. Te “tamenaṁ, bhikkhave, nirayapālā”ti devadūtasuttaṁ",
  "atk-s0102a9:11_4": "paṭibāhanti. Manussaloke rājakulesu kāraṇikamanussā viya hi niraye nirayapālā honti.",
  "atk-s0102a9:12": "415.Veḷupesikāhīti veḷuvilīvehi. Sunimmajjathāti yathā suṭṭhu nimmajjitaṁ hoti, evaṁ nimmajjatha, apanethāti attho.",
  "atk-s0102a9:13_0": "Asucīti amanāpo. Asucisaṅkhātoti asucikoṭṭhāsabhūto asucīti ñāto vā. Duggandhoti",
  "atk-s0102a9:13_1": "kuṇapagandho. Jegucchoti jigucchitabbayutto. Paṭikūloti dassaneneva paṭighāvaho.",
  "atk-s0102a9:13_2": "Ubbādhatīti divasassa dvikkhattuṁ nhatvā tikkhattuṁ vatthāni parivattetvā alaṅkatapaṭimaṇḍitānaṁ",
  "atk-s0102a9:13_3": "cakkavattiādīnampi manussānaṁ gandho yojanasate ṭhitānaṁ devatānaṁ kaṇṭhe āsattakuṇapaṁ viya bādhati.",
  "atk-s0102a9:14": "416. Puna pāṇātipātādipañcasīlāni samādāyavattentānaṁ vasena vadati. Tāvatiṁsānanti idañca dūre nibbattā tāva mā āgacchantu, ime kasmā na entīti vadati.",
  "atk-s0102a9:15": "418.Jaccandhūpamomaññe paṭibhāsīti jaccandho viya upaṭṭhāsi. Araññavanapatthānīti araññakaṅgayuttatāya araññāni, mahāvanasaṇḍatāya vanapatthāni. Pantānīti dūrāni.",
  "atk-s0102a9:16": "419.Kalyāṇadhammeti teneva sīlena sundaradhamme. Dukkhapaṭikūleti dukkhaṁ apatthente. Seyyo bhavissatīti paraloke sugatisukhaṁ bhavissatīti adhippāyo.",
  "atk-s0102a9:17_0": "420.Upavijaññāti upagatavijāyanakālā, paripakkagabbhā na cirasseva vijāyissatīti",
  "atk-s0102a9:17_1": "attho. Opabhoggā bhavissatīti pādaparicārikā bhavissati. Anayabyasananti mahādukkhaṁ.",
  "atk-s0102a9:17_2": "Ayoti sukhaṁ, na ayo anayo, dukkhaṁ. Tadetaṁ sabbaso sukhaṁ byasati vikkhipatīti",
  "atk-s0102a9:17_3": "byasanaṁ. Iti anayova byasanaṁ anayabyasanaṁ, mahādukkhanti attho. Ayonisoti anupāyena.",
  "atk-s0102a9:17_4": "Apakkaṁ na paripācentīti apariṇataṁ akhīṇaṁ āyuṁ antarāva na upacchindanti. Paripākaṁ",
  "atk-s0102a9:17_5": "āgamentīti āyuparipākakālaṁ āgamenti. Dhammasenāpatināpetaṁ vuttaṁ –",
  "atk-s0102a9:18": "“Nābhinandāmi maraṇaṁ, nābhinandāmi jīvitaṁ;",
  "atk-s0102a9:19": "Kālañca paṭikaṅkhāmi, nibbisaṁ bhatako yathāti.",
  "atk-s0102a9:20": "421.Ubbhinditvāti mattikālepaṁ bhinditvā.",
  "atk-s0102a9:21_0": "422.Rāmaṇeyyakanti ramaṇīyabhāvaṁ. Velāsikāti khiḍḍāparādhikā. Komārikāti taruṇadārikā.",
  "atk-s0102a9:21_1": "Tuyhaṁ jīvanti supinadassanakāle nikkhamantaṁ vā pavisantaṁ vā jīvaṁ api nu passanti.",
  "atk-s0102a9:21_2": "Idha cittācāraṁ “jīva”nti gahetvā āha. So hi tattha jīvasaññīti.",
  "atk-s0102a9:22_0": "423.Jiyāyāti dhanujiyāya, gīvaṁ veṭhetvāti attho. Patthinnataroti thaddhataro. Iminā",
  "atk-s0102a9:22_1": "kiṁ dasseti? Tumhe jīvakāle sattassa pañcakkhandhāti vadanti, cavanakāle pana rūpakkhandhamattameva",
  "atk-s0102a9:22_2": "avasissati, tayo khandhā appavattā honti, viññāṇakkhandho gacchati. Avasiṭṭhena rūpakkhandhena",
  "atk-s0102a9:22_3": "lahutarena bhavitabbaṁ, garukataro ca hoti. Tasmā natthi koci kuhiṁ gantāti imamatthaṁ dasseti.",
  "atk-s0102a9:23": "424.Nibbutanti vūpasantatejaṁ.",
  "atk-s0102a9:24_0": "425.Anupahaccāti avināsetvā. Āmato hotīti addhamato marituṁ āraddho hoti. Odhunāthāti",
  "atk-s0102a9:24_1": "orato karotha. Sandhunāthāti parato karotha. Niddhunāthāti aparāparaṁ karotha. Tañcāyatanaṁ",
  "atk-s0102a9:24_2": "na paṭisaṁvedetīti tena cakkhunā taṁ rūpāyatanaṁ na vibhāveti. Esa nayo sabbattha.",
  "atk-s0102a9:25": "426.Saṅkhadhamoti saṅkhadhamako. Upalāpetvāti dhamitvā.",
  "atk-s0102a9:26": "428.Aggikoti aggiparicārako. Āpādeyyanti nipphādeyyaṁ, āyuṁ vā pāpuṇāpeyyaṁ. Poseyyanti bhojanādīhi bhareyyaṁ. Vaḍḍheyyanti vaḍḍhiṁ gameyyaṁ. Araṇīsahitanti araṇīyugaḷaṁ.",
  "atk-s0102a9:27_0": "429.Tirorājānopīti tiroraṭṭhe aññasmimpi janapade rājāno jānanti. Abyattoti avisado",
  "atk-s0102a9:27_1": "acheko. Kopenapīti ye maṁ evaṁ vakkhanti, tesu uppajjanakena kopenapi etaṁ diṭṭhigataṁ",
  "atk-s0102a9:27_2": "harissāmi pariharissāmīti gahetvā vicarissāmi. Makkhenāti tayā vuttayuttakāraṇamakkhalakkhaṇena",
  "atk-s0102a9:27_3": "makkhenāpi. Palāsenāti tayā saddhiṁ yugaggāhalakkhaṇena palāsenāpi.",
  "atk-s0102a9:28_0": "430.Haritakapaṇṇanti yaṁ kiñci haritakaṁ, antamaso allatiṇapaṇṇampi na hotīti attho.",
  "atk-s0102a9:28_1": "Sannaddhakalāpanti sannaddhadhanukalāpaṁ. Āsittodakāni vaṭumānīti paripuṇṇasalilā",
  "atk-s0102a9:28_2": "maggā ca kandarā ca. Yoggānīti balibadde.",
  "atk-s0102a9:29": "Bahunikkhantaroti bahunikkhanto ciranikkhantoti attho. Yathābhatena bhaṇḍenāti yaṁ vo tiṇakaṭṭhodakabhaṇḍakaṁ āropitaṁ, tena yathābhatena yathāropitena, yathāgahitenāti attho.",
  "atk-s0102a9:30": "Appasārānīti appagghāni. Paṇiyānīti bhaṇḍāni.",
  "atk-s0102a9:31": "Gūthabhārikādiupamāvaṇṇanā",
  "atk-s0102a9:32_0": "432.Mamaca sūkarabhattanti mama ca sūkarānaṁ idaṁ bhattaṁ. Uggharantanti upari gharantaṁ.",
  "atk-s0102a9:32_1": "Paggharantanti heṭṭhā parissavantaṁ. Tumhe khvettha bhaṇeti tumhe kho ettha bhaṇe.",
  "atk-s0102a9:32_2": "Ayameva vā pāṭho. Tathā hi pana me sūkarabhattanti tathā hi pana me ayaṁ gūtho sūkarānaṁ bhattaṁ.",
  "atk-s0102a9:33_0": "434.Āgatāgataṁ kaliṁ gilatīti āgatāgataṁ parājayaguḷaṁ gilati. Pajjohissāmīti pajjohanaṁ",
  "atk-s0102a9:33_1": "karissāmi, balikammaṁ karissāmīti attho. Akkhehi dibbissāmāti guḷehi kīḷissāma. Littaṁ",
  "atk-s0102a9:33_2": "paramena tejasāti paramatejena visena littaṁ.",
  "atk-s0102a9:34_0": "436.Gāmapaṭṭanti vuṭṭhitagāmapadeso vuccati. “Gāmapada”ntipi pāṭho, ayamevattho.",
  "atk-s0102a9:34_1": "Sāṇabhāranti sāṇavākabhāraṁ. Susannaddhoti subaddho. Tvaṁ pajānāhīti tvaṁ jāna. Sace",
  "atk-s0102a9:34_2": "gaṇhitukāmosi, gaṇhāhīti vuttaṁ hoti.",
  "atk-s0102a9:35": "Khomanti khomavākaṁ. Ayanti kāḷalohaṁ. Lohanti tambalohaṁ. Sajjhanti rajataṁ. Suvaṇṇanti suvaṇṇamāsakaṁ. Abhinandiṁsūti tussiṁsu.",
  "atk-s0102a9:36_0": "437.Attamanoti sakamano tuṭṭhacitto. Abhiraddhoti abhippasanno. Pañhāpaṭibhānānīti",
  "atk-s0102a9:36_1": "pañhupaṭṭhānāni. Paccanīkaṁ kattabbanti paccanīkaṁ paṭiviruddhaṁ viya kattabbaṁ amaññissaṁ,",
  "atk-s0102a9:36_2": "paṭilomagāhaṁ gahetvā aṭṭhāsinti attho.",
  "atk-s0102a9:37_0": "438.Saṅghātaṁ āpajjantīti saṅghātaṁ vināsaṁ maraṇaṁ āpajjanti. Na mahapphaloti vipākaphalena",
  "atk-s0102a9:37_1": "na mahapphalo hoti. Na mahānisaṁsoti guṇānisaṁsena mahānisaṁso na hoti. Na mahājutikoti",
  "atk-s0102a9:37_2": "ānubhāvajutiyā mahājutiko na hoti. Na mahāvipphāroti vipākavipphāratāya mahāvipphāro",
  "atk-s0102a9:37_3": "na hoti. Bījanaṅgalanti bījañca naṅgalañca. Dukkhetteti duṭṭhukhette nissārakhette.",
  "atk-s0102a9:37_4": "Dubbhūmeti visamabhūmibhāge. Patiṭṭhāpeyyāti ṭhapeyya. Khaṇḍānīti chinnabhinnāni.",
  "atk-s0102a9:37_5": "Pūtīnīti nissārāni. Vātātapahatānīti vātena ca ātapena ca hatāni pariyādinnatejāni.",
  "atk-s0102a9:37_6": "Asārādānīti taṇḍulasārādānarahitāni palālāni. Asukhasayitānīti yāni sukkhāpetvā koṭṭhe",
  "atk-s0102a9:37_7": "ākiritvā ṭhapitāni, tāni sukhasayitāni nāma. Etāni pana na tādisāni. Anuppaveccheyyāti",
  "atk-s0102a9:37_8": "anupaveseyya, na sammā vasseyya, anvaddhamāsaṁ anudasāhaṁ anupañcāhaṁ na vasseyyāti",
  "atk-s0102a9:37_9": "attho. Api nu tānīti api nu evaṁ khettabījavuṭṭhidose sati tāni bījāni aṅkuramūlapattādīhi",
  "atk-s0102a9:37_10": "uddhaṁ vuddhiṁ heṭṭhā virūḷhiṁ samantato ca vepullaṁ āpajjeyyunti. Evarūpo kho rājañña",
  "atk-s0102a9:37_11": "yaññoti evarūpaṁ rājañña dānaṁ parūpaghātena uppāditapaccayatopi dāyakatopi pariggāhakatopi",
  "atk-s0102a9:37_12": "avisuddhattā na mahapphalaṁ hoti.",
  "atk-s0102a9:38_0": "Evarūpo kho rājañña yaññoti evarūpaṁ rājaññadānaṁ aparūpaghātena uppannapaccayatopi",
  "atk-s0102a9:38_1": "aparūpaghātitāya sīlavantadāyakatopi sammādiṭṭhiādiguṇasampannapaṭiggāhakatopi mahapphalaṁ",
  "atk-s0102a9:38_2": "hoti. Sace pana guṇātirekaṁ nirodhā vuṭṭhitaṁ paṭiggāhakaṁ labhati, cetanā ca vipulā",
  "atk-s0102a9:38_3": "hoti, diṭṭheva dhamme vipākaṁ detīti.",
  "atk-s0102a9:39_0": "439. Imaṁ pana therassa dhammakathaṁ sutvā pāyāsirājañño theraṁ nimantetvā sattāhaṁ",
  "atk-s0102a9:39_1": "therassa mahādānaṁ datvā tato paṭṭhāya mahājanassa dānaṁ paṭṭhapesi. Taṁ sandhāya",
  "atk-s0102a9:39_2": "atha kho pāyāsi rājaññotiādi vuttaṁ. Tattha kaṇājakanti sakuṇḍakaṁ uttaṇḍulabhattaṁ.",
  "atk-s0102a9:39_3": "Bilaṅgadutiyanti kañjikadutiyaṁ. Dhorakāni ca vatthānīti thūlāni ca vatthāni. Guḷavālakānīti",
  "atk-s0102a9:39_4": "guḷadasāni, puñjapuñjavasena ṭhitamahantadasānīti attho. Evaṁ anuddisatīti evaṁ upadisati. Pādāpīti pādenapi.",
  "atk-s0102a9:40_0": "440.Asakkaccanti saddhāvirahitaṁ assaddhadānaṁ. Asahatthāti na sahatthena. Acittīkatanti",
  "atk-s0102a9:40_1": "cittīkāravirahitaṁ, na cittīkārampi paccupaṭṭhāpetvā na paṇītacittaṁ katvā adāsi.",
  "atk-s0102a9:40_2": "Apaviddhanti chaḍḍitaṁ vippatitaṁ. Suññaṁ serīsakanti serīsakaṁ nāma ekaṁ tucchaṁ",
  "atk-s0102a9:40_3": "rajatavimānaṁ upagato. Tassa kira dvāre mahāsirīsarukkho, tena taṁ “serīsaka”nti vuccati.",
  "atk-s0102a9:41_0": "441.Āyasmāgavaṁpatīti thero kira pubbe manussakāle gopāladārakānaṁ jeṭṭhako hutvā",
  "atk-s0102a9:41_1": "mahato sirīsassa mūlaṁ sodhetvā vālikaṁ okiritvā ekaṁ piṇḍapātikattheraṁ rukkhamūle",
  "atk-s0102a9:41_2": "nisīdāpetvā attanā laddhaṁ āhāraṁ datvā tato cuto tassānubhāvena tasmiṁ rajatavimāne",
  "atk-s0102a9:41_3": "nibbatti. Sirīsarukkho vimānadvāre aṭṭhāsi. So paññāsāya vassehi phalati, tato paññāsa",
  "atk-s0102a9:41_4": "vassāni gatānīti devaputto saṁvegaṁ āpajjati. So aparena samayena amhākaṁ bhagavato",
  "atk-s0102a9:41_5": "kāle manussesu nibbattitvā satthu dhammakathaṁ sutvā arahattaṁ patto. Pubbāciṇṇavasena",
  "atk-s0102a9:41_6": "pana divāvihāratthāya tadeva vimānaṁ abhiṇhaṁ gacchati, taṁ kirassa utusukhaṁ hoti.",
  "atk-s0102a9:41_7": "Taṁ sandhāya “tena kho pana samayena āyasmā gavaṁpatī”tiādi vuttaṁ.",
  "atk-s0102a9:42_0": "Sosakkaccaṁ dānaṁ datvāti so parassa santakampi dānaṁ sakkaccaṁ datvā. Evamārocesīti",
  "atk-s0102a9:42_1": "“sakkaccaṁ dānaṁ dethā”tiādinā nayena ārocesi. Tañca pana therassa ārocanaṁ sutvā",
  "atk-s0102a9:42_2": "mahājano sakkaccaṁ dānaṁ datvā devaloke nibbatto. Pāyāsissa pana rājaññassa paricārakā",
  "atk-s0102a9:42_3": "sakkaccaṁ dānaṁ datvāpi nikantivasena gantvā tasseva santike nibbattā. Taṁ kira disācārikavimānaṁ",
  "atk-s0102a9:42_4": "vaṭṭaniaṭaviyaṁ ahosi. Pāyāsidevaputto ca ekadivasaṁ vāṇijakānaṁ dassetvā attano",
  "atk-s0102a9:42_5": "katakammaṁ kathesīti.",
  "atk-s0102a9:43": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a9:44": "Pāyāsirājaññasuttavaṇṇanā niṭṭhitā.",
  "atk-s0102a9:45": "Niṭṭhitā ca mahāvaggassatthavaṇṇanā.",
  "atk-s0102a9:46": "Mahāvaggaṭṭhakathā niṭṭhitā."
}