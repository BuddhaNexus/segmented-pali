{
  "tika-s0402t30:0": "(13) 3. Kusināravaggo",
  "tika-s0402t30:1": "1-2. Kusinārasuttādivaṇṇanā",
  "tika-s0402t30:2_0": "124-125. Tatiyassa paṭhame taṇhāgedhena gathitoti taṇhābandhanena baddho. Taṇhāmucchanāyāti",
  "tika-s0402t30:2_1": "taṇhāya vasena mucchāpattiyā. Mucchitoti mucchaṁ mohaṁ pamādaṁ āpanno. Ajjhopannoti",
  "tika-s0402t30:2_2": "adhiopanno. Taṇhāya adhibhavitvā ajjhotthaṭo gilitvā pariniṭṭhapetvā viya ṭhito.",
  "tika-s0402t30:2_3": "Tenāha ‘‘ajjhopannoti taṇhāya gilitvā pariniṭṭhapetvā pavatto’’ti. Anādīnavadassāvīti",
  "tika-s0402t30:2_4": "gathitādibhāvena paribhoge ādīnavamattampi na passati. Nissaraṇapaññoti ayamattho",
  "tika-s0402t30:2_5": "āhāraparibhogeti tattha payojanaparicchedikā ‘‘yāvadeva imassa kāyassa ṭhitiyā’’tiādinā",
  "tika-s0402t30:2_6": "(ma. ni. 1.23; 2.24; 3.75; saṁ. ni. 4.120; a. ni. 6.58; 8.9) pavattā āhārapaṭibaddhachandarāganissaraṇabhūtā",
  "tika-s0402t30:2_7": "paññā assa atthīti nissaraṇapañño. Sesamettha uttānameva. Dutiye natthi vattabbaṁ.",
  "tika-s0402t30:3": "Kusinārasuttādivaṇṇanā niṭṭhitā.",
  "tika-s0402t30:4": "3. Gotamakacetiyasuttavaṇṇanā",
  "tika-s0402t30:5_0": "126. Tatiye sambahulāti pañcasatamattā. Pañcasatā kira brāhmaṇā tiṇṇaṁ vedānaṁ pāragū",
  "tika-s0402t30:5_1": "aparabhāge bhagavato dhammadesanaṁ sutvā kāmesu ādīnavaṁ nekkhamme ca ānisaṁsaṁ passamānā",
  "tika-s0402t30:5_2": "bhagavato santike pabbajitvā na cirasseva sabbaṁ buddhavacanaṁ uggaṇhitvā pariyattiṁ",
  "tika-s0402t30:5_3": "nissāya mānaṁ uppādesuṁ – ‘‘yaṁ yaṁ bhagavā katheti, taṁ taṁ mayaṁ khippameva jānāma.",
  "tika-s0402t30:5_4": "Bhagavā hi itthiliṅgādīni tīṇi liṅgāni, nāmādīni cattāri padāni, paṭhamādayo satta",
  "tika-s0402t30:5_5": "vibhattiyo muñcitvā na kiñci katheti, evaṁ kathite ca amhākaṁ gaṇṭhipadaṁ nāma natthī’’ti,",
  "tika-s0402t30:5_6": "te bhagavati agāravā hutvā tato paṭṭhāya bhagavato upaṭṭhānampi dhammassavanampi",
  "tika-s0402t30:5_7": "abhiṇhaṁ na gacchanti. Te sandhāya vuttaṁ ‘‘sambahulā kira brāhmaṇapabbajitā…pe…",
  "tika-s0402t30:5_8": "dhammassavanaṁ na gacchantī’’ti. Mukhapaṭiññaṁ gahetvāti ‘‘saccaṁ kira tumhe, bhikkhave’’tiādinā",
  "tika-s0402t30:5_9": "tamatthaṁ paṭipucchitvā ‘‘saccaṁ bhagavā’’ti tehi bhikkhūhi vuttaṁ paṭivacanaṁ gahetvā.",
  "tika-s0402t30:5_10": "Tañhi attano mukheneva paṭiññātattā ‘‘mukhapaṭiññā’’ti vuccati.",
  "tika-s0402t30:6_0": "Nevaāgataṭṭhānaṁ na gataṭṭhānaṁ addasaṁsu. Kasmā? Aññāṇato. Te kira tassa suttassa",
  "tika-s0402t30:6_1": "atthaṁ na jāniṁsu. Tesañhi tasmiṁ samaye vicitranayaṁ desanāvilāsayuttampi taṁ suttaṁ",
  "tika-s0402t30:6_2": "ghanaputhulena dussapaṭṭena mukhaṁ baddhaṁ katvā purato ṭhapitamanuññabhojanaṁ viya",
  "tika-s0402t30:6_3": "ahosi. Nanu ca bhagavā attanā desitaṁ dhammaṁ pare ñāpetuṁ kappasatasahassādhikāni",
  "tika-s0402t30:6_4": "cattāri asaṅkheyyāni pāramiyo pūretvā sabbaññutaṁ patto, so kasmā yathā te na jānanti,",
  "tika-s0402t30:6_5": "tathā desetīti? Tesaṁ mānabhañjanatthaṁ. Bhagavā hi ‘‘abhabbā ime imaṁ mānakhilaṁ",
  "tika-s0402t30:6_6": "anupahacca maggaṁ vā phalaṁ vā sacchikātu’’nti tesaṁ sutapariyattiṁ nissāya uppannaṁ",
  "tika-s0402t30:6_7": "aṭṭhuppattiṁ katvā desanākusalo mānabhañjanatthaṁ ‘‘sabbadhammamūlapariyāya’’ntiādinā",
  "tika-s0402t30:6_8": "mūlapariyāyasuttaṁ (ma. ni. 1.1) abhāsi.",
  "tika-s0402t30:7_0": "Sammāsambuddho‘‘mayhaṁ kathā niyyātī’’ti mukhasampattameva kathetīti cintayiṁsūti",
  "tika-s0402t30:7_1": "idaṁ aṅguttarabhāṇakānaṁ vaḷañjanakatantinīhārena vuttaṁ. Majjhimabhāṇakā pana evaṁ",
  "tika-s0402t30:7_2": "vadanti – evaṁ mānabhañjanatthaṁ desitañca pana taṁ suttaṁ sutvā te bhikkhū ‘‘taṁyeva",
  "tika-s0402t30:7_3": "kira pathaviṁ diṭṭhigatiko sañjānāti, sekhopi arahāpi tathāgatopi abhijānāti, ki",
  "tika-s0402t30:7_4": "nāmidaṁ kathaṁ nāmida’’nti cintentā ‘‘pubbe mayaṁ bhagavatā kathitaṁ yaṁkiñci khippameva",
  "tika-s0402t30:7_5": "jānāma, idāni panimassa mūlapariyāyassa antaṁ vā koṭiṁ vā na jānāma na passāma, aho",
  "tika-s0402t30:7_6": "buddhā nāma appameyyā atulā’’ti uddhatadāṭhā viya sappā nimmadā hutvā buddhūpaṭṭhānañca",
  "tika-s0402t30:7_7": "dhammassavanañca sakkaccaṁ agamaṁsu. Tena samayena dhammasabhāyaṁ sannisinnā bhikkhū",
  "tika-s0402t30:7_8": "‘‘aho buddhānaṁ ānubhāvo, te nāmabrāhmaṇapabbajitā tathā mānamadamattā bhagavatā",
  "tika-s0402t30:7_9": "mūlapariyāyadesanāya nihatamānā katā’’ti kathaṁ samuṭṭhāpesuṁ. Taṁ sutvā bhagavā",
  "tika-s0402t30:7_10": "‘‘na, bhikkhave, idāneva, pubbepi ahaṁ evaṁ ime mānapaggahitasīse carante nihatamāne",
  "tika-s0402t30:7_11": "akāsi’’nti vatvā atītaṁ āharanto ‘‘bhūtapubbaṁ, bhikkhave, aññataro disāpāmokkho",
  "tika-s0402t30:7_12": "brāhmaṇo bārāṇasiyaṁ paṭivasati tiṇṇaṁ vedānaṁ pāragū sanighaṇṭukeṭubhānaṁ sākkharappabhedānaṁ",
  "tika-s0402t30:7_13": "itihāsapañcamānaṁ padako veyyākaraṇo lokāyatamahāpurisalakkhaṇesu anavayo, so pañcamattāni",
  "tika-s0402t30:7_14": "māṇavakasatāni mante vāceti. Paṇḍitamāṇavakā bahuñca gaṇhanti lahuñca, suṭṭhu ca",
  "tika-s0402t30:7_15": "upadhārentī’’tiādinā jātakaṁ kathesi.",
  "tika-s0402t30:8_0": "Taṁ sutvā te bhikkhū ‘‘pubbepi mayaṁ māneneva upahatā’’ti bhiyyosomattāya nihatamānā",
  "tika-s0402t30:8_1": "hutvā attano upakārakammaṭṭhānaparāyaṇā ahesuṁ. Tato bhagavā ekaṁ samayaṁ janapadacārikaṁ",
  "tika-s0402t30:8_2": "caranto vesāliṁ patvā gotamake cetiye viharanto imesaṁ pañcasatānaṁ bhikkhūnaṁ ñāṇaparipākaṁ",
  "tika-s0402t30:8_3": "viditvā idaṁ gotamakasuttaṁ kathesi. Idañca suttaṁ sutvā te pañcasatā bhikkhū tasmiṁyeva",
  "tika-s0402t30:8_4": "āsane saha paṭisambhidāhi arahattaṁ pāpuṇiṁsūti.",
  "tika-s0402t30:9_0": "Abhiññāyāti kusalādibhedaṁ khandhādibhedañca desetabbaṁ dhammaṁ, veneyyānañca āsayānusayacariyādhimuttiādibhedaṁ,",
  "tika-s0402t30:9_1": "tassa ca nesaṁ desetabbappakāraṁ yāthāvato abhijānitvāti attho. Ime pañcakkhandhā",
  "tika-s0402t30:9_2": "dvādasāyatanānītiādi panettha nidassanamattaṁ vuttanti veditabbaṁ. Sappaccayanti",
  "tika-s0402t30:9_3": "sakāraṇaṁ, veneyyānaṁ ajjhāsayena vā pucchāya vā aṭṭhuppattiyā vā sanimittaṁ hetūdāharaṇasahitañcāti",
  "tika-s0402t30:9_4": "attho. Rāgādīnaṁ paṭiharaṇaṁ paṭihāriyaṁ, tadeva pāṭihāriyaṁ, saha pāṭihāriyenāti",
  "tika-s0402t30:9_5": "sappāṭihāriyaṁ. Rāgādippaṭisedhanavaseneva hi satthā dhammaṁ deseti. Tenāha ‘‘paccanīkapaṭiharaṇena",
  "tika-s0402t30:9_6": "sappāṭihāriyameva katvā’’ti. Apare pana ‘‘yathārahaṁ iddhiādesanānusāsanipāṭihāriyasahita’’nti",
  "tika-s0402t30:9_7": "vadanti anusāsanipāṭihāriyarahitā desanā natthīti katvā. Sesamettha uttānameva.",
  "tika-s0402t30:10": "Gotamakacetiyasuttavaṇṇanā niṭṭhitā.",
  "tika-s0402t30:11": "4. Bharaṇḍukālāmasuttavaṇṇanā",
  "tika-s0402t30:12_0": "127. Catutthe āḷārakālāmakāleti āḷārakālāmānaṁ dharamānakāle. Pariññanti pahānapariññaṁ.",
  "tika-s0402t30:12_1": "Sā hi samatikkamo, na itarā. Tenāha ‘‘pariññā nāma samatikkamo’’ti. Ettha ca paṭhamo",
  "tika-s0402t30:12_2": "satthā rūpāvacarasamāpattilābhī daṭṭhabbo, dutiyo arūpāvacarasamāpattilābhī, tatiyo",
  "tika-s0402t30:12_3": "sammāsambuddho daṭṭhabbo. Vuttañhetaṁ puggalapaññattiyaṁ (pu. pa. 130) –",
  "tika-s0402t30:13_0": "‘‘Yvāyaṁ satthā kāmānaṁ pariññaṁ paññāpeti, na rūpānaṁ pariññaṁ paññāpeti, na vedanānaṁ",
  "tika-s0402t30:13_1": "pariññaṁ paññāpeti, rūpāvacarasamāpattiyā lābhī satthā tena daṭṭhabbo. Yvāyaṁ satthā",
  "tika-s0402t30:13_2": "kāmānañca pariññaṁ paññāpeti, rūpānañca pariññaṁ paññāpeti, na vedanānaṁ pariññaṁ",
  "tika-s0402t30:13_3": "paññāpeti, arūpāvacarasamāpattiyā lābhī satthā tena daṭṭhabbo. Yvāyaṁ satthā kāmānañca",
  "tika-s0402t30:13_4": "pariññaṁ paññāpeti, rūpānañca pariññaṁ paññāpeti, vedanānañca pariññaṁ paññāpeti,",
  "tika-s0402t30:13_5": "sammāsambuddho satthā tena daṭṭhabbo’’ti.",
  "tika-s0402t30:14_0": "Tattha titthiyā samayaṁ jānantā kāmānaṁ pariññaṁ paññāpeyyuṁ paṭhamajjhānaṁ vadamānā.",
  "tika-s0402t30:14_1": "Rūpānaṁ pariññaṁ paññāpeyyuṁ arūparāgaṁ vadamānā. Vedanāpariññaṁ paññāpeyyuṁ asaññārāgaṁ",
  "tika-s0402t30:14_2": "vadamānā. Te pana ‘‘idaṁ nāma paṭhamajjhānaṁ, ayaṁ rūpabhavo, ayaṁ asaññābhavo’’tipi",
  "tika-s0402t30:14_3": "na jānanti. Te paññāpetuṁ asakkontāpi kevalaṁ ‘‘paññāpemā’’ti vadanti. Tathāgato",
  "tika-s0402t30:14_4": "pana kāmānaṁ pariññaṁ anāgāmimaggena paññāpeti, rūpavedanānaṁ arahattamaggena. Evamettha",
  "tika-s0402t30:14_5": "dve janā bāhirakā, eko sammāsambuddhoti imasmiṁ loke tayo satthāro nāma.",
  "tika-s0402t30:15": "Bharaṇḍukālāmasuttavaṇṇanā niṭṭhitā.",
  "tika-s0402t30:16": "5. Hatthakasuttavaṇṇanā",
  "tika-s0402t30:17_0": "128. Pañcame abhikkantāti atikkantā, vigatāti atthoti āha ‘‘khaye dissatī’’ti. Teneva",
  "tika-s0402t30:17_1": "hi ‘‘nikkhanto paṭhamo yāmo’’ti anantaraṁ vuttaṁ. Abhikkantataroti ativiya kantataro.",
  "tika-s0402t30:17_2": "Tādiso ca sundaro bhaddako nāma hotīti āha ‘‘sundare dissatī’’ti. Koti devanāgayakkhagandhabbādīsu",
  "tika-s0402t30:17_3": "ko katamo? Meti mama. Pādānīti pāde. Iddhiyāti imāya evarūpāya deviddhiyā. Yasasāti",
  "tika-s0402t30:17_4": "iminā edisena parivārena paricchedena. Jalanti vijjotamāno. Abhikkantenāti ativiya",
  "tika-s0402t30:17_5": "kantena kamanīyena abhirūpena. Vaṇṇenāti chavivaṇṇena sarīravaṇṇanibhāya. Sabbā obhāsayaṁ",
  "tika-s0402t30:17_6": "disāti dasa disā pabhāsento, cando viya sūriyo viya ca ekobhāsaṁ ekālokaṁ karontoti",
  "tika-s0402t30:17_7": "gāthāya attho. Abhirūpeti uḷārarūpe sampannarūpe. Abbhanumodaneti sampahaṁsane .",
  "tika-s0402t30:17_8": "Idha panāti ‘‘abhikkantāya rattiyā’’ti etasmiṁ pade. Tenāti sundarapariyāyattā. Khaye",
  "tika-s0402t30:17_9": "vā idha abhikkantasaddo daṭṭhabbo, tena ‘‘abhikkantāya parikkhīṇāya rattiyā’’ti vuttaṁ hoti.",
  "tika-s0402t30:18_0": "Rūpāyatanādīsūti ādisaddena akkharādīnaṁ saṅgaho daṭṭhabbo. Suvaṇṇavaṇṇoti suvaṇṇacchavīti",
  "tika-s0402t30:18_1": "ayamettha atthoti āha ‘‘chaviya’’nti. Tathā hi vuttaṁ ‘‘kañcanasannibhattaco’’ti",
  "tika-s0402t30:18_2": "(ma. ni. 2.399; su. ni. 556). Saññūḷhāti sambandhitā, ganthitāti attho. Vaṇṇāti guṇavaṇṇāti",
  "tika-s0402t30:18_3": "āha ‘‘thutiya’’nti, thomanāyanti attho. Kulavaggeti khattiyādikulakoṭṭhāse. Tattha",
  "tika-s0402t30:18_4": "‘‘accho vippasanno’’tiādinā vaṇṇitabbaṭṭhena vaṇṇo, chavi. Vaṇṇanaṭṭhena abhitthavaṭṭhena",
  "tika-s0402t30:18_5": "vaṇṇo, thuti. Aññamaññaṁ asaṅkarato vaṇṇetabbato ṭhapetabbato vaṇṇo, khattiyādikulavaggo.",
  "tika-s0402t30:18_6": "Vaṇṇīyati ñāpīyati etenāti vaṇṇo, ñāpakakāraṇaṁ. Vaṇṇanato thūlarassādibhāvena upaṭṭhānato",
  "tika-s0402t30:18_7": "vaṇṇo, saṇṭhānaṁ. Mahantaṁ khuddakaṁ majjhimanti vaṇṇetabbato pamitabbato vaṇṇo,",
  "tika-s0402t30:18_8": "pamāṇaṁ. Vaṇṇīyati cakkhunā passīyatīti vaṇṇo, rūpāyatananti evaṁ tasmiṁ tasmiṁ atthe",
  "tika-s0402t30:18_9": "vaṇṇasaddassa pavatti veditabbā. Soti vaṇṇasaddo. Chaviyā daṭṭhabbo rūpāyatane gayhamānassapi",
  "tika-s0402t30:18_10": "chavimukheneva gahetabbato. Chavigatā pana vaṇṇadhātu eva ‘‘suvaṇṇavaṇṇo’’ti ettha",
  "tika-s0402t30:18_11": "vaṇṇaggahaṇena gahitāti apare.",
  "tika-s0402t30:19_0": "Kevalaparipuṇṇanti ekadesampi asesetvā niravasesatova paripuṇṇanti ayamettha atthoti",
  "tika-s0402t30:19_1": "āha ‘‘anavasesatā attho’’ti. Kevalakappāti kappa-saddo nipāto padapūraṇamattaṁ, ‘‘kevalaṁ’’icceva",
  "tika-s0402t30:19_2": "attho. Kevalasaddo ca bahulavācīti āha ‘‘yebhuyyatā attho’’ti. Keci pana ‘‘īsakaṁ",
  "tika-s0402t30:19_3": "asamattaṁ kevalaṁ kevalakappa’’nti vadanti. Anavasesattho ettha kevalasaddo siyā,",
  "tika-s0402t30:19_4": "anatthantarena pana kappasaddena padavaḍḍhanaṁ kataṁ ‘‘kevalā eva kevalakappā’’ti.",
  "tika-s0402t30:19_5": "Tathā vā kappanīyattā paññapetabbattā kevalakappā. Abyāmissatā vijātiyena asaṅkaro",
  "tika-s0402t30:19_6": "suddhatā. Anatirekatā taṁparamatā visesābhāvo. Kevalakappanti kevalaṁ daḷhaṁ katvāti",
  "tika-s0402t30:19_7": "attho. Kevalaṁ vuccati nibbānaṁ sabbasaṅkhatavivittattā, taṁ etassa adhigataṁ atthīti",
  "tika-s0402t30:19_8": "kevalī, sacchikatanirodho khīṇāsavo.",
  "tika-s0402t30:20_0": "Kappa-saddo panāyaṁ saupasaggo anupasaggo cāti adhippāyena okappaniyapade labbhamānaṁ",
  "tika-s0402t30:20_1": "okappasaddamattaṁ nidasseti, aññathā kappasaddassa atthuddhāre okappaniyapadaṁ anidassanameva",
  "tika-s0402t30:20_2": "siyā. Samaṇakappehīti vinayasiddhehi samaṇavohārehi. Niccakappanti niccakālaṁ. Paññattīti",
  "tika-s0402t30:20_3": "nāmaṁ. Nāmañhetaṁ tassa āyasmato, yadidaṁ kappoti. Kappitakesamassūti kattariyā cheditakesamassu.",
  "tika-s0402t30:20_4": "Dvaṅgulakappoti majjhanhikavelāya vītikkantāya dvaṅgulatāvikappo. Lesoti apadeso.",
  "tika-s0402t30:20_5": "Anavasesaṁ pharituṁ samatthassa obhāsassa kenaci kāraṇena ekadesapharaṇampi siyā,",
  "tika-s0402t30:20_6": "ayaṁ pana sabbasseva pharatīti dassetuṁ samantattho kappasaddo gahitoti āha ‘‘anavasesaṁ samantato’’ti.",
  "tika-s0402t30:21_0": "Ābhāya pharitvāti vatthamālālaṅkārasarīrasamuṭṭhitāya ābhāya pharitvā. Devatānañhi",
  "tika-s0402t30:21_1": "sarīrobhāsaṁ dvādasayojanamattaṁ ṭhānaṁ. Tato bhiyyopi pharitvā tiṭṭhati, tathā vatthābharaṇādisamuṭṭhitā pabhā.",
  "tika-s0402t30:22": "Hatthakasuttavaṇṇanā niṭṭhitā.",
  "tika-s0402t30:23": "6. Kaṭuviyasuttavaṇṇanā",
  "tika-s0402t30:24_0": "129. Chaṭṭhe gāvīnaṁ kayavikkayavasena yogo etthāti goyogo, kayavikkayaṁ karonto",
  "tika-s0402t30:24_1": "gāvīhi yujjanti etthāti vā goyogo, gāvīnaṁ vikkayaṭṭhānaṁ. Tattha jāto pilakkharukkho",
  "tika-s0402t30:24_2": "goyogapilakkho, tasmiṁ. Samīpatthe cetaṁ bhummavacanaṁ. Tenāha ‘‘gāvīnaṁ vikkayaṭṭhāne",
  "tika-s0402t30:24_3": "uṭṭhitapilakkhassa santike’’ti. Ritto assādo etassāti rittassādo. Tenāha ‘‘jhānasukhābhāvena",
  "tika-s0402t30:24_4": "rittassāda’’nti. Sesamettha uttānameva.",
  "tika-s0402t30:25": "Kaṭuviyasuttavaṇṇanā niṭṭhitā.",
  "tika-s0402t30:26": "8. Dutiyaanuruddhasuttavaṇṇanā",
  "tika-s0402t30:27_0": "131. Aṭṭhame idaṁ te mānasminti ettha mānasminti paccatte bhummavacanaṁ. Idanti ca",
  "tika-s0402t30:27_1": "liṅgavipallāsena napuṁsakaniddeso katoti āha ‘‘ayaṁ te navavidhena vaḍḍhitamāno’’ti.",
  "tika-s0402t30:27_2": "Sesesupi eseva nayo.",
  "tika-s0402t30:28": "Dutiyaanuruddhasuttavaṇṇanā niṭṭhitā.",
  "tika-s0402t30:29": "9. Paṭicchannasuttavaṇṇanā",
  "tika-s0402t30:30_0": "132. Navame asādhāraṇasikkhāpadanti bhikkhunīnaṁ asādhāraṇaṁ bhikkhūnaṁyeva paññattasikkhāpadaṁ",
  "tika-s0402t30:30_1": "sādhāraṇasikkhāpadanti bhikkhūnaṁ bhikkhunīnañca sādhāraṇaṁ ubhatopaññattisikkhāpadaṁ.",
  "tika-s0402t30:31": "Paṭicchannasuttavaṇṇanā niṭṭhitā.",
  "tika-s0402t30:32": "10. Lekhasuttavaṇṇanā",
  "tika-s0402t30:33_0": "133. Dasame thiraṭṭhānatoti thiraṭṭhānatova. Pāsāṇe lekhasadisā parāparādhanibbattā",
  "tika-s0402t30:33_1": "kodhalekhā yassa so pāsāṇalekhūpamasamannāgato pāsāṇalekhūpamoti vutto. Evaṁ itarepi.",
  "tika-s0402t30:33_2": "Anusetīti appahīnatāya anuseti. Na khippaṁ lujjatīti na antarā nassati kammaṭṭhāneneva",
  "tika-s0402t30:33_3": "nassanato. Evamevanti evaṁ tassapi puggalassa kodho na antarā punadivase vā aparadivase",
  "tika-s0402t30:33_4": "vā niṭṭhāti, addhaniyo pana hoti, maraṇeneva niṭṭhātīti attho. Kakkhaḷenāti atikakkhaḷena",
  "tika-s0402t30:33_5": "dhammacchedakena thaddhavacanena. Saṁsandatīti ekībhavati. Sammodatīti nirantaro",
  "tika-s0402t30:33_6": "hotīti evamettha attho daṭṭhabbo.",
  "tika-s0402t30:34_0": "Atha vā sandhiyatīti ṭhānagamanādīsu kāyakiriyāsu kāyena samodhānaṁ gacchati, tilataṇḍulā",
  "tika-s0402t30:34_1": "viya missībhāvaṁ upetīti attho. Saṁsandatīti cittakiriyāsu cittena samodhānaṁ gacchati,",
  "tika-s0402t30:34_2": "khīrodakaṁ viya ekībhāvaṁ upetīti attho. Sammodatīti uddesaparipucchādīsu vacīkiriyāsu",
  "tika-s0402t30:34_3": "vācāya samodhānaṁ gacchati, vippavāsāgatopi piyasahāyako viya piyatarabhāvaṁ upetīti",
  "tika-s0402t30:34_4": "attho. Apica kiccakaraṇīyesu tehi saddhiṁ ādītova ekakiriyābhāvaṁ upagacchanto sandhiyati,",
  "tika-s0402t30:34_5": "yāva majjhā pavattanto saṁsandati, yāva pariyosānā anivattanto sammodatīti veditabbo.",
  "tika-s0402t30:35": "Lekhasuttavaṇṇanā niṭṭhitā.",
  "tika-s0402t30:36": "Kusināravaggavaṇṇanā niṭṭhitā."
}