{
  "anya-e0905n1:0": "Saṅghādisesa sikkhāpucchā",
  "anya-e0905n1:1": "1. Sukkavissaṭṭhisaṅghādisesa sikkhāpucchā",
  "anya-e0905n1:2": "Pucchā – yaṁ tena āvuso bhagavatā jānatā passatā arahatā sammāsambuddhena upakkamitvā asuciṁ mocentassa saṅghādiseso kattha paññatto.",
  "anya-e0905n1:3": "Vissajjanā – sāvatthiyaṁ bhante paññatto.",
  "anya-e0905n1:4": "Pucchā – kaṁ āvuso ārabbha paññatto.",
  "anya-e0905n1:5": "Vissajjanā – āyasmantaṁ bhante seyyasakaṁ ārabbha paññatto.",
  "anya-e0905n1:6": "Pucchā – kismiṁ āvuso vatthusmiṁ paññatto.",
  "anya-e0905n1:7": "Vissajjanā – āyasmā bhante seyyasako hatthena upakkamitvā asuciṁ mocesi, tasmiṁ bhante vatthusmiṁ paññatto.",
  "anya-e0905n1:8": "Pucchā – atthi āvuso tattha paññatti anupaññatti anuppannapaññatti.",
  "anya-e0905n1:9": "Vissajjanā – ekā bhante paññatti, ekā anupaññatti, anuppannapaññatti tasmiṁ natthi.",
  "anya-e0905n1:10": "Pucchā – katamā āvuso tattha mūlapaññatti.",
  "anya-e0905n1:11": "Vissajjanā – sañcetanikā sukkavissaṭṭhi saṅghādisesoti ayaṁ bhante tattha mūlapaññatti.",
  "anya-e0905n1:12": "Pucchā – katamā panāvuso tattha anupaññatti.",
  "anya-e0905n1:13": "Vissajjanā – aññatra supinantāti ayaṁ bhante tattha anupaññatti.",
  "anya-e0905n1:14": "Pucchā – katamā panāvuso tattha paripuṇṇapaññatti.",
  "anya-e0905n1:15": "Vissajjanā – sañcetanikā sukkavissaṭṭhi aññatrasupinantā saṅghādisoti ayaṁ bhante tattha paripuṇṇapaññatti.",
  "anya-e0905n1:16": "Pucchā – sādhāraṇa paññattinukho āvuso asādhāraṇa paññattinukho.",
  "anya-e0905n1:17": "Vissajjanā – asādhāraṇapaññatti bhante.",
  "anya-e0905n1:18": "Pucchā – tattha āvuso upakkamitvā asuciṁ mocento kati āpattiyo āpajjati.",
  "anya-e0905n1:19": "Vissajjanā – upakkamitvā bhante asuciṁ mocento tisso āpattiyo āpajjati, ceteti upakkamati muccati āpatti",
  "anya-e0905n1:20": "Saṅghādisesassa , ceteti upakkamati na muccati āpatti thullaccayassa, payoge dukkaṭaṁ.",
  "anya-e0905n1:21": "Pucchā – kesaṁ āvuso anāpatti.",
  "anya-e0905n1:22": "Vissajjanā – channaṁ bhante anāpatti supinantena mocentassa na mocanādhippāyassa ummattakassa khittacittassa vedanāṭṭassa ādikammikassa imesaṁ kho bhante channaṁ anāpatti.",
  "anya-e0905n1:23": "Pucchā – pañcannaṁ āvuso pātimokkhuddesānaṁ katamena uddesena uddesaṁ āgacchati.",
  "anya-e0905n1:24": "Vissajjanā – pañcannaṁ bhante pātimokkhuddesānaṁ tatiyena uddesena uddesaṁ āgacchati.",
  "anya-e0905n1:25": "Pucchā – catunnaṁ āvuso vipattīnaṁ katamā vipatti.",
  "anya-e0905n1:26": "Vissajjanā – catunnaṁ bhante vipattīnaṁ sīlavipatti.",
  "anya-e0905n1:27": "Pucchā – kā āvuso vipatti.",
  "anya-e0905n1:28": "Vissajjanā – asaṁvaro bhante vipatti.",
  "anya-e0905n1:29": "Pucchā – kā āvuso sampatti.",
  "anya-e0905n1:30": "Vissajjanā – saṁvaro bhante sampatti.",
  "anya-e0905n1:31": "Pucchā – kā āvuso paṭipatti.",
  "anya-e0905n1:32": "Vissajjanā – na eva rūpaṁ karissāmīti yāvajīvaṁ āpāṇakoṭikaṁ samādāya sikkhati sikkhāpadesu ayaṁ bhante paṭipatti.",
  "anya-e0905n1:33": "Pucchā – kati āvuso atthavase paṭicca bhagavatā upakkamitvā asuciṁ mocentassa saṅghādiseso paññatto.",
  "anya-e0905n1:34": "Vissajjanā – dasa bhante atthavase paṭicca bhagavatā upakkamitvā asuciṁ mocentassa saṅghādiseso paññatto saṅghasuṭṭhutāya…pe… vinayānuggahāya.",
  "anya-e0905n1:35": "Pucchā – kattha āvuso ṭhitaṁ.",
  "anya-e0905n1:36": "Vissajjanā – sikkhākāmesu bhante ṭhitaṁ.",
  "anya-e0905n1:37": "Pucchā – ke āvuso dhārenti.",
  "anya-e0905n1:38": "Vissajjanā – yesaṁ bhante vattati te dhārenti.",
  "anya-e0905n1:39": "Pucchā – kassa āvuso vacanaṁ.",
  "anya-e0905n1:40": "Vissajjanā – bhagavato bhante vacanaṁ arahato sammāsambuddhassa.",
  "anya-e0905n1:41": "Pucchā – kenāvuso ābhataṁ.",
  "anya-e0905n1:42": "Vissajjanā – paramparāya bhante ābhataṁ.",
  "anya-e0905n1:43": "Pucchā – atthi nukho āvuso tattha sanidāne sapadabhājanīye savinītavatthuke upanetabbaṁ vā apanetabbaṁ vā akkharapadapaccābhaṭṭhaṁ vā viraddhapadabyañjanaṁ vā.",
  "anya-e0905n1:44": "Saṁgāyanatthāya saṅghassa ñāpanaṁ",
  "anya-e0905n1:45_0": "Suṇātu me bhante saṅgho āyasmantaṁ vicittasārābhivaṁsaṁ tipiṭakadhara dhammabhaṇḍāgārikaṁ",
  "anya-e0905n1:45_1": "paṭhamassa saṅghādisesa sikkhāpadassa nidānampi pucchiṁ, puggalampi pucchiṁ, vatthumpi",
  "anya-e0905n1:45_2": "pucchiṁ, paññattimpi pucchiṁ, anupaññattimpi pucchi, āpattimpi pucchiṁ, anāpattimpi",
  "anya-e0905n1:45_3": "pucchiṁ, aññānipi evarūpāni anekāni pucchitabbaṭṭhānāni pucchiṁ, puṭṭho puṭṭho ca",
  "anya-e0905n1:45_4": "so āyasmā vicittasārābhivaṁso vissajjesi, itihidaṁ bhante paṭhama saṅghādisesa sikkhāpadaṁ",
  "anya-e0905n1:45_5": "saparivāraṁ nimmalaṁ suparisuddhaṁ tasseva bhagavato vacanaṁ arahato sammāsambuddhassa.",
  "anya-e0905n1:45_6": "Tasmā yathāpure mahākassapādayo mahātheravarā porāṇasaṁgītikārā brahmacariyassa ciraṭṭhitiyā",
  "anya-e0905n1:45_7": "bahujanahitāya bahujanasukhāya lokānukampāya atthāya hitāya sukhāya devamanussānaṁ",
  "anya-e0905n1:45_8": "dhammavinayaṁ saṁgāyiṁsuceva anusaṁgāyiṁsuca, evameva mayampi sabbeva chaṭṭhasaṁgītimahādhammasabhā",
  "anya-e0905n1:45_9": "pariyāpannā idaṁ paṭhamaṁ saṅghādisesa sikkhāpadaṁ nidānato paṭṭhāya ekaccānaṁ vacasā",
  "anya-e0905n1:45_10": "sajjhāyavasena ekaccānaṁ manasā manasikaraṇavasenaca ekato gaṇasajjhāyaṁ katvā saṁgāyeyyāma.",
  "anya-e0905n1:46_0": "Pucchā – yaṁ tena āvuso bhagavatā…pe… sammāsambuddhena mātukāmena saddhiṁ kāyasaṁsaggaṁ",
  "anya-e0905n1:46_1": "samāpajjantassa ca, mātugāmaṁ duṭṭhullāhi vācāhi obhāsantassa ca, mātugāmassa santike",
  "anya-e0905n1:46_2": "attakāma pāricariyāya vaṇṇaṁ bhāsantassa ca, sañcarittaṁ samāpajjantassa ca saṅghādiseso kattha paññatto.",
  "anya-e0905n1:47": "Vissajjanā – sāvatthiyaṁ bhante paññatto.",
  "anya-e0905n1:48": "Pucchā – kaṁ āvuso ārabbha paññatto.",
  "anya-e0905n1:49": "Vissajjanā – āyasmantaṁ bhante udāyittheraṁ ārabbha paññatto.",
  "anya-e0905n1:50": "Pucchā – kismiṁ āvuso vatthusmiṁ paññatto.",
  "anya-e0905n1:51_0": "Vissajjanā – āyasmā bhante udāyitthero mātugāmena saddhiṁ kāyasaṁsaggaṁ samāpajji,",
  "anya-e0905n1:51_1": "āyasmāyeva bhante udāyitthero mātugāmaṁ duṭṭhullāhi vācāhi obhāsi, āyasmāyeva bhante",
  "anya-e0905n1:51_2": "udāyitthero mātugāmassa santike attakāma pāricariyāya vaṇṇaṁ abhāsi, āyasmāyeva bhante",
  "anya-e0905n1:51_3": "udāyitthero sañcarittaṁ samāpajjiṁ, tasmiṁ bhante vatthusmiṁ paññatto.",
  "anya-e0905n1:52": "6. Kuṭikāra saṅghādisesa sikkhāpucchā",
  "anya-e0905n1:53": "Pucchā – yaṁ tena āvuso…pe… sammāsambuddhena saññācikāya kuṭiṁ kārāpentassa saṅghādiseso kattha paññatto.",
  "anya-e0905n1:54": "Vissajjanā – āḷaviyaṁ bhante paññattho.",
  "anya-e0905n1:55": "Pucchā – kaṁ āvuso ārabbha paññatto.",
  "anya-e0905n1:56": "Vissajjanā – āḷavike bhante bhikkhū ārabbha paññatto.",
  "anya-e0905n1:57": "Pucchā – kismiṁ āvuso vatthusmiṁ paññatto.",
  "anya-e0905n1:58": "Vissajjanā – āḷavikā bhante bhikkhū saññācikāyo kuṭiyo kārāpesuṁ, tasmiṁ bhante vatthusmiṁ paññatto.",
  "anya-e0905n1:59": "7. Vihārakāra saṅghādisesa sikkhāpucchā",
  "anya-e0905n1:60": "Pucchā – yaṁ tena āvuso…pe… sammāsambuddhena mahallakaṁ vihāraṁ kārāpentassa saṅghādiseso kattha paññatto.",
  "anya-e0905n1:61": "Vissajjanā – kosambiyaṁ bhante.",
  "anya-e0905n1:62": "Pucchā – kaṁ āvuso ārabbha paññatto.",
  "anya-e0905n1:63": "Vissajjanā – āyasmantaṁ bhante channattheraṁ ārabbha paññatto.",
  "anya-e0905n1:64": "Pucchā – kismiṁ āvuso vatthusmiṁ paññatto.",
  "anya-e0905n1:65_0": "Vissajjanā – āyasmā bhante channo vihāravatthuṁ sodhento aññataraṁ cetiyarukkhaṁ",
  "anya-e0905n1:65_1": "chedāpesi gāmapūjitaṁ nigamapūjitaṁ nagara pūjitaṁ janapadapūjitaṁ raṭṭhapūjitaṁ,",
  "anya-e0905n1:65_2": "tasmiṁ bhante vatthusmiṁ paññatto.",
  "anya-e0905n1:66": "8-9. Duṭṭhadosa saṅghādisesa sikkhāpucchā",
  "anya-e0905n1:67_0": "Pucchā – yaṁ tena āvuso bhagavatā…pe… sammāsambuddhena bhikkhuṁ amūlakena pārājikena",
  "anya-e0905n1:67_1": "dhammena anuddhaṁsentassa ca, bhikkhuṁ aññabhāgiyassa adhikaraṇassa kiñcidesaṁ lesamattaṁ",
  "anya-e0905n1:67_2": "upādāya pārājikena dhammena anuddhaṁsentassa ca saṅghādiseso kattha paññatto.",
  "anya-e0905n1:68": "Vissajjanā – rājagahe bhante paññatto.",
  "anya-e0905n1:69": "Pucchā – kaṁ āvuso ārabbha kismiṁ vatthusmiṁ paññatto.",
  "anya-e0905n1:70_0": "Vissajjanā – mettiyabhūmajakā bhante bhikkhū ārabbha paññatto, mettiyabhūmajakā bhante",
  "anya-e0905n1:70_1": "bhikkhū āyasmantaṁ dabbaṁ mallaputtaṁ amūlakena pārājikena dhammena anuddhaṁsesuṁ,",
  "anya-e0905n1:70_2": "teyeva bhante mettiyabhūmajakā bhikkhū āyasmantaṁ dabbaṁ mallaputtaṁ aññabhāgiyassa",
  "anya-e0905n1:70_3": "adhikaraṇassa kiñcidesaṁ lesamattaṁ upādāya pārājikena dhammena anuddhaṁsesuṁ, tasmiṁ",
  "anya-e0905n1:70_4": "bhante vatthusmiṁ, paññatto.",
  "anya-e0905n1:71": "10. Saṅghabhedaka saṅghādisesa sikkhāpucchā",
  "anya-e0905n1:72": "Pucchā – yaṁ tena āvuso bhagavatā…pe… sammāsambuddhena saṅghabhedakassa bhikkhuno yāvatatiyaṁ samanubhāsanāya appaṭinissajjantassa saṅghādiseso kattha paññatto.",
  "anya-e0905n1:73": "Vissajjanā – rājagahe bhante paññatto.",
  "anya-e0905n1:74": "Pucchā – kaṁ āvuso ārabbha kismiṁ vatthusmiṁ paññattho.",
  "anya-e0905n1:75": "Vissajjanā – devadattaṁ bhante ārabbha paññatto.",
  "anya-e0905n1:76": "Devadatto bhante samaggassa saṅghassa bhedāya parakkami, tasmiṁ bhante vatthusmiṁ paññatto.",
  "anya-e0905n1:77": "11. Bhedānuvattaka sikkhāpucchā",
  "anya-e0905n1:78": "Pucchā – yaṁ tena āvuso bhagavatā…pe… sammāsambuddhena bhedānuvattakānaṁ bhikkhūnaṁ yāvatatiyaṁ samanubhāsanāya appaṭinissajjantānaṁ saṅghādiseso kattha paññatto.",
  "anya-e0905n1:79": "Vissajjanā – rājagahe bhante paññatto.",
  "anya-e0905n1:80": "Pucchā – kaṁ āvuso ārabbha kismiṁ vatthusmiṁ paññatto.",
  "anya-e0905n1:81_0": "Vissajjanā – sambahule bhante bhikkhū ārabbha paññatto, sambahulā bhante bhikkhū",
  "anya-e0905n1:81_1": "devadattassa saṅghābhedāya parakkamantassa anuvattakā ahesuṁ vaggavādakā, tasmiṁ",
  "anya-e0905n1:81_2": "bhante vatthusmiṁ paññatto.",
  "anya-e0905n1:82": "12. Dubbaca, saṅghādisesa sikkhāpucchā",
  "anya-e0905n1:83": "Pucchā – yaṁ tena āvuso bhagavatā…pe… sammāsambuddhena dubbacassa bhikkhuno yāvatatiyaṁ samanubhāsanāya appaṭinissajjantassa saṅghādiseso kattha paññatto.",
  "anya-e0905n1:84": "Vissajjanā – kosambiyaṁ bhante paññatto.",
  "anya-e0905n1:85": "Pucchā – kaṁ āvuso ārabbha kismiṁ vatthusmiṁ paññatto.",
  "anya-e0905n1:86": "Vissajjanā – āyasmantaṁ bhante channaṁ ārabbha paññatto, āyasmā bhante channo bhikkhūhi sahadhammikaṁ vuccamāno attānaṁ avacanīyaṁ akāsi, tasmiṁ bhante vatthusmiṁ paññatto.",
  "anya-e0905n1:87": "13. Kuladūsaka saṅghādisesa sikkhāpucchā",
  "anya-e0905n1:88": "Pucchā – yaṁ tena āvuso bhagavatā…pe… sammāsambuddhena kuladūsakassa bhikkhuno yāvatatiyaṁ samanubhāsanāya appaṭinissajjantassa saṅghādiseso kattha paññatto.",
  "anya-e0905n1:89": "Vissajjanā – sāvatthiyaṁ bhante paññatto.",
  "anya-e0905n1:90": "Pucchā – kaṁ ārabbha āvuso kismiṁ vatthusmiṁ paññatto.",
  "anya-e0905n1:91_0": "Vissajjanā – assaji punabbasuke bhante bhikkhū ārabbha paññatto, assajipunabbasukā",
  "anya-e0905n1:91_1": "bhante bhikkhū saṅghena pabbājanīyakammakatā chandagāmitā dosagāmitā mohagāmitā bhayagāmitā",
  "anya-e0905n1:91_2": "pāpesuṁ, tasmiṁ bhante vatthusmiṁ paññatto.",
  "anya-e0905n1:92": "Aniyata sikkhāpucchā",
  "anya-e0905n1:93": "Pucchā – yaṁ tena āvuso bhagavatā…pe… sammāsambuddhena paṭhamo ca aniyato dutiyo ca aniyato kattha paññatto.",
  "anya-e0905n1:94": "Vissajjanā – sāvatthiyaṁ bhante paññatto.",
  "anya-e0905n1:95": "Pucchā – kaṁ āvuso ārabbha kismiṁ vatthusmiṁ paññatto.",
  "anya-e0905n1:96_0": "Vissajjanā – āyasmantaṁ bhante udāyiṁ ārabbha paññatto, āyasmā bhante udāyī mātugāmena",
  "anya-e0905n1:96_1": "saddhiṁ ekoekāya raho paṭicchanne āsane alaṁkammaniye nisajjaṁ kappesi, tasmiñca",
  "anya-e0905n1:96_2": "vatthusmiṁ, āyasmāyeva bhante udāyī mātugāmena saddhiṁ raho nisajjaṁ akāsi, tasmiñca",
  "anya-e0905n1:96_3": "bhante vatthusmiṁ paññatto.",
  "anya-e0905n1:97": "Pucchā – kassa āvuso vacanaṁ.",
  "anya-e0905n1:98": "Vissajjanā – bhagavato bhante vacanaṁ arahato sammāsambuddhassa.",
  "anya-e0905n1:99": "Pucchā – kenāvuso ābhataṁ.",
  "anya-e0905n1:100": "Vissajjanā – paramparāya bhante ābhataṁ.",
  "anya-e0905n1:101": "Pucchā – atthi nukho āvuso ettha kocipi viraddhadoso.",
  "anya-e0905n1:102": "Vissajjanā – natthi bhante.",
  "anya-e0905n1:103": "Saṁgāyanatthāya saṅghassañāpanaṁ",
  "anya-e0905n1:104_0": "Suṇātu me bhante saṅgho, ahaṁ bhante āyasmantaṁ vicittasārābhivaṁsaṁ tipiṭakadhara",
  "anya-e0905n1:104_1": "dhammabhaṇḍāgārikaṁ paṭhama duṭṭhadosa sikkhāpadato paṭṭhāya pucchitabbāni anekāni",
  "anya-e0905n1:104_2": "ṭhānāni pucchiṁ, so ca āyasmā puṭṭho puṭṭho vissajjeti, itihidaṁ bhante sabbaṁ sikkhāpadaṁ",
  "anya-e0905n1:104_3": "nimmalaṁ suparisuddhaṁ tasseva bhagavato vacanaṁ arahato sammāsambuddhassa, tasmā",
  "anya-e0905n1:104_4": "yathāpure mahākassapādayo mahātheravarā porāṇasaṁgītikārā brahmacariyassa ciraṭṭhitiyā",
  "anya-e0905n1:104_5": "bahujanahitāya bahujanasukhāya lokānukampāya atthāya hitāya sukhāya devamanussānaṁ",
  "anya-e0905n1:104_6": "saṁgāyiṁsuceva anusaṁgāyiṁsuca, evameva mayampi dāni sabbeva chaṭṭhasaṁgīti mahādhammasabhāpariyāpannā",
  "anya-e0905n1:104_7": "imāni sikkhāpadāni ekato gaṇasajjhāyaṁ katvā saṁgāyeyyāma."
}