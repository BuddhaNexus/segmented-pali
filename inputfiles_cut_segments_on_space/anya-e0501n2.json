{
  "anya-e0501n2:0": "3. Adhipatipaccayo",
  "anya-e0501n2:1_0": "Duvidho adhipatipaccayo ārammaṇādhipatipaccayo saha jātādhipatipaccayo ca. Tattha",
  "anya-e0501n2:1_1": "katamo ārammaṇādhipatipaccayo. Ārammaṇapaccaye vuttesu ārammaṇesu yāni ārammaṇāni",
  "anya-e0501n2:1_2": "atiiṭṭhāni honti atikantāni atimanāpāni garukatāni. Tāni ārammaṇāni ārammaṇādhipatipaccayo.",
  "anya-e0501n2:1_3": "Tattha atiiṭṭhānīti sabhāvato iṭṭhāni vā hontu aniṭṭhāni vā, tena tena puggalena",
  "anya-e0501n2:1_4": "atiicchitāni ārammaṇāni idha atiiṭṭhāni nāma.",
  "anya-e0501n2:2_0": "Tāni pana dhammato dve dosamūlacittuppāde ca dve momūha cittuppāde ca dukkhasahagatakāyaviññāṇacittuppāde",
  "anya-e0501n2:2_1": "ca ṭhapetvā avasesāni sabbāni kāmāvacaracittacetasikāni ca rūpārūpa lokuttaracittacetasikāni",
  "anya-e0501n2:2_2": "ca sabbāni atiiṭṭharūpāni ca honti.",
  "anya-e0501n2:3_0": "Tesupi kāmārammaṇāni garuṁ karontasseva ārammaṇā dhipatipaccayo. Garuṁ akarontassa",
  "anya-e0501n2:3_1": "ārammaṇādhipatipaccayo na hoti. Jhānalābhino pana attanā paṭiladdhāni mahaggatajhānāni",
  "anya-e0501n2:3_2": "ariyasāvakā ca attanā paṭiladdhe lokuttaradhamme garuṁ akarontā nāma natthi.",
  "anya-e0501n2:4_0": "Katame dhammā tassa paccayassa paccayuppannā. Aṭṭha lobha mūlacittāni aṭṭha kāmāvacarakusalacittāni",
  "anya-e0501n2:4_1": "cattāri kāmāvacara ñāṇasampayuttakiriyacittāni aṭṭha lokuttaracittāni tassa paccayassa paccayuppannā.",
  "anya-e0501n2:5_0": "Tattha lokiyāni chaḷārammaṇāni lobhamūlacittānaṁ paccayo. Sattarasa lokiyakusalāni",
  "anya-e0501n2:5_1": "catunnaṁ ñāṇavippayutta kusalānaṁ. Tāni kusalāniceva heṭṭhimamaggaphalāni ca nibbānañca",
  "anya-e0501n2:5_2": "catunnaṁ ñāṇasampayuttakusalānaṁ. Arahattamaggaphalāni ca nibbānañca catunnaṁ ñāṇasampayuttakiriyānaṁ.",
  "anya-e0501n2:5_3": "Nibbānaṁ aṭṭhannaṁ lokuttara cittānanti.",
  "anya-e0501n2:6_0": "Kenaṭṭhena ārammaṇaṁ, kenaṭṭhena adhipati. Ālambi tabbaṭṭhena ārammaṇaṁ, ādhipaccaṭṭhena",
  "anya-e0501n2:6_1": "adhipati. Ko ādhipaccaṭṭho. Attānaṁ garuṁ katvā pavattesu cittacetasikesu issarabhāvo",
  "anya-e0501n2:6_2": "ādhipaccaṭṭho. Loke sāmikā viya ārammaṇādhipatipaccaya dhammā daṭṭhabbā, dāsā viya",
  "anya-e0501n2:6_3": "paccayuppannadhammā daṭṭhabbā.",
  "anya-e0501n2:7_0": "Sutasomajātake rājā porisādo manussamaṁsaṁ garuṁ karonto manussamaṁsahetu rajjaṁ",
  "anya-e0501n2:7_1": "pahāya araññe vicarati. Tattha manussamaṁse gandharasa dhammā ārammaṇādhipatipaccayo.",
  "anya-e0501n2:7_2": "Rañño porisādassa lobhamūlacittaṁ paccayuppannadhammo. Rājā suta somo saccadhammaṁ",
  "anya-e0501n2:7_3": "garuṁ katvā saccadhammahetu rajjasampattiñca ñāti saṅghañca attano jīvitañca chaṭṭetvā",
  "anya-e0501n2:7_4": "puna rañño porisādassa hatthaṁ upagato. Tattha saccadhammo ārammaṇādhipatipaccayo.",
  "anya-e0501n2:7_5": "Rañño sutasomassa kusalacittaṁ paccayuppannadhammo. Esanayo sabbesu garukatesu ārammaṇesu.",
  "anya-e0501n2:8": "Katamo sahajātādhipatipaccayo. Adhipatibhāvaṁ pattā cattāro dhammā adhipatipaccayo, chando cittaṁ vīriyaṁ vīmaṁsā.",
  "anya-e0501n2:9": "Katame dhammā tassa paccayassa paccayuppannā. Adhipati sampayuttā cittacetasikā ca adhipatisamuṭṭhitā cittajarūpadhammā ca tassa paccayassa paccayuppannā.",
  "anya-e0501n2:10": "Kenaṭṭhena sahajāto, kenaṭṭhena adhipati.",
  "anya-e0501n2:11_0": "Sahuppādanaṭṭhena sahajāto, sahajātānaṁ dhammānaṁ abhibhavanaṭṭhena adhipati. Tattha",
  "anya-e0501n2:11_1": "sahuppādanaṭṭhenāti yo dhammo sayaṁ uppajjamāno attanā sahajātadhamme ca attanā saheva",
  "anya-e0501n2:11_2": "uppādeti, tassa attanā sahajātadhammānaṁ sahuppādanaṭṭhena.",
  "anya-e0501n2:12_0": "Abhibhavanaṭṭhenāti ajjhottharaṇaṭṭhena. Yathā rājā cakkavatti attano puññiddhiyā",
  "anya-e0501n2:12_1": "sakaladīpavāsino abhibhavanto ajjhottharanto attano vase vattāpeti, sakaladīpavāsino",
  "anya-e0501n2:12_2": "ca tassa vase vattanti. Tathā adhipatiṭṭhānapattā ime cattāro dhammā attano attano",
  "anya-e0501n2:12_3": "visaye sahajātadhamme abhibhavantā ajjhottharantā attano vase vattāpenti, sahajātadhammā",
  "anya-e0501n2:12_4": "ca tesaṁ vase vattanti. Yathā vā silāthambhe pathavidhātu udakakkhandhe āpodhātu",
  "anya-e0501n2:12_5": "aggikkhandhe tejodhātu vātakkhandhe vāyodhātu attanā sahajātā tisso dhātuyo abhibhavantā",
  "anya-e0501n2:12_6": "ajjhottharantā attano gatiṁ gamāpenti, sahajātadhātuyo ca tāsaṁ gatiṁ gacchanti,",
  "anya-e0501n2:12_7": "evameva adhipatiṭṭhānapattā ime cattāro dhammā attano balena sahajātadhamme attano",
  "anya-e0501n2:12_8": "gatiṁ gamāpenti, sahajātadhammā ca tesaṁ gatiṁ gacchanti, evaṁ sahajātadhammānaṁ abhibhavanaṭṭhena.",
  "anya-e0501n2:13_0": "Ettha vadeyyuṁ, yadi sahajātadhammānaṁ abhibhavanaṭṭhena adhipatināma siyā. Evaṁ",
  "anya-e0501n2:13_1": "sati tiṭṭhatu chando, lobho eva adhipatināma siyā, so hi chandatopi balavataro hutvā",
  "anya-e0501n2:13_2": "saha jātadhamme abhibhavanto pavattatīti. Vuccate, bālaputhujjanesu eva lobho chandato",
  "anya-e0501n2:13_3": "balavataro hoti, paṇḍitesu pana chando eva lobhato balavataro hutvā sahajātadhamme",
  "anya-e0501n2:13_4": "abhi bhavanto pavattati. Sace hi lobho eva chandato balavataro siyā, kathaṁ ime sattā",
  "anya-e0501n2:13_5": "lobhassa hatthagatā bhavasampatti bhogasammattiyo chaṭṭetvā nekkhammadhamme pūretvā",
  "anya-e0501n2:13_6": "vaṭṭadukkhato nissareyyuṁ. Yasmā pana chando eva lobhato balavataro hoti, tasmā ime",
  "anya-e0501n2:13_7": "sattā lobhassa hatthagatā bhavasampatti bhogasampattiyo chaṭṭetvā nekkhammadhamme",
  "anya-e0501n2:13_8": "pūretvā vaṭṭadukkhato nissaranti. Tasmā chando eva lobhato balavataro hoti, chando",
  "anya-e0501n2:13_9": "eva adhipati, na lobhoti. Esa nayo dosādīsupīti.",
  "anya-e0501n2:14": "Tattha loke mahantesu sudukkaresu purisakammesu paccupaṭṭhitesu ime cattāro dhammā kammasiddhiyā saṁvattanti. Kathaṁ.",
  "anya-e0501n2:15_0": "Hīnacchandā bahujjanā mahantāni sudukkarāni purisakammāni disvā nivattacchandā honti.",
  "anya-e0501n2:15_1": "Kātuṁ na icchanti, amhākaṁ avisayoti nirapekkhā ṭhapenti. Chandādhiko pana tādisāni",
  "anya-e0501n2:15_2": "purisakammāni disvā uggatacchando hoti, ativiya kātuṁ icchati, mama visayo esoti",
  "anya-e0501n2:15_3": "adhiṭṭhānaṁ gacchati. So chandena abhikaḍḍhito yāva taṁ kammaṁ na sijjhati, tāva",
  "anya-e0501n2:15_4": "antarā taṁ kammaṁ chaṭṭetuṁ na sakkoti. Evañca sati atimahantaṁpi taṁ kammaṁ ekasmiṁ",
  "anya-e0501n2:15_5": "kāle siddhaṁ bhavissati.",
  "anya-e0501n2:16_0": "Hīnavīriyā ca bahujjanā tādisāni kammāni disvā nivatta vīriyā honti, idaṁ me kammaṁ",
  "anya-e0501n2:16_1": "karontassa bahuṁ kāyadukkhaṁ vā cetodukkhaṁ vā bhavissatīti nivattanti. Vīriyādhiko",
  "anya-e0501n2:16_2": "pana tādisāni purisakammāni disvā uggatavīriyo hoti, idāneva uṭṭhahitvā kātuṁ icchati.",
  "anya-e0501n2:16_3": "So cirakālaṁpi taṁ kammaṁ karonto bahuṁ kāyadukkhaṁ vā cetodukkhaṁ vā anubhavantopi",
  "anya-e0501n2:16_4": "tasmiṁ vīriya kamme nanibbindati, mahantena kammavīriyena vinā bhavituṁ na sakkoti,",
  "anya-e0501n2:16_5": "tādisena vīriyena rattidivaṁ khepento cittasukhaṁ vindati. Evañca sati atimahantaṁpi",
  "anya-e0501n2:16_6": "taṁ kammaṁ ekasmiṁ kāle siddhaṁ bhavissati.",
  "anya-e0501n2:17_0": "Hīnacittā ca bahujjanā tādisāni kammāni disvā nivattacittā honti. Puna ārammaṇaṁpi",
  "anya-e0501n2:17_1": "na karonti. Cittādhiko pana tādisāni kammāni disvā uggatacitto hoti, cittaṁ vinodetuṁpi",
  "anya-e0501n2:17_2": "na sakkoti, niccakālaṁ tattha nibandhacitto hoti. So cittavasiko hutvā cirakālaṁpi",
  "anya-e0501n2:17_3": "taṁ kammaṁ karonto bahuṁ kāyadukkhaṁvāpītiādinā chandādhipatinayena vattabbaṁ.",
  "anya-e0501n2:18_0": "Mandapaññā ca bahujjanā tādisāni kammāni disvā nivattapaññā honti, kammānaṁ ādimpi",
  "anya-e0501n2:18_1": "na passanti, antapi na passanti, andhakāre pavisantā viya honti, tāni kammāni kātuṁ",
  "anya-e0501n2:18_2": "cittaṁpi na namati. Paññādhiko pana tādisāni kammāni disvā uggatapañño hoti, kammānaṁ",
  "anya-e0501n2:18_3": "ādiṁpi passati, antaṁpi passati, phalaṁpi passati, ānisaṁsaṁpi passati. Sukhena kammasiddhiyā",
  "anya-e0501n2:18_4": "nānāupāyaṁpi passati. So cirakālaṁpi taṁ kammaṁ karontotiādinā vīriyādhipatinayena",
  "anya-e0501n2:18_5": "vattabbaṁ. Idha pana mahatiyā kammavīmaṁsāyāti ca tādisiyā kamma vīmaṁsāyāti ca vattabbaṁ.",
  "anya-e0501n2:19_0": "Evaṁ loke mahantesu sudukkaresu purisakammesu paccupaṭṭhitesu ime cattāro dhammā",
  "anya-e0501n2:19_1": "kammasiddhiyā saṁvattanti. Imesañca catunnaṁ adhipatīnaṁ vijjamānattā loke purisavisesā",
  "anya-e0501n2:19_2": "nāma dissanti, sabbaññubuddhā nāma dissanti, sabbaññubodhisattā nāma dissanti, paccekabuddhā",
  "anya-e0501n2:19_3": "nāma dissanti, paccekabodhisattānāma dissanti, aggasāvakānāma mahāsāvakā nāma sāvakabodhisattā",
  "anya-e0501n2:19_4": "nāma dissanti. Lokepi evarūpānaṁ purisavisesānaṁ vasena satta lokassa atthāya hitāya",
  "anya-e0501n2:19_5": "sukhāya paññāsippavisesā ca paribhogavatthuvisesā ca dissantīti. Adhipatipaccayadīpanā niṭṭhitā."
}