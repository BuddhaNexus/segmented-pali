{
  "atk-s0510a33:0": "39. Avaṭaphalavaggo",
  "atk-s0510a33:1": "9. Soṇakoṭivīsattheraapadānavaṇṇanā",
  "atk-s0510a33:2_0": "Navamāpadāne pana vipassino pāvacanetiādikaṁ āyasmato soṇassa koṭivīsattherassa apadānaṁ.",
  "atk-s0510a33:2_1": "Ayampi thero purimabuddhesu katādhikāro tattha tattha bhave vivaṭṭūpanissayāni puññāni",
  "atk-s0510a33:2_2": "upacinanto vipassissa bhagavato kāle mahāvibhave seṭṭhikule nibbatto vuddhippatto",
  "atk-s0510a33:2_3": "seṭṭhi hutvā upāsakehi saddhiṁ vihāraṁ gantvā satthu dhammadesanaṁ sutvā pasannamānaso",
  "atk-s0510a33:2_4": "bhagavato caṅkamanaṭṭhāne sudhāya parikammaṁ kāretvā ekañca leṇaṁ kāretvā nānāvirāgavatthehi",
  "atk-s0510a33:2_5": "leṇabhūmiyā santharitvā upari vitānañca katvā cātuddisassa saṅghassa niyyādetvā sattāhaṁ",
  "atk-s0510a33:2_6": "mahādānaṁ datvā paṇidhānaṁ akāsi. Satthā anumodanaṁ akāsi. So tena kusalakammena",
  "atk-s0510a33:2_7": "devamanussesu saṁsaranto ubhayasampattiyo anubhavitvā imasmiṁ kappe parinibbute kassapadasabale",
  "atk-s0510a33:2_8": "anuppanne amhākaṁ bhagavati bārāṇasiyaṁ kulagehe nibbattitvā viññutaṁ patto gaṅgātīre",
  "atk-s0510a33:2_9": "paṇṇasālaṁ karitvā vasantaṁ ekaṁ paccekabuddhaṁ temāsaṁ catūhi paccayehi sakkaccaṁ",
  "atk-s0510a33:2_10": "upaṭṭhahi. Paccekabuddho vuṭṭhavasso paripuṇṇaparikkhāro gandhamādanameva agamāsi.",
  "atk-s0510a33:2_11": "Sopi kulaputto yāvajīvaṁ tattha puññāni katvā tato cavitvā devamanussesu saṁsaranto",
  "atk-s0510a33:2_12": "amhākaṁ bhagavato kāle campānagare aggaseṭṭhissa gehe paṭisandhiṁ gaṇhi. Tassa paṭisandhiggahaṇakālato",
  "atk-s0510a33:2_13": "paṭṭhāya seṭṭhissa mahābhogakkhandho abhivaḍḍhi. Tassa mātukucchito nikkhamanadivase",
  "atk-s0510a33:2_14": "sakalanagare mahālābhasakkārasammāno ahosi, tassa pubbe paccekabuddhassa satasahassagghanikarattakambalapariccāgena",
  "atk-s0510a33:2_15": "suvaṇṇavaṇṇo sukhumālataro ca attabhāvo ahosi, tenassa soṇoti nāmaṁ akaṁsu. So mahatā",
  "atk-s0510a33:2_16": "parivārena abhivaḍḍhi. Tassa hatthapādatalāni bandhujīvakapupphavaṇṇāni ahesuṁ, tesaṁ",
  "atk-s0510a33:2_17": "satavāraṁ vihatakappāsaṁ viya mudusamphasso ahosi. Pādatalesu maṇikuṇḍalāvaṭṭavaṇṇalomāni",
  "atk-s0510a33:2_18": "jāyiṁsu. Vayappattassa tassa tiṇṇaṁ utūnaṁ anucchavike tayo pāsāde kārāpetvā nāṭakitthiyo",
  "atk-s0510a33:2_19": "upaṭṭhāpesuṁ. So tattha mahatiṁ sampattiṁ anubhavanto devakumāro viya paṭivasati.",
  "atk-s0510a33:3_0": "Atha amhākaṁ bhagavati sabbaññutaṁ patvā pavattitavaradhammacakke rājagahaṁ upanissāya",
  "atk-s0510a33:3_1": "viharante bimbisāraraññā pakkosāpito tehi asītiyā gāmikasahassehi saddhiṁ rājagahaṁ",
  "atk-s0510a33:3_2": "āgato satthu santikaṁ gantvā dhammaṁ sutvā paṭiladdhasaddho mātāpitaro anujānāpetvā",
  "atk-s0510a33:3_3": "bhagavato santike pabbajitvā laddhūpasampado satthu santike kammaṭṭhānaṁ gahetvā",
  "atk-s0510a33:3_4": "janasaṁsaggapariharaṇatthaṁ sītavane vihāsi. So tattha vasanto ‘‘mama sarīraṁ sukhumālaṁ,",
  "atk-s0510a33:3_5": "na ca sakkā sukheneva sukhaṁ adhigantuṁ, kāyaṁ kilametvāpi samaṇadhammaṁ kātuṁ vaṭṭatī’’ti",
  "atk-s0510a33:3_6": "cintetvā ṭhānacaṅkamameva adhiṭṭhāya padhānamanuyuñjanto pādatalesu phoṭesu uṭṭhitesupi",
  "atk-s0510a33:3_7": "vedanaṁ ajjhupekkhitvā daḷhaṁ vīriyaṁ karonto accāraddhavīriyatāya visesaṁ nibbattetuṁ",
  "atk-s0510a33:3_8": "asakkonto ‘‘evaṁ ahaṁ vāyamantopi maggaphalāni nibbattetuṁ na sakkomi, kiṁ me pabbajjāya,",
  "atk-s0510a33:3_9": "hīnāyāvattitvā bhoge ca bhuñjāmi, puññāni ca karissāmī’’ti cintesi. Atha satthā tassa",
  "atk-s0510a33:3_10": "cittācāraṁ ñatvā tattha gantvā vīṇopamovādena (mahāva. 243) ovaditvā vīriyasamatāyojanavidhiṁ",
  "atk-s0510a33:3_11": "dassento kammaṭṭhānaṁ sodhetvā gijjhakūṭaṁ gato. Soṇopi kho satthu santikā ovādaṁ",
  "atk-s0510a33:3_12": "labhitvā vīriyasamataṁ yojetvā vipassanaṁ ussukkāpetvā arahatte patiṭṭhāsi.",
  "atk-s0510a33:4_0": "49. So arahā hutvā attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a33:4_1": "vipassino pāvacanetiādimāha. Tattha vipassīti visesena, vividhaṁ vā passatīti vipassī.",
  "atk-s0510a33:4_2": "Pāvacaneti pakārena vuccatīti pāvacanaṁ, piṭakattayaṁ. Tassa vipassino tasmiṁ pāvacaneti",
  "atk-s0510a33:4_3": "attho. Leṇanti linante nilīyante etthāti leṇaṁ vihāraṁ. Bandhumārājadhāniyāti bandhanti",
  "atk-s0510a33:4_4": "kulaparamparāya vasena aññamaññaṁ sambajjhantīti bandhū, ñātakā. Te ettha paṭivasantīti",
  "atk-s0510a33:4_5": "bandhumā, bandhu assa atthīti vā bandhumā. Rājūnaṁ vasanaṭṭhānanti rājadhānī, bandhumā",
  "atk-s0510a33:4_6": "ca sā rājadhānī ceti bandhumārājadhānī, tassā bandhumārājadhāniyā, leṇaṁ mayā katanti",
  "atk-s0510a33:4_7": "sambandho. Sesamettha uttānatthamevāti.",
  "atk-s0510a33:5": "Soṇakoṭivīsattheraapadānavaṇṇanā samattā.",
  "atk-s0510a33:6": "10. Pubbakammapilotikabuddhaapadānavaṇṇanā",
  "atk-s0510a33:7_0": "64. Dasamāpadāne anotattasarāsanneti pabbatakūṭehi paṭicchannattā candimasūriyānaṁ",
  "atk-s0510a33:7_1": "santāpehi otattaṁ uṇhaṁ udakaṁ ettha natthīti anotatto. Saranti gacchanti pabhavanti",
  "atk-s0510a33:7_2": "sandanti etasmā mahānadiyoti saro. Sīhamukhādīhi nikkhantā mahānadiyo tikkhattuṁ",
  "atk-s0510a33:7_3": "tikkhattuṁ padakkhiṇaṁ katvā nikkhantanikkhantadisābhāgena saranti gacchantīti attho.",
  "atk-s0510a33:7_4": "Anotatto ca so saro cāti anotattasaro . Tassa āsannaṁ samīpaṭṭhānanti anotattasarāsannaṁ,",
  "atk-s0510a33:7_5": "tasmiṁ anotattasarāsanne, samīpeti attho. Ramaṇīyeti devadānavagandhabbakinnaroragabuddhapaccekabuddhādīhi",
  "atk-s0510a33:7_6": "ramitabbaṁ allīyitabbanti ramaṇīyaṁ, tasmiṁ ramaṇīye. Silātaleti ekagghanapabbatasilātaleti",
  "atk-s0510a33:7_7": "attho. Nānāratanapajjoteti padumarāgaveḷuriyādinānāanekehi ratanehi pajjote pakārena",
  "atk-s0510a33:7_8": "jotamāne. Nānāgandhavanantareti nānappakārehi candanāgarukappūratamālatilakāsokanāgapunnāgaketakādīhi",
  "atk-s0510a33:7_9": "anekehi sugandhapupphehi gahanībhūtavanantare silātaleti sambandho.",
  "atk-s0510a33:8_0": "65. Guṇamahantatāya saṅkhyāmahantatāya ca mahatā bhikkhusaṅghena, pareto parivuto",
  "atk-s0510a33:8_1": "lokanāyako lokattayasāmisammāsambuddho tattha silāsane nisinno attano pubbāni kammāni",
  "atk-s0510a33:8_2": "byākarī visesena pākaṭamakāsīti attho. Sesamettha heṭṭhā buddhāpadāne (apa. thera",
  "atk-s0510a33:8_3": "1.1.1 ādayo) vuttattā uttānatthattā ca suviññeyyameva. Buddhāpadāne antogadhampi",
  "atk-s0510a33:8_4": "idhāpadāne kusalākusalaṁ kammasaṁsūcakattā vaggasaṅgahavasena dhammasaṅgāhakattherā saṅgāyiṁsūti.",
  "atk-s0510a33:9": "Pubbakammapilotikabuddhaapadānavaṇṇanā samattā.",
  "atk-s0510a33:10": "Ekūnacattālīsamavaggavaṇṇanā samattā."
}