{
  "tika-s0403t31:0": "9. Sītivaggo",
  "tika-s0403t31:1": "1. Sītibhāvasuttavaṇṇanā",
  "tika-s0403t31:2_0": "85. Navamassa paṭhame sītibhāvanti nibbānaṁ, kilesavūpasamaṁ vā. Niggaṇhātīti accāraddhavīriyatādīhi",
  "tika-s0403t31:2_1": "uddhataṁ cittaṁ uddhaccapakkhato rakkhaṇavasena niggaṇhāti. Paggaṇhātīti atisithilavīriyatādīhi",
  "tika-s0403t31:2_2": "līnaṁ cittaṁ kosajjapātato rakkhaṇavasena paggaṇhāti. Sampahaṁsetīti samappavattacittaṁ",
  "tika-s0403t31:2_3": "tathāpavattiyaṁ paññāya toseti uttejeti vā. Yadā vā paññāpayogamandatāya upasamasukhānadhigamena",
  "tika-s0403t31:2_4": "vā nirassādaṁ cittaṁ bhāvanāya na pakkhandati, tadā jātiādīni saṁvegavatthūni paccavekkhitvā",
  "tika-s0403t31:2_5": "sampahaṁseti samuttejeti. Ajjhupekkhatīti yadā pana cittaṁ alīnaṁ anuddhataṁ anirassādaṁ",
  "tika-s0403t31:2_6": "ārammaṇe samappavattaṁ sammadeva bhāvanāvītiṁ otiṇṇaṁ hoti, tadā paggahaniggahasampahaṁsanesu",
  "tika-s0403t31:2_7": "kiñci byāpāraṁ akatvā samappavattesu assesu sārathī viya ajjhupekkhati, upekkhakova",
  "tika-s0403t31:2_8": "hoti. Paṇītādhimuttikoti paṇīte uttame maggaphale adhimutto ninnapoṇapabbhāro.",
  "tika-s0403t31:3": "Sītibhāvasuttavaṇṇanā niṭṭhitā.",
  "tika-s0403t31:4": "2-11. Āvaraṇasuttādivaṇṇanā",
  "tika-s0403t31:5_0": "86-95. Dutiye acchandikoti kattukamyatākusalacchandarahito. Uttarakurukā manussā",
  "tika-s0403t31:5_1": "acchandikaṭṭhānaṁ paviṭṭhā. Duppaññoti bhavaṅgapaññāya parihīno . Bhavaṅgapaññāya",
  "tika-s0403t31:5_2": "pana paripuṇṇāyapi yassa bhavaṅgaṁ lokuttarassa paccayo na hoti, sopi duppañño eva",
  "tika-s0403t31:5_3": "nāma. Abhabbo niyāmaṁ okkamituṁ kusalesu dhammesu sammattanti kusalesu dhammesu sammattaniyāmasaṅkhātaṁ",
  "tika-s0403t31:5_4": "ariyamaggaṁ okkamituṁ adhigantuṁ abhabbo. Na kammāvaraṇatāyātiādīsu abhabbavipariyāyena",
  "tika-s0403t31:5_5": "attho veditabbo. Catutthādīni uttānatthāni.",
  "tika-s0403t31:6": "Āvaraṇasuttādivaṇṇanā niṭṭhitā.",
  "tika-s0403t31:7": "Sītivaggavaṇṇanā niṭṭhitā."
}