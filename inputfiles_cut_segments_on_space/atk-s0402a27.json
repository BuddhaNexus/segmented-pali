{
  "atk-s0402a27:0": "(9) 4. Samaṇavaggo",
  "atk-s0402a27:1": "1. Samaṇasuttavaṇṇanā",
  "atk-s0402a27:2_0": "82. Catutthassa paṭhame samaṇiyānīti samaṇasantakāni. Samaṇakaraṇīyānīti samaṇena",
  "atk-s0402a27:2_1": "kattabbakiccāni. Adhisīlasikkhāsamādānantiādīsu samādānaṁ vuccati gahaṇaṁ, adhisīlasikkhāya",
  "atk-s0402a27:2_2": "samādānaṁ gahaṇaṁ pūraṇaṁ adhisīlasikkhāsamādānaṁ. Sesapadadvayepi eseva nayo. Ettha",
  "atk-s0402a27:2_3": "ca sīlaṁ adhisīlaṁ, cittaṁ adhicittaṁ, paññā adhipaññāti ayaṁ vibhāgo veditabbo.",
  "atk-s0402a27:2_4": "Tattha pañcasīlaṁ sīlaṁ nāma, taṁ upādāya dasasīlaṁ adhisīlaṁ nāma, tampi upādāya",
  "atk-s0402a27:2_5": "catupārisuddhisīlaṁ adhisīlaṁ nāma. Apica sabbampi lokiyasīlaṁ sīlaṁ nāma, lokuttarasīlaṁ",
  "atk-s0402a27:2_6": "adhisīlaṁ, tadeva sikkhitabbato sikkhāti vuccati. Kāmāvacaracittaṁ pana cittaṁ nāma,",
  "atk-s0402a27:2_7": "taṁ upādāya rūpāvacaraṁ adhicittaṁ nāma, tampi upādāya arūpāvacaraṁ adhicittaṁ nāma.",
  "atk-s0402a27:2_8": "Apica sabbampi lokiyacittaṁ cittameva, lokuttaraṁ adhicittaṁ. Paññāyapi eseva nayo.",
  "atk-s0402a27:2_9": "Tasmāti yasmā imāni tīṇi samaṇakaraṇīyāni, tasmā. Tibboti bahalo. Chandoti kattukamyatākusalacchando.",
  "atk-s0402a27:2_10": "Iti imasmiṁ suttante tisso sikkhā lokiyalokuttarā kathitāti.",
  "atk-s0402a27:3": "2. Gadrabhasuttavaṇṇanā",
  "atk-s0402a27:4_0": "83. Dutiye piṭṭhito piṭṭhitoti pacchato pacchato. Ahampi dammo ahampi dammoti ahampi",
  "atk-s0402a27:4_1": "“dammo dammamāno”ti vadamāno gāvīti. Seyyathāpi gunnanti yathā gāvīnaṁ. Gāvo hi kāḷāpi",
  "atk-s0402a27:4_2": "rattāpi setādivaṇṇāpi honti, gadrabhassa pana tādiso vaṇṇo nāma natthi. Yathā ca",
  "atk-s0402a27:4_3": "vaṇṇo, evaṁ saropi padampi aññādisameva. Sesaṁ uttānatthameva. Imasmimpi sutte tisso",
  "atk-s0402a27:4_4": "sikkhā missikāva kathitāti.",
  "atk-s0402a27:5": "3. Khettasuttavaṇṇanā",
  "atk-s0402a27:6_0": "84. Tatiye paṭikaccevāti paṭhamameva. Sukaṭṭhaṁ karotīti naṅgalena sukaṭṭhaṁ karoti.",
  "atk-s0402a27:6_1": "Sumatikatanti matiyā suṭṭhu samīkataṁ. Kālenāti vapitabbayuttakālena. Sesaṁ uttānameva.",
  "atk-s0402a27:6_2": "Idhāpi tisso sikkhā missikāva kathitā.",
  "atk-s0402a27:7": "4. Vajjiputtasuttavaṇṇanā",
  "atk-s0402a27:8_0": "85. Catutthe vajjiputtakoti vajjirājakulassa putto. Diyaḍḍhasikkhāpadasatanti paṇṇāsādhikaṁ",
  "atk-s0402a27:8_1": "sikkhāpadasataṁ. Tasmiṁ samaye paññattāni sikkhāpadāneva sandhāyetaṁ vuttaṁ. So kira",
  "atk-s0402a27:8_2": "bhikkhu ajjavasampanno ujujātiko avaṅko akuṭilo, tasmā “ahaṁ ettakāni sikkhāpadāni",
  "atk-s0402a27:8_3": "rakkhituṁ sakkuṇeyyaṁ vā na vā”ti cintetvā satthu ārocesi. Sakkomahanti sakkomi ahaṁ.",
  "atk-s0402a27:8_4": "So kira “ettakesu sikkhāpadesu sikkhantassa agaru tīsu sikkhāsu sikkhitu”nti maññamāno",
  "atk-s0402a27:8_5": "evamāha. Atha bhagavā yathā nāma paññāsa tiṇakalāpiyo ukkhipituṁ asakkontassa kalāpiyasataṁ",
  "atk-s0402a27:8_6": "bandhitvā sīse ṭhapeyya, evameva ekissāpi sikkhāya sikkhituṁ asakkontassa aparā dvepi",
  "atk-s0402a27:8_7": "sikkhā upari pakkhipanto tasmātiha tvaṁ bhikkhūtiādimāha. Sukhumālo kira uttaro nāma",
  "atk-s0402a27:8_8": "jānapadamanusso lohapāsādavihāre vasati. Atha naṁ daharabhikkhū āhaṁsu – “uttara,",
  "atk-s0402a27:8_9": "aggisālā ovassati, tiṇaṁ kappiyaṁ katvā dehī”ti. Taṁ ādāya aṭaviṁ gantvā tena lāyitaṁ",
  "atk-s0402a27:8_10": "tiṇaṁyeva karaḷe bandhitvā “paññāsa karaḷe gahetuṁ sakkhissasi uttarā”ti āhaṁsu.",
  "atk-s0402a27:8_11": "So “na sakkhissāmī”ti āha. Asītiṁ pana sakkhissasīti? Na sakkhissāmi, bhanteti. Ekaṁ",
  "atk-s0402a27:8_12": "karaḷasataṁ sakkhissasīti? Āma, bhante, gaṇhissāmīti. Daharabhikkhū karaḷasataṁ bandhitvā",
  "atk-s0402a27:8_13": "tassa sīse ṭhapayiṁsu. So ukkhipitvā nitthunanto gantvā aggisālāya samīpe pātesi.",
  "atk-s0402a27:8_14": "Atha naṁ bhikkhū “kilantarūposi uttarā”ti āhaṁsu. Āma, bhante, daharā bhikkhū maṁ",
  "atk-s0402a27:8_15": "vañcesuṁ, imaṁ ekampi karaḷasataṁ ukkhipituṁ asakkontaṁ maṁ “paṇṇāsa karaḷe ukkhipāhī”ti",
  "atk-s0402a27:8_16": "vadiṁsu. Āma, uttara, vañcayiṁsu tanti. Evaṁ sampadamidaṁ veditabbaṁ. Idhāpi tisso",
  "atk-s0402a27:8_17": "sikkhā missikāva kathitā.",
  "atk-s0402a27:9": "5. Sekkhasuttavaṇṇanā",
  "atk-s0402a27:10_0": "86. Pañcame ujumaggānusārinoti ujumaggo vuccati ariyamaggo, taṁ anussarantassa paṭipannakassāti",
  "atk-s0402a27:10_1": "attho. Khayasmiṁ paṭhamaṁ ñāṇanti paṭhamameva maggañāṇaṁ uppajjati. Maggo hi kilesānaṁ",
  "atk-s0402a27:10_2": "khepanato khayo nāma, taṁsampayuttaṁ ñāṇaṁ khayasmiṁ ñāṇaṁ nāma. Tatoaññā anantarāti",
  "atk-s0402a27:10_3": "tato catutthamaggañāṇato anantarā aññā uppajjati, arahattaphalaṁ uppajjatīti attho.",
  "atk-s0402a27:10_4": "Aññāvimuttassāti arahattaphalavimuttiyā vimuttassa. Ñāṇaṁ ve hotīti paccavekkhaṇañāṇaṁ",
  "atk-s0402a27:10_5": "hoti. Iti suttepi gāthāsupi satta sekhā kathitā. Avasāne pana khīṇāsavo dassitoti.",
  "atk-s0402a27:11": "6. Paṭhamasikkhāsuttavaṇṇanā",
  "atk-s0402a27:12_0": "87. Chaṭṭhe attakāmāti attano hitakāmā. Yatthetaṁ sabbaṁ samodhānaṁ gacchatīti yāsu",
  "atk-s0402a27:12_1": "sikkhāsu sabbametaṁ diyaḍḍhasikkhāpadasataṁ saṅgahaṁ gacchati. Paripūrakārī hotīti",
  "atk-s0402a27:12_2": "samattakārī hoti. Mattaso kārīti pamāṇena kārako, sabbena sabbaṁ kātuṁ na sakkotīti",
  "atk-s0402a27:12_3": "attho. Khuddānukhuddakānīti cattāri pārājikāni ṭhapetvā sesasikkhāpadāni. Tatrāpi",
  "atk-s0402a27:12_4": "saṅghādisesaṁ khuddakaṁ, thullaccayaṁ anukhuddakaṁ nāma. Thullaccayañca khuddakaṁ,",
  "atk-s0402a27:12_5": "pācittiyaṁ anukhuddakaṁ nāma, pācittiyañca khuddakaṁ, pāṭidesaniyadukkaṭadubbhāsitāni",
  "atk-s0402a27:12_6": "anukhuddakāni nāma. Ime pana aṅguttaramahānikāyavaḷañjanakaācariyā “cattāri pārājikāni",
  "atk-s0402a27:12_7": "ṭhapetvā sesāni sabbānipi khuddānukhuddakānī”ti vadanti. Tāni āpajjatipi vuṭṭhātipīti",
  "atk-s0402a27:12_8": "ettha pana khīṇāsavo tāva lokavajjaṁ nāpajjati, paṇṇattivajjameva āpajjati. Āpajjanto",
  "atk-s0402a27:12_9": "ca kāyenapi vācāyapi cittenapi āpajjati. Kāyena āpajjanto kuṭikārasahaseyyādīni āpajjati,",
  "atk-s0402a27:12_10": "vācāya āpajjanto sañcarittapadasodhammādīni, cittena āpajjanto rūpiyapaṭiggahaṇaṁ",
  "atk-s0402a27:12_11": "āpajjati. Sekkhesupi eseva nayo. Na hi mettha, bhikkhave, abhabbatā vuttāti, bhikkhave,",
  "atk-s0402a27:12_12": "na hi mayā ettha evarūpaṁ āpattiṁ āpajjane ca vuṭṭhāne ca ariyapuggalassa abhabbatā",
  "atk-s0402a27:12_13": "kathitā. Ādibrahmacariyakānīti maggabrahmacariyassa ādibhūtāni cattāri mahāsīlasikkhāpadāni.",
  "atk-s0402a27:12_14": "Brahmacariyasāruppānīti tāniyeva catumaggabrahmacariyassa sāruppāni anucchavikāni.",
  "atk-s0402a27:12_15": "Tatthāti tesu sikkhāpadesu. Dhuvasīloti nibaddhasīlo. Ṭhitasīloti patiṭṭhitasīlo.",
  "atk-s0402a27:12_16": "Sotāpannoti sotasaṅkhātena maggena phalaṁ āpanno. Avinipātadhammoti catūsu apāyesu",
  "atk-s0402a27:12_17": "apatanasabhāvo. Niyatoti sotāpattimagganiyāmena niyato. Sambodhiparāyaṇoti uparimaggattayasambodhiparāyaṇo.",
  "atk-s0402a27:13_0": "Tanuttāti tanubhāvo. Sakadāgāmino hi rāgādayo abbhapaṭalaṁ viya macchikāpattaṁ viya",
  "atk-s0402a27:13_1": "ca tanukā honti, na bahalā. Orambhāgiyānanti heṭṭhābhāgiyānaṁ. Saṁyojanānanti bandhanānaṁ.",
  "atk-s0402a27:13_2": "Parikkhayāti parikkhayena. Opapātiko hotīti uppannako hoti. Tattha parinibbāyīti",
  "atk-s0402a27:13_3": "heṭṭhā anotaritvā upariyeva parinibbānadhammo. Anāvattidhammoti yonigativasena anāgamanadhammo.",
  "atk-s0402a27:14_0": "Padesaṁ padesakārītiādīsu padesakārī puggalo nāma sotāpanno ca sakadāgāmī ca anāgāmī",
  "atk-s0402a27:14_1": "ca, so padesameva sampādeti. Paripūrakārī nāma arahā, so paripūrameva sampādeti.",
  "atk-s0402a27:14_2": "Avañjhānīti atucchāni saphalāni saudrayānīti attho. Idhāpi tisso sikkhā missakāva kathitā.",
  "atk-s0402a27:15": "7. Dutiyasikkhāsuttavaṇṇanā",
  "atk-s0402a27:16_0": "88. Sattame kolaṁkoloti kulā kulaṁ gamanako. Kulanti cettha bhavo adhippeto, tasmā",
  "atk-s0402a27:16_1": "“dve vā tīṇi vā kulānī”ti etthapi dve vā tayo vā bhaveti attho veditabbo. Ayañhi",
  "atk-s0402a27:16_2": "dve vā bhave sandhāvati tayo vā, uttamakoṭiyā cha vā. Tasmā dve vā tīṇi vā cattāri",
  "atk-s0402a27:16_3": "vā pañca vā cha vāti evamettha vikappo daṭṭhabbo. Ekabījīti ekasseva bhavassa bījaṁ",
  "atk-s0402a27:16_4": "etassa atthīti ekabījī. Uddhaṁsototiādīsu atthi uddhaṁsoto akaniṭṭhagāmī, atthi uddhaṁsoto",
  "atk-s0402a27:16_5": "na akaniṭṭhagāmī, atthi na uddhaṁsoto akaniṭṭhagāmī, atthi na uddhaṁsoto na akaniṭṭhagāmī.",
  "atk-s0402a27:16_6": "Tattha yo idha anāgāmiphalaṁ patvā avihādīsu nibbatto tattha yāvatāyukaṁ ṭhatvā uparūpari",
  "atk-s0402a27:16_7": "nibbattitvā akaniṭṭhaṁ pāpuṇāti, ayaṁ uddhaṁsoto akaniṭṭhagāmī nāma. Yo pana avihādīsu",
  "atk-s0402a27:16_8": "nibbatto tattheva aparinibbāyitvā akaniṭṭhampi appatvā uparimabrahmaloke parinibbāyati,",
  "atk-s0402a27:16_9": "ayaṁ uddhaṁsoto na akaniṭṭhagāmī nāma. Yo ito cavitvā akaniṭṭheyeva nibbattati, ayaṁ",
  "atk-s0402a27:16_10": "na uddhaṁsoto akaniṭṭhagāmī nāma. Yo pana avihādīsu catūsu aññatarasmiṁ nibbattitvā",
  "atk-s0402a27:16_11": "tattheva parinibbāyati, ayaṁ na uddhaṁsoto na akaniṭṭhagāmī nāma.",
  "atk-s0402a27:17_0": "Yattha katthaci uppanno pana sasaṅkhārena sappayogena arahattaṁ patto sasaṅkhāraparinibbāyī",
  "atk-s0402a27:17_1": "nāma. Asaṅkhārena appayogena patto asaṅkhāraparinibbāyī nāma. Yo pana kappasahassāyukesu",
  "atk-s0402a27:17_2": "avihesu nibbattitvā pañcamaṁ kappasataṁ atikkamitvā arahattaṁ patto, ayaṁ upahaccaparinibbāyī",
  "atk-s0402a27:17_3": "nāma. Atappādīsupi eseva nayo. Antarāparinibbāyīti yo āyuvemajjhaṁ anatikkamitvā",
  "atk-s0402a27:17_4": "parinibbāyati, so tividho hoti. Kappasahassāyukesu tāva avihesu nibbattitvā eko nibbattadivaseyeva",
  "atk-s0402a27:17_5": "arahattaṁ pāpuṇāti. No ce nibbattadivase pāpuṇāti, paṭhamassa pana kappasatassa matthake",
  "atk-s0402a27:17_6": "pāpuṇāti, ayaṁ paṭhamo antarāparinibbāyī. Aparo evaṁ asakkonto dvinnaṁ kappasatānaṁ",
  "atk-s0402a27:17_7": "matthake pāpuṇāti, ayaṁ dutiyo. Aparo evampi asakkonto catunnaṁ kappasatānaṁ matthake",
  "atk-s0402a27:17_8": "pāpuṇāti, ayaṁ tatiyo antarāparinibbāyī. Sesaṁ vuttanayameva.",
  "atk-s0402a27:18_0": "Imasmiṁ pana ṭhāne ṭhatvā catuvīsati sotāpannā, dvādasa sakadāgāmino, aṭṭhacattālīsa",
  "atk-s0402a27:18_1": "anāgāmino, dvādasa ca arahanto kathetabbā. Imasmiṁ hi sāsane saddhādhuraṁ paññādhuranti",
  "atk-s0402a27:18_2": "dve dhurāni, dukkhapaṭipadādandhābhiññādayo catasso paṭipadā. Tattheko saddhādhurena",
  "atk-s0402a27:18_3": "abhinivisitvā sotāpattiphalaṁ patvā ekameva bhavaṁ nibbattitvā dukkhassantaṁ karoti,",
  "atk-s0402a27:18_4": "ayameko ekabījī. So paṭipadāvasena catubbidho hoti. Yathā cesa, evaṁ paññādhurena",
  "atk-s0402a27:18_5": "abhiniviṭṭhopīti aṭṭha ekabījino. Tathā kolaṁkolā sattakkhattuparamā cāti ime catuvīsati",
  "atk-s0402a27:18_6": "sotāpannā nāma. Tīsu pana vimokkhesu suññatavimokkhena sakadāgāmibhūmiṁ pattā catunnaṁ",
  "atk-s0402a27:18_7": "paṭipadānaṁ vasena cattāro sakadāgāmino, tathā animittavimokkhena pattā cattāro,",
  "atk-s0402a27:18_8": "appaṇihitavimokkhena pattā cattāroti ime dvādasa sakadāgāmino. Avihesu pana tayo",
  "atk-s0402a27:18_9": "antarāparinibbāyino, eko upahaccaparinibbāyī, eko uddhaṁsoto akaniṭṭhagāmīti pañca",
  "atk-s0402a27:18_10": "anāgāmino, te asaṅkhāraparinibbāyino pañca, sasaṅkhāraparinibbāyino pañcāti dasa",
  "atk-s0402a27:18_11": "honti, tathā atappādīsu. Akaniṭṭhesu pana uddhaṁsoto natthi, tasmā tattha cattāro",
  "atk-s0402a27:18_12": "sasaṅkhāraparinibbāyī, cattāro asaṅkhāraparinibbāyīti aṭṭha, ime aṭṭhacattālīsa anāgāmino.",
  "atk-s0402a27:18_13": "Yathā pana sakadāgāmino, tatheva arahantopi dvādasa veditabbā. Idhāpi tisso sikkhā missikāva kathitā.",
  "atk-s0402a27:19": "8. Tatiyasikkhāsuttavaṇṇanā",
  "atk-s0402a27:20_0": "89. Aṭṭhame taṁ vā pana anabhisambhavaṁ appaṭivijjhanti taṁ arahattaṁ apāpuṇanto",
  "atk-s0402a27:20_1": "appaṭivijjhanto. Iminā nayena sabbaṭṭhānesu attho veditabbo. Idhāpi tisso sikkhā",
  "atk-s0402a27:20_2": "missikāva kathitā. Navamaṁ uttānatthameva. Idhāpi tisso sikkhā missikāva kathitā.",
  "atk-s0402a27:21": "10. Dutiyasikkhattayasuttavaṇṇanā",
  "atk-s0402a27:22": "91. Dasame āsavānaṁ khayāti ettha arahattamaggo adhipaññāsikkhā nāma. Phalaṁ pana sikkhitasikkhassa uppajjanato sikkhāti na vattabbaṁ.",
  "atk-s0402a27:23_0": "Yathāpure tathā pacchāti yathā paṭhamaṁ tīsu sikkhāsu sikkhati, pacchā tatheva sikkhatīti",
  "atk-s0402a27:23_1": "attho. Dutiyapadepi eseva nayo. Yathā adho tathā uddhanti yathā heṭṭhimakāyaṁ asubhavasena",
  "atk-s0402a27:23_2": "passati, uparimakāyampi tatheva pharati. Dutiyapadepi eseva nayo. Yathā divā tathā",
  "atk-s0402a27:23_3": "rattinti yathā divā tisso sikkhā sikkhati, rattimpi tatheva sikkhatīti attho. Abhibhuyya",
  "atk-s0402a27:23_4": "disā sabbāti sabbā disā ārammaṇavasena abhibhavitvā. Appamāṇasamādhināti arahattamaggasamādhinā.",
  "atk-s0402a27:24_0": "Sekkhanti sikkhamānaṁ sakaraṇīyaṁ. Paṭipadanti paṭipannakaṁ. Saṁsuddhacāriyanti saṁsuddhacaraṇaṁ",
  "atk-s0402a27:24_1": "parisuddhasīlaṁ. Sambuddhanti catusaccabuddhaṁ. Dhīraṁ paṭipadantagunti khandhadhīraāyatanadhīravasena",
  "atk-s0402a27:24_2": "dhīraṁ dhitisampannaṁ paṭipattiyā antaṁ gataṁ. Viññāṇassāti carimakaviññāṇassa. Taṇhākkhayavimuttinoti",
  "atk-s0402a27:24_3": "taṇhākkhayavimuttisaṅkhātāya arahattaphalavimuttiyā samannāgatassa. Pajjotasseva",
  "atk-s0402a27:24_4": "nibbānanti padīpanibbānaṁ viya. Vimokkho hoti cetasoti cittassa vimutti vimuccanā",
  "atk-s0402a27:24_5": "appavattibhāvo hoti. Taṇhākkhayavimuttino hi khīṇāsavassa carimakaviññāṇanirodhena",
  "atk-s0402a27:24_6": "parinibbānaṁ viya cetaso vimokkho hoti, na gataṭṭhānaṁ paññāyati, apaṇṇattikabhāvūpagamoyeva hotīti attho.",
  "atk-s0402a27:25": "11. Saṅkavāsuttavaṇṇanā",
  "atk-s0402a27:26_0": "92. Ekādasame saṅkavā nāma kosalānaṁ nigamoti saṅkavāti evaṁnāmako kosalaraṭṭhe nigamo.",
  "atk-s0402a27:26_1": "Āvāsikoti bhārahāro nave āvāse samuṭṭhāpeti, purāṇe paṭijaggati. Sikkhāpadapaṭisaṁyuttāyāti",
  "atk-s0402a27:26_2": "sikkhāsaṅkhātehi padehi paṭisaṁyuttāya, tīhi sikkhāhi samannāgatāyāti attho. Sandassetīti",
  "atk-s0402a27:26_3": "sammukhe viya katvā dasseti. Samādapetīti gaṇhāpeti. Samuttejetīti samussāheti. Sampahaṁsetīti",
  "atk-s0402a27:26_4": "paṭiladdhaguṇehi vaṇṇaṁ kathento vodāpeti. Adhisallikhateti ativiya sallikhati, ativiya",
  "atk-s0402a27:26_5": "sallikhitaṁ katvā saṇhaṁ saṇhaṁ kathetīti attho.",
  "atk-s0402a27:27_0": "Accayoti aparādho. Maṁ accagamāti maṁ atikkamma adhibhavitvā pavatto. Ahudeva akkhantīti",
  "atk-s0402a27:27_1": "ahosiyeva anadhivāsanā. Ahu appaccayoti ahosi atuṭṭhākāro. Paṭiggaṇhātūti khamatu.",
  "atk-s0402a27:27_2": "Āyatiṁ saṁvarāyāti anāgate saṁvaratthāya, puna evarūpassa aparādhassa dosassa khalitassa",
  "atk-s0402a27:27_3": "vā akaraṇatthāyāti attho. Tagghāti ekaṁsena. Yathādhammaṁ paṭikarosīti yathā dhammo",
  "atk-s0402a27:27_4": "ṭhito, tathā karosi, khamāpesīti vuttaṁ hoti. Taṁ te mayaṁ paṭiggaṇhāmāti taṁ tava",
  "atk-s0402a27:27_5": "aparādhaṁ mayaṁ khamāma. Vuddhihesā, kassapa, ariyassa vinayeti esā kassapa buddhassa",
  "atk-s0402a27:27_6": "bhagavato sāsane vuddhi nāma. Katamā? Yāyaṁ accayaṁ accayato disvā yathādhammaṁ paṭikaritvā",
  "atk-s0402a27:27_7": "āyatiṁ saṁvarāpajjanā. Desanaṁ pana puggalādhiṭṭhānaṁ karonto “yo accayaṁ accayato",
  "atk-s0402a27:27_8": "disvā yathādhammaṁ paṭikaroti, āyatiṁ saṁvaraṁ āpajjatī”ti āha. Na sikkhākāmoti tisso",
  "atk-s0402a27:27_9": "sikkhā na kāmeti na pattheti na piheti. Sikkhāsamādānassāti sikkhāparipūraṇassa.",
  "atk-s0402a27:27_10": "Na vaṇṇavādīti guṇaṁ na katheti. Kālenāti yuttappayuttakālena. Sesamettha uttānatthamevāti.",
  "atk-s0402a27:28": "Samaṇavaggo catuttho."
}