{
  "tika-vin05t1:0": "1. Divāseyyavinicchayakathā",
  "tika-vin05t1:1_0": "1. Tattha divāseyyāti divānipajjanaṁ. Tatrāyaṁ vinicchayo – ‘‘anujānāmi, bhikkhave,",
  "tika-vin05t1:1_1": "divā paṭisallīyantena dvāraṁ saṁvaritvā paṭisallīyitu’’nti (pārā. 77) vacanato divā",
  "tika-vin05t1:1_2": "nipajjantena dvāraṁ saṁvaritvā nipajjitabbaṁ. Ettha ca kiñcāpi pāḷiyaṁ ‘‘ayaṁ nāma",
  "tika-vin05t1:1_3": "āpattī’’ti na vuttā, vivaritvā nipannadosena pana uppanne vatthusmiṁ dvāraṁ saṁvaritvā",
  "tika-vin05t1:1_4": "nipajjituṁ anuññātattā asaṁvaritvā nipajjantassa aṭṭhakathāyaṁ dukkaṭaṁ (pārā. aṭṭha.",
  "tika-vin05t1:1_5": "1.77) vuttaṁ. Bhagavato hi adhippāyaṁ ñatvā upālittherādīhi aṭṭhakathā ṭhapitā. ‘‘Atthāpatti",
  "tika-vin05t1:1_6": "divā āpajjati, no ratti’’nti (pari. 323) imināpi cetaṁ siddhaṁ.",
  "tika-vin05t1:2_0": "2. Kīdisaṁ pana dvāraṁ saṁvaritabbaṁ, kīdisaṁ na saṁvaritabbaṁ? Rukkhapadaraveḷupadarakilañjapaṇṇādīnaṁ",
  "tika-vin05t1:2_1": "yena kenaci kavāṭaṁ katvā heṭṭhā udukkhale upari uttarapāsake ca pavesetvā kataṁ",
  "tika-vin05t1:2_2": "parivattakadvārameva saṁvaritabbaṁ. Aññaṁ gorūpānaṁ vajesu viya rukkhasūcikaṇṭakadvāraṁ,",
  "tika-vin05t1:2_3": "gāmathakanakaṁ cakkalakayuttadvāraṁ, phalakesu vā kiṭikāsu vā dve tīṇi cakkalakāni",
  "tika-vin05t1:2_4": "yojetvā kataṁ saṁsaraṇakiṭikadvāraṁ, āpaṇesu viya kataṁ ugghāṭanakiṭikadvāraṁ, dvīsu",
  "tika-vin05t1:2_5": "tīsu ṭhānesu veḷusalākā gopphetvā paṇṇakuṭīsu kataṁ salākahatthakadvāraṁ, dussasāṇidvāranti",
  "tika-vin05t1:2_6": "evarūpaṁ dvāraṁ na saṁvaritabbaṁ. Pattahatthassa kavāṭappaṇāmane pana ekaṁ dussasāṇidvārameva",
  "tika-vin05t1:2_7": "anāpattikaraṁ, avasesāni paṇāmentassa āpatti. Divā paṭisallīyantassa pana parivattakadvārameva",
  "tika-vin05t1:2_8": "āpattikaraṁ, sesāni saṁvaritvā vā asaṁvaritvā vā nipajjantassa āpatti natthi, saṁvaritvā",
  "tika-vin05t1:2_9": "pana nipajjitabbaṁ, etaṁ vattaṁ.",
  "tika-vin05t1:3_0": "3. Parivattakadvāraṁ kittakena saṁvutaṁ hoti? Sūcighaṭikāsu dinnāsu saṁvutameva hoti.",
  "tika-vin05t1:3_1": "Apica kho sūcimattepi dinne vaṭṭati, ghaṭikāmattepi dinne vaṭṭati, dvārabāhaṁ phusitvā",
  "tika-vin05t1:3_2": "ṭhapitamattepi vaṭṭati, īsakaṁ aphusitepi vaṭṭati, sabbantimena vidhinā yāvatā sīsaṁ",
  "tika-vin05t1:3_3": "nappavisati, tāvatā aphusitepi vaṭṭati. Sace bahūnaṁ vaḷañjanaṭṭhānaṁ hoti, bhikkhuṁ",
  "tika-vin05t1:3_4": "vā sāmaṇeraṁ vā ‘‘dvāraṁ, āvuso, jaggāhī’’ti vatvāpi nipajjituṁ vaṭṭati. Atha bhikkhū",
  "tika-vin05t1:3_5": "cīvarakammaṁ vā aññaṁ vā kiñci karontā nisinnā honti, ‘‘ete dvāraṁ jaggissantī’’ti",
  "tika-vin05t1:3_6": "ābhogaṁ katvāpi nipajjituṁ vaṭṭati. Kurundaṭṭhakathāyaṁ pana ‘‘upāsakampi āpucchitvā",
  "tika-vin05t1:3_7": "vā ‘esa jaggissatī’ti ābhogaṁ katvā vā nipajjituṁ vaṭṭati, kevalaṁ bhikkhuniṁ vā",
  "tika-vin05t1:3_8": "mātugāmaṁ vā āpucchituṁ na vaṭṭatī’’ti vuttaṁ, taṁ yuttaṁ. Evaṁ sabbatthapi yo yo",
  "tika-vin05t1:3_9": "theravādo vā aṭṭhakathāvādo vā pacchā vuccati, so sova pamāṇanti gahetabbaṁ.",
  "tika-vin05t1:4_0": "4. Atha dvārassa udukkhalaṁ vā uttarapāsako vā bhinno hoti aṭṭhapito vā, saṁvarituṁ",
  "tika-vin05t1:4_1": "na sakkoti, navakammatthaṁ vā pana iṭṭhakapuñjo vā mattikādīnaṁ vā rāsi antodvāre",
  "tika-vin05t1:4_2": "kato hoti, aṭṭaṁ vā bandhanti, yathā saṁvarituṁ na sakkoti. Evarūpe antarāye sati",
  "tika-vin05t1:4_3": "asaṁvaritvāpi nipajjituṁ vaṭṭati. Yadi pana kavāṭaṁ natthi, laddhakappameva. Upari",
  "tika-vin05t1:4_4": "sayantena nisseṇiṁ āropetvā nipajjitabbaṁ. Sace nisseṇimatthake thakanakaṁ hoti,",
  "tika-vin05t1:4_5": "thaketvāpi nipajjitabbaṁ. Gabbhe nipajjantena gabbhadvāraṁ vā pamukhadvāraṁ vā yaṁ",
  "tika-vin05t1:4_6": "kiñci saṁvaritvā nipajjituṁ vaṭṭati. Sace ekakuṭṭake gehe dvīsu passesu dvārāni katvā",
  "tika-vin05t1:4_7": "vaḷañjanti, dvepi dvārāni jaggitabbāni, tibhūmakepi pāsāde dvāraṁ jaggitabbameva.",
  "tika-vin05t1:4_8": "Sace bhikkhācārā paṭikkamma lohapāsādasadisaṁ pāsādaṁ bahū bhikkhū divāvihāratthaṁ",
  "tika-vin05t1:4_9": "pavisanti, saṅghattherena dvārapālassa ‘‘dvāraṁ jaggāhī’’ti vatvā vā ‘‘dvārajagganaṁ",
  "tika-vin05t1:4_10": "nāma etassa bhāro’’ti ābhogaṁ katvā vā pavisitvā nipajjitabbaṁ. Yāva saṅghanavakena",
  "tika-vin05t1:4_11": "evameva kātabbaṁ. Pure pavisantānaṁ ‘‘dvārajagganaṁ nāma pacchimānaṁ bhāro’’ti evaṁ",
  "tika-vin05t1:4_12": "ābhogaṁ kātumpi vaṭṭati. Anāpucchā vā ābhogaṁ akatvā vā antogabbhe vā asaṁvutadvāre",
  "tika-vin05t1:4_13": "bahi vā nipajjantānaṁ āpatti. Gabbhe vā bahi vā nipajjanakālepi ‘‘dvārajagganaṁ nāma",
  "tika-vin05t1:4_14": "mahādvāre dvārapālassa bhāro’’ti ābhogaṁ katvā nipajjituṁ vaṭṭatiyeva. Evaṁ lohapāsādādīsu",
  "tika-vin05t1:4_15": "ākāsatale nipajjantenapi dvāraṁ saṁvaritabbameva.",
  "tika-vin05t1:5_0": "Ayañhettha saṅkhepo – idaṁ divāpaṭisallīyanaṁ yena kenaci parikkhitte sadvārabandhe",
  "tika-vin05t1:5_1": "ṭhāne kathitaṁ, tasmā abbhokāse vā rukkhamūle vā maṇḍape vā yattha katthaci sadvārabandhe",
  "tika-vin05t1:5_2": "nipajjantena dvāraṁ saṁvaritvāva nipajjitabbaṁ. Sace mahāpariveṇaṁ hoti mahābodhiyaṅgaṇalohapāsādaṅgaṇasadisaṁ",
  "tika-vin05t1:5_3": "bahūnaṁ osaraṇaṭṭhānaṁ, yattha dvāraṁ saṁvutampi saṁvutaṭṭhāne na tiṭṭhati, dvāraṁ",
  "tika-vin05t1:5_4": "alabhantā pākāraṁ āruhitvāpi vicaranti, tattha saṁvaraṇakiccaṁ natthi. Rattiṁ dvāraṁ",
  "tika-vin05t1:5_5": "vivaritvā nipanno aruṇe uggate vuṭṭhāti, anāpatti. Sace pana pabujjhitvā puna supati,",
  "tika-vin05t1:5_6": "āpatti. Yo pana ‘‘aruṇe uggate vuṭṭhahissāmī’’ti paricchinditvāva dvāraṁ asaṁvaritvā",
  "tika-vin05t1:5_7": "rattiṁ nipajjati, yathāparicchedameva vuṭṭhāti, tassa āpattiyeva. Mahāpaccariyaṁ",
  "tika-vin05t1:5_8": "pana ‘‘evaṁ nipajjanto anādariyadukkaṭāpi na muccatī’’ti vuttaṁ.",
  "tika-vin05t1:6_0": "5. Yo pana bahudeva rattiṁ jaggitvā addhānaṁ vā gantvā divā kilantarūpo mañce nisinno",
  "tika-vin05t1:6_1": "pāde bhūmito amocetvāva niddāvasena nipajjati, tassa anāpatti. Sace okkantaniddo",
  "tika-vin05t1:6_2": "ajānantopi pāde mañcakaṁ āropeti, āpattiyeva. Nisīditvā apassāya supantassa anāpatti.",
  "tika-vin05t1:6_3": "Yopi ca ‘‘niddaṁ vinodessāmī’’ti caṅkamanto patitvā sahasā vuṭṭhāti, tassapi anāpatti.",
  "tika-vin05t1:6_4": "Yo pana patitvā tattheva sayati, na vuṭṭhāti, tassa āpatti.",
  "tika-vin05t1:7_0": "Ko muccati, ko na muccatīti? Mahāpaccariyaṁ tāva ‘‘ekabhaṅgena nipannako eva muccati.",
  "tika-vin05t1:7_1": "Pāde pana bhūmito mocetvā nipannopi yakkhagahitakopi visaññībhūtopi na muccatī’’ti",
  "tika-vin05t1:7_2": "vuttaṁ. Kurundaṭṭhakathāyaṁ pana ‘‘bandhitvā nipajjāpitova muccatī’’ti vuttaṁ. Mahāaṭṭhakathāyaṁ",
  "tika-vin05t1:7_3": "pana ‘‘yo caṅkamanto mucchitvā patito tattheva supati, tassapi avisayatāya āpatti",
  "tika-vin05t1:7_4": "na dissati. Ācariyā pana evaṁ na kathayanti, tasmā āpattiyevāti mahāpadumattherena",
  "tika-vin05t1:7_5": "vuttaṁ. Dve pana janā āpattito muccantiyeva, yo ca yakkhagahitako, yo ca bandhitvā nipajjāpito’’ti.",
  "tika-vin05t1:8": "Iti pāḷimuttakavinayavinicchayasaṅgahe",
  "tika-vin05t1:9": "Divāseyyavinicchayakathā samattā."
}