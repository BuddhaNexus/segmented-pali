{
  "atk-abh03a35:0": "20. Vīsatimavaggo",
  "atk-abh03a35:1": "1. Asañciccakathāvaṇṇanā",
  "atk-abh03a35:2_0": "857-862. Idāni asañciccakathā nāma hoti. Tattha “ānantariyavatthūni nāma garūni bhāriyāni,",
  "atk-abh03a35:2_1": "tasmā asañciccāpi tesu vatthūsu vikopitesu ānantariko hotī”ti yesaṁ laddhi, seyyathāpi",
  "atk-abh03a35:2_2": "ekaccānaṁ uttarāpathakānaṁ; te sandhāya asañciccāti pucchā sakavādissa, laddhivasena",
  "atk-abh03a35:2_3": "paṭiññā itarassa. Atha naṁ “yasmā ānantariyakammaṁ nāma kammapathappattaṁ. Yadi ca",
  "atk-abh03a35:2_4": "asañcicca kammapathabhedo siyā, avasesā pāṇātipātādayopi asañcicca bhaveyyu”nti codanatthaṁ",
  "atk-abh03a35:2_5": "asañciccapāṇaṁ hantvātiādimāha. Itaro tathārūpāya laddhiyā abhāvena paṭikkhipati.",
  "atk-abh03a35:2_6": "Sesaṁ yathāpāḷimeva niyyāti. Na vattabbaṁ mātughātakoti pucchā paravādissa, rogapaṭikārādikāle",
  "atk-abh03a35:2_7": "asañcicca ghātaṁ sandhāya paṭiññā sakavādissa. Nanu mātā jīvitā voropitāti pañhepi",
  "atk-abh03a35:2_8": "asañcicca voropitaṁ sandhāya paṭiññā sakavādisseva. Evaṁ adhippāyaṁ pana aggahetvā",
  "atk-abh03a35:2_9": "hañcīti laddhipatiṭṭhāpanaṁ itarassa. Taṁ ayoniso patiṭṭhāpitattā appatiṭṭhitameva.",
  "atk-abh03a35:2_10": "Pitughātakādīsupi eseva nayo. Saṅghabhedake pana dhammasaññiṁ sandhāya saṅghabhedo",
  "atk-abh03a35:2_11": "ānantarikoti pucchā sakavādissa, “saṅghaṁ samaggaṁ bhetvāna, kappaṁ nirayamhi paccatī”ti",
  "atk-abh03a35:2_12": "vacanaṁ ayoniso gahetvā paṭiññā paravādissa. Puna sabbeti puṭṭho sakapakkhe dhammasaññiṁ",
  "atk-abh03a35:2_13": "sandhāya paṭikkhipati, parapakkhe dhammasaññiṁ sandhāya paṭijānāti. Dhammasaññīti",
  "atk-abh03a35:2_14": "pañhadvayepi eseva nayo. Nanu vuttaṁ bhagavatāti suttaṁ ekanteneva dhammavādissa",
  "atk-abh03a35:2_15": "ānantarikabhāvadassanatthaṁ vuttaṁ. Āpāyiko nerayikoti gāthāyapi adhammavādīyeva",
  "atk-abh03a35:2_16": "adhippeto. Itaro pana adhippāyaṁ aggahetvā laddhiṁ patiṭṭhapeti. Sā ayoniso patiṭṭhāpitattā appatiṭṭhitāyevāti.",
  "atk-abh03a35:3": "Asañciccakathāvaṇṇanā.",
  "atk-abh03a35:4": "2. Ñāṇakathāvaṇṇanā",
  "atk-abh03a35:5_0": "863-865. Idāni ñāṇakathā nāma hoti. Tattha duvidhaṁ ñāṇaṁ – lokiyañca lokuttarañca.",
  "atk-abh03a35:5_1": "Lokiyaṁ samāpattiñāṇampi hoti dānādivasena pavattaṁ kammassakatañāṇampi; lokuttaraṁ",
  "atk-abh03a35:5_2": "saccaparicchedakaṁ maggañāṇampi phalañāṇampi. Imaṁ pana vibhāgaṁ akatvā “saccaparicchedakameva",
  "atk-abh03a35:5_3": "ñāṇaṁ na itaraṁ, tasmā natthi puthujjanassa ñāṇa”nti yesaṁ laddhi, seyyathāpi hetuvādānaṁ,",
  "atk-abh03a35:5_4": "te sandhāya pucchā sakavādissa, paṭiññā itarassa. Paññātiādi ñāṇavevacanadassanatthaṁ",
  "atk-abh03a35:5_5": "vuttaṁ. Tenetaṁ dīpeti – yadi tassa ñāṇaṁ natthi, paññādayopi natthi. Atha paññādayo",
  "atk-abh03a35:5_6": "atthi, ñāṇampi atthi. Kasmā? Paññādīnaṁ ñāṇato anaññattāti. Paṭhamaṁ jhānantiādi",
  "atk-abh03a35:5_7": "samāpattiñāṇassa dassanatthaṁ vuttaṁ. Dānaṁ dadeyyātiādi kammassakatañāṇassa. Dukkhaṁ",
  "atk-abh03a35:5_8": "parijānātīti lokuttaramaggañāṇameva dīpeti, na ca lokuttarameva ñāṇanti.",
  "atk-abh03a35:6": "Ñāṇakathāvaṇṇanā.",
  "atk-abh03a35:7": "3. Nirayapālakathāvaṇṇanā",
  "atk-abh03a35:8_0": "866. Idāni nirayapālakathā nāma hoti. Tattha “niraye nerayikakammāneva nirayapālarūpavasena",
  "atk-abh03a35:8_1": "vadhenti, natthi nirayapālā nāma sattā”ti yesaṁ laddhi, seyyathāpi andhakānaṁ; te",
  "atk-abh03a35:8_2": "sandhāya pucchā sakavādissa, paṭiññā itarassa. Atha naṁ “yadi tattha nirayapālā na",
  "atk-abh03a35:8_3": "siyuṁ, kammakāraṇāpi na bhaveyyuṁ. Kāraṇikesu hi sati kāraṇā”ti codetuṁ natthi nirayesūtiādimāha.",
  "atk-abh03a35:9_0": "867-868.Atthi manussesūti paccakkhena ñāpanatthaṁ. Yathā hi manussesu sati kāraṇikesu",
  "atk-abh03a35:9_1": "kāraṇā, evaṁ tatthāpīti ayamettha adhippāyo. Atthi nirayesūti pucchā paravādissa,",
  "atk-abh03a35:9_2": "paṭiññā itarassa. Na vessabhū nopi ca pettirājāti paravādinā sakasamayato suttaṁ",
  "atk-abh03a35:9_3": "ābhataṁ. Taṁ pana sāsanāvacarikanti sakavādinā anuññātaṁ. Tattha vessabhūti eko devo.",
  "atk-abh03a35:9_4": "Pettirājāti pettivisaye petamahiddhiko. Somādayo pākaṭā eva. Idaṁ vuttaṁ hoti – attano",
  "atk-abh03a35:9_5": "kammehi ito paṇunnaṁ paralokaṁ pattaṁ purisaṁ na ete vessabhūādayo hananti. Yehi",
  "atk-abh03a35:9_6": "pana so kammehi tattha paṇunno, tāni sakāni kammāniyeva naṁ tattha hanantīti kammassakataṁ",
  "atk-abh03a35:9_7": "dīpeti, na nirayapālānaṁ abhāvaṁ. Sakavādinā pana tamenaṁ, bhikkhaveti ābhatāni suttapadāni nītatthānevāti.",
  "atk-abh03a35:10": "Nirayapālakathāvaṇṇanā.",
  "atk-abh03a35:11": "4. Tiracchānakathāvaṇṇanā",
  "atk-abh03a35:12_0": "869-871. Idāni tiracchānakathā nāma hoti. Tattha devesu erāvaṇādayo devaputtā hatthivaṇṇaṁ",
  "atk-abh03a35:12_1": "assavaṇṇaṁ vikubbanti, natthi tattha tiracchānagatā. Yesaṁ pana tiracchānavaṇṇino",
  "atk-abh03a35:12_2": "devaputte disvā “atthi devesu tiracchānagatā”ti laddhi, seyyathāpi andhakānaṁ ; te",
  "atk-abh03a35:12_3": "sandhāya pucchā sakavādissa, paṭiññā itarassa. Atha naṁ “yadi devayoniyaṁ tiracchānagatā",
  "atk-abh03a35:12_4": "siyuṁ, tiracchānayoniyampi devā siyu”nti codetuṁ atthi tiracchānagatesūtiādimāha.",
  "atk-abh03a35:12_5": "Kīṭātiādi yesaṁ so abhāvaṁ icchati, te dassetuṁ vuttaṁ. Erāvaṇoti pañhe tassa atthitāya",
  "atk-abh03a35:12_6": "paṭiññā sakavādissa, na tiracchānagatassa. Hatthibandhātiādi “yadi tattha hatthiādayo",
  "atk-abh03a35:12_7": "siyuṁ, hatthibandhādayopi siyu”nti codanatthaṁ vuttaṁ. Tattha yāvasikāti yavassa",
  "atk-abh03a35:12_8": "dāyakā. Kāraṇikāti hatthācariyādayo, yehi te nānāvidhaṁ kāraṇaṁ kareyyuṁ. Bhattakārakāti",
  "atk-abh03a35:12_9": "hatthiādīnaṁ bhattarandhakā. Na hevanti tathā anicchanto paṭikkhipatīti.",
  "atk-abh03a35:13": "Tiracchānakathāvaṇṇanā.",
  "atk-abh03a35:14": "5. Maggakathāvaṇṇanā",
  "atk-abh03a35:15_0": "872-875. Idāni maggakathā nāma hoti. Tattha yesaṁ “pubbeva kho panassa kāyakammaṁ",
  "atk-abh03a35:15_1": "vacīkammaṁ ājīvo suparisuddho hotī”ti idañceva suttaṁ sammāvācākammantājīvānañca",
  "atk-abh03a35:15_2": "cittavippayuttataṁ nissāya “nippariyāyena pañcaṅgikova maggo”ti laddhi, seyyathāpi",
  "atk-abh03a35:15_3": "mahisāsakānaṁ, te sandhāya pañcaṅgikoti pucchā sakavādissa, paṭiññā itarassa. Sammāvācā",
  "atk-abh03a35:15_4": "maggaṅgaṁ, sā ca na maggotiādi parasamayavasena vuttaṁ. Parasamayasmiñhi sammāvācādayo",
  "atk-abh03a35:15_5": "maggaṅganti āgatā. Rūpattā pana maggo na hotīti vaṇṇitā. Sammādiṭṭhi maggaṅgantiādi",
  "atk-abh03a35:15_6": "maggaṅgassa amaggatā nāma natthīti dassanatthaṁ vuttaṁ. Pubbeva kho panassāti sutte",
  "atk-abh03a35:15_7": "parisuddhasīlassa maggabhāvanā nāma hoti, na itarassāti āgamaniyapaṭipadāya visuddhibhāvadassanatthaṁ",
  "atk-abh03a35:15_8": "“kāyakammaṁ vacīkammaṁ ājīvo suparisuddho hotī”ti vuttaṁ, na imehi vinā pañcaṅgikabhāvadassanatthaṁ.",
  "atk-abh03a35:15_9": "Tenevāha “evamassāyaṁ ariyo aṭṭhaṅgiko maggo bhāvanāpāripūriṁ gacchatī”ti. Sakavādinā",
  "atk-abh03a35:15_10": "ābhatasuttaṁ nītatthamevāti.",
  "atk-abh03a35:16": "Maggakathāvaṇṇanā.",
  "atk-abh03a35:17": "6. Ñāṇakathāvaṇṇanā",
  "atk-abh03a35:18_0": "876-877. Idāni ñāṇakathā nāma hoti. Tattha dhammacakkappavattane dvādasākārañāṇaṁ",
  "atk-abh03a35:18_1": "sandhāya “dvādasavatthukaṁ ñāṇaṁ lokuttara”nti yesaṁ laddhi, seyyathāpi pubbaseliyānaṁ,",
  "atk-abh03a35:18_2": "te sandhāya pucchā sakavādissa, paṭiññā itarassa. Atha naṁ “sace taṁ dvādasavatthukaṁ,",
  "atk-abh03a35:18_3": "dvādasahi maggañāṇehi bhavitabba”nti codetuṁ dvādasātiādimāha. Itaro maggassa ekattaṁ",
  "atk-abh03a35:18_4": "sandhāya paṭikkhipati, ekekasmiṁ sacce saccañāṇakiccañāṇakatañāṇānaṁ vasena ñāṇanānattaṁ",
  "atk-abh03a35:18_5": "sandhāya paṭijānāti. Dvādasa sotāpattimaggātiādīsupi eseva nayo. Nanu vuttaṁ bhagavatāti",
  "atk-abh03a35:18_6": "suttaṁ saddhiṁ pubbabhāgaparabhāgehi ñāṇanānattaṁ dīpeti, na ariyamaggassa dvādasa",
  "atk-abh03a35:18_7": "ñāṇataṁ. Tasmā asādhakanti.",
  "atk-abh03a35:19": "Ñāṇakathāvaṇṇanā.",
  "atk-abh03a35:20": "Vīsatimo vaggo.",
  "atk-abh03a35:21": "Catutthapaṇṇāsako samatto."
}