{
  "tika-vin08t31:0": "31. Codanādivinicchayakathā",
  "tika-vin08t31:1_0": "230. Evaṁ garubhaṇḍavinicchayaṁ kathetvā idāni codanādivinicchayaṁ kathetuṁ ‘‘codanādivinicchayoti",
  "tika-vin08t31:1_1": "ettha panā’’tiādimāha. Tattha codīyate codanā, dosāropananti attho. Ādi-saddena sāraṇādayo",
  "tika-vin08t31:1_2": "saṅgaṇhāti. Vuttañhetaṁ kammakkhandhake (cūḷava. 4, 5) ‘‘codetvā kataṁ hoti, sāretvā",
  "tika-vin08t31:1_3": "kataṁ hoti, āpattiṁ ropetvā kataṁ hotī’’ti. ‘‘Codetuṁ pana ko labhati, ko na labhatī’’ti",
  "tika-vin08t31:1_4": "idaṁ anuddhaṁsanādhippāyaṁ vināpi codanālakkhaṇaṁ dassetuṁ vuttaṁ. Sīlasampannoti",
  "tika-vin08t31:1_5": "idaṁ dussīlassa vacanaṁ appamāṇanti adhippāyena vuttaṁ. Bhikkhunīnaṁ pana bhikkhuṁ",
  "tika-vin08t31:1_6": "codetuṁ anissarattā ‘bhikkhunimevā’ti vuttaṁ. Satipi bhikkhunīnaṁ bhikkhūsu anissarabhāve",
  "tika-vin08t31:1_7": "tāhi katacodanāpi codanārahattā codanāyevāti adhippāyena ‘‘pañcapi sahadhammikā labhantī’’ti",
  "tika-vin08t31:1_8": "vuttaṁ. Bhikkhussa sutvā codetītiādinā codako yesaṁ sutvā codeti, tesampi vacanaṁ",
  "tika-vin08t31:1_9": "pamāṇamevāti sampaṭicchitattā tesaṁ codanāpi ruhatevāti dassetuṁ ‘‘thero suttaṁ nidassesī’’ti",
  "tika-vin08t31:1_10": "sāratthadīpaniyaṁ (sārattha. ṭī. 2.385-386) vuttaṁ. Vimativinodaniyaṁ (vi. vi. ṭī.",
  "tika-vin08t31:1_11": "1.386) pana ‘‘amūlakacodanāpasaṅgena samūlakacodanālakkhaṇādiṁ dassetuṁ ‘codetuṁ",
  "tika-vin08t31:1_12": "pana kolabhati, ko na labhatī’tiādi āraddhaṁ. ‘Bhikkhussa sutvā codetī’tiādisuttaṁ",
  "tika-vin08t31:1_13": "yasmā ye codakassa aññesaṁ vipattiṁ pakāsenti, tepi tasmiṁ khaṇe codakabhāve ṭhatvāva",
  "tika-vin08t31:1_14": "pakāsenti, tesañca vacanaṁ gahetvā itaropi yasmā codetuñca asampaṭicchantaṁ tehi",
  "tika-vin08t31:1_15": "titthiyasāvakapariyosānehi paṭhamacodakehi sampaṭicchāpetuñca labhati, tasmā idha",
  "tika-vin08t31:1_16": "sādhakabhāvena uddhaṭanti veditabba’’nti vuttaṁ.",
  "tika-vin08t31:2_0": "Garukānaṁ dvinnanti pārājikasaṅghādisesānaṁ. Avasesānanti thullaccayādīnaṁ pañcannaṁ",
  "tika-vin08t31:2_1": "āpattīnaṁ. Micchādiṭṭhi nāma ‘‘natthi dinna’’ntiādinayappavattā dasavatthukā diṭṭhi.",
  "tika-vin08t31:2_2": "‘‘Antavā loko anantavā loko’’tiādikā antaṁ gaṇhāpakadiṭṭhi antaggāhikā nāma. Ājīvahetu",
  "tika-vin08t31:2_3": "paññattānaṁ channanti ājīvahetupi āpajjitabbānaṁ uttarimanussadhamme pārājikaṁ, sañcaritte",
  "tika-vin08t31:2_4": "saṅghādiseso, ‘‘yo te vihāre vasati, so arahā’’ti pariyāyena thullaccayaṁ, bhikkhussa",
  "tika-vin08t31:2_5": "paṇītabhojanaviññattiyā pācittiyaṁ, bhikkhuniyā paṇītabhojanaviññattiyā pāṭidesanīyaṁ,",
  "tika-vin08t31:2_6": "sūpodanaviññattiyā dukkaṭanti imesaṁ parivāre (pari. 287) vuttānaṁ channaṁ. Na hetā",
  "tika-vin08t31:2_7": "āpattiyo ājīvahetu eva paññattā sañcarittādīnaṁ aññathāpi āpajjitabbato. Ājīvahetupi",
  "tika-vin08t31:2_8": "etāsaṁ āpajjanaṁ sandhāya evaṁ vuttaṁ, ājīvahetupi paññattānanti attho. Diṭṭhivipattiājīvavipattīhi",
  "tika-vin08t31:2_9": "codentopi tammūlikāya āpattiyā eva codeti.",
  "tika-vin08t31:3_0": "‘‘Kasmā maṁ na vandasī’’ti pucchite ‘‘assamaṇosi, asakyaputtiyosī’’ti avandanakāraṇassa",
  "tika-vin08t31:3_1": "vuttattā antimavatthuṁ ajjhāpanno na vanditabboti vadanti. Codetukāmatāya eva avanditvā",
  "tika-vin08t31:3_2": "attanā vattabbassa vuttamatthaṁ ṭhapetvā avandiyabhāve taṁ kāraṇaṁ na hotīti cūḷagaṇṭhipade",
  "tika-vin08t31:3_3": "majjhimagaṇṭhipade ca vuttaṁ. Antimavatthuajjhāpannassa avandiyesu avuttattā tena",
  "tika-vin08t31:3_4": "saddhiṁ sayantassa sahaseyyāpattiyā abhāvato, tassa ca paṭiggahaṇassa ruhanato tadeva",
  "tika-vin08t31:3_5": "yuttataranti viññāyati. Kiñcāpi yāva so bhikkhubhāvaṁ paṭijānāti, tāva vanditabbo,",
  "tika-vin08t31:3_6": "yadā pana ‘‘assamaṇomhī’’ti paṭijānāti, tadā na vanditabboti ayamettha viseso veditabbo.",
  "tika-vin08t31:3_7": "Antimavatthuṁ ajjhāpannassa hi bhikkhubhāvaṁ paṭijānantasseva bhikkhubhāvo, na tato",
  "tika-vin08t31:3_8": "paraṁ. Bhikkhubhāvaṁ appaṭijānanto hi anupasampannapakkhaṁ bhajati. Yasmā āmisaṁ",
  "tika-vin08t31:3_9": "dento attano icchitaṭṭhāneyeva deti, tasmā paṭipāṭiyā nisinnānaṁ yāgubhattādīni dentena",
  "tika-vin08t31:3_10": "ekassa codetukāmatāya adinnepi codanā nāma na hotīti āha ‘‘na tāva tā codanā hotī’’ti.",
  "tika-vin08t31:4_0": "231. Codetabboti cudito, cudito eva cuditako, aparādhavanto puggalo. Codetīti codako,",
  "tika-vin08t31:4_1": "aparādhapakāsako. Cuditako ca codako ca cuditakacodakā. Ubbāhikāyāti ubbahanti viyojenti",
  "tika-vin08t31:4_2": "etāya alajjīnaṁ tajjaniṁ vā kalahaṁ vāti ubbāhikā, saṅghasammuti, tāya. Vinicchinanaṁ",
  "tika-vin08t31:4_3": "nāma tāya sammatabhikkhūhi vinicchinanameva. Alajjussannāya hi parisāya samathakkhandhake",
  "tika-vin08t31:4_4": "āgatehi dasahaṅgehi samannāgatā dve tayo bhikkhū tattheva vuttāya ñattidutiyakammavācāya",
  "tika-vin08t31:4_5": "sammannitabbā. Vuttañhetaṁ samathakkhandhake (cūḷava. 231-232) –",
  "tika-vin08t31:5_0": "‘‘Tehi ce, bhikkhave, bhikkhūhi tasmiṁ adhikaraṇe vinicchiyamāne anantāni ceva bhassāni",
  "tika-vin08t31:5_1": "jāyanti, na cekassa bhāsitassa attho viññāyati . Anujānāmi, bhikkhave, evarūpaṁ adhikaraṇaṁ",
  "tika-vin08t31:5_2": "ubbāhikāya vūpasametuṁ. Dasahaṅgehi samannāgato bhikkhu ubbāhikāya sammannitabbo,",
  "tika-vin08t31:5_3": "sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu",
  "tika-vin08t31:5_4": "bhayadassāvī samādāya sikkhati sikkhāpadesu , bahussuto hoti sutadharo sutasannicayo,",
  "tika-vin08t31:5_5": "ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ",
  "tika-vin08t31:5_6": "parisuddhaṁ brahmacariyaṁ abhivadanti, tathārūpassa dhammā bahussutā honti dhātā",
  "tika-vin08t31:5_7": "vacasā paricitā manasānupekkhitā diṭṭhiyā suppaṭividdhā, ubhayāni kho panassa pātimokkhāni",
  "tika-vin08t31:5_8": "vitthārena svāgatāni honti suvibhattāni suppavattīni suvinicchitāni suttaso anubyañjanaso,",
  "tika-vin08t31:5_9": "vinaye kho pana cheko hoti asaṁhīro, paṭibalo hoti ubho atthapaccatthike assāsetuṁ",
  "tika-vin08t31:5_10": "saññāpetuṁ nijjhāpetuṁ pekkhetuṁ passituṁ pasādetuṁ, adhikaraṇasamuppādavūpasamakusalo",
  "tika-vin08t31:5_11": "hoti, adhikaraṇaṁ jānāti, adhikaraṇasamudayaṁ jānāti, adhikaraṇanirodhaṁ jānāti,",
  "tika-vin08t31:5_12": "adhikaraṇanirodhagāminipaṭipadaṁ jānāti. Anujānāmi, bhikkhave, imehi dasahaṅgehi",
  "tika-vin08t31:5_13": "samannāgataṁ bhikkhuṁ ubbāhikāya sammannituṁ.",
  "tika-vin08t31:6": "‘‘Evañca pana, bhikkhave, sammannitabbo. Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo –",
  "tika-vin08t31:7_0": "‘‘Suṇātu me, bhante, saṅgho, amhākaṁ imasmiṁ adhikaraṇe vinicchiyamāne anantāni ceva",
  "tika-vin08t31:7_1": "bhassāni jāyanti, na cekassa bhāsitassa attho viññāyati. Yadi saṅghassa pattakallaṁ,",
  "tika-vin08t31:7_2": "saṅgho itthannāmañca itthannāmañca bhikkhuṁ sammanneyya ubbāhikāya imaṁ adhikaraṇaṁ",
  "tika-vin08t31:7_3": "vūpasametuṁ, esā ñatti.",
  "tika-vin08t31:8_0": "‘‘Suṇātu me, bhante, saṅgho, amhākaṁ imasmiṁ adhikaraṇe vinicchiyamāne anantāni ceva",
  "tika-vin08t31:8_1": "bhassāni jāyanti, na cekassa bhāsitassa attho viññāyati. Saṅgho itthannāmañca itthannāmañca",
  "tika-vin08t31:8_2": "bhikkhuṁ sammannati ubbāhikāya imaṁ adhikaraṇaṁ vūpasametuṁ. Yassāyasmato khamati",
  "tika-vin08t31:8_3": "itthannāmassa ca itthannāmassa ca bhikkhuno sammuti ubbāhikāya imaṁ adhikaraṇaṁ vūpasametuṁ,",
  "tika-vin08t31:8_4": "so tuṇhassa. Yassa nakkhamati, so bhāseyya.",
  "tika-vin08t31:9": "‘‘Sammato saṅghena itthannāmo ca itthannāmo ca bhikkhu ubbāhikāya imaṁ adhikaraṇaṁ vūpasametuṁ, khamati saṅghassa, tasmā tuṇhī, evametaṁ dhārayāmī’’ti.",
  "tika-vin08t31:10": "Tehi ca sammatehi visuṁ vā nisīditvā tassā eva vā parisāya ‘‘aññehi na kiñci kathetabba’’nti sāvetvā taṁ adhikaraṇaṁ vinicchitabbaṁ. Tumhākanti cuditakacodake sandhāya vuttaṁ.",
  "tika-vin08t31:11_0": "‘‘Kimhīti kismiṁ vatthusmiṁ. Kimhi nampi na jānāsīti kimhi nanti vacanampi na jānāsi.",
  "tika-vin08t31:11_1": "Nāssa anuyogo dātabboti nāssa pucchā paṭipucchā dātabbā’’ti sāratthadīpaniyaṁ (sārattha.",
  "tika-vin08t31:11_2": "ṭī. 2.385-386) vuttaṁ, vimativinodaniyaṁ (vi. vi. ṭī. 1.386) pana – kimhīti kismiṁ",
  "tika-vin08t31:11_3": "vatthusmiṁ, kataravipattiyanti attho. Kimhi naṁ nāmāti idaṁ ‘‘katarāya vipattiyā",
  "tika-vin08t31:11_4": "etaṁ codesī’’ti yāya kāyaci viññāyamānāya bhāsāya vuttepi codakassa vinaye apakataññutāya",
  "tika-vin08t31:11_5": "‘‘sīlācāradiṭṭhiājīvavipattīsu katarāyāti maṁ pucchatī’’ti viññātuṁ asakkontassa",
  "tika-vin08t31:11_6": "pucchā, na pana ‘‘kimhī’’tiādipadatthamattaṁ ajānantassa. Na hi anuvijjako codakaṁ",
  "tika-vin08t31:11_7": "bālaṁ aparicitabhāsāya ‘‘kimhi na’’nti pucchati. Kimhi nampi na jānāsīti idampi vacanamattaṁ",
  "tika-vin08t31:11_8": "sandhāya vuttaṁ na hoti. ‘‘Kataravipattiyā’’ti vutte ‘‘asukāya vipattiyā’’ti vattumpi",
  "tika-vin08t31:11_9": "‘‘na jānāsī’’ti vacanassa adhippāyameva sandhāya vuttanti gahetabbaṁ. Teneva vakkhati",
  "tika-vin08t31:11_10": "‘‘nāssa anuyogo dātabbo’’ti.",
  "tika-vin08t31:12_0": "‘‘Tassa nayo dātabbo’’ti tassāti bālassa lajjissa. ‘‘Tassa nayo dātabbo’’ti vatvā",
  "tika-vin08t31:12_1": "ca ‘‘kimhi naṁ codesīti sīlavipattiyā’’tiādi adhippāyappakāsanameva nayadānaṁ vuttaṁ,",
  "tika-vin08t31:12_2": "na pana kimhi-naṁ-padānaṁpariyāyamattadassanaṁ. Na hi bālo ‘‘kataravipattiyaṁ naṁ",
  "tika-vin08t31:12_3": "codesī’’ti imassa vacanassa atthe ñātepi vipattippabhedaṁ, attanā codiyamānaṁ vipattisarūpañca",
  "tika-vin08t31:12_4": "jānituṁ sakkoti, tasmā teneva ajānanena alajjī apasādetabbo. Kimhi nanti idampi upalakkhaṇamattaṁ.",
  "tika-vin08t31:12_5": "Aññena vā yena kenaci ākārena aviññutaṁ pakāsetvā vissajjetabbova. ‘‘Dummaṅkūnaṁ",
  "tika-vin08t31:12_6": "puggalānaṁ niggahāyā’’tiādivacanato ‘‘alajjīniggahatthāya…pe… paññatta’’nti vuttaṁ.",
  "tika-vin08t31:12_7": "Ehitīti eti, hi-kāro ettha āgamo daṭṭhabbo, āgamissatīti attho. Diṭṭhasantānenāti",
  "tika-vin08t31:12_8": "diṭṭhaniyāmena. Alajjissa paṭiññāya eva kātabbanti vacanapaṭivacanakkameneva dose",
  "tika-vin08t31:12_9": "āvibhūtepi alajjissa ‘‘asuddho aha’’nti dosasampaṭicchanapaṭiññāya eva āpattiyā kātabbanti",
  "tika-vin08t31:12_10": "attho. Keci pana ‘‘alajjissa etaṁ natthīti suddhapaṭiññāya eva anāpattiyā kātabbanti",
  "tika-vin08t31:12_11": "ayamettha attho saṅgahito’’ti vadanti, taṁ na yuttaṁ anuvijjakasseva niratthakattāpattito,",
  "tika-vin08t31:12_12": "codakeneva alajjipaṭiññāya ṭhātabbato. Dosopagamapaṭiññā eva hi idha paṭiññāti adhippetā,",
  "tika-vin08t31:12_13": "teneva vakkhati ‘‘etampi natthi, etampi natthīti paṭiññaṁ na detī’’tiādi.",
  "tika-vin08t31:13_0": "Tadatthadīpanatthanti alajjissa dose āvibhūtepi tassa dosopagamapaṭiññāya eva kātabbatādīpanatthaṁ.",
  "tika-vin08t31:13_1": "Vivādavatthusaṅkhāte atthe paccatthikā atthapaccatthikā. Saññaṁ datvāti tesaṁ kathāpacchedatthaṁ",
  "tika-vin08t31:13_2": "abhimukhakaraṇatthañca saddaṁ katvā. Vinicchinituṁ ananucchavikoti asuddhoti saññāya",
  "tika-vin08t31:13_3": "codakapakkhe paviṭṭhattā anuvijjakabhāvato bahibhūtattā anuvijjituṁ asakkuṇeyyattaṁ",
  "tika-vin08t31:13_4": "sandhāya vuttaṁ. Sandehe eva hi sati anuvijjituṁ sakkā, asuddhaladdhiyā pana sati",
  "tika-vin08t31:13_5": "cuditakena vuttaṁ sabbaṁ asaccatopi paṭibhāti, kathaṁ tattha anuvijjanā siyāti.",
  "tika-vin08t31:14_0": "Tathā nāsitakova bhavissatīti iminā vinicchayampi adatvā saṅghato viyojanaṁ nāma",
  "tika-vin08t31:14_1": "liṅganāsanā viya ayampi eko nāsanappakāroti dasseti. Ekasambhogaparibhogāti idaṁ",
  "tika-vin08t31:14_2": "attano santikā tesaṁ vimocanatthaṁ vuttaṁ, na pana tesaṁ aññamaññasambhoge yojanatthaṁ.",
  "tika-vin08t31:15_0": "Viraddhaṁ hotīti sañcicca āpattiṁ āpanno hoti. Ādito paṭṭhāya alajjī nāma natthīti",
  "tika-vin08t31:15_1": "idaṁ ‘‘pakkhānaṁ anurakkhaṇatthāya paṭiññaṁ na detī’’ti imassa alajjīlakkhaṇasambhavassa",
  "tika-vin08t31:15_2": "karaṇavacanaṁ. Paṭicchāditakālato paṭṭhāya alajjī nāma eva, purimo lajjibhāvo na",
  "tika-vin08t31:15_3": "rakkhatīti attho. Paṭiññaṁ na detīti ‘‘sace mayā katadosaṁ vakkhāmi, mayhaṁ anuvattakā",
  "tika-vin08t31:15_4": "bhijjissantī’’ti paṭiññaṁ na deti. Ṭhāne na tiṭṭhatīti lajjiṭṭhāne na tiṭṭhati, kāyavācāsu",
  "tika-vin08t31:15_5": "vītikkamo hoti evāti adhippāyo. Tenāha ‘‘vinicchayo na dātabbo’’ti, pubbe pakkhikānaṁ",
  "tika-vin08t31:15_6": "paṭiññāya vūpasamitassapi adhikaraṇassa duvūpasantatāya ayampi tathā nāsitakova bhavissatīti adhippāyo.",
  "tika-vin08t31:16_0": "232.Adinnādānavatthuṁ vinicchinantena pañcavīsati avahārā sādhukaṁ sallakkhetabbāti",
  "tika-vin08t31:16_1": "ettha pañcavīsati avahārā nāma pañca pañcakāni, tattha pañca pañcakāni nāma nānābhaṇḍapañcakaṁ",
  "tika-vin08t31:16_2": "ekabhaṇḍapañcakaṁ sāhatthikapañcakaṁ pubbapayogapañcakaṁ theyyāvahārapañcakanti.",
  "tika-vin08t31:16_3": "Tathā hi vuttaṁ kaṅkhāvitaraṇiyaṁ (kaṅkhā. aṭṭha. dutiyapārājikavaṇṇanā) ‘‘te pana",
  "tika-vin08t31:16_4": "avahārā pañca pañcakāni samodhānetvā sādhukaṁ sallakkhetabbā’’tiādi. Tattha nānābhaṇḍapañcakaekabhaṇḍapañcakāni",
  "tika-vin08t31:16_5": "padabhājane (pārā. 92) vuttānaṁ ‘‘ādiyeyya, hareyya, avahareyya, iriyāpathaṁ vikopeyya,",
  "tika-vin08t31:16_6": "ṭhānā cāveyyā’’ti imesaṁ padānaṁ vasena labbhanti. Tathā hi vuttaṁ porāṇehi –",
  "tika-vin08t31:17": "‘‘Ādiyanto harantova;",
  "tika-vin08t31:18": "Haranto iriyāpathaṁ;",
  "tika-vin08t31:19": "Vikopento tathā ṭhānā;",
  "tika-vin08t31:20": "Cāventopi parājiko’’ti.",
  "tika-vin08t31:21_0": "Tattha nānābhaṇḍapañcakaṁ saviññāṇakaaviññāṇakavasena daṭṭhabbaṁ, itaraṁ saviññāṇakavaseneva.",
  "tika-vin08t31:21_1": "Kathaṁ? Ādiyeyyāti ārāmaṁ abhiyuñjati, āpatti dukkaṭassa. Sāmikassa vimatiṁ uppādeti,",
  "tika-vin08t31:21_2": "āpatti thullaccayassa. Sāmiko ‘‘na mayhaṁ bhavissatī’’ti dhuraṁ nikkhipati, āpatti",
  "tika-vin08t31:21_3": "pārājikassa. Hareyyāti aññassa bhaṇḍaṁ haranto sīse bhāraṁ theyyacitto āmasati, dukkaṭaṁ.",
  "tika-vin08t31:21_4": "Phandāpeti, thullaccayaṁ. Khandhaṁ oropeti, pārājikaṁ. Avahareyyāti upanikkhittaṁ",
  "tika-vin08t31:21_5": "bhaṇḍaṁ ‘‘dehi me bhaṇḍa’’nti vuccamāno ‘‘nāhaṁ gaṇhāmī’’ti bhaṇati, dukkaṭaṁ. Sāmikassa",
  "tika-vin08t31:21_6": "vimatiṁ uppādeti, thullaccayaṁ. Sāmiko ‘‘na mayhaṁ bhavissatī’’ti dhuraṁ nikkhipati,",
  "tika-vin08t31:21_7": "pārājikaṁ. Iriyāpathaṁ vikopeyyāti ‘‘sahabhaṇḍahārakaṁ nessāmī’’ti paṭhamaṁ pādaṁ",
  "tika-vin08t31:21_8": "atikkāmeti, thullaccayaṁ. Dutiyaṁ pādaṁ atikkāmeti, pārājikaṁ. Ṭhānā cāveyyāti thalaṭṭhaṁ",
  "tika-vin08t31:21_9": "bhaṇḍaṁ theyyacitto āmasati, dukkaṭaṁ. Phandāpeti, thullaccayaṁ. Ṭhānā cāveti, pārājikaṁ.",
  "tika-vin08t31:21_10": "Evaṁ tāva nānābhaṇḍapañcakaṁ veditabbaṁ. Sassāmikassa pana dāsassa vā tiracchānagatassa",
  "tika-vin08t31:21_11": "vā yathāvuttena abhiyogādinā nayena ādiyanaharaṇa avaharaṇa iriyāpathavikopana ṭhānācāvanavasena",
  "tika-vin08t31:21_12": "ekabhaṇḍapañcakaṁ veditabbaṁ. Tenāhu porāṇā –",
  "tika-vin08t31:22": "‘‘Tattha nānekabhaṇḍānaṁ, pañcakānaṁ vasā pana;",
  "tika-vin08t31:23": "Ādiyanādipañcakā, duvidhāti udīritā’’ti.",
  "tika-vin08t31:24": "Katamaṁ sāhatthikapañcakaṁ? Sāhatthiko āṇattiko nissaggiyo atthasādhako dhuranikkhepoti. Tathā hi vuttaṁ –",
  "tika-vin08t31:25": "‘‘Sāhatthāṇattiko ceva, nissaggiyotthasādhako;",
  "tika-vin08t31:26": "Dhuranikkhepako cāti, idaṁ sāhatthapañcaka’’nti.",
  "tika-vin08t31:27_0": "Tattha sāhatthiko nāma parassa bhaṇḍaṁ sahatthā avaharati. Āṇattiko nāma ‘‘asukassa",
  "tika-vin08t31:27_1": "bhaṇḍaṁ avaharā’’ti aññaṁ āṇāpeti. Nissaggiyo nāma suṅkaghātaparikappitokāsānaṁ anto",
  "tika-vin08t31:27_2": "ṭhatvā bahi pātanaṁ. Atthasādhako nāma ‘‘asukassa bhaṇḍaṁ yadā sakkosi, tadā taṁ",
  "tika-vin08t31:27_3": "avaharā’’ti āṇāpeti. Tattha sace paro anantarāyiko hutvā taṁ avaharati, āṇāpakassa",
  "tika-vin08t31:27_4": "āṇattikkhaṇeyeva pārājikaṁ. Parassa vā pana telakumbhiyā pādagghanakaṁ telaṁ avassaṁ",
  "tika-vin08t31:27_5": "pivanakāni upāhanādīni pakkhipati , hatthato muttamatteyeva pārājikaṁ. Dhuranikkhepo",
  "tika-vin08t31:27_6": "pana ārāmābhiyogaupanikkhittabhaṇḍavasena veditabbo. Tāvakālikabhaṇḍadeyyāni adentassapi",
  "tika-vin08t31:27_7": "eseva nayoti idaṁ sāhatthikapañcakaṁ.",
  "tika-vin08t31:28": "Katamaṁ pubbapayogapañcakaṁ? Pubbapayogo sahapayogo saṁvidāvahāro saṅketakammaṁ nimittakammanti. Tena vuttaṁ –",
  "tika-vin08t31:29": "‘‘Pubbasahapayogo ca, saṁvidāharaṇaṁ tathā;",
  "tika-vin08t31:30": "Saṅketakammaṁ nimittaṁ, idaṁ sāhatthapañcaka’’nti.",
  "tika-vin08t31:31_0": "Tattha āṇattivasena pubbapayogo veditabbo. Ṭhānācāvanavasena, khilādīni saṅkāmetvā",
  "tika-vin08t31:31_1": "khettādiggahaṇavasena ca sahapayogo veditabbo. Saṁvidāvahāro nāma ‘‘asukaṁ nāma bhaṇḍaṁ",
  "tika-vin08t31:31_2": "avaharissāmā’’ti saṁvidahitvā sammantayitvā avaharaṇaṁ. Evaṁ saṁvidahitvā gatesu",
  "tika-vin08t31:31_3": "hi ekenapi tasmiṁ bhaṇḍe ṭhānā cāvite sabbesaṁ avahāro hoti. Saṅketakammaṁ nāma sañjānanakammaṁ.",
  "tika-vin08t31:31_4": "Sace hi purebhattādīsu yaṁ kiñci kālaṁ paricchinditvā ‘‘asukasmiṁ kāle itthannāmaṁ",
  "tika-vin08t31:31_5": "bhaṇḍaṁ avaharā’’ti vutto saṅketato apacchā apure taṁ avaharati, saṅketakārakassa",
  "tika-vin08t31:31_6": "saṅketakaraṇakkhaṇeyeva avahāro. Nimittakammaṁ nāma saññuppādanatthaṁ akkhinikhaṇanādinimittakaraṇaṁ",
  "tika-vin08t31:31_7": ". Sace hi evaṁ katanimittato apacchā apure ‘‘yaṁ avaharā’’ti vutto, taṁ avaharati,",
  "tika-vin08t31:31_8": "nimittakārakassa nimittakkhaṇeyeva avahāroti idaṁ pubbapayogapañcakaṁ.",
  "tika-vin08t31:32": "Katamaṁ theyyāvahārapañcakaṁ? Theyyāvahāro pasayhāvahāro parikappāvahāro paṭicchannāvahāro kusāvahāroti. Tena vuttaṁ –",
  "tika-vin08t31:33": "‘‘Theyyā pasayhā parikappā, paṭicchannā kusā tathā;",
  "tika-vin08t31:34": "Avahārā ime pañca, theyyāvahārapañcaka’’nti.",
  "tika-vin08t31:35_0": "Tattha yo sandhicchedādīni katvā adissamāno avaharati, kūṭatulākūṭamānakūṭakahāpaṇādīhi",
  "tika-vin08t31:35_1": "vā vañcetvā gaṇhāti, tassevaṁ gaṇhato avahāro theyyāvahāroti veditabbo. Yo pana pasayha",
  "tika-vin08t31:35_2": "balakkārena paresaṁ santakaṁ gaṇhāti gāmaghātakādayo viya, attano pattabalito vā",
  "tika-vin08t31:35_3": "vuttanayeneva adhikaṁ gaṇhāti rājabhaṭādayo viya, tassevaṁ gaṇhato avahāro pasayhāvahāroti",
  "tika-vin08t31:35_4": "veditabbo. Parikappetvā gahaṇaṁ pana parikappāvahāro nāma.",
  "tika-vin08t31:36_0": "So bhaṇḍokāsassa vasena duvidho. Tatrāyaṁ bhaṇḍaparikappo – sāṭakatthiko antogabbhaṁ",
  "tika-vin08t31:36_1": "pavisitvā ‘‘sace sāṭako bhavissati, gaṇhissāmi. Sace suttaṁ, na gaṇhissāmī’’ti parikappetvā",
  "tika-vin08t31:36_2": "andhakāre pasibbakaṁ gaṇhāti. Tatra ce sāṭako hoti, uddhāreyeva pārājikaṁ. Suttañce",
  "tika-vin08t31:36_3": "hoti, rakkhati. Bahi nīharitvā muñcitvā ‘‘sutta’’nti ñatvā puna āharitvā ṭhapeti,",
  "tika-vin08t31:36_4": "rakkhatiyeva. ‘‘Sutta’’nti ñatvāpi yaṁ laddhaṁ, taṁ gahetabbanti gacchati, padavārena",
  "tika-vin08t31:36_5": "kāretabbo. Bhūmiyaṁ ṭhapetvā gaṇhāti, uddhāre pārājikaṁ. ‘‘Coro coro’’ti anubandho",
  "tika-vin08t31:36_6": "chaḍḍetvā palāyati, rakkhati. Sāmikā disvā gaṇhanti, rakkhatiyeva. Añño ce gaṇhāti,",
  "tika-vin08t31:36_7": "bhaṇḍadeyyaṁ. Sāmikesu nivattantesu sayaṁ disvā paṁsukūlasaññāya ‘‘pagevetaṁ mayā",
  "tika-vin08t31:36_8": "gahitaṁ, mama dāni santaka’’nti gaṇhantassapi bhaṇḍadeyyameva. Tattha yvāyaṁ ‘‘sace",
  "tika-vin08t31:36_9": "sāṭako bhavissati, gaṇhissāmī’’tiādinā nayena pavatto parikappo, ayaṁ bhaṇḍaparikappo",
  "tika-vin08t31:36_10": "nāma. Okāsaparikappo pana evaṁ veditabbo – ekacco pana parapariveṇādīni paviṭṭho",
  "tika-vin08t31:36_11": "kiñci lobhaneyyabhaṇḍaṁ disvā gabbhadvārapamukhaheṭṭhā pāsādadvārakoṭṭhakarukkhamūlādivasena",
  "tika-vin08t31:36_12": "paricchedaṁ katvā ‘‘sace maṁ etthantare passissanti, daṭṭhukāmatāya gahetvā vicaranto",
  "tika-vin08t31:36_13": "viya dassāmi. No ce passissanti , harissāmī’’ti parikappeti, tassa taṁ ādāya parikappitaparicchedaṁ",
  "tika-vin08t31:36_14": "atikkantamatte avahāro hoti. Iti yvāyaṁ vuttanayeneva pavatto parikappo, ayaṁ okāsaparikappo",
  "tika-vin08t31:36_15": "nāma. Evamimesaṁ dvinnaṁ parikappānaṁ vasena parikappetvā gaṇhato avahāro parikappāvahāroti veditabbo.",
  "tika-vin08t31:37_0": "Paṭicchādetvā pana avaharaṇaṁ paṭicchannāvahāro. So evaṁ veditabbo – yo bhikkhu uyyānādīsu",
  "tika-vin08t31:37_1": "paresaṁ omuñcitvā ṭhapitaṁ aṅgulimuddikādiṁ disvā ‘‘pacchā gaṇhissāmī’’ti paṁsunā",
  "tika-vin08t31:37_2": "vā paṇṇena vā paṭicchādeti, tassa ettāvatā uddhāro natthīti na tāva avahāro hoti.",
  "tika-vin08t31:37_3": "Yadā pana sāmikā vicinantā apassitvā ‘‘sve jānissāmā’’ti sālayāva gatā honti, athassa",
  "tika-vin08t31:37_4": "taṁ uddharato uddhāre avahāro. ‘‘Paṭicchannakāleyeva etaṁ mama santaka’’nti sakasaññāya",
  "tika-vin08t31:37_5": "vā ‘‘gatādāni te, chaḍḍitabhaṇḍaṁ ida’’nti paṁsukūlasaññāya vā gaṇhantassa pana bhaṇḍadeyyaṁ.",
  "tika-vin08t31:37_6": "Tesu dutiyatatiyadivase āgantvā vicinitvā adisvā dhuranikkhepaṁ katvā gatesupi gahitaṁ",
  "tika-vin08t31:37_7": "bhaṇḍadeyyameva. Pacchā ñatvā codiyamānassa adadato sāmikānaṁ dhuranikkhepe avahāro",
  "tika-vin08t31:37_8": "hoti. Kasmā? Yasmā tassa payogena tehi na diṭṭhaṁ. Yo pana tathārūpaṁ bhaṇḍaṁ yathāṭhāne",
  "tika-vin08t31:37_9": "ṭhitaṁyeva appaṭicchādetvā theyyacitto pādena akkamitvā kaddame vā vālikāya vā paveseti,",
  "tika-vin08t31:37_10": "tassa pavesitamatteyeva avahāro.",
  "tika-vin08t31:38_0": "Kusaṁ saṅkāmetvā pana avaharaṇaṁ kusāvahāro nāma. Sopi evaṁ veditabbo – yo bhikkhu",
  "tika-vin08t31:38_1": "vilīvamayaṁ vā tālapaṇṇamayaṁ vā katasaññāṇaṁ yaṁ kiñci kusaṁ pātetvā cīvare bhājiyamāne",
  "tika-vin08t31:38_2": "attano koṭṭhāsassa samīpe ṭhitaṁ samagghataraṁ vā mahagghataraṁ vā samasamaṁ vā agghena",
  "tika-vin08t31:38_3": "parassa koṭṭhāsaṁ haritukāmo attano koṭṭhāse patitaṁ kusaṁ parassa koṭṭhāse pātetukāmatāya",
  "tika-vin08t31:38_4": "uddharati, rakkhati tāva. Parassa koṭṭhāse pātite rakkhateva. Yadā pana tasmiṁ patite",
  "tika-vin08t31:38_5": "parassa koṭṭhāsato parassa kusaṁ uddharati, uddhaṭamatte avahāro. Sace paṭhamataraṁ",
  "tika-vin08t31:38_6": "parassa koṭṭhāsato kusaṁ uddharati, attano koṭṭhāse pātetukāmatāya uddhāre rakkhati,",
  "tika-vin08t31:38_7": "pātanepi rakkhati. Attano koṭṭhāsato pana attano kusaṁ uddharato uddhāreyeva rakkhati,",
  "tika-vin08t31:38_8": "taṁ uddharitvā parakoṭṭhāse pātentassa hatthato muttamatte avahāro hoti, ayaṁ kusāvahāro.",
  "tika-vin08t31:38_9": "Ayamettha saṅkhepo, vitthāro pana samantapāsādikato (pārā. aṭṭha. 1.92) gahetabbo.",
  "tika-vin08t31:39": "Tulayitvāti upaparikkhitvā.",
  "tika-vin08t31:40": "Sāmīcīti vattaṁ, āpatti pana natthīti adhippāyo.",
  "tika-vin08t31:41_0": "Mahājanasammaddoti mahājanasaṅkhobho. Bhaṭṭhe janakāyeti apagate janakāye. ‘‘Idañca",
  "tika-vin08t31:41_1": "kāsāvaṁ attano santakaṁ katvā etasseva bhikkhuno dehī’’ti kiṁ kāraṇā evamāha? Cīvarassāmikena",
  "tika-vin08t31:41_2": "dhuranikkhepo kato, tasmā tassa adinnaṁ gahetuṁ na vaṭṭati. Avahārakopi vippaṭisārassa",
  "tika-vin08t31:41_3": "uppannakālato paṭṭhāya cīvarassāmikaṁ pariyesanto vicarati ‘‘dassāmī’’ti, cīvarassāmikena",
  "tika-vin08t31:41_4": "ca ‘‘mameta’’nti vutte etenapi avahārakena ālayo pariccatto, tasmā evamāha. Yadi",
  "tika-vin08t31:41_5": "evaṁ cīvarassāmikoyeva ‘‘attano santakaṁ gaṇhāhī’’ti kasmā na vuttoti? Ubhinnaṁ kukkuccavinodanatthaṁ.",
  "tika-vin08t31:41_6": "Kathaṁ? Avahārakassa ‘‘mayā sahatthena na dinnaṁ, bhaṇḍadeyyameta’’nti kukkuccaṁ",
  "tika-vin08t31:41_7": "uppajjeyya , itarassa ‘‘mayā paṭhamaṁ dhuranikkhepaṁ katvā pacchā adinnaṁ gahita’’nti",
  "tika-vin08t31:41_8": "kukkuccaṁ uppajjeyyāti.",
  "tika-vin08t31:42": "Samagghanti appagghaṁ.",
  "tika-vin08t31:43": "Dāruatthaṁ pharatīti dārūhi kattabbakiccaṁ sādheti. Mayi santetiādi sabbaṁ raññā pasādena vuttaṁ, therena pana ‘‘ananucchavikaṁ kata’’nti na maññitabbaṁ.",
  "tika-vin08t31:44_0": "Ekadivasaṁ dantakaṭṭhacchedanādinā yā ayaṁ agghahāni vuttā, sā bhaṇḍassāminā kiṇitvā",
  "tika-vin08t31:44_1": "gahitameva sandhāya vuttā. Sabbaṁ panetaṁ aṭṭhakathācariyappamāṇena gahetabbaṁ. Pāsāṇañca",
  "tika-vin08t31:44_2": "sakkharañca pāsāṇasakkharaṁ.",
  "tika-vin08t31:45": "‘‘Dhāreyya atthaṁ vicakkhaṇo’’ti imasseva vivaraṇaṁ ‘‘āpattiṁ vā anāpattiṁ vā’’tiādi. ‘‘Sikkhāpadaṁ samaṁ tenā’’ti ito pubbe ekā gāthā –",
  "tika-vin08t31:46": "‘‘Dutiyaṁ adutiyena, yaṁ jinena pakāsitaṁ;",
  "tika-vin08t31:47": "Parājitakilesena, pārājikapadaṁ idhā’’ti.",
  "tika-vin08t31:48_0": "Tāya saddhiṁ ghaṭetvā adutiyena parājitakilesena jinena dutiyaṁ yaṁ idaṁ pārājikapadaṁ",
  "tika-vin08t31:48_1": "pakāsitaṁ, idha tena samaṁ anekanayavokiṇṇaṁ gambhīratthavinicchayaṁ aññaṁ kiñci",
  "tika-vin08t31:48_2": "sikkhāpadaṁ na vijjatīti yojanā. Tattha parājitakilesenāti santāne puna anuppattidhammatāpādane",
  "tika-vin08t31:48_3": "catūhi maggañāṇehi saha vāsanāya samucchinnasabbakilesena. Vimativinodaniyaṁ (vi.",
  "tika-vin08t31:48_4": "vi. ṭī. 1.159) pana ‘‘parājitakilesenāti vijitakilesena, nikilesenāti attho’’ti vuttaṁ.",
  "tika-vin08t31:48_5": "Idhāti imasmiṁ sāsane.",
  "tika-vin08t31:49_0": "Tenāti tena dutiyapārājikasikkhāpadena. Attho nāma pāḷiattho. Vinicchayo nāma pāḷimuttavinicchayo.",
  "tika-vin08t31:49_1": "Attho ca vinicchayo ca atthavinicchayā, te gambhīrā yasminti gambhīratthavinicchayaṁ.",
  "tika-vin08t31:49_2": "Vatthumhi otiṇṇeti codanāvasena vā attanāva attano vītikkamārocanavasena vā saṅghamajjhe",
  "tika-vin08t31:49_3": "adinnādānavatthusmiṁ otiṇṇe. Etthāti otiṇṇe vatthusmiṁ. Vinicchayoti āpattānāpattiniyamanaṁ.",
  "tika-vin08t31:49_4": "Avatvāvāti ‘‘tvaṁ pārājikaṁ āpanno’’ti avatvāva. Kappiyepi ca vatthusminti attanā",
  "tika-vin08t31:49_5": "gahetuṁ kappiye mātupituādisantakepi vatthusmiṁ. Lahuvattinoti theyyacittuppādena",
  "tika-vin08t31:49_6": "lahuparivattino. Āsīvisanti sīghameva sakalasarīre pharaṇasamatthavisaṁ.",
  "tika-vin08t31:50_0": "233. Pakatimanussehi uttaritarānaṁ buddhādiuttamapurisānaṁ adhigamadhammoti uttarimanussadhammo,",
  "tika-vin08t31:50_1": "tassa paresaṁ ārocanaṁ uttarimanussadhammārocanaṁ. Taṁ vinicchinantena cha ṭhānāni",
  "tika-vin08t31:50_2": "sodhetabbānīti yojanā. Tattha kiṁ te adhigatanti adhigamapucchā. Kinti te adhigatanti",
  "tika-vin08t31:50_3": "upāyapucchā. Kadā te adhigatanti kālapucchā. Kattha te adhigatanti okāsapucchā. Katame",
  "tika-vin08t31:50_4": "te kilesā pahīnāti pahīnakilesapucchā. Katamesaṁ tvaṁ dhammānaṁ lābhīti paṭiladdhadhammapucchā.",
  "tika-vin08t31:50_5": "Idāni tameva chaṭṭhānavisodhanaṁ vitthāretumāha ‘‘sace hī’’tiādi. Tattha ettāvatāti",
  "tika-vin08t31:50_6": "ettakena byākaraṇavacanamattena na sakkāro kātabbo. Byākaraṇañhi ekassa ayāthāvatopi",
  "tika-vin08t31:50_7": "hotīti. Imesu chasu ṭhānesu sodhanatthaṁ evaṁ vattabboti yathā nāma jātarūpapatirūpakampi",
  "tika-vin08t31:50_8": "jātarūpaṁ viya khāyatīti jātarūpaṁ nighaṁsanatāpanachedanehi sodhetabbaṁ, evameva",
  "tika-vin08t31:50_9": "idāneva vuttesu chasu ṭhānesu pakkhipitvā sodhanatthaṁ vattabbo. Vimokkhādīsūti ādi-saddena",
  "tika-vin08t31:50_10": "samāpattiñāṇadassanamaggabhāvanāphalasacchikiriyādiṁ saṅgaṇhāti. Pākaṭo hoti adhigatavisesassa",
  "tika-vin08t31:50_11": "satisammosābhāvato. Sesapucchāsupi ‘‘pākaṭo hotī’’ti pade eseva nayo.",
  "tika-vin08t31:51_0": "Sabbesañhiattanā adhigatamaggena pahīnā kilesā pākaṭā hontīti idaṁ yebhuyyavasena",
  "tika-vin08t31:51_1": "vuttaṁ. Kassaci hi attanā adhigatamaggavajjhakilesesu sandeho uppajjatiyeva mahānāmassa",
  "tika-vin08t31:51_2": "sakkassa viya. So hi sakadāgāmī samānopi ‘‘tassa mayhaṁ, bhante, evaṁ hoti – ko su",
  "tika-vin08t31:51_3": "nāma me dhammo ajjhattaṁ appahīno, yena me ekadā lobhadhammāpi cittaṁ pariyādāya",
  "tika-vin08t31:51_4": "tiṭṭhanti, dosadhammāpi cittaṁ pariyādāya tiṭṭhanti, mohadhammāpi cittaṁ pariyādāya",
  "tika-vin08t31:51_5": "tiṭṭhantī’’ti (ma. ni. 1.175) bhagavantaṁ pucchi. Ayaṁ kira rājā sakadāgāmimaggena",
  "tika-vin08t31:51_6": "lobhadosamohā niravasesā pahīyantīti saññī ahosīti.",
  "tika-vin08t31:52_0": "Yāya paṭipadāya yassa ariyamaggo āgacchati, sā pubbabhāgapaṭipatti āgamanapaṭipadā.",
  "tika-vin08t31:52_1": "Sodhetabbāti suddhā, udāhu na suddhāti vicāraṇavasena sodhetabbā. ‘‘Na sujjhatīti",
  "tika-vin08t31:52_2": "tattha tattha pamādapaṭipattisambhavato. Apanetabboti attano paṭiññāya apanetabbo’’ti",
  "tika-vin08t31:52_3": "sāratthadīpaniyaṁ (sārattha. ṭī. 2.197-198). Vimativinodaniyaṁ (vi. vi. ṭī. 1.197)",
  "tika-vin08t31:52_4": "pana ‘‘na sujjhatīti pucchiyamāno paṭipattikkamaṁ ullaṅghitvā kathesi. Apanetabboti",
  "tika-vin08t31:52_5": "tayā vuttakkamenāyaṁ dhammo na sakkā adhigantunti adhigatamānato apanetabbo’’ti vuttaṁ.",
  "tika-vin08t31:52_6": "‘‘Sujjhatī’’ti vatvā sujjhanākāraṁ dassetuṁ ‘‘dīgharatta’’ntiādi vuttaṁ. Paññāyatīti",
  "tika-vin08t31:52_7": "etthāpi ‘‘yadī’’ti padaṁ ānetvā yadi so bhikkhu tāya paṭipadāya paññāyatīti sambandho.",
  "tika-vin08t31:52_8": "Catūsu paccayesu alaggattā ‘‘ākāse pāṇisamena cetasā’’ti vuttaṁ. Vuttasadisaṁ byākaraṇaṁ",
  "tika-vin08t31:52_9": "hotīti yojanā. Tattha vuttasadisanti tassa bhikkhuno byākaraṇaṁ imasmiṁ sutte vuttena",
  "tika-vin08t31:52_10": "sadisaṁ, samanti attho. Khīṇāsavassa paṭipattisadisā paṭipatti hotīti dīgharattaṁ",
  "tika-vin08t31:52_11": "suvikkhambhitakilesattā, idañca arahattaṁ paṭijānantassa vasena vuttaṁ. Tenāha ‘‘khīṇāsavassa",
  "tika-vin08t31:52_12": "nāmā’’tiādi. Khīṇāsavassa nāma…pe… na hotīti pahīnavipallāsattā, jīvitanikantiyā",
  "tika-vin08t31:52_13": "ca abhāvato na hoti, puthujjanassa pana appahīnavipallāsattā jīvitanikantisabbhāvato",
  "tika-vin08t31:52_14": "ca appamattakenapi hoti, evaṁ suvikkhambhitakilesassa vattanasekkhadhammapaṭijānanaṁ",
  "tika-vin08t31:52_15": "iminā bhayuppādanena, ambilādidassane kheḷuppādādinā ca na sakkā vīmaṁsituṁ, tasmā",
  "tika-vin08t31:52_16": "tassa vacaneneva taṁ saddhātabbaṁ.",
  "tika-vin08t31:53_0": "Ayaṁ bhikkhu sampannaveyyākaraṇoti idaṁ na kevalaṁ abhāyanakameva sandhāya vuttaṁ",
  "tika-vin08t31:53_1": "ekaccassa sūrajātikassa puthujjanassapi abhāyanato, rajjanīyārammaṇānaṁ badarasāḷavādiaabalamaddanādīnaṁ",
  "tika-vin08t31:53_2": "upayojanepi kheḷuppādāditaṇhuppattirahitaṁ sabbathā suvisodhitameva sandhāya vuttanti veditabbaṁ.",
  "tika-vin08t31:54_0": "234.‘‘Nīharitvāti sāsanato nīharitvā’’ti sāratthadīpaniyaṁ (sārattha. ṭī. 2.45) vuttaṁ,",
  "tika-vin08t31:54_1": "vimativinodaniyaṁ (vi. vi. ṭī. 1.45) pana ‘‘nīharitvāti pāḷito uddharitvā’’ti. Tathā",
  "tika-vin08t31:54_2": "hi ‘‘pañcahupāli, aṅgehi samannāgatena bhikkhunā nānuyuñjitabbaṁ. Katamehi pañcahi?",
  "tika-vin08t31:54_3": "Suttaṁ na jānāti, suttānulomaṁ na jānātī’’tiādipāḷito (pari. 442) suttaṁ suttānulomañca",
  "tika-vin08t31:54_4": "nīhariṁsu, ‘‘anāpatti evaṁ amhākaṁ ācariyānaṁ uggaho paripucchāti bhaṇatī’’ti evamādito",
  "tika-vin08t31:54_5": "ācariyavādaṁ, ‘‘āyasmā upāli evamāha ‘anāpatti āvuso supinantenā’’ti (pārā. 78) evamādito",
  "tika-vin08t31:54_6": "attanomatiṁ nīhariṁsu. Sā ca therassa attanomati suttena saṅgahitattā suttaṁ jātaṁ,",
  "tika-vin08t31:54_7": "evamaññāpi suttādīhi saṅgahitāva gahetabbā, netarāti veditabbaṁ. Atha vā nīharitvāti",
  "tika-vin08t31:54_8": "vibhajitvā, sāṭṭhakathaṁ sakalaṁ vinayapiṭakaṁ suttādīsu catūsu padesesu pakkhipitvā",
  "tika-vin08t31:54_9": "catudhā vibhajitvā vinayaṁ pakāsesuṁ tabbinimuttassa abhāvāti adhippāyo. Vajirabuddhiṭīkāyampi",
  "tika-vin08t31:54_10": "(vajira. ṭī. pārājika 45) ‘‘nīharitvāti ettha sāsanato nīharitvāti attho…pe… tāya",
  "tika-vin08t31:54_11": "hi attanomatiyā thero etadaggaṭṭhapanaṁ labhati. Apica vuttañhetaṁ bhagavatā ‘anupasampannena",
  "tika-vin08t31:54_12": "paññattena vā apaññattena vā vuccamāno…pe… anādariyaṁ karoti, āpatti dukkaṭassā’ti.",
  "tika-vin08t31:54_13": "Tattha hi paññattaṁ nāma suttaṁ, sesattayaṁ apaññattaṁ nāma. Tenāyaṁ ‘catubbidhañhi",
  "tika-vin08t31:54_14": "vinayaṁ, mahātherā’ti gāthā suvuttā’’ti vuttaṁ.",
  "tika-vin08t31:55_0": "Vuttanti milindapañhe nāgasenattherena vuttaṁ. Pajjate anena atthoti padaṁ, bhagavatā",
  "tika-vin08t31:55_1": "kaṇṭhādivaṇṇuppattiṭṭhānaṁ āhacca visesetvā bhāsitaṁ padaṁ āhaccapadaṁ, bhagavatoyeva",
  "tika-vin08t31:55_2": "vacanaṁ. Tenāha ‘‘āhaccapadanti suttaṁ adhippeta’’nti sāratthadīpaniyaṁ (sārattha.",
  "tika-vin08t31:55_3": "ṭī. 2.45) vuttaṁ. Vimativinodaniyaṁ (vi. vi. ṭī. 1.45) pana ‘‘kaṇṭhādivaṇṇuppattiṭṭhānakaraṇādīhi",
  "tika-vin08t31:55_4": "nīharitvā attano vacīviññattiyāva bhāsitaṁ vacanaṁ āhaccapada’’nti vuttaṁ. Vajirabuddhiṭīkāyaṁ",
  "tika-vin08t31:55_5": "(vajira. ṭī. pārājika 45) pana ‘‘aṭṭha vaṇṇaṭṭhānāni āhacca vuttena padanikāyenāti",
  "tika-vin08t31:55_6": "attho, udāhaṭena kaṇṭhokkantena padasamūhenāti adhippāyo’’ti vuttaṁ. ‘‘Idaṁ kappati,",
  "tika-vin08t31:55_7": "idaṁ na kappatī’’ti evaṁ avisesetvā ‘‘yaṁ bhikkhave mayā ‘idaṁ na kappatī’ti appaṭikkhittaṁ",
  "tika-vin08t31:55_8": ", tañce akappiyaṁ anulometi, kappiyaṁ paṭibāhati, taṁ vo na kappatī’’tiādinā (mahāva.",
  "tika-vin08t31:55_9": "305) vuttasāmaññalakkhaṇaṁ idha rasoti adhippetanti āha ‘‘rasoti suttānuloma’’nti.",
  "tika-vin08t31:55_10": "Rasoti sāro ‘‘pattaraso’’tiādīsu (dha. sa. 628-630) viya, paṭikkhittānuññātasuttasāroti",
  "tika-vin08t31:55_11": "attho. Rasoti vā lakkhaṇaṁ paṭivatthukaṁ anuddharitvā lakkhaṇānulomena vuttattā.",
  "tika-vin08t31:55_12": "Rasenāti tassa āhaccabhāsitassa rasena, tato uddhaṭena vinicchayenāti attho. Suttachāyā",
  "tika-vin08t31:55_13": "viya hi suttānulomanti. Dhammasaṅgāhakapabhutiācariyaparamparato ānītā aṭṭhakathātanti",
  "tika-vin08t31:55_14": "idha ‘‘ācariyavaṁso’’ti adhippetāti āha ‘‘ācariyavaṁsoti ācariyavādo’’ti, ācariyavādo",
  "tika-vin08t31:55_15": "‘‘ācariyavaṁso’’ti vutto pāḷiyaṁ vuttānaṁ ācariyānaṁ paramparāya ābhatova pamāṇanti",
  "tika-vin08t31:55_16": "dassanatthaṁ. Adhippāyoti kāraṇopapattisiddho uhāpohanayapavatto paccakkhādipamāṇapatirūpako.",
  "tika-vin08t31:55_17": "Adhippāyoti ettha ‘‘attanomatī’’ti keci atthaṁ vadanti.",
  "tika-vin08t31:56": "Vinayapiṭake pāḷīti idha adhikāravasena vuttaṁ, sesapiṭakesupi suttādicatunayā yathānurūpaṁ labbhanteva.",
  "tika-vin08t31:57_0": "‘‘Mahāpadesāti mahāokāsā. Mahantāni vinayassa patiṭṭhāpanaṭṭhānāni, yesu patiṭṭhāpito",
  "tika-vin08t31:57_1": "vinayo vinicchinīyati asandehato, mahantāni vā kāraṇāni mahāpadesā, mahantāni vinayavinicchayakāraṇānīti",
  "tika-vin08t31:57_2": "vuttaṁ hoti. Atthato pana ‘yaṁ bhikkhave’tiādinā vuttāsādhippāyā pāḷiyeva mahāpadesāti",
  "tika-vin08t31:57_3": "vadanti. Tenevāha ‘ye bhagavatā evaṁ vuttā’tiādi. Ime ca mahāpadesā khandhake āgatā,",
  "tika-vin08t31:57_4": "tasmā tesaṁ vinicchayakathā tattheva āvi bhavissatīti idha na vuccatī’’ti sāratthadīpaniyaṁ",
  "tika-vin08t31:57_5": "(sārattha. ṭī. 2.45) vuttaṁ. Vimativinodaniyaṁ (vi. vi. ṭī. 1.45) pana ‘‘mahāpadesāti",
  "tika-vin08t31:57_6": "mahāokāsā mahāvisayā, te atthato ‘yaṁ bhikkhavetiādipāḷivasena akappiyānulomato kappiyānulomato",
  "tika-vin08t31:57_7": "ca puggalehi nayato tathā tathā gayhamānā atthanayā eva. Te hi bhagavatā sarūpato",
  "tika-vin08t31:57_8": "avuttesupi paṭikkhittānulomesu anuññātānulomesu ca sesesu kiccesu nivattipavattihetutāya",
  "tika-vin08t31:57_9": "mahāgocarāti ‘mahāpadesā’ti vuttā, na pana ‘yaṁ bhikkhave mayā idaṁ na kappatī’tiādinā",
  "tika-vin08t31:57_10": "vuttā sādhippāyā pāḷiyeva tassā sutte paviṭṭhattā. ‘Suttānulomampi sutte otāretabbaṁ…pe…",
  "tika-vin08t31:57_11": "suttameva balavatara’nti (pārā. aṭṭha. 1.45) hi vuttaṁ. Na hesā sādhippāyā pāḷi sutte",
  "tika-vin08t31:57_12": "otāretabbā, na gahetabbā vā hoti. Yenāyaṁ suttānulomaṁ siyā, tasmā imaṁ pāḷiadhippāyaṁ",
  "tika-vin08t31:57_13": "nissāya puggalehi gahitā yathāvuttaatthāva suttānulomaṁ, taṁpakāsakattā pana ayaṁ",
  "tika-vin08t31:57_14": "pāḷipi suttānulomanti gahetabbaṁ. Tenāha ‘ye bhagavatā evaṁ vuttā’tiādi. ‘Yaṁ bhikkhave’tiādipāḷinayena",
  "tika-vin08t31:57_15": "hi puggalehi gahitabbā ye akappiyānulomādayo atthā vuttā, te mahāpadesāti attho’’ti vuttaṁ.",
  "tika-vin08t31:58_0": "Vajirabuddhiṭīkāyampi (vajira. ṭī. pārājika 45) ‘‘parivāraṭṭhakathāyaṁ idha ca kiñcāpi",
  "tika-vin08t31:58_1": "‘suttānulomaṁ nāma cattāro mahāpadesā’ti vuttaṁ, atha kho mahāpadesanayasiddhaṁ paṭikkhittāpaṭikkhittaṁ",
  "tika-vin08t31:58_2": "anuññātānanuññātaṁ kappiyākappiyanti atthato vuttaṁ hoti. Tattha yasmā ‘ṭhānaṁ okāso",
  "tika-vin08t31:58_3": "padesoti kāraṇavevacanāni ‘aṭṭhānametaṁ, ānanda, anavakāso’tiādi sāsanato, ‘niggahaṭṭhāna’nti",
  "tika-vin08t31:58_4": "ca ‘asandiṭṭhiṭṭhāna’nti ca ‘asandiṭṭhi ca pana padeso’ti ca lokato, tasmā mahāpadesāti",
  "tika-vin08t31:58_5": "mahākāraṇānīti attho. Kāraṇaṁ nāma ñāpako hetu idhādhippetaṁ, mahantabhāvo pana tesaṁ",
  "tika-vin08t31:58_6": "mahāvisayattā mahābhūtānaṁ viya. Te duvidhā vinayamahāpadesā suttantikamahāpadesā",
  "tika-vin08t31:58_7": "cāti. Tattha vinayamahāpadesā vinaye yogaṁ gacchanti, itare ubhayatthāpi, teneva",
  "tika-vin08t31:58_8": "parivāre (pari. 442) anuyogavatte ‘dhammaṁ na jānāti, dhammānulomaṁ na jānātī’ti’’",
  "tika-vin08t31:58_9": "vuttaṁ. Tattha dhammanti ṭhapetvā vinayapiṭakaṁ avasesaṁ piṭakadvayaṁ, dhammānulomanti",
  "tika-vin08t31:58_10": "suttantike cattāro mahāpadesetiādi.",
  "tika-vin08t31:59_0": "Yadi sāpi tattha tattha bhagavatā pavattitā pakiṇṇakadesanāva aṭṭhakathā, sā pana",
  "tika-vin08t31:59_1": "dhammasaṅgāhakehi paṭhamaṁ tīṇi piṭakāni saṅgāyitvā tassa atthavaṇṇanānurūpeneva",
  "tika-vin08t31:59_2": "vācanāmaggaṁ āropitattā ‘‘ācariyavādo’’ti vuccati ‘‘ācariyā vadanti saṁvaṇṇenti pāḷiṁ",
  "tika-vin08t31:59_3": "etenā’’ti katvā. Tenāha ‘‘ācariyavādo nāma…pe… aṭṭhakathātantī’’ti. Tisso hi saṅgītiyo",
  "tika-vin08t31:59_4": "āruḷhoyeva buddhavacanassa atthasaṁvaṇṇanābhūto kathāmaggo mahāmahindattherena tambapaṇṇidīpaṁ",
  "tika-vin08t31:59_5": "ābhato, pacchā tambapaṇṇiyehi mahātherehi sīhaḷabhāsāya ṭhapito nikāyantaraladdhisaṅkarapariharaṇatthaṁ.",
  "tika-vin08t31:59_6": "Bhagavato pakiṇṇakadesanābhūtā ca suttānulomabhūtā ca aṭṭhakathā yasmā dhammasaṅgāhakattherehi",
  "tika-vin08t31:59_7": "pāḷivaṇṇanākkamena saṅgahetvā vuttā, tasmā ācariyavādoti vuttā. Etena ca aṭṭhakathā",
  "tika-vin08t31:59_8": "suttasuttānulomesu atthato saṅgayhatīti veditabbaṁ. Yathā ca esā, evaṁ attanomatipi",
  "tika-vin08t31:59_9": "pamāṇabhūtā. Na hi bhagavato vacanaṁ vacanānulomañca anissāya aggasāvakādayopi attano",
  "tika-vin08t31:59_10": "ñāṇabalena suttābhidhammavinayesu kiñci sammutiparamatthabhūtaṁ atthaṁ vattuṁ sakkonti,",
  "tika-vin08t31:59_11": "tasmā sabbampi vacanaṁ sutte suttānulome ca saṅgayhati. Visuṁ pana aṭṭhakathādīnaṁ",
  "tika-vin08t31:59_12": "saṅgahitattā tadavasesaṁ suttasuttānulomato gahetvā catudhā vinayo niddiṭṭho.",
  "tika-vin08t31:60_0": "Kiñcāpi attanomati suttādīhi saṁsanditvāva parikappīyati, tathāpi sā na suttādīsu",
  "tika-vin08t31:60_1": "visesato niddiṭṭhāti āha ‘‘suttasuttānulomaācariyavāde muñcitvā’’ti. Anubuddhiyāti",
  "tika-vin08t31:60_2": "suttādīniyeva anugatabuddhiyā. Nayaggāhenāti suttādito labbhamānanayaggahaṇena. Attanomatiṁ",
  "tika-vin08t31:60_3": "sāmaññato paṭhamaṁ dassetvā idāni tameva visesetvā dassento ‘‘apicā’’tiādimāha. Tattha",
  "tika-vin08t31:60_4": "‘‘suttantābhidhammavinayaṭṭhakathāsū’’ti vacanato piṭakattayassapi sādhāraṇā esā",
  "tika-vin08t31:60_5": "kathāti veditabbā. Theravādoti mahāsumattherādīnaṁ gāho. Idāni tattha paṭipajjitabbākāraṁ",
  "tika-vin08t31:60_6": "dassento āha ‘‘taṁ panā’’tiādi. Tattha atthenāti attanā nayato gahitena atthena.",
  "tika-vin08t31:60_7": "Pāḷinti attano gāhassa nissayabhūtaṁ sāṭṭhakathaṁ pāḷiṁ. Pāḷiyāti tappaṭikkhepatthaṁ",
  "tika-vin08t31:60_8": "parenābhatāya sāṭṭhakathāya pāḷiyā, attanā gahitaṁ atthaṁ nissāya, pāḷiñca saṁsanditvāti",
  "tika-vin08t31:60_9": "attho. Ācariyavādeti attanā parena ca samuddhaṭaaṭṭhakathāya. Otāretabbāti ñāṇena",
  "tika-vin08t31:60_10": "anuppavesetabbā. Otarati ceva sameti cāti attanā uddhaṭehi saṁsandanavasena otarati,",
  "tika-vin08t31:60_11": "parena uddhaṭena sameti. Sabbadubbalāti asabbaññupuggalassa dosavāsanāya yāthāvato",
  "tika-vin08t31:60_12": "atthasampaṭipattiabhāvato vuttaṁ.",
  "tika-vin08t31:61_0": "Pamādapāṭhavasena ācariyavādassa suttānulomena asaṁsandanāpi siyāti āha ‘‘itaro na",
  "tika-vin08t31:61_1": "gahetabbo’’ti. Samentameva gahetabbanti ye suttena saṁsandanti, evarūpāva atthā mahāpadesato",
  "tika-vin08t31:61_2": "uddharitabbāti dasseti tathā tathā uddhaṭaatthānaṁyeva suttānulomattā. Tenāha ‘‘suttānulomato",
  "tika-vin08t31:61_3": "hi suttameva balavatara’’nti. Atha vā suttānulomassa suttekadesattepi sutte viya",
  "tika-vin08t31:61_4": "‘‘idaṁ kappati, idaṁ na kappatī’’ti paricchinditvā āhaccabhāsitaṁ kiñci natthīti",
  "tika-vin08t31:61_5": "āha ‘‘suttā…pe… balavatara’’nti. Appaṭivattiyanti appaṭibāhiyaṁ. Kārakasaṅghasadisanti",
  "tika-vin08t31:61_6": "pamāṇattā saṅgītikārakasaṅghasadisaṁ. ‘‘Buddhānaṁ ṭhitakālasadisa’’nti iminā buddhānaṁyeva",
  "tika-vin08t31:61_7": "kathitadhammabhāvaṁ dasseti, dharamānabuddhasadisanti vuttaṁ hoti. Sutte hi paṭibāhite",
  "tika-vin08t31:61_8": "buddhova paṭibāhito hoti. ‘‘Sakavādī suttaṁ gahetvā kathetīti sakavādī attano suttaṁ",
  "tika-vin08t31:61_9": "gahetvā voharati. Paravādī suttānulomanti aññanikāyavādī attano nikāye suttānulomaṁ",
  "tika-vin08t31:61_10": "gahetvā kathetī’’ti sāratthadīpaniyaṁ (sārattha. ṭī. 2.45) vuttaṁ.",
  "tika-vin08t31:62_0": "Vimativinodaniyaṁ (vi. vi. ṭī. 1.45) pana ‘‘sakavādī suttaṁ gahetvā kathetītiādīsu",
  "tika-vin08t31:62_1": "yo yathābhūtamatthaṁ gahetvā kathanasīlo, so sakavādī. Suttanti saṅgītittayāruḷhaṁ",
  "tika-vin08t31:62_2": "pāḷivacanaṁ. Paravādīti mahāvihāravāsī vā hotu aññanikāyavāsī vā, yo viparītato atthaṁ",
  "tika-vin08t31:62_3": "gahetvā kathanasīlo, sova idha ‘paravādī’ti vutto. Suttānulomanti saṅgītittayāruḷhaṁ",
  "tika-vin08t31:62_4": "vā anāruḷhaṁ vā yaṁ kiñci vipallāsato vā vañcanāya vā ‘saṅgītittayāgatamida’nti dassiyamānaṁ",
  "tika-vin08t31:62_5": "suttānulomaṁ. Keci ‘aññanikāye suttānuloma’nti vadanti, taṁ na yuttaṁ sakavādīparavādīnaṁ",
  "tika-vin08t31:62_6": "ubhinnampi saṅgītittayāruḷhasuttādīnameva gahetabbato. Tathā hi vakkhati ‘tisso saṅgītiyo",
  "tika-vin08t31:62_7": "āruḷhaṁ pāḷiāgataṁ paññāyati, gahetabba’ntiādi (pārā. aṭṭha. 1.45). Na hi sakavādī",
  "tika-vin08t31:62_8": "aññanikāyasuttādiṁ pamāṇato gaṇhāti. Yena tesu suttādīsu dassitesu tattha ṭhātabbaṁ",
  "tika-vin08t31:62_9": "bhaveyya, vakkhati ca ‘paro tassa akappiyabhāvasādhakaṁ suttato bahuṁ kāraṇañca vinicchayañca",
  "tika-vin08t31:62_10": "dasseti…pe… sādhūti sampaṭicchitvā akappiyeyeva ṭhātabba’nti (pārā. aṭṭha. 1.45),",
  "tika-vin08t31:62_11": "tasmā paravādināpi saṅgītittaye anāruḷhampi anāruḷhamicceva dassīyati, kevalaṁ tassa",
  "tika-vin08t31:62_12": "tassa suttādino saṅgītittaye anāgatassa kūṭatā, āgatassa ca byañjanacchāyāya aññathā",
  "tika-vin08t31:62_13": "adhippāyayojanā ca visesā, tattha ca yaṁ kūṭaṁ, taṁ apanīyati. Yaṁ aññathā yojitaṁ,",
  "tika-vin08t31:62_14": "taṁ tassa viparītatādassanatthaṁ tadaññena suttādinā saṁsandanā karīyati. Yo pana",
  "tika-vin08t31:62_15": "paravādinā gahito adhippāyo suttantādinā saṁsandati, so sakavādināpi attano gāhaṁ",
  "tika-vin08t31:62_16": "vissajjetvā gahetabboti ubhinnampi saṅgītittayāgatameva suttaṁ pamāṇanti veditabbaṁ.",
  "tika-vin08t31:62_17": "Teneva kathāvatthupakaraṇe ‘sakavāde pañca suttasatāni paravāde pañcā’ti, suttasahassampi",
  "tika-vin08t31:62_18": "adhippāyaggahaṇanānattena saṅgītittayāgatameva gahitaṁ, na nikāyantare’’ti vuttaṁ.",
  "tika-vin08t31:63_0": "Vajirabuddhiṭīkāyaṁ (vajira. ṭī. pārājika 45) pana ‘‘paravādīti amhākaṁ samayavijānanako",
  "tika-vin08t31:63_1": "aññanikāyikoti vuttaṁ. Paravādī suttānulomanti kathaṁ? ‘Aññatra udakadantaponā’ti",
  "tika-vin08t31:63_2": "suttaṁ sakavādissa, tadanulomato nāḷikeraphalassa udakampi udakameva hotīti paravādī ca.",
  "tika-vin08t31:64": "‘Nāḷikerassa yaṁ toyaṁ, purāṇaṁ pittavaḍḍhanaṁ;",
  "tika-vin08t31:65": "Tameva taruṇaṁ toyaṁ, pittaghaṁ balavaḍḍhana’nti. –",
  "tika-vin08t31:66_0": "Evaṁ paravādinā vutte sakavādī dhaññaphalassa gatikattā, āhāratthassa ca pharaṇato",
  "tika-vin08t31:66_1": "‘yāvakālikameva ta’nti vadanto paṭikkhipatī’’ti. Khepaṁ vā garahaṁ vā akatvāti ‘‘kiṁ",
  "tika-vin08t31:66_2": "iminā’’ti khepaṁ paṭikkhepaṁ chaḍḍanaṁ vā ‘‘kimesa bālo vadati, kimesa bālo jānātī’’ti",
  "tika-vin08t31:66_3": "garahaṁ nindaṁ vā akatvā. Suttānulomanti attanā avuttaṁ aññanikāye suttānulomaṁ.",
  "tika-vin08t31:66_4": "‘‘Sutte otāretabbanti sakavādinā sutte otāretabba’’nti sāratthadīpaniyaṁ (sārattha.",
  "tika-vin08t31:66_5": "ṭī. 2.45). Vimativinodaniyaṁ (vi. vi. ṭī. 1.45) pana ‘‘sutte otāretabbanti yassa",
  "tika-vin08t31:66_6": "suttassa anulomanato idaṁ suttānulomaṁ akāsi, tasmiṁ, tadanurūpe vā aññatarasmiṁ",
  "tika-vin08t31:66_7": "sutte attanā gahitaṁ suttānulomaṁ atthato saṁsandanavasena otāretabbaṁ. ‘Iminā ca",
  "tika-vin08t31:66_8": "iminā ca kāraṇena imasmiṁ sutte saṁsandatī’ti saṁsandetvā dassetabbanti attho’’ti",
  "tika-vin08t31:66_9": "vuttaṁ. Suttasmiṁyeva ṭhātabbanti attano sutteyeva ṭhātabbaṁ. Ayanti sakavādī. Paroti",
  "tika-vin08t31:66_10": "paravādī. Ācariyavādo sutte otāretabboti yassa suttassa saṁvaṇṇanāvasena ayaṁ ācariyavādo",
  "tika-vin08t31:66_11": "pavatto, tasmiṁ, tādise ca aññasmiṁ sutte pubbāparaatthasaṁsandanavasena otāretabbaṁ.",
  "tika-vin08t31:66_12": "Gārayhācariyavādoti pamādalikhito, bhinnaladdhikehi ca ṭhapito, esa nayo sabbattha.",
  "tika-vin08t31:67_0": "Vajirabuddhiṭīkāyaṁ (vajira. ṭī. pārājika 45) pana – paro ācariyavādanti ‘‘suṅkaṁ",
  "tika-vin08t31:67_1": "pariharatīti ettha upacāraṁ okkamitvā kiñcāpi pariharati, avahāro evā’’ti aṭṭhakathāvacanato",
  "tika-vin08t31:67_2": "‘‘tathā karonto pārājikamāpajjatī’’ti paravādinā vutte sakavādī ‘‘suṅkaṁ pariharati,",
  "tika-vin08t31:67_3": "āpatti dukkaṭassā’’ti suttaṁ tattheva āgatamahāaṭṭhakathāvacanena saddhiṁ dassetvā",
  "tika-vin08t31:67_4": "paṭisedheti. Tathā karontassa dukkaṭamevāti. Paro attanomatinti ettha ‘‘purebhattaṁ",
  "tika-vin08t31:67_5": "parasantakaṁ avaharāti purebhattameva harissāmīti vāyamantassa pacchābhattaṁ hoti,",
  "tika-vin08t31:67_6": "purebhattapayogova so, tasmā mūlaṭṭho na muccatīti tumhākaṁ theravādattā mūlaṭṭhassa",
  "tika-vin08t31:67_7": "pārājikamevā’’ti paravādinā vutte sakavādī ‘‘taṁ saṅketaṁ pure vā pacchā vā taṁ bhaṇḍaṁ",
  "tika-vin08t31:67_8": "avaharati, mūlaṭṭhassa anāpattī’’ti suttaṁ dassetvā paṭikkhipati.",
  "tika-vin08t31:68_0": "Paro suttanti ‘‘aniyatahetudhammo sammattaniyatahetudhammassa ārammaṇapaccayena paccayo’’ti",
  "tika-vin08t31:68_1": "suttaṁ paṭṭhāne likhitaṁ dassetvā ‘‘ariyamaggassa na nibbānamevārammaṇa’’nti paravādinā",
  "tika-vin08t31:68_2": "vutte sakavādī ārammaṇattikādisuttānulomena otaratīti paṭikkhipati. Suttānulome otarantaṁyeva",
  "tika-vin08t31:68_3": "hi suttaṁ nāma, netaraṁ. Tena vuttaṁ ‘‘pāḷiāgataṁ paññāyatī’’ti ettakenapi siddhe",
  "tika-vin08t31:68_4": "‘‘tisso saṅgītiyo āruḷhaṁ pāḷiāgataṁ paññāyatī’’tiādi. Tādisañhi pamādalekhanti ācariyo.",
  "tika-vin08t31:68_5": "‘‘Appamādo amatapadaṁ, pamādo maccuno pada’’nti (dha. pa. 21) vacanato dinnabhojane",
  "tika-vin08t31:68_6": "bhuñjitvā parissayāni parivajjitvā satiṁ paccupaṭṭhapetvā viharanto nicco hotīti.",
  "tika-vin08t31:68_7": "Evarūpassa atthassa āruḷhampi suttaṁ na gahetabbaṁ. Tena vuttaṁ ‘‘no ce tathā paññāyatī’’ti",
  "tika-vin08t31:68_8": "siddhepi ‘‘no ce tathā paññāyati, na otarati na sametīti. Bāhirakasuttaṁ vā’’ti vuttattā",
  "tika-vin08t31:68_9": "attano suttampi atthena asamentaṁ na gahetabbaṁ. Paro ācariyavādantiādīsu dvīsu nayesu",
  "tika-vin08t31:68_10": "pamādalekhavasena tattha tattha āgataṭṭhakathāvacanaṁ theravādehi saddhiṁ yojetvā veditabbaṁ.",
  "tika-vin08t31:69_0": "Athāyaṁ ācariyavādaṁ gahetvā katheti, paro suttanti paravādinā ‘‘mūlabījaṁ nāma haliddi",
  "tika-vin08t31:69_1": "siṅgiveraṁ vacā…pe… bīje bījasaññī chindati vā chedāpeti vā bhindati vā…pe… āpatti",
  "tika-vin08t31:69_2": "pācittiyassā’’ti (pāci. 91) tumhākaṁ pāṭhattā ‘‘haliddigaṇṭhiṁ chindantassa pācittiya’’nti",
  "tika-vin08t31:69_3": "vutte sakavādī ‘‘yāni vā panaññāni atthi mūle jāyanti, mūle sañjāyantī’’tiādiṁ dassetvā",
  "tika-vin08t31:69_4": "tassa aṭṭhakathāsaṅkhātena ācariyavādena paṭikkhipati. Na hi gaṇṭhimhi gaṇṭhi jāyatīti.",
  "tika-vin08t31:69_5": "Paro suttānulomanti paravādinā ‘‘anāpatti evaṁ amhākaṁ ācariyānaṁ uggaho’’ti vacanassānulomato",
  "tika-vin08t31:69_6": "‘‘amhākaṁ porāṇabhikkhū ekapāsāde gabbhaṁ thaketvā anupasampannena sayituṁ vaṭṭatīti",
  "tika-vin08t31:69_7": "tathā katvā āgatā, tasmā amhākaṁ vaṭṭatīti tumhesu eva ekaccesu vadantesu ‘‘tumhākaṁ",
  "tika-vin08t31:69_8": "na kiñci vattuṁ sakkā’’ti vutte sakavādī ‘‘suttaṁ suttānulomañca uggahitakānaṁyeva",
  "tika-vin08t31:69_9": "ācariyānaṁ uggaho pamāṇa’’ntiādiaṭṭhakathāvacanaṁ dassetvā paṭisedheti. Paro attanomatinti",
  "tika-vin08t31:69_10": "‘‘dvāraṁ vivaritvā anāpucchā sayitesu ke muccantī’’ti ettha pana dvepi janā muccanti",
  "tika-vin08t31:69_11": "– yo ca yakkhagahitako, yo ca bandhitvā nipajjāpitoti tumhākaṁ theravādattā aññe",
  "tika-vin08t31:69_12": "sabbepi yathā tathā vā nipannādayopi muccantīti paṭisedheti.",
  "tika-vin08t31:70_0": "Atha panāyaṁ attanomatiṁ gahetvā katheti, paro suttanti ‘‘āpattiṁ āpajjantī’’ti paravādinā",
  "tika-vin08t31:70_1": "vutte sakavādī ‘‘divā kilantarūpo mañce nisinno pāde bhūmito amocetvāva niddāvasena",
  "tika-vin08t31:70_2": "nipajjati, tassa anāpattī’’tiādiaṭṭhakathāvacanaṁ dassetvā ekabhaṅgena nipannādayopi",
  "tika-vin08t31:70_3": "muccantīti paṭisedheti.",
  "tika-vin08t31:71_0": "Athāyaṁ attanomatiṁ gahetvā katheti, paro suttānulomanti ‘‘domanassampāhaṁ devānaminda",
  "tika-vin08t31:71_1": "duvidhena vadāmi sevitabbampi asevitabbampītiādivacanehi (dī. ni. 2.360) saṁsandanato",
  "tika-vin08t31:71_2": "sadārapose doso tumhākaṁ natthi, tena vuttaṁ ‘puttadārassa saṅgaho’’ti (khu. pā.",
  "tika-vin08t31:71_3": "5.6; su. ni. 265) paravādinā vutte ‘‘kiñcāpi sakavādī bahussuto na hoti, atha kho",
  "tika-vin08t31:71_4": "rāgasahiteneva akusalena bhavitabba’’nti paṭikkhipati. Sesesupi iminā nayena aññathāpi",
  "tika-vin08t31:71_5": "anurūpato yojetabbaṁ, idaṁ sabbaṁ upatissattherādayo āhu. Dhammasiritthero pana ‘‘ettha",
  "tika-vin08t31:71_6": "paroti vutto aññanikāyiko, so pana attano suttādīniyeva āharati, tāni sakavādī attano",
  "tika-vin08t31:71_7": "suttādimhi otāretvā sace sameti, gaṇhāti. No ce, paṭikkhipatī’’ti vadatīti āgataṁ.",
  "tika-vin08t31:72_0": "Nanu ca ‘‘suttānulomato suttameva balavatara’’nti heṭṭhā vuttaṁ, idha pana ‘‘suttaṁ",
  "tika-vin08t31:72_1": "suttānulome otāretabba’’ntiādi kasmā vuttanti? Nāyaṁ virodho, ‘‘suttānulomato suttameva",
  "tika-vin08t31:72_2": "balavatara’’nti idañhi sakamateyeva suttaṁ sandhāya vuttaṁ. Tattha hi sakamatipariyāpannameva",
  "tika-vin08t31:72_3": "suttādiṁ sandhāya ‘‘attanomati sabbadubbalā, attanomatito ācariyavādo balavataro,",
  "tika-vin08t31:72_4": "ācariyavādato suttānulomaṁ balavataraṁ, suttānulomato suttameva balavatara’’nti ca",
  "tika-vin08t31:72_5": "vuttaṁ. Idha pana paravādinā ānītaṁ aññanikāye suttaṁ sandhāya ‘‘suttānulome suttaṁ",
  "tika-vin08t31:72_6": "otāretabba’’ntiādi vuttaṁ, tasmā paravādinā ānītaṁ suttādi attano suttānulomaācariyavādaattanomatīsu",
  "tika-vin08t31:72_7": "otāretvā samentaṁyeva gahetabbaṁ, itaraṁ na gahetabbanti ayaṁ nayo idha vuccatīti",
  "tika-vin08t31:72_8": "na koci pubbāparavirodhoti ayaṁ sāratthadīpaniyāgato (sārattha. ṭī. 2.45) nayo. Vimativinodaniyaṁ",
  "tika-vin08t31:72_9": "(vi. vi. ṭī. 1.45) pana ‘‘yaṁ kiñci kūṭasuttaṁ bāhirakasuttādivacanaṁ na gahetabbanti",
  "tika-vin08t31:72_10": "dassetuṁ suttaṁ suttānulome otāretabbantiādi vutta’’nti vuttaṁ.",
  "tika-vin08t31:73_0": "Bāhirakasuttanti tisso saṅgītiyo anāruḷhaguḷhavessantarādīni ca mahāsaṅghikanikāyavāsīnaṁ",
  "tika-vin08t31:73_1": "suttāni. Vedallādīnanti ādi-saddena guḷhaummaggādiggahaṇaṁ veditabbaṁ . Itaraṁ gārayhasuttaṁ",
  "tika-vin08t31:73_2": "na gahetabbaṁ. ‘‘Attanomatiyameva ṭhātabba’’nti iminā aññanikāyato ānītasuttatopi",
  "tika-vin08t31:73_3": "sakanikāye attanomatiyeva balavatarāti dasseti. ‘‘Sakavādī suttaṁ gahetvā katheti,",
  "tika-vin08t31:73_4": "paravādī suttamevā’’ti evamādinā samānajātikānaṁ vasena vāro na vutto. Suttassa sutteyeva",
  "tika-vin08t31:73_5": "otāraṇaṁ bhinnaṁ viya hutvā na paññāyati, vuttanayeneva ca sakkā yojetunti.",
  "tika-vin08t31:74_0": "Idāni sakavādīparavādīnaṁ kappiyākappiyādibhāvaṁ sandhāya vivāde uppanne tattha paṭipajjitabbavidhiṁ",
  "tika-vin08t31:74_1": "dassento āha ‘‘atha panāyaṁ kappiyanti gahetvā kathetī’’tiādi. Atha vā evaṁ suttasuttānulomādimukhena",
  "tika-vin08t31:74_2": "sāmaññato vivādaṁ dassetvā idāni visesato vivādavatthuṁ tabbinicchayamukhena suttādiñca",
  "tika-vin08t31:74_3": "dassetuṁ ‘‘atha panāyaṁ kappiya’’ntiādi vuttaṁ. Tattha sutte ca suttānulome ca otāretabbanti",
  "tika-vin08t31:74_4": "sakavādinā attanoyeva sutte ca suttānulome ca otāretabbaṁ. Paro kāraṇaṁ na vindatīti",
  "tika-vin08t31:74_5": "paravādī kāraṇaṁ na labhati. Suttato bahuṁ kāraṇañca vinicchayañca dassetīti paravādī",
  "tika-vin08t31:74_6": "attano suttato bahuṁ kāraṇañca vinicchayañca āharitvā dasseti, ‘‘sādhūti sampaṭicchitvā",
  "tika-vin08t31:74_7": "akappiyeyeva ṭhātabba’’nti iminā attano nikāye suttādīni alabhantena sakavādinā paravādīvacaneyeva",
  "tika-vin08t31:74_8": "ṭhātabbanti vadati. Sutte ca suttānulome cāti ettha ca-kāro vikappanattho, tena ācariyavādādīnampi",
  "tika-vin08t31:74_9": "saṅgaho. Tenāha ‘‘kāraṇañca vinicchayañca dassetī’’ti. Tattha kāraṇanti suttādinayaṁ",
  "tika-vin08t31:74_10": "nissāya attanomatiyā uddhaṭaṁ hetuṁ. Vinicchayanti aṭṭhakathāvinicchayaṁ.",
  "tika-vin08t31:75_0": "Dvinnampi kāraṇacchāyā dissatīti sakavādīparavādīnaṁ ubhinnampi kappiyākappiyabhāvasādhakaṁ",
  "tika-vin08t31:75_1": "kāraṇapatirūpakacchāyā dissati. Tattha kāraṇacchāyāti suttādīsu ‘‘kappiya’’nti gāhassa,",
  "tika-vin08t31:75_2": "‘‘akappiya’’nti gāhassa ca nimittabhūtena kicchena paṭipādanīyaṁ avibhūtakāraṇaṁ",
  "tika-vin08t31:75_3": "kāraṇacchāyā, kāraṇapatirūpakanti attho. Yadi dvinnampi kāraṇacchāyā dissati, kasmā",
  "tika-vin08t31:75_4": "akappiyeyeva ṭhātabbanti āha ‘‘vinayañhi patvā’’tiādi. ‘‘Vinayaṁ patvā’’ti vuttamevatthaṁ",
  "tika-vin08t31:75_5": "pākaṭataraṁ katvā dassento āha ‘‘kappiyākappiyavicāraṇaṁ āgammā’’ti. Rundhitabbantiādīsu",
  "tika-vin08t31:75_6": "dubbiññeyyavinicchaye kappiyākappiyabhāve sati ‘‘kappiya’’nti gahaṇaṁ rundhitabbaṁ,",
  "tika-vin08t31:75_7": "‘‘akappiya’’nti gahaṇaṁ gāḷhaṁ kātabbaṁ, aparāparappavattaṁ kappiyaggahaṇaṁ sotaṁ",
  "tika-vin08t31:75_8": "pacchinditabbaṁ, garukabhāvasaṅkhate akappiyeyeva ṭhātabbanti attho. Atha vā rundhitabbanti",
  "tika-vin08t31:75_9": "kappiyasaññāya vītikkamakāraṇaṁ rundhitabbaṁ, taṁnivāraṇacittaṁ daḷhataraṁ kātabbaṁ.",
  "tika-vin08t31:75_10": "Sotaṁ pacchinditabbanti tattha vītikkamappavatti pacchinditabbā. Garukabhāveti akappiyabhāveti attho.",
  "tika-vin08t31:76_0": "Bahūhi suttavinicchayakāraṇehīti bahūhi suttehi ceva tato ānītavinicchayakāraṇehi",
  "tika-vin08t31:76_1": "ca. Atha vā suttena aṭṭhakathāvinicchayena ca laddhakāraṇehi. Attano gahaṇaṁ na vissajjetabbanti",
  "tika-vin08t31:76_2": "sakavādinā attano ‘‘akappiya’’nti gahaṇaṁ na vissajjetabbanti attho.",
  "tika-vin08t31:77_0": "Idāni vuttamevatthaṁ nigamento ‘‘eva’’ntiādimāha. Tattha yoti sakavādīparavādīsu",
  "tika-vin08t31:77_1": "yo koci. Keci pana ‘‘sakavādīsuyeva yo koci idhādhippeto’’ti vadanti, evaṁ sante",
  "tika-vin08t31:77_2": "‘‘atha panāyaṁ kappiyanti gahetvā kathetī’’tiādīsu sabbattha ubhopi sakavādinoyeva",
  "tika-vin08t31:77_3": "siyuṁ heṭṭhā vuttasseva nigamanavasena ‘‘eva’’ntiādinā vuttattā, tasmā taṁ na gahetabbaṁ.",
  "tika-vin08t31:77_4": "Atirekakāraṇaṁ labhatīti ettha suttādīsu purimaṁ purimaṁ atirekakāraṇaṁ nāma, yo",
  "tika-vin08t31:77_5": "vā suttādīsu catūsu bahutaraṁ kāraṇaṁ labhati, so atirekakāraṇaṁ labhati nāma.",
  "tika-vin08t31:78_0": "Suṭṭhu pavatti etassāti, suṭṭhu pavattati sīlenāti vā suppavatti. Tenāha ‘‘suppavattīti",
  "tika-vin08t31:78_1": "suṭṭhu pavatta’’nti. Vācāya uggataṁ vācuggataṁ, vacasā suggahitanti vuttaṁ hoti.",
  "tika-vin08t31:78_2": "Atha vā vācuggatanti vācāya uggataṁ, tattha nirantaraṁ ṭhitanti attho. Suttatoti",
  "tika-vin08t31:78_3": "imassa vivaraṇaṁ ‘‘pāḷito’’ti. Ettha ca ‘‘suttaṁ nāma sakalaṁ vinayapiṭaka’’nti vuttattā",
  "tika-vin08t31:78_4": "puna suttatoti tadatthapaṭipādakaṁ suttābhidhammapāḷivacanaṁ adhippetaṁ. Anubyañjanasoti",
  "tika-vin08t31:78_5": "imassa vivaraṇaṁ ‘‘paripucchato ca aṭṭhakathāto cā’’ti. Pāḷiṁ anugantvā atthassa",
  "tika-vin08t31:78_6": "byañjanato pakāsanato ‘‘anubyañjana’’nti hi paripucchā aṭṭhakathā ca vuccati. Ettha",
  "tika-vin08t31:78_7": "ca aṭṭhakathāya visuṁ gahitattā ‘‘paripucchā’’ti theravādo vutto. Atha vā paripucchāti",
  "tika-vin08t31:78_8": "ācariyassa santikā pāḷiyā atthasavanaṁ. Aṭṭhakathāti pāḷimuttakavinicchayo. Tadubhayampi",
  "tika-vin08t31:78_9": "pāḷiṁ anugantvā atthassa byañjanato ‘‘anubyañjana’’nti vuttaṁ.",
  "tika-vin08t31:79_0": "Vinayeti vinayācāre. Teneva vakkhati ‘‘vinayaṁ ajahanto avokkamanto’’tiādi. Tattha",
  "tika-vin08t31:79_1": "patiṭṭhānaṁ nāma sañcicca āpattiyā anāpajjanādinā hotīti āha ‘‘lajjibhāvena patiṭṭhito’’ti,",
  "tika-vin08t31:79_2": "tena lajjī hotīti vuttaṁ hoti. Vinayadharassa lakkhaṇe vattabbe kiṁ iminā lajjibhāvenāti",
  "tika-vin08t31:79_3": "āha ‘‘alajjī hī’’tiādi. Tattha bahussutopīti iminā paṭhamalakkhaṇasamannāgamaṁ dasseti.",
  "tika-vin08t31:79_4": "Lābhagarukatāyāti iminā vinaye ṭhitatāya abhāve paṭhamalakkhaṇayogā kiccakaro na",
  "tika-vin08t31:79_5": "hoti, atha kho akiccakaro anatthakaro evāti dasseti. Saṅghabhedassa pubbabhāge pavattakalahassetaṁ",
  "tika-vin08t31:79_6": "adhivacanaṁ saṅgharājīti. Kukkuccakoti aṇumattesupi vajjesu bhayadassanavasena kukkuccaṁ",
  "tika-vin08t31:79_7": "uppādento. Tantiṁ avisaṁvādetvāti pāḷiṁ aññathā akatvā. Avokkamantoti anatikkamanto.",
  "tika-vin08t31:80_0": "Vitthunatīti atthaṁ adisvā nitthunati, vitthambhati vā. Vipphandatīti kampati. Santiṭṭhituṁ",
  "tika-vin08t31:80_1": "na sakkotīti ekasmiṁyeva atthe patiṭṭhātuṁ na sakkoti. Tenāha ‘‘yaṁ yaṁ parena vuccati,",
  "tika-vin08t31:80_2": "taṁ taṁ anujānātī’’ti. Sakavādaṁ chaḍḍetvā paravādaṁ gaṇhātīti ‘‘ucchumhi kasaṭaṁ",
  "tika-vin08t31:80_3": "yāvajīvikaṁ, raso sattāhakāliko, tadubhayavinimutto ca ucchu nāma visuṁ natthi, tasmā",
  "tika-vin08t31:80_4": "ucchupi vikāle vaṭṭatī’’ti paravādinā vutte tampi gaṇhāti. Ekekalomanti palitaṁ sandhāya",
  "tika-vin08t31:80_5": "vuttaṁ. Yamhīti yasmiṁ puggale. Parikkhayaṁ pariyādānanti atthato ekaṁ.",
  "tika-vin08t31:81_0": "Ācariyaparamparāti ācariyānaṁ vinicchayaparamparā. Teneva vakkhati ‘‘attanomatiṁ",
  "tika-vin08t31:81_1": "pahāya…pe… yathā ācariyo ca ācariyācariyo ca pāḷiñca paripucchañca vadanti, tathā",
  "tika-vin08t31:81_2": "ñātuṁ vaṭṭatī’’ti. Na hi ācariyānaṁ nāmamattato paramparajānane payojanaṁ atthi.",
  "tika-vin08t31:81_3": "Pubbāparānusandhitoti pubbavacanassa aparavacanena saha atthasambandhajānanato. Atthatoti",
  "tika-vin08t31:81_4": "saddatthapiṇḍatthaadhippetatthādito. Kāraṇatoti tadatthupapattito. Ācariyaparamparanti",
  "tika-vin08t31:81_5": "imasseva vevacanaṁ ‘‘theravādaṅga’’nti, therapaṭipāṭinti attho. Dve tayo parivaṭṭāti dve tayo paramparā.",
  "tika-vin08t31:82_0": "Imehi ca pana tīhi lakkhaṇehīti ettha paṭhamena lakkhaṇena vinayassa suṭṭhu uggahitabhāvo",
  "tika-vin08t31:82_1": "vutto, dutiyena tattha lajjibhāvena ceva acalatāya ca suppatiṭṭhitatā, tatiyena pāḷiaṭṭhakathāsu",
  "tika-vin08t31:82_2": "sarūpena anāgatānampi tadanulomato ācariyehi dinnanayato vinicchinituṁ samatthatā.",
  "tika-vin08t31:82_3": "Otiṇṇe vatthusminti codanāvasena vītikkamavatthusmiṁ saṅghamajjhe otiṇṇe. Codakena",
  "tika-vin08t31:82_4": "ca cuditakena ca vutte vattabbeti evaṁ otiṇṇavatthuṁ nissāya codakena ‘‘diṭṭhaṁ suta’’ntiādinā,",
  "tika-vin08t31:82_5": "cuditakena ‘‘atthī’’tiādinā ca yaṁ vattabbaṁ, tasmiṁ vattabbe vutteti attho. Vatthu",
  "tika-vin08t31:82_6": "oloketabbanti tassa tassa sikkhāpadassa vatthu oloketabbaṁ. ‘‘Tiṇena vā paṇṇena vā…pe…",
  "tika-vin08t31:82_7": "yo āgaccheyya, āpatti dukkaṭassā’’ti hidaṁ nissaggiye aññātakaviññattisikkhāpadassa",
  "tika-vin08t31:82_8": "(pārā. 517) vatthusmiṁ paññattaṁ.",
  "tika-vin08t31:83_0": "Thullaccayadubbhāsitāpattīnaṁ mātikāya anāgatattā ‘‘pañcannaṁ āpattīnaṁ aññatara’’nti",
  "tika-vin08t31:83_1": "vuttaṁ. Tikadukkaṭanti ‘‘anupasampanne upasampannasaññī ujjhāyati khīyati, āpatti",
  "tika-vin08t31:83_2": "dukkaṭassā’’tiādinā (pāci. 106) āgataṁ tikadukkaṭaṁ. Aññataraṁ vā āpattinti ‘‘kāle",
  "tika-vin08t31:83_3": "vikālasaññī, āpatti dukkaṭassa, kāle vematiko, āpatti dukkaṭassā’’tiādikaṁ (pāci.",
  "tika-vin08t31:83_4": "250) dukadukkaṭaṁ sandhāya vuttaṁ.",
  "tika-vin08t31:84_0": "Antarāpattinti ettha tasmiṁ tasmiṁ sikkhāpade āgatavatthuvītikkamaṁ vinā aññasmiṁ",
  "tika-vin08t31:84_1": "vatthuvītikkame nidānato pabhuti vinītavatthupariyosānā antarantarā vuttā āpatti.",
  "tika-vin08t31:84_2": "Idha pana ‘‘vatthuṁ oloketī’’ti visuṁ gahitattā tadavasesā antarāpattīti gahitā.",
  "tika-vin08t31:84_3": "Paṭilātaṁ ukkhipatīti idampi visibbanasikkhāpade (pāci. 350) āgataṁ, tattha ḍayhamānaṁ",
  "tika-vin08t31:84_4": "alātaṁ aggikapālādito bahi patitaṁ avijjhātameva paṭiukkhipati, puna yathāṭhāne ṭhapetīti",
  "tika-vin08t31:84_5": "attho. Vijjhātaṁ pana paṭikkhipantassa pācittiyameva.",
  "tika-vin08t31:85_0": "Anāpattinti ettha antarantarā vuttā anāpattipi atthi, ‘‘anāpatti, bhikkhave, iddhimassa",
  "tika-vin08t31:85_1": "iddhivisaye’’tiādi viya sāpi saṅgayhati. Sikkhāpadantaresūti vinītavatthuṁ antokatvā",
  "tika-vin08t31:85_2": "ekekasmiṁ sikkhāpadantare.",
  "tika-vin08t31:86_0": "Pārājikāpattīti na vattabbanti idaṁ āpannapuggalena lajjidhamme ṭhatvā yathābhūtaṁ",
  "tika-vin08t31:86_1": "āvikaraṇepi dubbinicchayaṁ adinnādānādiṁ sandhāya vuttaṁ. Yaṁ pana methunādīsu vijānanaṁ,",
  "tika-vin08t31:86_2": "taṁ vattabbameva. Tenāha ‘‘methunadhammavītikkamo hī’’tiādi. Yo pana alajjitāya paṭiññaṁ",
  "tika-vin08t31:86_3": "adatvā vikkhepaṁ karoti, tassa āpatti na sakkā oḷārikāpi vinicchinituṁ. Yāva so yathābhūtaṁ",
  "tika-vin08t31:86_4": "nāvikaroti, saṅghassa ca āpattisandeho na vigacchati, tāva nāsitakova bhavissati.",
  "tika-vin08t31:86_5": "Sukhumāti attanopi duviññeyyasabhāvassa lahuparivattino cittassa sīghaparivattitāya",
  "tika-vin08t31:86_6": "vuttaṁ. Sukhumāti vā cittaparivattiyā sukhumatāya sukhumā. Tenāha ‘‘cittalahukā’’ti,",
  "tika-vin08t31:86_7": "cittaṁ viya lahukāti attho. Atha vā cittaṁ lahu sīghaparivatti etesanti cittalahukā.",
  "tika-vin08t31:86_8": "Teti te vītikkame. Taṁvatthukanti te adinnādānamanaussaviggahavītikkamā vatthu adhiṭṭhānaṁ",
  "tika-vin08t31:86_9": "kāraṇametassāti taṁvatthukaṁ.",
  "tika-vin08t31:87_0": "Yaṁ ācariyo bhaṇati, taṁ karohītiādi sabbaṁ lajjīpesalaṁ kukkuccakameva sandhāya",
  "tika-vin08t31:87_1": "vuttaṁ. Yo yāthāvato pakāsetvā suddhimeva gavesati, tenapi. Pārājikosīti na vattabboti",
  "tika-vin08t31:87_2": "anāpattikoṭiyāpi saṅkiyamānattā vuttaṁ. Teneva ‘‘pārājikacchāyā’’ti vuttaṁ. ‘‘Sīlāni",
  "tika-vin08t31:87_3": "sodhetvāti yaṁvatthukaṁ kukkuccaṁ uppannaṁ, taṁ amanasikaritvā avasesasīlāni sodhetvā’’ti",
  "tika-vin08t31:87_4": "sāratthadīpaniyaṁ (sārattha. ṭī. 2.45) vuttaṁ, vimativinodaniyaṁ (vi. vi. ṭī. 1.45)",
  "tika-vin08t31:87_5": "pana ‘‘sīlāni sodhetvāti yasmiṁ vītikkame pārājikāsaṅkā vattati, tattha pārājikābhāvapakkhaṁ",
  "tika-vin08t31:87_6": "gahetvā desanāvuṭṭhānagāminīnaṁ āpattīnaṁ sodhanavasena sīlāni sodhetvā’’ti. Pākaṭabhāvato",
  "tika-vin08t31:87_7": "sukhavalañjatāya ca ‘‘dvattiṁsākāraṁ tāva manasi karohī’’ti vuttaṁ, upalakkhaṇavasena",
  "tika-vin08t31:87_8": "vā. Aññasmiṁ kammaṭṭhāne kataparicayena tameva manasi kātabbaṁ. Yaṁ kiñci vā abhirucitaṁ",
  "tika-vin08t31:87_9": "manasi kātuṁ vaṭṭateva. Kammaṭṭhānaṁ ghaṭayatīti antarantarā khaṇḍaṁ adassetvā cittena",
  "tika-vin08t31:87_10": "saddhiṁ ārammaṇabhāvena cirakālaṁ ghaṭayati. Saṅkhārā pākaṭā hutvā upaṭṭhahantīti",
  "tika-vin08t31:87_11": "vipassanākammaṭṭhāniko ce, tassa saṅkhārā pākaṭā hutvā upaṭṭhahanti.",
  "tika-vin08t31:88_0": "Sace katapārājikavītikkamo bhaveyya, tassa satipi asaritukāmatāya vippaṭisāravatthuvasena",
  "tika-vin08t31:88_1": "punappunaṁ taṁ upaṭṭhahatīti cittekaggataṁ na vindati. Tena vuttaṁ ‘‘kammaṭṭhānaṁ",
  "tika-vin08t31:88_2": "na ghaṭayatī’’tiādi. Kammaṭṭhānaṁ na ghaṭayatīti cittakkhobhādibahulassa suddhasīlassapi",
  "tika-vin08t31:88_3": "cittaṁ na samādhiyati, taṁ idha pārājikamūlanti na gahetabbaṁ. Katapāpamūlakena vippaṭisārenevettha",
  "tika-vin08t31:88_4": "cittassa asamādhiyanaṁ sandhāya ‘‘kammaṭṭhānaṁ na ghaṭayatī’’tiādi vuttaṁ. Tenāha",
  "tika-vin08t31:88_5": "‘‘vippaṭisāragginā’’tiādi. Attanāti cittena karaṇabhūtena puggalo kattā jānāti, paccatte",
  "tika-vin08t31:88_6": "vā karaṇavacanaṁ, attā sayaṁ jānātīti attho. Aññā ca devatā jānantīti ārakkhadevatāhi",
  "tika-vin08t31:88_7": "aññā paracittaviduniyo devatā jānanti.",
  "tika-vin08t31:89_0": "Imasmiṁ ṭhāne paṇḍitehi vicāretabbaṁ kāraṇaṁ atthi. Kathaṁ? Idāni ekacce vinayadharā",
  "tika-vin08t31:89_1": "paṭhamapārājikavisaye vatthumhi otiṇṇe itthiyā vā purisena vā gahaṭṭhena vā pabbajitena",
  "tika-vin08t31:89_2": "vā codiyamāne cuditakaṁ bhikkhuṁ pucchitvā paṭiññāya adīyamānāya taṁ bhikkhuṁ susāne",
  "tika-vin08t31:89_3": "ekakameva sayāpenti, evaṁ sayāpiyamāno so bhikkhu sace bhayasantāsavirahito sabbarattiṁ",
  "tika-vin08t31:89_4": "tasmiṁ susāne sayituṁ vā nisīdituṁ vā sakkoti, taṁ ‘‘parisuddho eso’’ti vinicchinanti.",
  "tika-vin08t31:89_5": "Sace pana bhayasantāsappatto sabbarattiṁ sayituṁ vā nisīdituṁ vā na sakkoti, taṁ",
  "tika-vin08t31:89_6": "‘‘asuddho’’ti vinicchinanti, taṁ ayuttaṁ viya dissati. Kasmāti ce? Aṭṭhakathāya viruddhoti,",
  "tika-vin08t31:89_7": "aṭṭhakathāyaṁ dutiyatatiyapārājikavisaye eva tathārūpo vicāro vutto, na paṭhamacatautthapārājikavisaye.",
  "tika-vin08t31:89_8": "Vuttañhi tattha ‘‘methunadhammavītikkamo hi uttarimanussadhammavītikkamo ca oḷāriko,",
  "tika-vin08t31:89_9": "adinnādānamanussaviggahavītikkamā pana sukhumā cittalahukā, te sukhumeneva āpajjati,",
  "tika-vin08t31:89_10": "sukhumena rakkhati, tasmā visesena taṁvatthukaṁ kukkuccaṁ pucchiyamāno’’ti. Ṭīkāyañca",
  "tika-vin08t31:89_11": "(sārattha. ṭī. 2.45) vuttaṁ ‘‘taṁvatthukanti te adinnādānamanussaviggahavītikkamā",
  "tika-vin08t31:89_12": "vatthu adhiṭṭhānaṁ kāraṇametassāti taṁvatthuka’’nti, idampi ekaṁ kāraṇaṁ.",
  "tika-vin08t31:90_0": "Tatthāpi aññe paṇḍitepi vinicchināpetvā tesampi pārājikacchāyādissaneyeva tathā vinicchayo",
  "tika-vin08t31:90_1": "kātabbo, na suddhabhāvadissane. Vuttañhi aṭṭhakathāyaṁ ‘‘āpattīti avatvā ‘sacassa",
  "tika-vin08t31:90_2": "ācariyo dharati…pe… atha daharassapi pārājikacchāyāva upaṭṭhāti, tenapi ‘pārājikosī’ti",
  "tika-vin08t31:90_3": "na vattabbo. Dullabho hi buddhuppādo, tato dullabhatarā pabbajjā ca upasampadā ca,",
  "tika-vin08t31:90_4": "evaṁ pana vattabba’’nti, idamekaṁ. Nisīdāpiyamānopi vivittokāseyeva nisīdāpetabbo,",
  "tika-vin08t31:90_5": "na susāne. Vuttañhi tattha ‘‘vivittaṁ okāsaṁ sammajjitvā divāvihāraṁ nisīditvā’’tiādi,",
  "tika-vin08t31:90_6": "idamekaṁ. Vivittokāse nisīdāpiyamānopi divāyeva nisīdāpetabbo, na rattiṁ. Tathā hi",
  "tika-vin08t31:90_7": "vuttaṁ ‘‘divasaṁ atikkantampi na jānāti, so divasātikkame upaṭṭhānaṁ āgato evaṁ vattabbo’’ti, idamekaṁ.",
  "tika-vin08t31:91_0": "Īdisaṁ vidhānaṁ sayaṁ ārocite eva vidhātabbaṁ, na parehi codiyamāne. Tathā hi vuttaṁ",
  "tika-vin08t31:91_1": "‘‘evaṁ katavītikkamena bhikkhunā sayameva āgantvā ārocite paṭipajjitabba’’nti. Atha",
  "tika-vin08t31:91_2": "kasmā idāni evaṁ karontīti? Gihīnaṁ asakkhikaaṭṭakaraṇe udake nimujjāpanaṁ viya maññamānā",
  "tika-vin08t31:91_3": "evaṁ karonti. Tampi māyākusalā manussā vividhehi upāyehi vitathaṁ karonti, tasmā",
  "tika-vin08t31:91_4": "saccampi hoti, asaccampi hoti. Teneva ca kāraṇena mahosadhapaṇḍitādayo bodhisattā",
  "tika-vin08t31:91_5": "asakkhikampi aṭṭaṁ udakanimujjāpanādinā na vinicchinanti, ubhinnaṁ vacanaṁ parisaṁ",
  "tika-vin08t31:91_6": "gāhāpetvā tesaṁ vacanañca kiriyañca pariggahetvā saccañca vitathañca ñatvāva vinicchinanti.",
  "tika-vin08t31:91_7": "Sāsane pana bhikkhū sūrajātikāpi santi, bhīrukajātikāpi santi. Susānañca nāma pakatimanussānampi",
  "tika-vin08t31:91_8": "bhayasantāsakaraṁ hoti, rattikāle pana ativiya bhayānakaṁ hutvā upaṭṭhāti , evaṁbhūte",
  "tika-vin08t31:91_9": "susāne rattiyaṁ eko asahāyo hutvā nipajjāpiyamāno bhīrukajātiko bhikkhu parisuddhasīlopi",
  "tika-vin08t31:91_10": "samāno kiṁ na bhāyeyya, kathaṁ sabbarattiṁ sayituṁ vā nisīdituṁ vā sakkuṇeyya, tathārūpaṁ",
  "tika-vin08t31:91_11": "bhikkhuṁ ‘‘aparisuddho’’ti vadanto kathaṁ kiccakaro bhavissati.",
  "tika-vin08t31:92_0": "Alajjī pana sūrajātiko attano vajjaṁ paṭicchādetukāmo bhāyantopi abhāyanto viya hutvā",
  "tika-vin08t31:92_1": "‘‘sace vikāraṁ dassessāmi, anatthaṁ me karissantī’’ti anatthabhayena adhivāsetvā",
  "tika-vin08t31:92_2": "sayituṁ vā nisīdituṁ vā sakkuṇeyya, evarūpaṁ puggalaṁ ‘‘parisuddho’’ti vadanto kathaṁ",
  "tika-vin08t31:92_3": "suvinicchito bhavissatīti. Idampi ekaṁ kāraṇaṁ.",
  "tika-vin08t31:93_0": "Athāpi vadeyyuṁ – yathā udake nimujjāpitamanussānaṁ asaccavādīnaṁ devatānubhāvena",
  "tika-vin08t31:93_1": "kumbhīlādayo āgantvā gaṇhantā viya upaṭṭhahanti, tasmā asaccavādino sīghaṁ plavanti,",
  "tika-vin08t31:93_2": "saccavādīnaṁ pana na upaṭṭhahanti, tasmā te sukhena nisīdituṁ sakkonti, evaṁ tesampi",
  "tika-vin08t31:93_3": "bhikkhūnaṁ aparisuddhasīlānaṁ devatānubhāvena sīhabyagghādayo āgatā viya paññāyanti,",
  "tika-vin08t31:93_4": "tasmā te sabbarattiṁ sayituṁ vā nisīdituṁ vā na sakkonti. Parisuddhasīlānaṁ pana",
  "tika-vin08t31:93_5": "tathā na paññāyanti, tasmā te sabbarattiṁ devatāhi rakkhitā hutvā bhayasantāsarahitā",
  "tika-vin08t31:93_6": "susāne sayituṁ vā nisīdituṁ vā sakkonti, evaṁ devatā sakkhiṁ katvā vinicchitattā",
  "tika-vin08t31:93_7": "suvinicchitameva hotīti, tampi tathā na sakkā vattuṁ. Kasmā? Aṭṭhakathāṭīkādīsu tathā",
  "tika-vin08t31:93_8": "avuttattā. Aṭṭhakathāyañhi ‘‘vivittaṁ okāsaṁ sammajjitvā divāvihāraṁ nisīditvā sīlāni",
  "tika-vin08t31:93_9": "sodhetvā ‘dvattiṁsākāraṁ tāva manasikarohī’ti vattabbo. Sace tassa arogaṁ sīlaṁ kammaṭṭhānaṁ",
  "tika-vin08t31:93_10": "ghaṭayati, saṅkhārā pākaṭā hutvā upaṭṭhahanti, upacārappanāppattaṁ viya cittaṁ ekaggaṁ",
  "tika-vin08t31:93_11": "hoti, divasaṁ atikkantampi na jānāti…pe… yassa pana sīlaṁ bhinnaṁ hoti, tassa kammaṭṭhānaṁ",
  "tika-vin08t31:93_12": "na ghaṭayati, patodābhitunnaṁ viya cittaṁ kampati, vippaṭisāragginā ḍayhati, tattapāsāṇe",
  "tika-vin08t31:93_13": "nisinno viya taṅkhaṇaññeva vuṭṭhātī’’ti ettakameva vuttaṁ.",
  "tika-vin08t31:94_0": "Ṭīkāyampi (sārattha. ṭī. 2.45) ‘‘kammaṭṭhānaṁ ghaṭayatīti antarantarā khaṇḍaṁ adassetvā",
  "tika-vin08t31:94_1": "cittena saddhiṁ ārammaṇabhāvena cirakālaṁ ghaṭayati. Saṅkhārā pākaṭā upaṭṭhahantīti",
  "tika-vin08t31:94_2": "vipassanākammaṭṭhāniko ce, tassa saṅkhārā pākaṭā hutvā upaṭṭhahanti. Sace katapārājikavītikkamo",
  "tika-vin08t31:94_3": "bhaveyya, tassa satipi asaritukāmatāya vippaṭisāravatthuvasena punappunaṁ taṁ upaṭṭhahatīti",
  "tika-vin08t31:94_4": "cittekaggataṁ na vindatī’’ti ettakameva vuttaṁ.",
  "tika-vin08t31:95_0": "Vimativinodaniyampi (vi. vi. ṭī. 1.45) ‘‘kammaṭṭhānaṁ ghaṭayatīti vippaṭisāramūlakena",
  "tika-vin08t31:95_1": "vikkhepena antarantarā khaṇḍaṁ adassetvā pabandhavasena cittena saṅghaṭayati. Saṅkhārāti",
  "tika-vin08t31:95_2": "vipassanākammaṭṭhānavasena vuttaṁ. Sāpattikassa hi paguṇampi kammaṭṭhānaṁ na suṭṭhu",
  "tika-vin08t31:95_3": "upaṭṭhāti. Pageva pārājikassa. Tassa hi vippaṭisāraninnatāya cittaṁ ekaggaṁ na hoti.",
  "tika-vin08t31:95_4": "Ekassa pana vitakkavikkhepādibahulassa suddhasīlassapi cittaṁ na samādhiyati, taṁ",
  "tika-vin08t31:95_5": "idha pārājikamūlanti na gahetabbaṁ. Katapāpamūlakena vippaṭisārenevettha cittassa",
  "tika-vin08t31:95_6": "asamādhiyanaṁ sandhāya ‘kammaṭṭhānaṁ na ghaṭayatī’tiādi vutta’’nti ettakameva vuttaṁ,",
  "tika-vin08t31:95_7": "na vuttaṁ ‘‘devatānubhāvenā’’tiādi, tasmā yadi buddhasāsane sagāravo sikkhākāmo bhikkhu",
  "tika-vin08t31:95_8": "dutiyatatiyapārājikavisaye attano kañci vītikkamaṁ disvā ‘‘pārājikaṁ āpanno nu kho",
  "tika-vin08t31:95_9": "ahaṁ, na nu kho’’ti saṁsayapakkhando vinayadharaṁ upasaṅkamitvā taṁ vītikkamaṁ yathābhūtaṁ",
  "tika-vin08t31:95_10": "ācikkhitvā puccheyya, tato vinayadharena aṭṭhakathāyaṁ vuttanayeneva ‘‘sabbaṁ pubbavidhānaṁ",
  "tika-vin08t31:95_11": "katvā vivittaṁ okāsaṁ sammajjitvā divāvihāraṁ nisīditvā sīlāni sodhetvā dvattiṁsākāre",
  "tika-vin08t31:95_12": "tāva manasikarohī’’ti ettakameva vattabbo , na vattabbo ‘‘susāne seyyaṁ kappehī’’tiādi.",
  "tika-vin08t31:95_13": "Āgatakālepi aṭṭhakathāyaṁ āgatanayeneva pucchitvā aṭṭhakathāyaṁ āgatanayenevassa",
  "tika-vin08t31:95_14": "suddhāsuddhabhāvo vattabboti daṭṭhabbaṁ.",
  "tika-vin08t31:96_0": "Evaṁ hotu, evaṁ sante idāni paṭhamapārājikavisaye codentānaṁ kathaṁ vinicchayo kātabboti?",
  "tika-vin08t31:96_1": "Codakena vatthusmiṁ ārocite cuditako pucchitabbo ‘‘santametaṁ, no’’ti evaṁ vatthuṁ",
  "tika-vin08t31:96_2": "upaparikkhitvā bhūtena vatthunā codetvā sāretvā ñattisampadāya anussāvanasampadāya",
  "tika-vin08t31:96_3": "taṁ adhikaraṇaṁ vūpasametabbaṁ. Evampi alajjī nāma ‘‘etampi natthi, etampi natthī’’ti",
  "tika-vin08t31:96_4": "vadeyya, paṭiññaṁ na dadeyya, atha kiṁ kātabbanti? Evampi alajjissa paṭiññāya eva",
  "tika-vin08t31:96_5": "āpattiyā kāretabbaṁ yathā taṁ tipiṭakacūḷābhayattherenāti. Vuttañhetaṁ aṭṭhakathāyaṁ",
  "tika-vin08t31:96_6": "(pārā. aṭṭha. 2.385-386) ‘‘evaṁ lajjinā codiyamāno alajjī bahūsupi vatthūsu uppannesu",
  "tika-vin08t31:96_7": "paṭiññaṁ na deti, so ‘neva suddho’ti vattabbo, na ‘asuddho’ti, jīvamatako nāma āmakapūtiko",
  "tika-vin08t31:96_8": "nāma cesa. Sace panassa aññampi tādisaṁ vatthu uppajjati, na vinicchitabbaṁ, tathā",
  "tika-vin08t31:96_9": "nāsitakova bhavissatī’’tiādi.",
  "tika-vin08t31:97_0": "235. Evaṁ vinayadharalakkhaṇañca chaṭṭhānaolokanañca viditvā idāni…pe… vinicchayo",
  "tika-vin08t31:97_1": "veditabboti yojanā. Kimatthanti āha ‘‘yā sā…pe… jānanattha’’nti. Yā sā pubbe vuttappabhedā",
  "tika-vin08t31:97_2": "codanā atthi, tassāyeva sampattivipattijānanatthaṁ ādimajjhapaayosānādīnaṁ vasena",
  "tika-vin08t31:97_3": "vinicchayo veditabbo, na avuttacodanāpabhedajānanatthanti attho. Seyyathidanti pucchanatthe",
  "tika-vin08t31:97_4": "nipāto, so vinicchayo katamoti attho.",
  "tika-vin08t31:98_0": "Codanāyakati mūlāni, kati vatthūni, kati bhūmiyoti ettha ‘‘katihākārehī’’tipi vattabbaṁ.",
  "tika-vin08t31:98_1": "Vuttañhetaṁ parivāre (pari. 362) codanākaṇḍe ‘‘codanāya kati mūlāni, kati vatthūni,",
  "tika-vin08t31:98_2": "kati bhūmiyo, katihākārehi codetī’’ti. Mettacitto vakkhāmi, no dosantaroti etassapi",
  "tika-vin08t31:98_3": "parato ‘‘codanāya imā pañca bhūmiyo. Katamehi dvīhākārehi codeti, kāyena vā codeti,",
  "tika-vin08t31:98_4": "vācāya vā codeti, imehi dvīhākārehi codetī’’ti vattabbaṁ. Kasmā? Codanākaṇḍe (pari.",
  "tika-vin08t31:98_5": "362) tathā vijjamānatoti. Pannarasasu dhammesu patiṭṭhātabbanti parisuddhakāyasamācāratā,",
  "tika-vin08t31:98_6": "parisuddhavacīsamācāratā, mettacitte paccupaṭṭhitatā, bahussutatā, ubhayapātimokkhasvāgatatā,",
  "tika-vin08t31:98_7": "kālena vacanatā, bhūtena vacanatā, saṇhena vacanatā, atthasañhitena vacanatā, mettacitto",
  "tika-vin08t31:98_8": "hutvā vacanatā, kāruññatā, hitesitā, anukampatā, āpattivuṭṭhānatā, vinayapurekkhāratāti.",
  "tika-vin08t31:98_9": "Vuttañhetaṁ upālipañcake (pari. 436) ‘‘codakenupāli bhikkhunā paraṁ codetukāmena",
  "tika-vin08t31:98_10": "evaṁ paccavekkhitabbaṁ – parisuddhakāyasamācāro nu khomhi…pe… parisuddhavacīsamācāro",
  "tika-vin08t31:98_11": "nu khomhi…pe… mettaṁ nu kho me cittaṁ paccupaṭṭhitaṁ sabrahmacārīsu…pe… bahussuto",
  "tika-vin08t31:98_12": "nu khomhi sutadharo sutasannicayo…pe… ubhayāni kho me pātimokkhāni vitthārena svāgatāni…pe…",
  "tika-vin08t31:98_13": "kālena vakkhāmi, no akālena, bhūtena vakkhāmi, no abhūtena, saṇhena vakkhāmi, no",
  "tika-vin08t31:98_14": "pharusena, atthasañhitena vakkhāmi, no anatthasañhitena, mettacitto vakkhāmi, no",
  "tika-vin08t31:98_15": "dosantaro…pe… kāruññatā, hitesitā, anukampatā, āpattivuṭṭhānatā, vinayapurekkhāratā’’ti.",
  "tika-vin08t31:99_0": "Tattha kāruññatāti kāruṇikabhāvo. Iminā karuṇā ca karuṇāpubbabhāgo ca dassito . Hitesitāti",
  "tika-vin08t31:99_1": "hitagavesanatā . Anukampatāti tena hitena saṁyojanatā. Āpattivuṭṭhānatāti āpattito",
  "tika-vin08t31:99_2": "vuṭṭhāpetvā suddhante patiṭṭhāpanatā. Vatthuṁ codetvā sāretvā paṭiññaṁ āropetvā yathāpaṭiññāya",
  "tika-vin08t31:99_3": "kammakaraṇaṁ vinayapurekkhāratā nāma. Amūlakampi samūlakampi ‘‘mūla’’nti gahetvā",
  "tika-vin08t31:99_4": "vadantīti āha ‘‘dve mūlānī’’ti. Kālena vakkhāmītiādīsu eko ekaṁ okāsaṁ kāretvā codento",
  "tika-vin08t31:99_5": "kālena vadati nāma. Saṅghamajjhe gaṇamajjhe salākaggayāguaggavitakkamāḷakabhikkhācāramaggaāsanasālādīsu,",
  "tika-vin08t31:99_6": "upaṭṭhākehi parivāritakkhaṇe vā codento akālena vadati nāma. Tacchena vatthunā codento",
  "tika-vin08t31:99_7": "bhūtena vadati nāma. Tucchena codento abhūtena vadati nāma. ‘‘Ambho mahallaka parisāvacara",
  "tika-vin08t31:99_8": "paṁsukūlika dhammakathika patirūpaṁ tava ida’’nti vadanto pharusena vadati nāma.",
  "tika-vin08t31:99_9": "‘‘Bhante, mahallakā parisāvacarā paṁsukūlikā dhammakathikā patirūpaṁ tumhākaṁ ida’’nti",
  "tika-vin08t31:99_10": "vadanto saṇhena vadati nāma. Kāraṇanissitaṁ katvā vadanto atthasañhitena vadati nāma.",
  "tika-vin08t31:99_11": "Mettacitto vakkhāmi, no dosantaroti mettacittaṁ upaṭṭhāpetvā vakkhāmi, na duṭṭhacitto",
  "tika-vin08t31:99_12": "hutvā. Sacce ca akuppe cāti vacīsacce ca akuppatāya ca. Cuditakena hi saccañca vattabbaṁ,",
  "tika-vin08t31:99_13": "kopo ca na kātabbo, attanā ca na kucchitabbaṁ, paro ca na ghaṭṭetabboti attho.",
  "tika-vin08t31:100_0": "Imasmiṁ ṭhāne ‘‘saṅghena otiṇṇānotiṇṇaṁ jānitabbaṁ – anuvijjakena yena dhammena yena",
  "tika-vin08t31:100_1": "vinayena yena satthusāsanena taṁ adhikaraṇaṁ vūpasammati, tathā taṁ adhikaraṇaṁ vūpasametabba’’nti",
  "tika-vin08t31:100_2": "vattabbaṁ. Vuttañhetaṁ codanākaṇḍe (pari. 363) ‘‘codakena kathaṁ paṭipajjitabbaṁ?",
  "tika-vin08t31:100_3": "Cuditakena kathaṁ paṭipajjitabbaṁ? Saṅghena kathaṁ paṭipajjitabbaṁ? Anuvijjakena",
  "tika-vin08t31:100_4": "kathaṁ paṭipajjitabbaṁ? Codakena kathaṁ paṭipajjitabbanti? Codakena pañcasu dhammesu",
  "tika-vin08t31:100_5": "patiṭṭhāya paro codetabbo. Kālena vakkhāmi no akālena, bhūtena vakkhāmi no abhūtena,",
  "tika-vin08t31:100_6": "saṇhena vakkhāmi no pharusena, atthasañhitena vakkhāmi no anatthasañhitena, mettacitto",
  "tika-vin08t31:100_7": "vakkhāmi no dosantaroti. Codakena evaṁ paṭipajjitabbaṁ. Cuditakena kathaṁ paṭipajjitabbanti?",
  "tika-vin08t31:100_8": "Cuditakena dvīsu dhammesu patiṭṭhātabbaṁ sacce ca akuppe ca. Cuditakena evaṁ paṭipajjitabbaṁ.",
  "tika-vin08t31:100_9": "Saṅghena kathaṁ paṭipajjitabbanti? Saṅghena otiṇṇānotiṇṇaṁ jānitabbaṁ. Saṅghena evaṁ",
  "tika-vin08t31:100_10": "paṭipajjitabbaṁ. Anuvijjakena kathaṁ paṭipajjitabbanti? Anuvijjakena yena dhammena",
  "tika-vin08t31:100_11": "yena vinayena yena satthusāsanena taṁ adhikaraṇaṁ vūpasammati, tathā taṁ adhikaraṇaṁ",
  "tika-vin08t31:100_12": "vūpasametabbaṁ. Anuvijjakena evaṁ paṭipajjitabba’’nti.",
  "tika-vin08t31:101_0": "Aṭṭhakathāyampi (pari. aṭṭha. 362-363) ‘‘codanāya ko ādītiādipucchānaṁ vissajjane",
  "tika-vin08t31:101_1": "sacce akuppe cāti ettha sacce patiṭṭhātabbaṁ akuppe ca, yaṁ kataṁ vā akataṁ vā, tadeva",
  "tika-vin08t31:101_2": "vattabbaṁ, na codake vā anuvijjake vā saṅghe vā kopo uppādetabbo. Otiṇṇānotiṇṇaṁ",
  "tika-vin08t31:101_3": "jānitabbanti otiṇṇañca anotiṇṇañca vacanaṁ jānitabbaṁ. Tatrāyaṁ jānanavidhi – ettakā",
  "tika-vin08t31:101_4": "codakassa pubbakathā, ettakā pacchimakathā, ettakā cuditakassa pubbakathā, ettakā",
  "tika-vin08t31:101_5": "pacchimakathāti jānitabbā. Codakassa pamāṇaṁ gaṇhitabbaṁ, cuditakassa pamāṇaṁ gaṇhitabbaṁ,",
  "tika-vin08t31:101_6": "anuvijjakassa pamāṇaṁ gaṇhitabbaṁ. Anuvijjako appamattakampi ahāpento ‘āvuso, samannāharitvā",
  "tika-vin08t31:101_7": "ujuṁ katvā āharā’ti vattabbo, saṅghena evaṁ paṭipajjitabbaṁ. Yena dhammena yena vinayena",
  "tika-vin08t31:101_8": "yena satthusāsanena taṁ adhikaraṇaṁ vūpasammatīti ettha dhammoti bhūtaṁ vatthu. Vinayoti",
  "tika-vin08t31:101_9": "codanā ceva sāraṇā ca. Satthusāsananti ñattisampadā ceva anussāvanasampadā ca. Etena",
  "tika-vin08t31:101_10": "hi dhammena ca vinayena ca satthusāsanena ca adhikaraṇaṁ vūpasammati, tasmā anuvijjakena",
  "tika-vin08t31:101_11": "bhūtena vatthunā codetvā āpattiṁ sāretvā ñattisampadāya ceva anussāvanasampadāya",
  "tika-vin08t31:101_12": "ca taṁ adhikaraṇaṁ vūpasametabbaṁ, anuvijjakena evaṁ paṭipajjitabba’’nti āgataṁ,",
  "tika-vin08t31:101_13": "tasmā vattabbamettakaṁ dvayanti.",
  "tika-vin08t31:102_0": "Evaṁ ekadesena codanākaṇḍanayaṁ dassetvā idāni ekadeseneva mahāsaṅgāmanayaṁ dassento",
  "tika-vin08t31:102_1": "‘‘anuvijjakena codako pucchitabbo’’tiādimāha. Tattha yaṁ kho tvaṁ, āvuso, imaṁ bhikkhuṁ",
  "tika-vin08t31:102_2": "codesi, kimhi naṁ codesīti codanāsāmaññato vuttaṁ, pāḷiyaṁ (mahāva. 237) pana pavāraṇaṭṭhapanavasena",
  "tika-vin08t31:102_3": "codanaṁ sandhāya ‘‘yaṁ kho tvaṁ, āvuso, imassa bhikkhuno pavāraṇaṁ ṭhapesī’’ti vuttaṁ.",
  "tika-vin08t31:102_4": "Sesaṁ suviññeyyameva.",
  "tika-vin08t31:103_0": "Evaṁ ekadesena mahāsaṅgāmanayaṁ dassetvā idāni ekadeseneva cūḷasaṅgāmanayaṁ dassetuṁ",
  "tika-vin08t31:103_1": "‘‘saṅgāmāvacarena bhikkhunā’’tiādimāha. Tattha saṅgāmāvacarena bhikkhunāti saṅgāmo",
  "tika-vin08t31:103_2": "vuccati adhikaraṇavinicchayatthāya saṅghasannipāto. Tatra hi attapaccatthikā ceva",
  "tika-vin08t31:103_3": "sāsanapaccatthikā ca uddhammaṁ ubbinayaṁ satthusāsanaṁ dīpentā samosaranti vesālikā",
  "tika-vin08t31:103_4": "vajjiputtakā viya. Yo bhikkhu tesaṁ paccatthikānaṁ laddhiṁ madditvā sakavādadīpanatthāya",
  "tika-vin08t31:103_5": "tattha avacarati, ajjhogāhetvā vinicchayaṁ pavatteti, so saṅgāmāvacaro nāma yasatthero",
  "tika-vin08t31:103_6": "viya, tena saṅgāmāvacarena bhikkhunā saṅghaṁ upasaṅkamantena nīcacittena saṅgho upasaṅkamitabbo.",
  "tika-vin08t31:103_7": "Nīcacittenāti mānaddhajaṁ nipātetvā nihatamānacittena . Rajoharaṇasamenāti pādapuñchanasamena,",
  "tika-vin08t31:103_8": "yathā rajoharaṇassa saṁkiliṭṭhe vā asaṁkiliṭṭhe vā pāde puñchiyamāne neva rāgo na",
  "tika-vin08t31:103_9": "doso, evaṁ iṭṭhāniṭṭhesu arajjantena adussantenāti attho. Yathāpatirūpe āsaneti yathāpatirūpaṁ",
  "tika-vin08t31:103_10": "āsanaṁ ñatvā attano pāpuṇanaṭṭhāne therānaṁ bhikkhūnaṁ piṭṭhiṁ adassetvā nisīditabbaṁ.",
  "tika-vin08t31:104_0": "Anānākathikenāti nānāvidhaṁ taṁ taṁ anatthakathaṁ akathentena. Atiracchānakathikenāti",
  "tika-vin08t31:104_1": "diṭṭhasutamutampi rājakathādikaṁ tiracchānakathaṁ akathentena. Sāmaṁ vā dhammo bhāsitabboti",
  "tika-vin08t31:104_2": "saṅghasannipātaṭṭhāne kappiyākappiyasannissitā vā rūpārūpaparicchedasamathacāravipassanācāraṭṭhānanisajjavattādinissitā",
  "tika-vin08t31:104_3": "vā kathā dhammo nāma. Evarūpo dhammo sayaṁ vā bhāsitabbo, paro vā ajjhesitabbo. Yo",
  "tika-vin08t31:104_4": "bhikkhu tathārūpiṁ kathaṁ kathetuṁ pahoti, so vattabbo ‘‘āvuso, saṅghamajjhamhi pañhe",
  "tika-vin08t31:104_5": "uppanne tvaṁ katheyyāsī’’ti. Ariyo vā tuṇhībhāvo nātimaññitabboti ariyā tuṇhī nisīdantā",
  "tika-vin08t31:104_6": "na bālaputhujjanā viya nisīdanti, aññataraṁ kammaṭṭhānaṁ gahetvāva nisīdanti. Iti",
  "tika-vin08t31:104_7": "kammaṭṭhānamanasikāravasena tuṇhībhāvo ariyo tuṇhībhāvo nāma, so nātimaññitabbo,",
  "tika-vin08t31:104_8": "‘‘kiṁ kammaṭṭhānānuyogenā’’ti nāvajānitabbo, attano patirūpaṁ kammaṭṭhānaṁ gahetvāva",
  "tika-vin08t31:104_9": "nisīditabbanti attho.",
  "tika-vin08t31:105_0": "Na upajjhāyo pucchitabboti ‘‘ko nāma tuyhaṁ upajjhāyo’’ti na pucchitabbo. Esa nayo",
  "tika-vin08t31:105_1": "sabbattha. Na jātīti ‘‘khattiyajātiyo tvaṁ brāhmaṇajātiyo’’ti evaṁ jāti na pucchitabbā.",
  "tika-vin08t31:105_2": "Na āgamoti ‘‘dīghabhāṇako tvaṁ majjhimabhāṇako’’ti evaṁ āgamo na pucchitabbo. Kulapadesopi",
  "tika-vin08t31:105_3": "khattiyakulādivaseneva veditabbo. Atrassa pemaṁ vā doso vāti tatra puggale etesaṁ",
  "tika-vin08t31:105_4": "kāraṇānaṁ aññataravasena pemaṁ vā bhaveyya doso vā.",
  "tika-vin08t31:106_0": "Noparisakappikenāti parisakappakena parisānuvidhāyakena na bhavitabbaṁ, yaṁ parisāya",
  "tika-vin08t31:106_1": "ruccati, tadeva cetetvā kappetvā na kathetabbanti attho. Na hatthamuddā dassetabbāti",
  "tika-vin08t31:106_2": "kathetabbe ca akathetabbe ca saññājananatthaṁ hatthavikāro na kātabbo.",
  "tika-vin08t31:107_0": "Atthaṁ anuvidhiyantenāti vinicchayapaṭivedhameva sallakkhentena, ‘‘idaṁ suttaṁ upalabbhati,",
  "tika-vin08t31:107_1": "imasmiṁ vinicchaye idaṁ vakkhāmī’’ti evaṁ paritulayantena nisīditabbanti attho. Na",
  "tika-vin08t31:107_2": "ca āsanāvuṭṭhātabbanti na āsanā vuṭṭhāya sannipātamaṇḍale vicaritabbaṁ. Vinayadhare",
  "tika-vin08t31:107_3": "hi uṭṭhite sabbā parisā vuṭṭhahanti, tasmā na vuṭṭhātabbaṁ. Na vītihātabbanti na",
  "tika-vin08t31:107_4": "vinicchayo hāpetabbo. Na kummaggo sevitabboti na āpatti dīpetabbā. Asāhasikena bhavitabbanti",
  "tika-vin08t31:107_5": "na sahasā kārinā bhavitabbaṁ, na sahasā duruttavacanaṁ kathetabbanti attho. Vacanakkhamenāti",
  "tika-vin08t31:107_6": "duruttavācaṁ khamanasīlena. Hitaparisakkināti hitesinā hitagavesinā karuṇā ca karuṇāpubbabhāgo",
  "tika-vin08t31:107_7": "ca upaṭṭhāpetabboti ayaṁ padadvayepi adhippāyo. Anasuruttenāti na asuruttena, asuruttaṁ",
  "tika-vin08t31:107_8": "vuccati viggāhikakathāsaṅkhātaṁ asundaravacanaṁ, taṁ na kathetabbanti attho. Attā",
  "tika-vin08t31:107_9": "pariggahetabboti ‘‘vinicchinituṁ vūpasametuṁ sakkhissāmi nu kho, no’’ti evaṁ attā",
  "tika-vin08t31:107_10": "pariggahetabbo, attano pamāṇaṁ jānitabbanti attho. Paro pariggahetabboti ‘‘lajjiyā",
  "tika-vin08t31:107_11": "nu kho ayaṁ parisā sakkā saññāpetuṁ, udāhu no’’ti evaṁ paro pariggahetabbo. Codako",
  "tika-vin08t31:107_12": "pariggahetabboti ‘‘dhammacodako nu kho, no’’ti evaṁ pariggahetabbo. Cuditako pariggahetabboti",
  "tika-vin08t31:107_13": "‘‘dhammacuditako nu kho, no’’ti evaṁ pariggahetabbo. Adhammacodako pariggahetabboti",
  "tika-vin08t31:107_14": "tassa pamāṇaṁ jānitabbaṁ. Sesesupi eseva nayo.",
  "tika-vin08t31:108_0": "Vuttaṁahāpentenāti codakacuditakehi vuttavacanaṁ ahāpentena. Avuttaṁ apakāsentenāti",
  "tika-vin08t31:108_1": "anosaṭaṁ vatthuṁ apakāsentena. Mando hāsetabboti mando momūḷho paggaṇhitabbo, ‘‘nanu",
  "tika-vin08t31:108_2": "tvaṁ kulaputto’’ti uttejetvā anuyogavattaṁ kathāpetvā tassa anuyogo gaṇhitabbo. Bhīru",
  "tika-vin08t31:108_3": "assāsetabboti yassa saṅghamajjhaṁ vā gaṇamajjhaṁ vā anosaṭapubbattā sārajjaṁ uppajjati,",
  "tika-vin08t31:108_4": "tādiso ‘‘mā bhāyi, vissattho kathayāhi, mayaṁ te upatthambhā bhavissāmā’’ti vatvāpi",
  "tika-vin08t31:108_5": "anuyogavattaṁ kathāpetabbo. Caṇḍo nisedhetabboti apasāretabbo tajjetabbo. Asuci vibhāvetabboti",
  "tika-vin08t31:108_6": "alajjiṁ pakāsetvā āpattiṁ desāpetabbo. Ujumaddavenāti yo bhikkhu uju sīlavā kāyavaṅkādirahito,",
  "tika-vin08t31:108_7": "so maddaveneva upacaritabbo. Dhammesu ca puggalesu cāti ettha yo dhammagaruko hoti,",
  "tika-vin08t31:108_8": "na puggalagaruko, ayameva dhammesu ca puggalesu ca majjhattoti veditabbo. Sesaṁ suviññeyyameva.",
  "tika-vin08t31:109": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t31:110": "Codanādivinicchayakathālaṅkāro nāma",
  "tika-vin08t31:111": "Ekatiṁsatimo paricchedo."
}