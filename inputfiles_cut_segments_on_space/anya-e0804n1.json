{
  "anya-e0804n1:0": "16. Bhūvādigaṇikapariccheda",
  "anya-e0804n1:1": "Ito paraṁ avaggantā, missakā ceva dhātuyo;",
  "anya-e0804n1:2": "Vakkhāmi dhātubhedādi-kusalassa matānugā.",
  "anya-e0804n1:3": "Yakārantadhātu",
  "anya-e0804n1:4_0": "Yā gatipāpuṇesu. Yāti, yanti. Yātu, yantu. Yeyya, yeyyuṁ, anupariyeyyuṁ. Yathāsambhavaṁ",
  "anya-e0804n1:4_1": "padamālā yojetabbā. Yanto puriso. Yantī itthī. Yantaṁ kulaṁ. Yānaṁ, upayānaṁ, uyyānaṁ",
  "anya-e0804n1:4_2": "iccādīni. Divādigaṇikassa panassa ‘‘yāyati, yāyantī’’tiādīni rūpāni bhavanti.",
  "anya-e0804n1:5_0": "Tatra yānantiādīsu yanti etenāti yānaṁ, rathasakaṭādi. Upayanti etena issarassa vā",
  "anya-e0804n1:5_1": "piyamanāpassa vā santikaṁ gacchantīti upayānaṁ, paṇṇākāraṁ. ‘‘Upayānāni me dajjuṁ,",
  "anya-e0804n1:5_2": "rājaputta tayi gate’’ti ettha hi paṇṇākārāni ‘‘upayānānī’’ti vuccanti. Sampannadassanīyapupphaphalāditāya",
  "anya-e0804n1:5_3": "uddhaṁ olokentā yanti gacchanti etthāti uyyānaṁ.",
  "anya-e0804n1:6_0": "Byā ummīsane. Byāti, byanti. Byāsi, byātha. Byāmi, byāma. Yathāsambhavaṁ padamālā",
  "anya-e0804n1:6_1": "yojetabbā. Tatra panāyaṁ pāḷi ‘‘yāva byāti nimmīsati, tatrāpi rasatibbayo’’ti. Tattha",
  "anya-e0804n1:6_2": "yāva byātīti yāva ummīsati, purāṇabhāsā esā, ayañhi yasmiṁ kāle bodhisatto cūḷabodhiparibbājako",
  "anya-e0804n1:6_3": "ahosi, tasmiṁ kāle manussānaṁ vohāro.",
  "anya-e0804n1:7": "Yu missane gatiyañca. Yoti, yavati. Āyu, yoni.",
  "anya-e0804n1:8_0": "Tattha ‘‘āyū’’ti āsaddo upasaggo. Āyavanti missībhavanti sattā etenāti āyu. Atha",
  "anya-e0804n1:8_1": "vā āyavanti āgacchanti pavattanti tasmiṁ sati arūpadhammāti āyu. Tathā hi aṭṭhasāliniyaṁ",
  "anya-e0804n1:8_2": "vuttaṁ ‘‘āyavanaṭṭhena āyu. Tasmiñhi sati arūpadhammā āyavanti āgacchanti pavattanti,",
  "anya-e0804n1:8_3": "tasmā āyūti vuccatī’’ti. ‘‘Āyu, jīvitaṁ, pāṇo’’ iccete pariyāyā lokavohāravasena.",
  "anya-e0804n1:8_4": "Abhidhammavasena pana ‘‘ṭhiti yapanā yāpanā jīvitindriyaṁ’’ iccetepi teheva saddhiṁ",
  "anya-e0804n1:8_5": "pariyāyā. Yonīti aṇḍajādīnaṁ aṇḍajādīhi saddhiṁ yāya missībhāvo hoti, sā yoni. Idaṁ",
  "anya-e0804n1:8_6": "panettha nibbacanaṁ ‘‘yavanti ettha sattā ekajātisamanvayena aññamaññaṁ missakā hontīti",
  "anya-e0804n1:8_7": "yoni’’ iti. Ettha ca yonisaddassa atthuddhāro nīyate. Yonīti khandhakoṭṭhāsassapi",
  "anya-e0804n1:8_8": "kāraṇassapi passāvamaggassapi nāmaṁ. ‘‘Catasso nāgayoniyo. Catasso supaṇṇayoniyo’’ti",
  "anya-e0804n1:8_9": "ettha hi khandhakoṭṭhāso yoni nāma. ‘‘Yoni hesā bhūmija phalassa adhigamāyā’’ti ettha",
  "anya-e0804n1:8_10": "kāraṇaṁ. ‘‘Na cāhaṁ brāhmaṇaṁ brūmi, yonijaṁ mattisambhava’’nti ettha passāvamaggo. Etthetaṁ vuccati –",
  "anya-e0804n1:9": "Khandhānañcāpi koṭṭhāse, muttamagge ca kāraṇe;",
  "anya-e0804n1:10": "Imesu tīsu atthesu, yonisaddo pavattati.",
  "anya-e0804n1:11": "Bye saṁvaraṇe. Byāyati.",
  "anya-e0804n1:12": "Bye pavattiyaṁ. Byeti sahabyo.",
  "anya-e0804n1:13": "Ettha sahabyoti saha byeti saha pavattatīti sahabyo, sahāyo, ekabhavūpago vā. Tathā hi ‘‘tāvatiṁsānaṁ devānaṁ sahabyataṁ upapanno’’tiādīsu ekabhavūpago ‘‘sahabyo’’ti vuccati.",
  "anya-e0804n1:14": "Haya gatiyaṁ. Hayati. Hayo. Hayoti asso. So hi hayati sīghaṁ gacchatīti hayoti vuccati. Imāni panassa nāmāni –",
  "anya-e0804n1:15": "Asso turaṅgo turago, vājī vāho hayopi ca;",
  "anya-e0804n1:16": "Tabbhedā sindhavo ceva, gojo assataropi ca.",
  "anya-e0804n1:17": "Kāraṇākāraṇaññū tu, ājānīyo hayuttamo;",
  "anya-e0804n1:18": "Ghoṭako tu khaḷuṅkasso, vaḷavoti ca vuccati;",
  "anya-e0804n1:19": "Assapoto kisoroti, khaḷuṅkotipi vuccati;",
  "anya-e0804n1:20": "Hariya gatigelaññesu. Hariyati.",
  "anya-e0804n1:21_0": "Aya vaya paya maya taya caya raya gatiyaṁ. Ayati. Vayati. Payati. Mayati. Tayati.",
  "anya-e0804n1:21_1": "Cayati. Rayati. Ayo, samayo, vayo, payo, rayo. Mayatayacayadhātūnaṁ nāmikapadāni upaparikkhitabbāni.",
  "anya-e0804n1:22_0": "Tattha ayoti kāḷalohaṁ, ayati nānākammārakiccesu upayogaṁ gacchatīti ayo. Vayoti",
  "anya-e0804n1:22_1": "paṭhamavayādiāyukoṭṭhāso, vayati parihāniṁ gacchatīti vayo. Payoti khīrassapi udakassapi",
  "anya-e0804n1:22_2": "nāmaṁ, payati janena pātabbabhāvaṁ gacchatīti payo. Rayoti vego, yo ‘‘javo’’tipi",
  "anya-e0804n1:22_3": "vuccati, tasmā rayanaṁ javanaṁ rayo. Ettha samayasaddassa atthuddhāro vuccate aha",
  "anya-e0804n1:22_4": "nibbacanena. Samayasaddo –",
  "anya-e0804n1:23": "Samavāye khaṇe kāle, samaye hetudiṭṭhisu;",
  "anya-e0804n1:24": "Paṭilābhe pahāne ca, paṭivedhe ca dissati.",
  "anya-e0804n1:25_0": "Tathā hi ‘‘appeva nāma svepi upasaṅkameyyāma kālañca samayañca upādāyā’’ti evamādīsu",
  "anya-e0804n1:25_1": "samavāyo attho. ‘‘Ekova kho bhikkhave khaṇo ca samayo ca brahmacariyavāsāyā’’tiādīsu",
  "anya-e0804n1:25_2": "khaṇo. ‘‘Uṇhasamayo pariḷāhasamayo’’tiādīsu kālo. ‘‘Mahāsamayo pavanasmi’’ntiādīsu",
  "anya-e0804n1:25_3": "samūho. ‘‘Samayopi kho te bhaddāli appaṭividdho ahosī’’tiādīsu hetu. ‘‘Tena samayena",
  "anya-e0804n1:25_4": "uggāhamāno paribbājako samaṇamuṇḍikāputto samayappavādake tindukācīre ekasālake mallikāya",
  "anya-e0804n1:25_5": "ārāme paṭivasatī’’tiādīsu diṭṭhi.",
  "anya-e0804n1:26": "‘‘Diṭṭhe dhamme ca yo attho, yo cattho samparāyiko;",
  "anya-e0804n1:27": "Atthābhisamayā dhīro, paṇḍitoti pavuccatī’’ti",
  "anya-e0804n1:28_0": "Ādīsu paṭilābho. ‘‘Sammā mānābhisamayā antamakāsi dukkhassā’’tiādīsu pahānaṁ. ‘‘Dukkhassa",
  "anya-e0804n1:28_1": "pīḷanaṭṭho saṅkhataṭṭho santāpaṭṭho abhisamayaṭṭho’’tiādīsu paṭivedho. Ettha ca upasaggānaṁ",
  "anya-e0804n1:28_2": "jotakamattattā tassa tassa atthassa vācako samayasaddo evāti samayasaddassa atthuddhārepi",
  "anya-e0804n1:28_3": "saupasaggo abhisamayasaddo vutto.",
  "anya-e0804n1:29_0": "Tattha sahakārīkāraṇatāya sannijjhaṁ sameti samavetīti samayo, samavāyo. Sameti samāgacchati",
  "anya-e0804n1:29_1": "maggabrahmacariyaṁ ettha tadādhārapuggaloti samayo, khaṇo. Samenti ettha, etena vā",
  "anya-e0804n1:29_2": "saṅgacchanti dhammā sahajātadhammehi uppādādīhi vāti samayo, kālo. Dhammappavattimattatāya",
  "anya-e0804n1:29_3": "atthato abhūtopi hi kālo dhammappavattiyā adhikaraṇaṁ karaṇaṁ viya ca parikappanāmattasiddhena",
  "anya-e0804n1:29_4": "rūpena vohariyatīti. Samaṁ, saha vā avayavānaṁ ayanaṁ pavatti avaṭṭhānanti samayo,",
  "anya-e0804n1:29_5": "samūho, yathā ‘‘samudāyo’’ti. Avayavasahāvaṭṭhānameva hi samūho. Paccayantarasamāgame",
  "anya-e0804n1:29_6": "eti phalaṁ etasmā uppajjati pavattati cāti samayo, hetu, yathā ‘‘samudayo’’ti. Sameti",
  "anya-e0804n1:29_7": "saṁyojanabhāvato sambandhā eti attano visaye pavattati, daḷhaggahaṇabhāvato vā saṁyuttā",
  "anya-e0804n1:29_8": "ayanti pavattanti sattā yathābhinivesaṁ etenāti samayo, diṭṭhi. Diṭṭhisaṁyojanena",
  "anya-e0804n1:29_9": "hi sattā ativiya bajjhanti. Samiti saṅgati samodhānanti samayo, paṭilābho. Samassa",
  "anya-e0804n1:29_10": "nirodhassa yānaṁ, sammā vā yānaṁ apagamo appavattīti samayo, pahānaṁ. Ñāṇena abhimukhaṁ",
  "anya-e0804n1:29_11": "sammā etabbo adhigantabboti samayo, dhammānaṁ aviparīto sabhāvo, abhimukhabhāvena",
  "anya-e0804n1:29_12": "sammā eti gacchati bujjhatīti samayo. Yathābhūtasabhāvāvabodho. Evaṁ tasmiṁ tasmiṁ",
  "anya-e0804n1:29_13": "atthe samayasaddassa pavatti veditabbā.",
  "anya-e0804n1:30_0": "Nanu ca atthamattaṁ pati saddā abhinivisantīti na ekena saddena aneke atthā abhidhīyantīti?",
  "anya-e0804n1:30_1": "Saccametaṁ saddavisese apekkhite. Saddavisese hi apekkhamāne ekena saddena anekatthābhidhānaṁ",
  "anya-e0804n1:30_2": "na sambhavati. Na hi yo kālattho samayasaddo, soyeva samūhādiatthaṁ vadati. Ettha",
  "anya-e0804n1:30_3": "pana tesaṁ tesaṁ atthānaṁ samaya saddavacanīyatā sāmaññamupādāya anekatthatā samayasaddassa",
  "anya-e0804n1:30_4": "vuttā. Evaṁ sabbattha atthuddhāre adhippāyo veditabbo.",
  "anya-e0804n1:31": "Ito yāto ayato ca, nipphattiṁ samudīraye;",
  "anya-e0804n1:32": "Viññū samayasaddassa, samavāyādivācino.",
  "anya-e0804n1:33": "Ito yāto ayato ca, samānatthehi dhātuhi;",
  "anya-e0804n1:34": "Evaṁ samānarūpāni, bhavantīti ca īraye.",
  "anya-e0804n1:35": "Naya rakkhaṇe ca. Cakāro gatipekkhako. Nayati. Nayo. Nayoti nayanaṁ gamananti nayo, pāḷigati. Nayanti vā rakkhanti atthaṁ etenāti nayo, tathattanayādi.",
  "anya-e0804n1:36": "Daya dānagatihiṁsādānarakkhāsu. Dayati. Dayā.",
  "anya-e0804n1:37_0": "Dayāti mettāpi vuccati karuṇāpi. ‘‘Dayāpanno’’ti ettha hi mettā ‘‘dayā’’ti, mettacittataṁ",
  "anya-e0804n1:37_1": "āpannoti hi attho. ‘‘Adayāpanno’’ti ettha pana karuṇā ‘‘dayā’’ti vuccati. Nikkaruṇataṁ",
  "anya-e0804n1:37_2": "āpannoti hi attho. Evaṁ dayāsaddassa mettākaruṇāsu pavatti veditabbā. Tathā hi abhidhammaṭīkāyaṁ",
  "anya-e0804n1:37_3": "vuttaṁ ‘‘dayāsaddo yattha yattha pavattati, tattha tattha adhippāyavasena yojetabbo.",
  "anya-e0804n1:37_4": "Dayāsaddo hi anurakkhaṇatthaṁ antonītaṁ katvā pavattamāno mettāya ca karuṇāya ca pavattatī’’ti.",
  "anya-e0804n1:38_0": "Vacanattho panettha evaṁ veditabbo – dayati dadāti sattānaṁ abhayaṁ etāyāti dayā.",
  "anya-e0804n1:38_1": "Dayati gacchati vibhāgaṁ akatvā pāpakalyāṇajanesu samaṁ vattati, sītena samaṁ pharantaṁ",
  "anya-e0804n1:38_2": "rajomalañca pavāhentaṁ udakamivātipi dayā, mettā. Dayati vā hiṁsati kāruṇikaṁ yāva",
  "anya-e0804n1:38_3": "yathādhippetaṁ parassa hitanipphattiṁ na pāpuṇāti, tāvāti dayā. Dayati anuggaṇhāti",
  "anya-e0804n1:38_4": "pāpajanampi sajjano etāyātipi dayā. Dayati attano sukhampi pahāya khedaṁ gaṇhāti",
  "anya-e0804n1:38_5": "sajjano etāyāti dayā. Dayanti gaṇhanti etāya mahābodhisattā buddhabhāvāya abhinīhārakaraṇakāle",
  "anya-e0804n1:38_6": "hatthagatampi arahattaphalaṁ chaḍḍetvā saṁsārasāgarato satte samuddharitukāmā anassāsakaraṁ",
  "anya-e0804n1:38_7": "atibhayānakaṁ mahantaṁ saṁsāradukkhaṁ, pacchimabhave ca saha amatadhātupaṭilābhena",
  "anya-e0804n1:38_8": "anekaguṇasamalaṅkataṁ sabbaññutaññāṇañcātipi dayā, karuṇā. Karuṇāmūlakā hi sabbe buddhaguṇā.",
  "anya-e0804n1:39_0": "Aparo nayo – dayanti anurakkhanti satte etāya, sayaṁ vā anudayati, anudayamattameva",
  "anya-e0804n1:39_1": "vā etanti dayā, mettā ceva karuṇā ca. Kiñci payogamettha kathayāma ‘‘seyyathāpi gahapati",
  "anya-e0804n1:39_2": "gijjho vā kaṅko vā kulalo vā maṁsapesiṁ ādāya dayeyya. Puttesu maddī dayesi, sassuyā",
  "anya-e0804n1:39_3": "sasuramhi ca. Dayitabbo rathesabha’’. Tattha dayeyyāti uppatitvā gaccheyya, gatyatthavasenetaṁ",
  "anya-e0804n1:39_4": "daṭṭhabbaṁ. Dayesīti mettacittaṁ kareyyāsi. Dayitabboti piyāyitabbo. Ubhayampetaṁ",
  "anya-e0804n1:39_5": "vivaraṇaṁ rakkhaṇatthaṁ antogadhaṁ katvā adhippāyatthavasena katanti veditabbaṁ.",
  "anya-e0804n1:40": "Ūyī tantasantāne. Ūyati. Ūto, ūtavā.",
  "anya-e0804n1:41": "Pūyī visaraṇe duggandhe ca. Pūyati. Pūto, pūtavā. Pūtimacchaṁ kusaggena, yo naro upanayhati.",
  "anya-e0804n1:42": "Kanuyīsadde. Kanuyati. Kanuto, kanutavā.",
  "anya-e0804n1:43": "Khamāya vidhūnane. Khamāyati. Khamāto, khamātavā.",
  "anya-e0804n1:44": "Phāyi pāyi vuddhiyaṁ. Phāyati. Phīto, phatavā.",
  "anya-e0804n1:45_0": "Tattha tatavantupaccayā, yakāralopo, dhātvantassa sarassa ikārādeso ca daṭṭhabbo.",
  "anya-e0804n1:45_1": "Esa nayo ‘‘pūto pūtavā’’tiādīsupi yathāsambhavaṁ daṭṭhabbo. Pāyati. Pāyo. Apāyo.",
  "anya-e0804n1:45_2": "Ettha ca natthi pāyo vuddhi etthāti apāyo. Atha vā pana ayato sukhato apetoti apāyotipi",
  "anya-e0804n1:45_3": "nibbacanīyaṁ. Apāyoti ca nirayo tiracchānayoni pettivisayo asurakāyoti cattāro apāyā.",
  "anya-e0804n1:46_0": "Tāyu santānapālanesu. Tāyati. Tāyanaṁ. Divādigaṇe pana tā pālaneti dhātuṁ passatha,",
  "anya-e0804n1:46_1": "tassa ‘‘tāyati tāṇa’’nti rūpāni. Ubhayesaṁ kriyāpadaṁ samaṁ. Akārayakārapaccayamatteneva",
  "anya-e0804n1:46_2": "nānattaṁ, nāmikapadāni pana visadisāni ‘‘tāyanaṁ, tāṇa’’nti.",
  "anya-e0804n1:47_0": "Cāyu pūjānisāmanesu. Pūjā pūjanā. Nisāmanaṁ olokanaṁ savanañca vuccati. ‘‘Iṅgha maddi",
  "anya-e0804n1:47_1": "nisāmehi. Nisāmayatha sādhavo’’ti ca ādīsu hi olokanasavanāni nisāmanasaddena vuttāni.",
  "anya-e0804n1:47_2": "Apica ñāṇena upaparikkhaṇampi nisāmanamevāti gahetabbaṁ. Cāyati, apacāyati. Anagāre",
  "anya-e0804n1:47_3": "pabbajite, apace brahmacāriye. Ye vuddhamapacāyanti. Apacitiṁ dasseti. Niccaṁ vuddhāpacāyino.",
  "anya-e0804n1:48": "Yakārantadhāturūpāni.",
  "anya-e0804n1:49": "Rakārantadhātu",
  "anya-e0804n1:50": "Rāādāne. Rāti.",
  "anya-e0804n1:51": "Ri santāne. Reti. Reṇu. Reṇūti rajo.",
  "anya-e0804n1:52": "Ru gatiyaṁ rosane ca. Ravati, viravati.",
  "anya-e0804n1:53": "Ru sadde. Roti, ravati. Ravo, uparavo. Rutamanuññaṁ ruciyā ca piṭṭhi. Rutanti ravanaṁ rutaṁ, saddo.",
  "anya-e0804n1:54": "Re sadde. Rāyati. Rā. Ratti. Ettha ca rāti saddo. Rattīti nisāsaṅkhāto sattānaṁ saddassa vūpasamakālo. Rā tiyyati ucchijjati etthāti ratti.",
  "anya-e0804n1:55": "Brū viyattiyaṁ vācāyaṁ. Api hantvā hato brūti.",
  "anya-e0804n1:56": "Bravīti, brunti. Brūsi, brūtha. Brūmi, brūma. Brūte, bruvante. Brūse, bruvhe. Bruve, brumhe.",
  "anya-e0804n1:57": "Brūtu, bruvitu, bruvantu. Brūhi, brūtha. Brūmi, brūma. Brūtaṁ, bruvantaṁ.",
  "anya-e0804n1:58": "Ettha ca ambaṭṭhasutte ‘‘puna bhavaṁ gotamo bruvitū’’ti pāḷidassanato ‘‘bruvitū’’ti vuttaṁ. Evaṁ sabbatthāpi upaparikkhitvā nayo gahetabbo.",
  "anya-e0804n1:59": "Bruveyya, bruve, bruveyyuṁ. Bruveyyāsi, bruveyyātha. Bruveyyāmi, bruveyyāma. Bruvetha, bruveraṁ. Bruvetho, bruveyyāvho. Bruveyyaṁ. Bruveyyāmhe.",
  "anya-e0804n1:60": "Pabrūti. Anubrūti. Pabrūtu, anubrūtu. Pabruveyya, anubruveyya. Evaṁ sabbattha paanuupasaggehipi yathāsambhavaṁ padamālā yojetabbā.",
  "anya-e0804n1:61": "Āha, āhu. Brave, bravittha, bravire. Bravittho, bravivho. Braviṁ, bravimhe. Parokkhāvasena vuttāni.",
  "anya-e0804n1:62": "Abravā , abravū. Abravo, abravattha. Abravaṁ, abravamhā. Abravattha, abravatthuṁ. Abravase, abravhaṁ. Abraviṁ, abravimhase. Hiyyattanīvasena vuttāni.",
  "anya-e0804n1:63": "Abravi, abravuṁ. Abravo, abravittha. Abraviṁ, abravimhā. Abravā, abravū. Abravase, abravivhaṁ. Abravaṁ, abravimhe. Ajjatanīvasena vuttāni.",
  "anya-e0804n1:64": "Bruvissati, bruvissanti. Abravissā, abravissaṁsu. Sesaṁ sabbaṁ netabbaṁ. Kammapadaṁ appasiddhaṁ. Sace pana siyā, ‘‘brūyatī’’ti siyā ‘‘luyati, lūyatī’’ti padāni viya.",
  "anya-e0804n1:65": "Jīra brūhane. Brūhanaṁ vaḍḍhanaṁ. Jīrati. Jīraṁ. Jīramāno. Jīraṇaṁ. Appassutāyaṁ puriso, balibaddova jīrati.",
  "anya-e0804n1:66_0": "Pūra pūraṇe. Pūrati. Pūratova mahodadhi. Sabbe pūrentu saṅkappā. Pūrituṁ, pūritvā,",
  "anya-e0804n1:66_1": "pūraṁ, pūritaṁ. Puṇṇaṁ, paripuṇṇaṁ. Sampuṇṇaṁ, pūraṇaṁ. Pūraṇo kassapo. Kārite ‘‘pāramiyo",
  "anya-e0804n1:66_2": "pūreti, pūrayati, pūrāpeti, pūrāpayati. Pūretvā, pūrayitvā, pūrāpetvā, pūrāpayitvā,",
  "anya-e0804n1:66_3": "paripūretvā’’ iccādīni bhavanti.",
  "anya-e0804n1:67": "Ghora gatipaṭighāte. Gatipaṭighātaṁ gatipaṭihananaṁ. Ghorati.",
  "anya-e0804n1:68": "Dhora gaticāturiye. Gaticāturiyaṁ gatichekabhāvo. Dhoreti.",
  "anya-e0804n1:69": "Sara gatiyaṁ. Sarati, visarati, ussarati. Ussāraṇā. Saro. Saṁsāro iccādīni. Tattha saroti rahado. Saṁsāroti vaṭṭaṁ, yo ‘‘bhavo’’tipi vuccati.",
  "anya-e0804n1:70": "Cara caraṇe. Carati, vicarati, anucarati, sañcarati.",
  "anya-e0804n1:71": "Caragatibhakkhanesu. Carati, vicarati, anucarati, sañcarati, paṭicarati. Cariyā. Caritā. Cāro. Vicāro. Anuvicāro. Upavicāro. Caraṇaṁ. Cārako. Ocarako. Brahmacariyaṁ iccādīni.",
  "anya-e0804n1:72_0": "Tattha caratīti gacchati, bhakkhati vā. Tathā hi caranti padassa gacchanto khādanto",
  "anya-e0804n1:72_1": "cāti atthaṁ vadanti garū. Paṭicaratīti paṭicchādeti. Cārakoti taṁpavesitānaṁ sattānaṁ",
  "anya-e0804n1:72_2": "sukhaṁ carati bhakkhatīti cārako, rodho. Ocarakoti adhocārī. Brahmacariyanti dānampi",
  "anya-e0804n1:72_3": "veyyāvaccampi sikkhāpadampi brahmavihāropi dhammadesanāpi methunaviratipi sadārasantosopi",
  "anya-e0804n1:72_4": "uposathopi ariyamaggopi sakalaṁ sāsanampi ajjhāsayopi vuccati.",
  "anya-e0804n1:73": "Kinte vataṁ kiṁ pana brahmacariyaṁ,",
  "anya-e0804n1:74": "Kissa suciṇṇassa ayaṁ vipāko;",
  "anya-e0804n1:75": "Iddhijutibalavīriyūpapatti,",
  "anya-e0804n1:76": "Idañca te nāga mahāvimānaṁ.",
  "anya-e0804n1:77": "Ahañca bhariyā ca manussaloke,",
  "anya-e0804n1:78": "Saddhā ubho dānapatī ahumhā;",
  "anya-e0804n1:79": "Opānabhūtaṁ me gharaṁ tadāsi,",
  "anya-e0804n1:80": "Santappitā samaṇabrāhmaṇā ca.",
  "anya-e0804n1:81": "Taṁ me vataṁ taṁ pana brahmacariyaṁ,",
  "anya-e0804n1:82": "Tassa suciṇṇassa ayaṁ vipāko;",
  "anya-e0804n1:83": "Iddhijutibalavīriyūpapatti,",
  "anya-e0804n1:84": "Idañca me dhīra mahāvimāna’’nti",
  "anya-e0804n1:85": "Imasmiñhi puṇṇakajātake dānaṁ ‘‘brahmacariya’’nti vuttaṁ.",
  "anya-e0804n1:86": "‘‘Kena pāṇi kāmadado, kena pāṇi madhussavo;",
  "anya-e0804n1:87": "Kena te brahmacariyena, puññaṁ pāṇimhi ijjhati.",
  "anya-e0804n1:88": "Tena pāṇi kāmadado, tena pāṇi madhussavo;",
  "anya-e0804n1:89": "Tena me brahmacariyena, puññaṁ pāṇimhi ijjhatī’’ti",
  "anya-e0804n1:90_0": "Imasmiṁ aṅkurapetavatthumhi veyyāvaccaṁ ‘‘brahmacariya’’nti vuttaṁ. ‘‘Idaṁ kho taṁ",
  "anya-e0804n1:90_1": "bhikkhave tittiriyaṁ nāma brahmacariyaṁ ahosī’’ti imasmiṁ tittirajātake sikkhāpadaṁ",
  "anya-e0804n1:90_2": "‘‘brahmacariya’’nti vuttaṁ. ‘‘Taṁ kho pana pañcasikha brahmacariyaṁ neva nibbidāya",
  "anya-e0804n1:90_3": "na virāgāya…pe… yāvadeva brahmalokūpapattiyā’’ti imasmiṁ mahāgovindasutte brahmavihārā",
  "anya-e0804n1:90_4": "‘‘brahmacariya’’nti vuttā. ‘‘Ekasmiṁ brahmacariyasmiṁ, sahassaṁ maccuhāyino’’ti ettha",
  "anya-e0804n1:90_5": "dhammadesanā ‘‘brahmacariya’’nti vuttā. ‘‘Pare abrahmacārī bhavissanti, mayamettha",
  "anya-e0804n1:90_6": "brahmacārino bhavissāmā’’ti sallekhasutte methunavirati ‘‘brahmacariya’’nti vuttā.",
  "anya-e0804n1:91": "Mayañca bhariyā nātikkamāma,",
  "anya-e0804n1:92": "Amhe ca bhariyā nātikkamanti;",
  "anya-e0804n1:93": "Aññatra tāha brahmacariyaṁ carāma;",
  "anya-e0804n1:94": "Tasmā hi amhaṁ daharā na mīyare’’ti",
  "anya-e0804n1:95": "Mahādhammapālajātake sadārasantoso ‘‘brahmacariya’’nti vutto.",
  "anya-e0804n1:96": "Hīnena brahmacariyena, khattiye upapajjati;",
  "anya-e0804n1:97": "Majjhimena ca devesu, uttamena visujjhatī’’ti",
  "anya-e0804n1:98_0": "Evaṁ nimijātake avītikkamavasena kato uposatho ‘‘brahmacariya’’nti vutto. ‘‘Idaṁ",
  "anya-e0804n1:98_1": "kho pana pañcasikha brahmacariyaṁ ekantanibbidāya virāgāya…pe… ayameva ariyo aṭṭhaṅgiko",
  "anya-e0804n1:98_2": "maggo’’ti mahāgovindasuttasmiṁyeva ariyamaggo ‘‘brahmacariya’’nti vutto. ‘‘Tayidaṁ",
  "anya-e0804n1:98_3": "brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāvadeva manussehi",
  "anya-e0804n1:98_4": "suppakāsita’’nti pāsādikasutte sikkhattayasaṅgahaṁ sakalaṁ sāsanaṁ ‘‘brahmacariya’’nti vuttaṁ.",
  "anya-e0804n1:99": "‘‘Api ataramānānaṁ, phalāsāva samijjhati;",
  "anya-e0804n1:100": "Vipakkabrahmacariyosmi, evaṁ jānāhi gāmaṇī’’ti",
  "anya-e0804n1:101": "Ettha ajjhāsayo ‘‘brahmacariya’’nti vutto. Iccevaṁ –",
  "anya-e0804n1:102": "Dānaṁ veyyāvaṭiyañca, sikkhā brahmavihārakā;",
  "anya-e0804n1:103": "Dhammakkhānaṁ methunatā-virati ca uposatho.",
  "anya-e0804n1:104": "Sadāresu ca santoso, ariyamaggo ca sāsanaṁ;",
  "anya-e0804n1:105": "Ajjhāsayo cime brahma-cariyasaddena vuccare.",
  "anya-e0804n1:106": "Hura koṭille. Hurati.",
  "anya-e0804n1:107": "Sara saddopatāpesu. Sarati. Saro, saraṇaṁ.",
  "anya-e0804n1:108_0": "Ettha ca saroti saddopi vuccati usupi. Saraṇanti sarati upatāpeti hiṁsati saraṇagatānaṁ",
  "anya-e0804n1:108_1": "teneva saraṇagamanena bhayaṁ santāpaṁ dukkhaṁ duggatiṁ parikilesañcāti saraṇaṁ, buddhādiratanattayaṁ.",
  "anya-e0804n1:108_2": "Atha vā saddhā pasannā manussā ‘‘amhākaṁ saraṇamida’’nti saranti cintenti, taṁ tattha",
  "anya-e0804n1:108_3": "ca vācaṁ niccharanti gacchanti cātipi saraṇaṁ.",
  "anya-e0804n1:109_0": "Sara cintāyaṁ. Sarati, susarati iccapi payogo. Appakkharānañhi bahubhāvo aññathābhāvo",
  "anya-e0804n1:109_1": "ca hoti, yathā ‘‘dve, duve, taṇhā tasiṇā, pamhaṁ, pakhuma’’nti. Anussarati, paṭissarati.",
  "anya-e0804n1:109_2": "Saranti etāya sattā, sayaṁ vā sarati, saraṇamattameva vā etanti sati. Anussati, paṭissati.",
  "anya-e0804n1:109_3": "Saratīti sato. Punappunaṁ saratīti paṭissato.",
  "anya-e0804n1:110_0": "Dvarasaṁvaraṇe. Saṁvaraṇaṁ rakkhaṇā. Dvarati. Dvāraṁ. Dvisaddūpapadaaradhātuvasenapi",
  "anya-e0804n1:110_1": "idaṁ rūpaṁ sijjhati. Tatrimāni nibbacanāni – dvaranti saṁvaranti rakkhanti etenāti",
  "anya-e0804n1:110_2": "dvāraṁ, atha vā dve kavāṭā aranti gacchanti pavattanti etthātipi dvāranti. Gehadvārampi",
  "anya-e0804n1:110_3": "kāyadvārādīnipi upāyopi dvāranti vuccati. Pāḷiyaṁ tu ‘‘dvāraṁ dvārā’’ti ca itthinapuṁsakavasena",
  "anya-e0804n1:110_4": "dvārasaddo vutto. Tathā hi ‘‘dvārampi surakkhitaṁ hotī’’ti ca ‘‘dvārāpesā’’ti ca",
  "anya-e0804n1:110_5": "tassa dviliṅgatā vuttā.",
  "anya-e0804n1:111": "Gara ghara secane. Garati. Gharati. Gharaṁ.",
  "anya-e0804n1:112": "Dhūra hucchane. Hucchana koṭillaṁ. Dhūrati.",
  "anya-e0804n1:113_0": "Tara plavanasaraṇesu. Tarati. Taraṇaṁ. Titthaṁ. Tiṇṇo. Uttiṇṇo. Otiṇṇo iccādīni.",
  "anya-e0804n1:113_1": "Tattha taraṇaṁ vuccati nāvā, tarati udakapiṭṭhe plavati, taranti uttaranti vā nadiṁ etenāti atthena.",
  "anya-e0804n1:114": "Nāvā plavo taraṁ poto, taraṇaṁ uttaraṁ tathā;",
  "anya-e0804n1:115": "Jalayānanti etāni, nāvānāmāni honti tu.",
  "anya-e0804n1:116": "Tara sambhame. Sambhamo anavaṭṭhānaṁ. Tarati. Tarito. Turaṅgo.",
  "anya-e0804n1:117": "Ettha ca ‘‘so māsakhettaṁ tarito avāsari’’nti pāḷi nidassanaṁ. Tattha taritoti turito sambhamanto. Avāsarinti upagacchiṁ upavisiṁ vā.",
  "anya-e0804n1:118_0": "Jara roge. Ettha jararogoyeva ‘‘rogo’’ti adhippeto payogavasena. Jarasaddassa hi",
  "anya-e0804n1:118_1": "jararoge pavattaniyamanatthaṁ ‘‘roge’’ti vuttaṁ. Tena añño rogo idha rogasaddena",
  "anya-e0804n1:118_2": "na vuccati. Jarati. Jaro. Sajjaro. Pajjararogo. Jarena pīḷitā manussā. Yattha tu",
  "anya-e0804n1:118_3": "ayaṁ vayohānivācako , tattha payoge ‘‘jīrati, jarā’’ti cassa rūpāni bhavanti.",
  "anya-e0804n1:119": "Dara bhaye. Darati. Darī. ‘‘Bīlāsayā darīsayā’’ti nidassanaṁ. Tattha darīti bhāyitabbaṭṭhena darī.",
  "anya-e0804n1:120": "Dara ādarānādaresu. Darati, ādarati, anādarati. Ādaro, anādaro.",
  "anya-e0804n1:121_0": "Ettha ca daratīti daraṁ karotīti ca anādaraṁ karotīti ca attho. Yathā hi ārakāsaddo",
  "anya-e0804n1:121_1": "dūrāsannavācako, tathāyampi daradhātu ādarānādaravācako daṭṭhabbo. Darasaddo ca kāyadarathe",
  "anya-e0804n1:121_2": "cittadarathe kilesadarathe ca vattati. Ayañhi –",
  "anya-e0804n1:122": "Ādittaṁ vata maṁ santaṁ, ghatasittaṁva pāvakaṁ;",
  "anya-e0804n1:123": "Vārinā viya osiñci, sabbaṁ nibbāpaye dara’’nti",
  "anya-e0804n1:124_0": "Ettha kāyadarathe cittadarathe ca vattati. ‘‘Vītaddaro vītasoko vītasallo, sayaṁ",
  "anya-e0804n1:124_1": "abhiññāya abhāsi buddho’’ti ettha pana kilesadarathe vattati. Vītaddaroti hi aggamaggena",
  "anya-e0804n1:124_2": "sabbakilesānaṁ samucchinnattā vigatakilesadarathoti attho.",
  "anya-e0804n1:125": "Nara nayane. Narati. Naro, nārī.",
  "anya-e0804n1:126_0": "Ettha naroti puriso. So hi narati netīti naro. Yathā paṭhamapakatibhūto satto datarāya",
  "anya-e0804n1:126_1": "pakatiyā seṭṭhaṭṭhena puri uccāṭṭhāne seti pavattatīti purisoti vuccati, evaṁ nayanaṭṭhena",
  "anya-e0804n1:126_2": "naroti vuccati. Puttabhātubhūtopi hi puggalo mātujeṭṭhabhaginīnaṁ netuṭṭhāne tiṭṭhati,",
  "anya-e0804n1:126_3": "pageva itaro itarāsaṁ. Nārīti narena yogato, narassāyanti vā nārī. Aparampettha narasaddassa",
  "anya-e0804n1:126_4": "nibbacanaṁ, nariyati sakena kammena niyyatīti naro, satto manusso vā. ‘‘Kammena niyyateo",
  "anya-e0804n1:126_5": "loko’’ti hi vuttaṁ. Tattha narasaddassa tāva purisavacane ‘‘narā ca atha nāriyo’’ti",
  "anya-e0804n1:126_6": "nidassanaṁ. Sattamanussavacane pana ‘‘buddho ayaṁ edisako naruttamo. Āmoditā naramarū’’ti",
  "anya-e0804n1:126_7": "ca nidassanaṁ, tasmā ‘‘naroti puriso, naroti satto, naroti manusso’’ti tattha tattha",
  "anya-e0804n1:126_8": "yathāsambhavaṁ attho saṁvaṇṇetabbo.",
  "anya-e0804n1:127_0": "Hara haraṇe. Haraṇaṁ pavattanaṁ. Harati. Sāvatthiyaṁ viharati. Vihāsi. Vihaṁsu. Viharissati.",
  "anya-e0804n1:127_1": "Appamatto vihissati. Voharati. Saṁvoharati. sabbo harati vā. Rūpiyasaṁvohāro, rūpiyasabbohāro",
  "anya-e0804n1:127_2": "vā. Pāṭihāriyaṁ. Pītipāmojjahāro. Vihāro. Vohāro. Abhihāro. Cittaṁ abhinīharati.",
  "anya-e0804n1:127_3": "Sāsane viharaṁ, viharanto, viharamāno. Vihātabbaṁ, viharituṁ. Viharitvā. Aññānipi yojetabbāni.",
  "anya-e0804n1:128_0": "Tattha pāṭihāriyanti samāhite citte vigatūpakkilese katakiccena pacchā haritabbaṁ",
  "anya-e0804n1:128_1": "pavattetabbanti pāṭihāriyaṁ. Paṭīti hi ayaṁ saddo ‘‘pacchā’’ti etassa atthaṁ bodheti",
  "anya-e0804n1:128_2": "‘‘tasmiṁ paṭipaviṭṭhamhi, añño āgañchi brāhmaṇo’’tiādīsu viya. Vihāroti ṭhānanisajjādinā",
  "anya-e0804n1:128_3": "viharanti etthāti vihāro, bhikkhūnaṁ āvāso. Viharaṇaṁ vā vihāro, viharaṇakriyā. Vohāroti",
  "anya-e0804n1:128_4": "byavahāropi paṇṇattipi vacanampi cetanāpi. Tattha",
  "anya-e0804n1:129": "Yo hi koci manussesu, vohāraṁ upajīvati;",
  "anya-e0804n1:130": "Evaṁ vāseṭṭha jānāti, vāṇijo so nabrāhmaṇo’’ti.",
  "anya-e0804n1:131_0": "Ayaṁ byavahāravohāro nāma. ‘‘Saṅkhā samaññā paññatti vohāro’’ti ayaṁ paṇṇattivohāro",
  "anya-e0804n1:131_1": "nāma. Tathā tathā voharanti parāmasantīti ayaṁ vacanavohāro nāma. ‘‘Aṭṭha ariyavohārā,",
  "anya-e0804n1:131_2": "aṭṭha anariyavohārā’’ti ayaṁ cetanāvohāro nāma. Iccevaṁ –",
  "anya-e0804n1:132": "Byavahāre vacane ca, paṇṇatticetanāsu ca;",
  "anya-e0804n1:133": "Vohārasaddo catūsu, imesvatthesu dissati.",
  "anya-e0804n1:134_0": "Hara apanayane. Apanayanaṁ nīharaṇaṁ. Dosaṁ harati. Nīharati. Nīhāro, pariharati.",
  "anya-e0804n1:134_1": "Parihāro. Rajoharaṇaṁ. Sabbadosaharo dhammo. Bhagavato ca sāsanassa ca paṭipakkhe",
  "anya-e0804n1:134_2": "titthiye haratīti pāṭihāriyaṁ. Mattāvaṇṇabhedenettha ‘‘pāṭiheraṁ pāṭihīraṁ pāṭihāriya’’nti",
  "anya-e0804n1:134_3": "tīṇi padarūpāni, bhavanti.",
  "anya-e0804n1:135_0": "Hara ādāne. Adinnaṁ harati. Harissati. Hāhiti iccapa. ‘‘Kharājinaṁ para suñca, khārikājañca",
  "anya-e0804n1:135_1": "hāhitī’’ti idamettha nidassanaṁ. Āharati, avaharati, saṁharati, apaharati, upaharati,",
  "anya-e0804n1:135_2": "paharati, sampaharati, samāharati. Manoharo pāsādo. Parassaharaṇaṁ. Āhāro, avahāro,",
  "anya-e0804n1:135_3": "saṁhāro, upahāro, sampahāro, samāhāro. Hariyyati, āhariyyati. Āhariyyanti. Āhaṭaṁ,",
  "anya-e0804n1:135_4": "harituṁ, āharituṁ, āharitvā, āharitvāna. Aññānipi yojetabbāni.",
  "anya-e0804n1:136": "Dhara dharaṇe. Dharaṇaṁ vijjamānatā. Dharati. Dharate satthusāsanaṁ.",
  "anya-e0804n1:137": "Dhara aviddhaṁsane. Nibbānaṁ niccaṁ dharati.",
  "anya-e0804n1:138": "Khara khaye. Kharati. Kharaṇaṁ. Nakkharanti na khiyyantīti akkharāni. Nakkharanti na nassantīti nakkhattānīti porāṇā.",
  "anya-e0804n1:139": "Jāgaraniddakkhaye jāgarati. Jāgaro, jāgaraṇaṁ, jāgaraṁ. Dīghā jāgarato ratti. Jāgaramāno. Ayañca dhātu tanādigaṇaṁ patvā ‘‘jāgaroti, paṭijāgarotī’’ti rūpāni janeti.",
  "anya-e0804n1:140": "Īra vacane gatikampanesu ca. Īrati. Īritaṁ. Eritaṁ. Samīraṇo. Jinerito dhammo. Kuppanti vātassapi eritassa.",
  "anya-e0804n1:141": "Tattha samīraṇoti vāto. So hi samīrati vāyati, samīreti ca rukkhasākhāpaṇṇādīni suṭṭhu kampetīti ‘‘samīraṇo’’ti vuccati.",
  "anya-e0804n1:142": "Hare lajjāyaṁ. Aluttantoyamekāranto dhātu, gile pītikkhayeti dhātu viya. Harāyati. Harāyanaṁ. Aṭṭīyāmi harāyāmi.",
  "anya-e0804n1:143": "Ettha harāyatīti lajjati, hiriṁ karotīti attho.",
  "anya-e0804n1:144": "Para pālanapūraṇesu. ‘‘Parati, paramo’’timassa rūpāni, nara nayaneti dhātussa ‘‘narati naro’’ti rūpāni viya.",
  "anya-e0804n1:145_0": "Tattha paratīti pāleti, pūrati vā. Suddhakattuvasenidaṁ padaṁ vuttaṁ. Hetukattuvasena",
  "anya-e0804n1:145_1": "hi ‘‘pāreti pārayatī’’tiādīni rūpāni bhavanti. Paramoti pālako pūrako vā. Ettha ca",
  "anya-e0804n1:145_2": "‘‘pāramī’’ti padaṁ etassatthassa sādhakaṁ. Tathā hi pāramīti parati, pāreti cāti",
  "anya-e0804n1:145_3": "paramo, dānādīnaṁ guṇānaṁ pālako pūrako ca mahābodhisatto. Paramassa idaṁ, paramassa",
  "anya-e0804n1:145_4": "vā bhāvo, kammaṁ vā pāramī, dānādikriyā. Garūhi pana ‘‘pūretīti paramo, dānādīnaṁ",
  "anya-e0804n1:145_5": "guṇānaṁ pūrako pālako cā’’ti vuttaṁ, taṁ vīmaṁsitabaṁ.",
  "anya-e0804n1:146": "Vara varaṇe. Varati. Vāraṇo, varuṇo.",
  "anya-e0804n1:147": "Giraniggiraṇo. Niggiraṇaṁ paggharaṇaṁ. Girati, giri.",
  "anya-e0804n1:148_0": "Ettha girīti pabbatā, yo ‘selo’’tiādīhi anekehi nāmehi kathiyati. So hi sandhisaṅkhātehi",
  "anya-e0804n1:148_1": "pabbehi citattā pabbamassa atthīti pabbato. Himavamanādivasena jalassa sārabhūtānaṁ",
  "anya-e0804n1:148_2": "bhesajjādivatthūnañca giraṇato girīti vuccati.",
  "anya-e0804n1:149": "Imāni panassa nāmāni –",
  "anya-e0804n1:150": "Pabbato acalo selo, nago giri mahīdharo;",
  "anya-e0804n1:151": "Addi siluccayo cāti, giripaṇṇattiyo imā.",
  "anya-e0804n1:152": "Sura issariyadittīsu. Surati. Suro, asuro.",
  "anya-e0804n1:153_0": "Tatra saroti surati īsati devissariyaṁ pāpuṇāti virocati cāti suro. Sundarā rā vācā",
  "anya-e0804n1:153_1": "assāti vā suro, devo. Devābhidhānāni divādigaṇe pakāsessāma. Asuroti devo viya na",
  "anya-e0804n1:153_2": "surati na īsati na virocati cāti asuro. Surānaṁ vā paṭipakkho mittapaṭipakkhā amittā",
  "anya-e0804n1:153_3": "viyāti asuro, dānavo, yo ‘‘pubbadevo’’tipi vuccati. Tathā hi kumbhajātake vuttaṁ –",
  "anya-e0804n1:154": "‘‘Yaṁ ve pivitvā pubbadevā pamattā,",
  "anya-e0804n1:155": "Tidivā cutā sassatiyā samāyā;",
  "anya-e0804n1:156": "Taṁ tādisaṁ majjamimaṁ niratthaṁ,",
  "anya-e0804n1:157": "Jānaṁ mahārāja kathaṁ piveyyā’’ti.",
  "anya-e0804n1:158": "Sagāthāvaggasaṁvaṇṇanāyaṁ pana ‘‘na suraṁ pivimha, na suraṁ pivimhā’ti āhaṁsu, tato paṭṭhāya asurā nāma jātā’’ti vuttaṁ.",
  "anya-e0804n1:159": "Imāni tadabhidhānāni –",
  "anya-e0804n1:160": "Asuro pubbadevo ca, dānavo devatāri tu;",
  "anya-e0804n1:161": "Nāmāni asurānanti, imāni niddise vidū.",
  "anya-e0804n1:162": "Pāko iti tu yaṁ nāmaṁ, ekassa asurassa tu;",
  "anya-e0804n1:163": "Paṇṇattītipi ekacce, garavo pana abravuṁ.",
  "anya-e0804n1:164": "Kura sadde akkose ca. Kurati. Kuraro, kurarī. Kummo, kummī.",
  "anya-e0804n1:165": "Khura chedane vilekhane ca. Khurati. Khuro.",
  "anya-e0804n1:166": "Mura saṁveṭhane. Murati. Muro, moro.",
  "anya-e0804n1:167": "Ghura abhimatta saddesu. Ghurati. Ghoro.",
  "anya-e0804n1:168": "Pura aggagamane. Aggagamanaṁ nāma padhānagamanaṁ, paṭhamameva gamanaṁ vā. Purati. Puraṁ, purī. Avāpurati. Avāpuretaṁ amatassa dvāraṁ. Avāpuraṇaṁ ādāya gacchati.",
  "anya-e0804n1:169_0": "Tattha puranti rājadhānī. Tathā hi ‘‘nagaraṁ puraṁ purī rājadhānī’’ti ete pariyāyā.",
  "anya-e0804n1:169_1": "‘‘Eso āḷāriko poso, kumārī puramantare’’tiādīsu pana gehaṁ ‘‘pura’’nti vuccati. Padhānatāya",
  "anya-e0804n1:169_2": "purato purato gamanena gantabbanti puraṁ, rājadhānī ceva gehañca. Avāpuraṇanti avāpuranti",
  "anya-e0804n1:169_3": "vivaranti dvāraṁ etenāti avāpuraṇaṁ, yaṁ ‘‘kuñcikā’’tipi ‘‘tāḷo’’tipi vuccati. Avāpuratītiādīsu",
  "anya-e0804n1:169_4": "ava āiccubho upasaggāti daṭṭhabbā.",
  "anya-e0804n1:170": "Phara pharaṇe. Pharaṇaṁ nāma byāpanaṁ gamanaṁ vā. Samaṁ pharati sītena. Āhāratthaṁ pharati. Pharaṇaṁ.",
  "anya-e0804n1:171": "Gara uggame. Garati. Garu.",
  "anya-e0804n1:172_0": "Garūti mātāpitādayo gāravayuttapuggalā. Te hi garanti uggacchanti uggatā pākaṭā hontīti",
  "anya-e0804n1:172_1": "garūti vuccanti. Apica pāsāṇacchattaṁ viya bhāriyaṭṭhena garūti vuccanti. Garusaddo",
  "anya-e0804n1:172_2": "‘‘idamāsanaṁ atra bhavaṁ nisīdatu, bhavañhi me aññataro garūna’’nti ettha mātāpitūsu",
  "anya-e0804n1:172_3": "dissati. ‘‘Sanarāmaralokagaru’’nti ettha sabbalokācariye sabbaññumhi. Apica garusaddo",
  "anya-e0804n1:172_4": "aññesvatthesupi dissati. Sabbametaṁ ekato katvā atridaṁ vuccati –",
  "anya-e0804n1:173": "Mātāpitācariyesu, dujjare alahumhi ca;",
  "anya-e0804n1:174": "Mahante cuggate ceva, nichekādikaresu ca;",
  "anya-e0804n1:175": "Tathā vaṇṇavisesesu, garusaddo pavattati.",
  "anya-e0804n1:176_0": "Keci panācariyā ‘‘garu garū’’ti ca dvidhā gahetvā bhāriyavācakatte garusaddo ṭhito.",
  "anya-e0804n1:176_1": "Ācariyavācakatte pana gurusaddoti vadanti, taṁ na gahetabbaṁ. Pāḷivisaye hi sabbesampi",
  "anya-e0804n1:176_2": "yathāvuttānaṁ atthānaṁ vācakatte garusaddoyeva icchitabbo, akārassa ākārabhāve ‘‘gārava’’nti",
  "anya-e0804n1:176_3": "savuddhikassa taddhitantapadassa dassanato. Sakkaṭabhāsāvisaye pana gurusaddoyeva",
  "anya-e0804n1:176_4": "icchitabbo, ukārassa vuddhibhāve aññathā taddhitantapadassa dassanato.",
  "anya-e0804n1:177_0": "Mara pāṇacāge. Marati. Mattuṁ. Maritvā. Hetukattari ‘‘puriso purisaṁ māreti, mārayati.",
  "anya-e0804n1:177_1": "Puriso purisena purisaṁ mārāpeti, mārāpayati. Puriso purisaṁ māretuṁ māretvā’’ iccādīni",
  "anya-e0804n1:177_2": "rūpāni. Macco. Maru. Maraṇaṁ, maccu. Maṭṭu. Māro.",
  "anya-e0804n1:178_0": "Tattha mattunti marituṁ. Tathā hi alīnasattujātake ‘‘yo mattumicche pituno pamokkhā’’ti",
  "anya-e0804n1:178_1": "pāḷi dissati. Maccoti maritabbasabhāvatāya ‘‘macco’’ti laddhanāmo satto . Marūti",
  "anya-e0804n1:178_2": "dīghāyukopi samāno maraṇasīloti maru, devo. Maraṇanti cuti.",
  "anya-e0804n1:179": "Maraṇaṁ antako maccu, hindaṁ kālo ca maṭṭu ca;",
  "anya-e0804n1:180": "Nikkhepo cuti cetāni, nāmāni maraṇassa ve.",
  "anya-e0804n1:181": "Māroti sattānaṁ kusalaṁ māretīti māro, kāmadevo.",
  "anya-e0804n1:182": "Imānissa nāmāni –",
  "anya-e0804n1:183": "Māro namuci kaṇho ca, vasavatti pajāpati;",
  "anya-e0804n1:184": "Pamattabandhu maddano, pāpimā dabbakopi ca;",
  "anya-e0804n1:185": "Kandappo ca ratipati, kāmo ca kusumāyudho.",
  "anya-e0804n1:186": "Aññe aññānipi nāmāni vadanti, tāni sāsanānulomāni na hontīti idha na dassitāni. Aṭṭhakathāsu pana ‘‘māro, namuci, kaṇho, pamattabandhū’’ti cattārova nāmāni āgatāni.",
  "anya-e0804n1:187": "Ettha ca māroti devaputtamārena saddhiṁ pañca mārā kilesamāro khandhamāro abhisaṅkhāramāro maccumāro devaputtamāroti.",
  "anya-e0804n1:188": "Dhara avatthāne. Dharati.",
  "anya-e0804n1:189": "Bhara posane. Bharati. Bharito, bhattā.",
  "anya-e0804n1:190": "Thara santharaṇe. Tharati, santharati. Santharaṇaṁ.",
  "anya-e0804n1:191": "Dara vidāraṇe. Bhūmiṁ darati. Kudālo.",
  "anya-e0804n1:192": "Dara dāhe. Kāyo darati. Daro, daratho.",
  "anya-e0804n1:193": "Tira adhogatiyaṁ. Tirati. Tiracchāno, tiracchā vā.",
  "anya-e0804n1:194": "Ara gatiyaṁ. Arati. Atthaṁ, attho, utu.",
  "anya-e0804n1:195": "Ettha atthaṁ vuccati nibbānaṁ. Taṁ taṁ sattakiccaṁ arati vattetīti utu.",
  "anya-e0804n1:196": "Rakārantadhāturūpāni.",
  "anya-e0804n1:197": "Lakārantadhātu",
  "anya-e0804n1:198": "Lā ādāne. Lāti. Lānaṁ, garuḷo, sīhaḷo, rāhulo, kusalaṁ, bālo, mahallako, mahallikā.",
  "anya-e0804n1:199_0": "Tatra garuḷoti garuṁ lāti ādadāti gaṇhātīti garuḷo, yo ‘‘supaṇṇo, dijādhipo, nāgāri,",
  "anya-e0804n1:199_1": "karoṭī’’ti ca vuccati. Sīhaḷoti sīhaṁ lāti ādadāti gaṇhātīti sīhaḷo, pubbapuriso.",
  "anya-e0804n1:199_2": "Tabbaṁse jātā etarahi sabbepi sīhaḷā nāma jātā.",
  "anya-e0804n1:200_0": "Rāhulotiādīsu pana rāhu viya lāti gaṇhātīti rāhulo, ko so? Sikkhākāmo āyasmā rāhulabhaddo",
  "anya-e0804n1:200_1": "buddhaputto. Tassa hi jātadivase suddhodanamahārājā ‘‘puttassa me tuṭṭhiṁ nivedethā’’ti",
  "anya-e0804n1:200_2": "uyyāne kīḷantassa bodhisattassa sāsanaṁ pahiṇi. Bodhisatto taṁ sutvā ‘‘rāhu jāto",
  "anya-e0804n1:200_3": "bandhanaṁ jāta’’nti āha. Puttassa hi jāyanaṁ rāhuggaho viya hoti. Taṇhākilissanatāpādanato",
  "anya-e0804n1:200_4": "bāḷhena ca saṅkhalikādibandhanena bandhaṁ viya hoti muccituṁ appadānatoti ‘‘rāhu",
  "anya-e0804n1:200_5": "jāto bandhanaṁ jāta’’nti āha. Rājā ‘‘kiṁ me putto avacā’’ti pucchitvā taṁ vacanaṁ",
  "anya-e0804n1:200_6": "sutvā ‘‘ito paṭṭhāya me nattā ‘rāhulo’ tveva hotū’’ti āha, tato paṭṭhāya kumāro rāhulo nāma jāto.",
  "anya-e0804n1:201_0": "Mahāpadānasuttaṭīkāyañhi ‘‘rāhu jāto’’ti ettha ‘‘rāhūti rāhuggaho’’ti vuttaṁ, taṁ",
  "anya-e0804n1:201_1": "pana ‘‘rāhulo’’ti vacanassatthaṁ pākaṭaṁ kātuṁ adhippāyatthavasena vuttaṁ. Na hi",
  "anya-e0804n1:201_2": "kevalo ‘‘rāhū’’ti saddo ‘‘rāhuggaho’’ti atthaṁ vadati, atha kho jātasaddasambandhaṁ",
  "anya-e0804n1:201_3": "labhitvā vadati. Tathā hi ‘‘rāhu jāto’’ti bodhisattena vuttavacanassa ‘‘rāhuggaho",
  "anya-e0804n1:201_4": "jāto’’ti atthौ bhavati, tasmā suddhodanamahārājā ‘‘mama nattā rāhu viya lātīti rāhuloti",
  "anya-e0804n1:201_5": "vattabbo’’ti cintetvā ‘‘rāhulotveva hotū’’ti āhāti daṭṭhabbaṁ.",
  "anya-e0804n1:202_0": "Keci pana ‘‘rāhulo jāto bandhanaṁ jāta’’nti paṭhanti, katthaci potthake ca likhanti,",
  "anya-e0804n1:202_1": "taṁ na sundaraṁ, atthassa ayuttito ṭīkāya ca saddhiṁvirocato. Na hi ‘‘rāhulo’’ti",
  "anya-e0804n1:202_2": "kumārassa nāmaṁ paṭhamaṁ uppannaṁ, pacchāyeva pana uppannaṁ ayyakena dinnattā, tasmā",
  "anya-e0804n1:202_3": "tadā bodhisattena ‘‘rāhulo jāto’’ti vattuṁ na yujjati. Yathā hi anabhisitte arājini",
  "anya-e0804n1:202_4": "puggale ‘‘mahārājā’’ti vohāro nappavattati. Ṭīkāyañca ‘‘rāhūti rāhuggaho’’ti vuttaṁ.",
  "anya-e0804n1:202_5": "Athāpi tesaṁ siyā ‘‘rāhulo jāto bandhanaṁ jāta’’nti padassa vijjamānattā eva ṭīkāyaṁ",
  "anya-e0804n1:202_6": "‘‘rāhuggaho’’ti bhāvavasena lāsaddena samānattho ādānattho gahasaddo vuttoti evampi",
  "anya-e0804n1:202_7": "nupapajjati, ‘‘rāhulānaṁ jātaṁ bandhanaṁ jāta’’nti pāṭhassa vattabbattā. Rāhuloti",
  "anya-e0804n1:202_8": "hi idaṁ padaṁ ‘‘sīhaḷo’’ti padaṁ viya dabbavācakaṁ, na kadācipi bhāvavācakaṁ, tasmā",
  "anya-e0804n1:202_9": "‘‘rāhulo jāto bandhanaṁ jāta’’nti etaṁ ekaccehi duropitaṁ pāṭhaṁ aggahetvā ‘‘rāhu",
  "anya-e0804n1:202_10": "jāto bandhanaṁ jāta’’nti ayameva pāṭho gahetabbo, sārato ca paccetabbo suparisuddhesu",
  "anya-e0804n1:202_11": "anekesu potthakesu diṭṭhattā, porāṇehi ca gambhīrasukhumañāṇehi ācariyapacāriyehi paṭhitattā.",
  "anya-e0804n1:203_0": "Ayaṁ panettha sādhippāyā atthappakāsanā – rāhu jātoti bodhisatto puttassa jātasāsanaṁ",
  "anya-e0804n1:203_1": "sutvā saṁvegappatto ‘‘idāni mama rāhu jāto’’ti vadati, muccituṁ appadānavasena mama",
  "anya-e0804n1:203_2": "gahaṇatthaṁ rāhu uppannoti hi attho. Bandhanaṁ jātanti iminā ‘‘mama bandhanaṁ jāta’’nti",
  "anya-e0804n1:203_3": "vadati. Tathā hi ṭīkāyaṁ vuttaṁ ‘‘rāhūti rāhuggaho’’ti. Tattha rāhuggahoti gaṇhātīti",
  "anya-e0804n1:203_4": "gaho, rāhu eva gaho rāhuggaho, mama gāhako rāhu jātoti attho. Atha vā gahaṇaṁ gaho,",
  "anya-e0804n1:203_5": "rāhuno gaho rāhuggaho, rāhuggahaṇaṁ mama jātanti attho. Putto hi rāhusadiso. Pitā",
  "anya-e0804n1:203_6": "candasadiso puttarāhunā gahitattā.",
  "anya-e0804n1:204_0": "Ekacce pana ‘‘rāhulotveva hotū’’ti imaṁ padesaṁ disvā ‘‘rāhu jāto’’ti vutte iminā",
  "anya-e0804n1:204_1": "na sameti, ‘‘rāhulo jāto’’ti vutteyeva pana sametīti maññamānā evaṁ pāṭhaṁ paṭhanti",
  "anya-e0804n1:204_2": "likhanti ca, tasmā so anupaparikkhitvā paṭhito duropito pāṭho na gahetabbo, yathāvutto",
  "anya-e0804n1:204_3": "porāṇako porāṇācariyehi abhimato pāṭhoyeva āyasmantehi gahetabbo atthassa yuttito,",
  "anya-e0804n1:204_4": "ṭīkāya ca saddhiṁ avirodhatoti.",
  "anya-e0804n1:205_0": "Tattha kusalanti kucchitānaṁ pāpadhammānaṁ sānato tanukaraṇato ñāṇaṁ kusaṁ nāma,",
  "anya-e0804n1:205_1": "tena kusena lātabbaṁ pavattetabbanti kusalaṁ. Bāloti diṭṭhadhammikasamparāyikasaṅkhāte",
  "anya-e0804n1:205_2": "dve anatthe devadattakokālikādayo viya lāti ādadātīti bālo. Imāni pana taṁnāmāni –",
  "anya-e0804n1:206": "Bālo avidvā añño ca, aññāṇī avicakkhaṇo;",
  "anya-e0804n1:207": "Apaṇḍito akusalo, dummedho kumati jaḷo.",
  "anya-e0804n1:208": "Eḷamūgo ca nippañño, dummedhī avidū mago;",
  "anya-e0804n1:209": "Aviññū andhabālo ca, duppañño ca aviddasu.",
  "anya-e0804n1:210": "Mahallakoti mahattaṁ lāti gaṇhātīti mahallako, jiṇṇapuriso. Imānissa nāmāni –",
  "anya-e0804n1:211": "Jiṇṇo mahallako vuddho, buddho vuḍḍho ca kattaro;",
  "anya-e0804n1:212": "Thero cāti ime saddā, jiṇṇapaññattiyo siyuṁ.",
  "anya-e0804n1:213": "Tathā hi –",
  "anya-e0804n1:214": "‘‘Dure apassaṁ therova, cakkhuṁ yācitumāgato’’;",
  "anya-e0804n1:215": "Evamādīsu daṭṭhabbo, therasaddo mahallake.",
  "anya-e0804n1:216": "Imāni pana nāmāni itthiyā itthiliṅgavasena vattabbāni –",
  "anya-e0804n1:217": "Jiṇṇā mahallikā vuddhī, buddhī vuḍḍhī ca kattarā;",
  "anya-e0804n1:218": "Therī cāti ime saddā, nāmaṁ jiṇṇāya itthiyā;",
  "anya-e0804n1:219": "Dala phala visaraṇe. Dalati. Phalati. Dalito rukkho. Phalito bhūmibhāgo.",
  "anya-e0804n1:220_0": "Ala bhūsane. Alati. Alaṅkāro, alaṅkato, alaṅkataṁ. ‘‘Sālaṅkānanayogepi, sālaṅkānanavajjitā’’ti",
  "anya-e0804n1:220_1": "imissañhi kavīnaṁ kabbaracanāyaṁ alaṅkasaddo bhūsanavisesaṁ vadati. Keci panettha",
  "anya-e0804n1:220_2": "ala bhūsanapariyāpanavāranesūti dhātuṁ paṭhanti, ‘‘alatī’’ti ca rūpaṁ icchanti. Mayaṁ",
  "anya-e0804n1:220_3": "pana aladhātussa pariyattinivāraṇatthavācakattaṁ na icchāma payogādassanato. Nipātabhūto",
  "anya-e0804n1:220_4": "pana alaṁsaddo pariyattinivāraṇatthavācako dissati ‘‘alametaṁ sabbaṁ. Alaṁ me tena rajjenā’’tiādīsu.",
  "anya-e0804n1:221": "Mīla nimelane. Mīlati, nimīlati, ummīlati. Nimīlanaṁ.",
  "anya-e0804n1:222": "Bila patitthambhe. Bilati.",
  "anya-e0804n1:223": "Nīlavaṇṇe. Nīlavatthaṁ.",
  "anya-e0804n1:224": "Sīla samādhimhi. Sīlati. Sīlaṁ, sīlanaṁ.",
  "anya-e0804n1:225_0": "Ettha sīlanti sīlanaṭṭhena sīlaṁ. Vuttañhetaṁ visuddhimagge ‘‘sīlanti kenaṭṭhena",
  "anya-e0804n1:225_1": "sīlaṁ? Sīlanaṭṭhena sīlaṁ, kimidaṁ sīlanaṁ nāma? Samādhānaṁ vā kāyakammādīnaṁ susīlyavasena",
  "anya-e0804n1:225_2": "avippakiṇṇatāti attho. Upadhāraṇaṁ vā kusalānaṁ dhammānaṁ patiṭṭhānavasena ādhārabhāvoti",
  "anya-e0804n1:225_3": "attho. Etadeva hi ettha atthadvayaṁ saddalakkhaṇavidū anujānanti. Aññe pana ‘siraṭṭho",
  "anya-e0804n1:225_4": "sīlaṭṭho, sītalaṭṭho sīlaṭṭho’ti evamādinā nayenettha atthaṁ vaṇṇentī’’ti. Tattha",
  "anya-e0804n1:225_5": "‘‘atthadvayaṁ saddalakkhaṇa vidū anujānantī’’ti idaṁ ‘‘sīla samādhimhi sīla upadhāraṇe’’ti",
  "anya-e0804n1:225_6": "dvigaṇikassa sīladhātussa atthe sandhāya vuttaṁ. Imassa hi curādigaṇaṁ pattassa upadhāraṇe",
  "anya-e0804n1:225_7": "‘‘sīleti, sīlayatī’’ti rūpāni bhavanti, upadhāretītipi tesaṁ attho. Idha pana bhūvādigaṇikattā",
  "anya-e0804n1:225_8": "samādhānatthe ‘‘sīlatī’’ti rūpaṁ bhavati, samādhiyatīti tassa attho. Punapi ettha",
  "anya-e0804n1:225_9": "sotūnaṁ sukhaggahaṇatthaṁ nibbacanāni vuccante. Sīlati samādhiyati kāyakammādīnaṁ",
  "anya-e0804n1:225_10": "susīlyavasena na vippakiratīti sīlaṁ. Atha vā sīlanti samādahanti cittaṁ etenāti",
  "anya-e0804n1:225_11": "sīlaṁ. Imāni bhūvādigaṇikavasena nibbacanāni. Curādigaṇikavasena pana sīleti kusale",
  "anya-e0804n1:225_12": "dhamme upadhāreti patiṭṭhābhāvena bhuso dhāretīti sīlaṁ. Sīlenti vā etena kusale",
  "anya-e0804n1:225_13": "dhamme upadhārenti bhuso dhārenti sādhavoti sīlanti nibbacanāni.",
  "anya-e0804n1:226": "Kila bandhe. Kilati. Kilaṁ.",
  "anya-e0804n1:227": "Kūla āvaraṇe. Kulati. Kūlaṁ. Vahe rukkhe pakūlaje. Kūlaṁ bandhati. Nadīkūle vasāmahaṁ. Kūlati āvarati udakaṁ bahi nikkhamituṁ na detīti kūlaṁ.",
  "anya-e0804n1:228": "Sūlarujāyaṁ. Sūlati. Sūlaṁ. Kaṇṇasūlaṁ na janeti.",
  "anya-e0804n1:229": "Tūla nikkarīse. Nikkarīsaṁ nāma karīsamattenapi aminetabbato lahubhāvoyeva. Tūlati. Tūlaṁ bhaṭṭhaṁva māluto.",
  "anya-e0804n1:230": "Pula saṅghāte. Pulati. Pañcapuli.",
  "anya-e0804n1:231_0": "Mūla patiṭṭhāyaṁ mūlati. Mūlaṁ. Mūlasaddo ‘‘mūlāni uddhareyya antamaso ussīranāḷimattānipī’’tiādīsu",
  "anya-e0804n1:231_1": "mūlamūle dissati. ‘‘Lobho akusalamūla’’ntiādīsu asādhāraṇahetumhi. ‘‘Yāvamajjhanhike",
  "anya-e0804n1:231_2": "kāle chāyā pharati, nivāte paṇṇāni patanti, ettāvatā rukkhamūla’’ntiādīsu samīpe. Atridaṁ vuccati –",
  "anya-e0804n1:232": "Mūlamūle mūlasaddo, padissati tatheva ca;",
  "anya-e0804n1:233": "Asādhāraṇahetumhi, samīpamhi ca vattati.",
  "anya-e0804n1:234": "Phala nibbattiyaṁ. Rukkho phalati. Rukkhaphalāni bhuñjantā. Mahapphalaṁ mahānisaṁsaṁ. Sotāpattiphalaṁ. Tattha phalanti mahānibbattikaṁ.",
  "anya-e0804n1:235": "Phala bhede. Phalati. Muddhā te phalatu sattadhā. Pādā phaliṁsu. Tattha phalatūti bhajjitu.",
  "anya-e0804n1:236": "Phala abyattasadde. Asanī phalati. Dveme bhikkhave asaniyā phalantiyā na santasanti. Phalantiyāti saddaṁ karontiyā.",
  "anya-e0804n1:237": "Culla hāvakaraṇe. Hāvakaraṇaṁ vilāsakaraṇaṁ. Cullati.",
  "anya-e0804n1:238": "Phullavikasanabhedesu. Phullati. Phullaṁ. Phullito kiṁsuko. Suphullitamaravindavanaṁ.",
  "anya-e0804n1:239": "Asītihatthamubbedho, dīpaṅkaro mahāmuni;",
  "anya-e0804n1:240": "Sobhati dīparukkhova, sālarājāva phullito.",
  "anya-e0804n1:241": "Khaṇḍaphullapaṭisaṅkharaṇaṁ.",
  "anya-e0804n1:242": "Cilla seṭhille. Siṭhilabhāvo seṭhillaṁ. Cillati.",
  "anya-e0804n1:243": "Velu celu kelu khelu pelu belu selu sala tila gatiyaṁ. Velati. Celati. Kelati. Khelati. Pelati. Belati. Selati. Salati. Tilati. Celaṁ, belako. Ettha celanti vatthaṁ. Pelakoti saso.",
  "anya-e0804n1:244": "Khala calane. Khalati. Khalo. Khaloti dujjano asādhu asappuriso pāpajano.",
  "anya-e0804n1:245_0": "Khala sañcinane. Khalati. Khalaṁ. Khalanti vīhiṭṭhapanokāsabhūtaṁ bhūmimaṇḍalaṁ.",
  "anya-e0804n1:245_1": "Tañhi khalanti sañcinanti rāsiṁ karonti ettha dhaññānīti khalanti vuccati. ‘‘Khalaṁ",
  "anya-e0804n1:245_2": "sālaṁ pasuṁ khettaṁ, gantā cassa abhikkhaṇa’’nti payogo.",
  "anya-e0804n1:246": "Gila ajjhoharaṇe. Gilati. Gilamakkhaṁ puriso na bujjhati.",
  "anya-e0804n1:247": "Gala adane. Galati. Galo. Galanti adanti ajjhoharanti etenāti galo. Galoti gīvā vuccati.",
  "anya-e0804n1:248": "Sala salla āsugatiyaṁ. Āsugati sīghagamanaṁ. Salati. Sallati. Sallaṁ. Ettha ca ‘‘sallaṁ usu saro sallo kaṇḍo tejano’’ti pariyāyā ete.",
  "anya-e0804n1:249": "Khola gatipaṭighāte. Kholati.",
  "anya-e0804n1:250": "Gilepītikkhaye. Gilāyati. Gilāno, gelaññaṁ. Gilānoti akallako. Vinayepi hi vuttaṁ ‘‘nāhaṁ akallako’’ti. Aṭṭhakathāyañca ‘‘nāhaṁ akallakoti nāhaṁ gilāno’’ti vuttaṁ.",
  "anya-e0804n1:251": "Mile gattavināme. Milāyati. Milāyano, milāyanto, milāyamāno.",
  "anya-e0804n1:252": "Kele mamāyane. Mamāyanaṁ taṇhādiṭṭhivasena ‘‘mama ida’’nti gahaṇaṁ. Kelāyati. Tvaṁ kaṁ kelāyati.",
  "anya-e0804n1:253": "Sala calane saṁvaraṇe ca, vala valla calane ca. Saṁvaraṇāpekkhāyaṁ cakāro. Salati. Kusalaṁ. Valati. Vallati. Vallūro.",
  "anya-e0804n1:254_0": "Tattha kusalanti kucchite pāpadhamme salayati calayati kampeti viddhaṁsetīti kusalaṁ.",
  "anya-e0804n1:254_1": "Kucchitaṁ apāyadvāraṁ salanti saṁvaranti pidahanti sādhavo etenāti kusalaṁ. Vallanti",
  "anya-e0804n1:254_2": "saṁvaranti rakkhanti ito kākasenādayo satte akhādanatthāyāti vallūro.",
  "anya-e0804n1:255": "Mala malla dhāraṇe. Malati. Malaṁ. Mallati. Mallo.",
  "anya-e0804n1:256": "Bhala bhalla paribhāsanahiṁsādānesu. Bhalati. Bhallati.",
  "anya-e0804n1:257": "Kala saṅkhyāne. Kalati. Kalā, kālo.",
  "anya-e0804n1:258": "Ettha kalāti soḷasabhāgādibhāgo. Kāloti ‘‘ettako atkkanto’’tiādinā kalitabbo saṅkhātabboti kālo, pubbaṇhādisamayo.",
  "anya-e0804n1:259": "Kalla asadde. Asaddo. Nissaddo. Kallati.",
  "anya-e0804n1:260": "Jala dittiyaṁ. Jalati. Jalaṁ, jalanto, pajjalanto, jalamāno.",
  "anya-e0804n1:261": "Ko eti siriyā jalaṁ. Jalaṁva yasasā aṭṭhā, devadattoti me sutaṁ. Saddhammapajjoto jalito.",
  "anya-e0804n1:262": "Hula calane. Hulati. Halo. Haloti phālo, so hi holeti bhūmiṁ bhindanto mattikakhaṇḍaṁ cāletīti ‘‘halo’’ti vuccati ukārassa akāraṁ katvā.",
  "anya-e0804n1:263": "Cala kampane. Calati. Calito, acalo. Mahanto bhūmicālo. Calanaṁ, cālo.",
  "anya-e0804n1:264": "Jala dhaññe. Jalati. Jalaṁ.",
  "anya-e0804n1:265": "Ṭala ṭula velambe. Ṭalati. Ṭulati.",
  "anya-e0804n1:266_0": "Thala ṭhāne. Thalati. Thalo. Thaloti nirudakappadeso. Pabbajjānibbānesupi taṁsadisattā",
  "anya-e0804n1:266_1": "tabbohāro. Yathā hi loke udakoghena anottharaṇaṭṭhānaṁ ‘‘thalo’’ti vuccati, evaṁ",
  "anya-e0804n1:266_2": "kilesoghena anottharaṇīyattā pabbajjā nibbānañca ‘‘thalo’’ti vuccati, ‘‘tiṇṇo pāraṅgato",
  "anya-e0804n1:266_3": "thale tiṭṭhati brāhmaṇo’’ti hi vuttaṁ.",
  "anya-e0804n1:267": "Phāla vilekhane. Phālati bhūmiṁ vilekhati bhindatīti phālo.",
  "anya-e0804n1:268": "Nala ganthe. Nalati.",
  "anya-e0804n1:269": "Bala pāṇane. Iha pāṇanaṁ jīvanaṁ sasanañca. Balati. Balaṁ, bālo.",
  "anya-e0804n1:270_0": "Ettha balanti jīvitaṁ kappenti etenāti balaṁ, kāyabalabhogabalādikaṁ balaṁ. Atha",
  "anya-e0804n1:270_1": "vā balanti sammājīvanaṁ jīvanti etenāti balaṁ, saddhādikaṁ balaṁ. Āgamaṭṭhakathāyaṁ",
  "anya-e0804n1:270_2": "pana ‘‘assaddhiye na kampatīti saddhābala’’ntiādi vuttaṁ, taṁ daḷhaṭṭhena balanti",
  "anya-e0804n1:270_3": "vattabbānaṁ saddhādīnaṁ akampanabhāvadassanatthaṁ vuttanti daṭṭhabbaṁ. Atha vā dhātūnaṁ",
  "anya-e0804n1:270_4": "atthātisayayogato assaddhiyādīnaṁ abhibhavanena saddhādibalānaṁ abhibhavanatthopi",
  "anya-e0804n1:270_5": "gahetabbo ‘‘abalā naṁ baliyantī’’ti ettha viya. Bāloti balati assasati ceva passasati",
  "anya-e0804n1:270_6": "cāti bālo, assasitapassasitamattena jīvati, na seṭṭhena paññājīvitenāti vuttaṁ hoti.",
  "anya-e0804n1:270_7": "Tathā hi aṭṭhakathāyaṁ vuttaṁ ‘‘balantīti bālā, assasitapassasitamattena jīvanti,",
  "anya-e0804n1:270_8": "na paññājīvitenāti attho’’ti. Paññājīvinoyeva hi jīvitaṁ seṭṭhaṁ nāma. Tenāha bhagavā",
  "anya-e0804n1:270_9": "‘‘paññājīviṁ jīvitamāhu seṭṭha’’nti.",
  "anya-e0804n1:271": "Pula mahatte. Pulati. Vipulaṁ.",
  "anya-e0804n1:272": "Kula saṅkhāne bandhumhi ca. Kolati. Kulaṁ, kolo.",
  "anya-e0804n1:273": "Sala gamane. Salati.",
  "anya-e0804n1:274": "Kila pītiya kīḷanesu. Pītassa bhāvo pītiyaṁ yathā dakkhiyaṁ. Kīḷanaṁ kīḷāyeva. Kilati.",
  "anya-e0804n1:275": "Ila kampane. Ilati. Elaṁ, elā. Ettha elaṁ vuccati doso. Kenaṭṭhena? Kampanaṭṭhena. Dosoti cettha aguṇo veditabbo, na paṭigho. ‘‘Nelaṅgo setapacchādo’’ti idamettha nidassanaṁ.",
  "anya-e0804n1:276_0": "Apica elaṁ vuccati udakaṁ. Tathā hi ‘‘elambujaṁ kaṇṭakiṁ vārijaṁ yathā’’ti imissā",
  "anya-e0804n1:276_1": "pāḷiyā atthaṁ niddisanto āyasmā sāriputto ‘‘elaṁ vuccati udaka’’nti āha. Elāti lālā",
  "anya-e0804n1:276_2": "vuccati ‘‘elamūgo’’ti ettha viya. Apica elāti kheḷo vuccati ‘‘sutvā nelapatiṁ vācaṁ,",
  "anya-e0804n1:276_3": "vāḷā panthā apakkamu’’nti ettha viya. Ettha nelapatiṁ vācanti kheḷabindunipātavirahitaṁ",
  "anya-e0804n1:276_4": "vacananti attho. Lālākheḷavācakassa tu elāsaddassa aññaṁ pavattinimittaṁ pariyesitabbaṁ.",
  "anya-e0804n1:276_5": "Anekappavattinimittā hi saddā. Kiṁ vā aññena pavattinimittena, ila kampaneti evaṁ",
  "anya-e0804n1:276_6": "vuttaṁ kampanaṁ eva lālākheḷavācakassa elāsaddassa pavattinimittaṁ, tasmā ilanti",
  "anya-e0804n1:276_7": "jigucchitabbabhāvena kampenti hadayacalanaṁ pāpuṇanti janā etthāti elāti attho gahetabbo.",
  "anya-e0804n1:276_8": "Samānapavattinimittāyeva hi saddā lokasaṅketavasena nānāpadatthavācakāpi bhavanti.",
  "anya-e0804n1:276_9": "Taṁ yathā? Hinoti gacchatīti hetu, sappati gacchatīti sappo, gacchatīti goti. Tathā",
  "anya-e0804n1:276_10": "asamānappavattinimittāyeva samānapadatthavācakāpi bhavanti. Taṁ yathā? Rañcatīti",
  "anya-e0804n1:276_11": "rājā, bhūmiṁ pāletīti bhūmipālo, nare indatīti narindoti. Esa nayo sabbatthāpi vibhāvetabbo.",
  "anya-e0804n1:277": "Ila gatiyaṁ. Ilati.",
  "anya-e0804n1:278": "Hila hāvakaraṇe. Helati.",
  "anya-e0804n1:279": "Sila uñche. Silati.",
  "anya-e0804n1:280": "Tila sinehane. Tilati. Tilaṁ, telaṁ, tilo.",
  "anya-e0804n1:281": "Cila vasane. Cilati.",
  "anya-e0804n1:282": "Vala vilāsane. Valati.",
  "anya-e0804n1:283": "Pila gahaṇe. Pilati.",
  "anya-e0804n1:284": "Mila sinehane. Milati.",
  "anya-e0804n1:285": "Phula sañcale pharaṇe ca. Phulati.",
  "anya-e0804n1:286": "Lakārantadhāturūpāni.",
  "anya-e0804n1:287": "Vakārantadhātu",
  "anya-e0804n1:288": "Vāgatigandhanesu. Vāti. Vāto.",
  "anya-e0804n1:289": "Vī pajanakanti asanakhādana gatīsu. Pajanaṁ calanaṁ. Kanti abhiruci. Asanaṁ bhattaparibhogo. Khādanaṁ pūvādibhakkhanaṁ. Gati gamanaṁ. Veti.",
  "anya-e0804n1:290": "Ve tantasantāne. Vāyati. Tantavāyo.",
  "anya-e0804n1:291": "Ve sosane. Vāyati.",
  "anya-e0804n1:292": "Dhivu khivu nidassane. Dhevati. Khevati.",
  "anya-e0804n1:293": "Thivu dittiyaṁ. Thevati. Madhumadhukā thevanti.",
  "anya-e0804n1:294": "Jīva pāṇadhāraṇe. Jīvati. Jīvitaṁ, jīvo, jīvikā. Atthi no jīvikā deva, sā ca yādisakīdisā. Jīvitaṁ kappeti.",
  "anya-e0804n1:295": "Piva miva tiva niva thūliye. Pivati. Pivaro. Mivati. Tivati. Nivati.",
  "anya-e0804n1:296": "Ettha ca pivaroti kacchapo, yo koci vā thūlasarīro. Tathā hi ‘‘pivaro kacchape thūle’’ti pubbācariyehi vuttaṁ.",
  "anya-e0804n1:297": "Ava pālane. Avati. Buddho mama avataṁ.",
  "anya-e0804n1:298": "Bhava gatiyaṁ. Savati.",
  "anya-e0804n1:299": "Kava vaṇṇe. Kavati.",
  "anya-e0804n1:300": "Khivu made. Khivati.",
  "anya-e0804n1:301": "Dhovu dhovane. Dhovati.",
  "anya-e0804n1:302": "Devudeva devane. Devati ādevati, paridevati, ādevo, paridevo, ādevanā, paridevanā, ādevitattaṁ, paridevitattaṁ.",
  "anya-e0804n1:303": "Sevu kevu khevu gevu gilevu mevu milevu secane. Sevati. Kevati. Khevati. Gevati. Gilevati. Mevati milevati.",
  "anya-e0804n1:304": "Devu plutagatiyaṁ. Plutagati pariplutagamanaṁ. Devati.",
  "anya-e0804n1:305": "Dhātu gatisuddhiyaṁ. Dhāvati, vidhāvati. Ādhāvati, paridhāvati. Dhāvako.",
  "anya-e0804n1:306": "Civu ādānasaṁvaresu. Civati.",
  "anya-e0804n1:307": "Cevi cetanātulye. Cevati.",
  "anya-e0804n1:308": "Vakārantadhāturūpāni.",
  "anya-e0804n1:309": "Sakārantadhātu",
  "anya-e0804n1:310": "Sā pāke. Sāti.",
  "anya-e0804n1:311": "Si sevāyaṁ. Sevati. Sevanā, sevako, sevito, sivo, sivaṁ.",
  "anya-e0804n1:312": "Nihīyati puriso nihīnasevī,",
  "anya-e0804n1:313": "Na ca hāyetha kadāci tulyasevī;",
  "anya-e0804n1:314": "Seṭṭhamupagamaṁ udeti khippaṁ,",
  "anya-e0804n1:315": "Tasmā attano uttaritaraṁ bhajetha;",
  "anya-e0804n1:316": "Si gatibuddhīsu. Seti, atiseti. Atisituṁ, atisitvā, setu.",
  "anya-e0804n1:317": "Sīsaye. Sayo supanaṁ. Seti. Sayati. Senaṁ. Sayanaṁ.",
  "anya-e0804n1:318": "Su gatiyaṁ. Savati. Pasavati. Pasuto, suto.",
  "anya-e0804n1:319": "Ettha sutoti dūto, ‘‘vittiñhi maṁ vindati suta disvā’’ti ‘‘devasuto ca mātalī’’ti ca imāni tattha payogāni.",
  "anya-e0804n1:320": "Su savane. Savanaṁ sandanaṁ. Savati. Āsavo.",
  "anya-e0804n1:321": "Sū pasave. Pasavo jananaṁ. Savati, pasavati. Suttaṁ.",
  "anya-e0804n1:322": "Ettha pana suttanti atthe savati janetīti suttaṁ, tepiṭakaṁ buddhavacanaṁ, tadaññampi vā hatthisuttādi suttaṁ.",
  "anya-e0804n1:323": "Sū pāṇagabbhavimocanesu. Sūti. Pasūti. Pasūto.",
  "anya-e0804n1:324": "Su peraṇe. Suti.",
  "anya-e0804n1:325": "Se khaye. Sīyati. Ekārassīyādeso.",
  "anya-e0804n1:326": "Se pāke. Seti.",
  "anya-e0804n1:327": "Se gatiyaṁ. Seti. Setu.",
  "anya-e0804n1:328": "Hiṁsa hiṁsāyaṁ. Hiṁsati. Hiṁsako, hiṁsanā, hiṁsā.",
  "anya-e0804n1:329": "Issa issāyaṁ. Issati. Purisaparakkamassa devā na issanti. Issā, issāyanā.",
  "anya-e0804n1:330": "Namassa vandanānatiyaṁ. Vandanānati nāma vandanāsaṅkhātaṁ namanaṁ, sakammakoyevāyaṁ dhātu, na namudhātu viya sakammako ceva akammako ca. Namassati.",
  "anya-e0804n1:331": "Ghusa sadde. Ghusati, ghosati. Paṭighoso, nigghoso, vacīghoso.",
  "anya-e0804n1:332": "Cusapāne. Cusati.",
  "anya-e0804n1:333": "Pusa buddhiyaṁ. Pusati. Poso. Sampīḷe mama posanaṁ. Posananti vaḍḍhanaṁ.",
  "anya-e0804n1:334": "Musa theyye. Thenanaṁ theyyaṁ corikā. Musati. Duddikkho cakkhumusano. Musalo.",
  "anya-e0804n1:335": "Pusa pasave. Pusati.",
  "anya-e0804n1:336": "Vāsi bhūsa alaṅkāre. Vāsati. Bhūsati, vibhūsati. Bhūsanaṁ, vibhūsanaṁ.",
  "anya-e0804n1:337": "Usa rujāyaṁ. Usati.",
  "anya-e0804n1:338": "Isa ucche. Esati. Isi.",
  "anya-e0804n1:339": "Ettha pana sīlādayo guṇe esantīti isayo, buddhādayo ariyā tāpasapabbajjāya ca pabbajitā narā. ‘‘Isi tāpaso jaṭilo jaṭī jaṭādharo’’ti ete tāpasapariyāyā.",
  "anya-e0804n1:340": "Kasa vilekhane. Kasati, kassati. Kassako, ākāso.",
  "anya-e0804n1:341": "Ettha kassakoti kasikārako. Ākāsoti nabhaṁ. Tañhi na kassatīti ākāso. Kasituṁ vilekhituṁ na sakkāti attho. Imāni tadabhidhānāni –",
  "anya-e0804n1:342": "Ākāso ambaraṁ abbhaṁ, antalikkha’maghaṁ nabhaṁ;",
  "anya-e0804n1:343": "Vehāso gaganaṁ devo, kha’mādiccapathopi ca.",
  "anya-e0804n1:344": "Tārāpatho ca nakkhatta-patho ravipathopi ca;",
  "anya-e0804n1:345": "Vehāyasaṁ vāyupatho, apatho anilañjasaṁ.",
  "anya-e0804n1:346": "Kasasisa jasa jhasa vasa masa disa jusa yusa hiṁsatthā. Kasati. Sisati. Jasati. Jhasati. Vasati. Masati. Masako. Omasati, omasavādo. Disati. Jusati. Yūsati.",
  "anya-e0804n1:347": "Tattha omasatīti vijjhati. Omasavādoti paresaṁ sūciyā viya vijjhanavādo. Masakoti makaso.",
  "anya-e0804n1:348": "Bhassa bhassane. Bhassanti kathanaṁ vuccati ‘‘āvāso gocaro bhassaṁ. Bhassakāraka’’ntiādīsu viya. Bhassati. Bhaṭṭhaṁ. Bhaṭṭhanti bhāsitaṁ, vacananti attho. Ettha pana –",
  "anya-e0804n1:349": "‘‘Subhāsitā atthavatī, gāthāyo te mahāmuni;",
  "anya-e0804n1:350": "Nijjhattomhi subhaṭṭhena, tvañca me saraṇaṁ bhavā’’ti",
  "anya-e0804n1:351": "Pāḷi nidassanaṁ. Tattha nijjhattoti nijjhāpito dhammojapaññāya paññattigato amhi. Subhaṭṭhenāti subhāsitena.",
  "anya-e0804n1:352": "Jisu nisu visu misu vassa secane. Jesati. Nesati. Vesati. Mesati. Devo vassati.",
  "anya-e0804n1:353": "Marisu sahane ca. Cakāro secanāpekkhako. Marisati.",
  "anya-e0804n1:354": "Pusa posane. Posati. Poso. Kammacittautuāhiārehi posiyatīti poso. ‘‘Aññepi devo posetī’’ti dassanato pana curādigaṇepi imaṁ dhātuṁ vakkhāma.",
  "anya-e0804n1:355": "Pisu silisu pusu palusu usu upadāhe. Pesati. Silesati. Sileso. Posati. Palosati. Osati. Usu.",
  "anya-e0804n1:356": "Ghasu saṁharise. Saṁhariso saṅghaṭṭanaṁ. Ghassati.",
  "anya-e0804n1:357": "Hasu āliṅge. Āliṅgo upagūhanaṁ. Hassati.",
  "anya-e0804n1:358_0": "Hasahasane. Hasati. Assā hasanti, ājānīyā hasanti, pahasati, uhasati. Kārite ‘‘hāseti’’iccādi,",
  "anya-e0804n1:358_1": "uhasiyamāno, hāso, pahāso, hasanaṁ, pahasanaṁ, hasitaṁ. Hakāralopena mandahasanaṁ",
  "anya-e0804n1:358_2": "‘‘sita’’nti vuccati ‘‘sitaṁ pātvākāsī’’tiādīsu.",
  "anya-e0804n1:359_0": "Tattha uhasatīti avahasati. Udasiyamānoti avahasiyamāno. Tatrāyaṁ pāḷi ‘‘idha bhikkhuṁ",
  "anya-e0804n1:359_1": "araññagataṁ vā rukkhamūlagataṁ vā suññāgāragataṁ vā mātugāmo upasaṅkamitvā uhasati’’",
  "anya-e0804n1:359_2": "iti ca ‘‘so mātugāmena uhasiyamāno’’ iti ca. Hāsoti hasanaṁ vā somanassaṁ vā ‘‘hāso",
  "anya-e0804n1:359_3": "me upapajjathā’’tiādīsu viya.",
  "anya-e0804n1:360": "Tusa hasa hisa rasa sadde. Tusati, hasati, hisati, rasati, rasitaṁ. Atrāyaṁ pāḷi ‘‘bheriyo sabbā vajjantu, vīṇā sabbā rasantu tā’’ iti.",
  "anya-e0804n1:361": "Rasa assādane. Rasati. Raso.",
  "anya-e0804n1:362": "Rasa assādasinehesu. Rasati. Raso.",
  "anya-e0804n1:363": "Rasa hāniyaṁ. Rasati. Rasanaṁ, raso.",
  "anya-e0804n1:364": "Atrāyaṁ pāḷi –",
  "anya-e0804n1:365": "‘‘Naheva ṭhita nā’sīnaṁ, na sayānaṁ na paddhaguṁ;",
  "anya-e0804n1:366": "Yāva byāti nimīsati, tatrāpi rasatibbayo’’ti.",
  "anya-e0804n1:367": "Tattha rasatibbayoti so so vayo rasati parihāyati, na vaḍḍhatīti attho.",
  "anya-e0804n1:368": "Lasa silesanakīḷanesu. Lasati. Lāso. Lasī ca te nippalitā. Lasi vuccati matthaluṅgaṁ. Nippalitāti nikkhantā.",
  "anya-e0804n1:369": "Nisasamādhimhi. Samādhi samādhānaṁ cittekaggatā. Nesati.",
  "anya-e0804n1:370": "Misa masa sadde rose ca. Mesati. Masati. Meso. Masako.",
  "anya-e0804n1:371": "Pisi pesu gatiyaṁ. Pisati. Pesati.",
  "anya-e0804n1:372": "Sasu hiṁsāyaṁ. Sasati. Satthaṁ. Satthaṁ vuccati asi.",
  "anya-e0804n1:373_0": "Saṁsa thutiyañca. Cakāro hiṁsāpekkhāya. Saṁsati, pasaṁsati. Pasaṁsā, pasaṁsanā. Pasattho",
  "anya-e0804n1:373_1": "bhagavā. Pasaṁsamāno, pasaṁsito, pasaṁsako, pasaṁsitabbo, pasaṁsanīyo, pāsaṁso, pasaṁsitvā iccādīni.",
  "anya-e0804n1:374": "Disa pekkhane. Etissā pana nānārūpāni bhavanti – ‘‘dissati padissati’’ iccādi akammakaṁ. ‘‘Passati dakkhati’’iccādi sakammakaṁ.",
  "anya-e0804n1:375_0": "Dissatu, passatu, dakkhatu. Disseyya, passeyya, dakkheyya. Disse, passe, dakkhe.",
  "anya-e0804n1:375_1": "Dissa, passa, dakkha. Adissā, apassā. Addā sīdantare nage. Addakkhā, addakkhuṁ, adassuṁ.",
  "anya-e0804n1:375_2": "Adassi, apassi, adakkhi.",
  "anya-e0804n1:376_0": "Dassissati, passissati, dakkhissati. Adassissā, apassissā, dakkhissā. Evaṁ vattamānapañcamiyādivasena",
  "anya-e0804n1:376_1": "vitthāretabbāni. Kārite ‘‘dasseti dassayatī’’ti rūpāni. Kamme ‘‘passiyati’’ iccādīni.",
  "anya-e0804n1:377_0": "Disā. Passo. Passaṁ. Passitā. Dassetā. Dassanaṁ. Vipassanā, ñāṇadassananti nāmikapadāni.",
  "anya-e0804n1:377_1": "Tadatthe pana tumatthe ca ‘‘dakkhitāye’’ti rūpaṁ. ‘‘Āgatāmha imaṁ dhammasamayaṁ,",
  "anya-e0804n1:377_2": "dakkhitāye aparājitasaṅgha’’nti hi pāḷi. Imasmiṁ pana pāḷippadese ‘‘dakkhitāye’’ti",
  "anya-e0804n1:377_3": "idaṁ tadatthe tumatthe vā catutthiyā rūpaṁ. Tathā hi dakkhitāyeti imassa dassanatthāyāti",
  "anya-e0804n1:377_4": "vā passitunti vā attho yojetabbo. Disātiādīsu pana puratthimādibhedāpi disāti vuccati. Yathāha –",
  "anya-e0804n1:378": "‘‘Disā catasso vidisā catasso,",
  "anya-e0804n1:379": "Uddhaṁ adho dasa disatā imāyo;",
  "anya-e0804n1:380": "Katamaṁ disaṁ tiṭṭhati nāgarājā,",
  "anya-e0804n1:381": "Yamaddasā supine chabbisāṇa’’nti.",
  "anya-e0804n1:382": "Mātāpitādayopi. Yathāha –",
  "anya-e0804n1:383": "‘‘Mātāpitā disā pubbā, ācariyā dakkhiṇā disā;",
  "anya-e0804n1:384": "Puttadārā disā pacchā, mittāmaccā ca uttarā;",
  "anya-e0804n1:385": "Dāsakammakarā heṭṭhā, uddhaṁ samaṇabrāhmaṇā;",
  "anya-e0804n1:386": "Etā disā namasseyya, alamatto kule gihī’’ti;",
  "anya-e0804n1:387": "Paccayadāyakāpi. Yathāha – ‘‘agārino annadapānavatthadā, avhāyikā nampi disaṁ vadantī’’ti.",
  "anya-e0804n1:388": "Nibbānampi. Yathāha –",
  "anya-e0804n1:389": "‘‘Etādisā paramā setaketu,",
  "anya-e0804n1:390": "Yaṁ patvā niddukkhā sukhino bhavantī’’ti;",
  "anya-e0804n1:391_0": "Evaṁ disāsaddena vuccamānaṁ attharūpaṁ ñatvā idānissa nibbacanamevaṁ daṭṭhabbaṁ.",
  "anya-e0804n1:391_1": "Dissati candāvaṭṭanādivasena ‘‘ayaṁ purimā ayaṁ pacchimā’’tiādinā nānappakārato paññāyatīti",
  "anya-e0804n1:391_2": "disā, puratthimadisādayo. Tathā ‘‘ime amhākaṁ garuṭṭhāna’ntiādinā passitabbāti disā,",
  "anya-e0804n1:391_3": "mātāpitādayo. Dissanti sakāya puññakriyāya ime dāyakāti paññāyantīti disā, paccayadāyakā.",
  "anya-e0804n1:391_4": "Dissati uppādavayābhāvena niccadhammattā sabbakālampi vijjatīti disā, nibbānaṁ. Passoti",
  "anya-e0804n1:391_5": "kāraṇākāraṇaṁ passatīti passo. Evaṁ passatīti passaṁ. Atrāyaṁ pāḷi –",
  "anya-e0804n1:392": "‘‘Passati passo passantaṁ, apassantampi passati;",
  "anya-e0804n1:393": "Apassanto apassantaṁ, passantampi na passatī’’ti.",
  "anya-e0804n1:394_0": "Passatīti passitā. Dassetīti dassitā. Dassananti dassanakriyā. Apica dassananti cakkhuviññāṇaṁ.",
  "anya-e0804n1:394_1": "Tañhi rūpārammaṇaṁ passatīti dassananti vuccati. Tathā ‘‘dassanena pahātabbā dhammā’’ti",
  "anya-e0804n1:394_2": "vacanato dassanaṁ nāma sotāpattimaggo. Kasmā sotāpattimaggo dassanaṁ? Paṭhamaṁ nibbānadassanato.",
  "anya-e0804n1:394_3": "Nanu gotrabhū paṭhamataraṁ passatīti? No na passati, disvā kattabbakiccaṁ pana na",
  "anya-e0804n1:394_4": "karoti saṁyojanānaṁ appahānato, tasmā ‘‘passatī’’ti na vattabbo. Yattha katthaci",
  "anya-e0804n1:394_5": "rājānaṁ disvāpi paṇṇākāraṁ datvā kiccanipphattiyā adiṭṭhattā ajjāpi rājānaṁ na passāmīti",
  "anya-e0804n1:394_6": "vadanto gāmavāsī nidassanaṁ.",
  "anya-e0804n1:395_0": "Vipassanāti aniccādivasena khandhānaṁ vipassanakaṁ ñāṇaṁ. Ñāṇadassananti dibbacakkhupi",
  "anya-e0804n1:395_1": "vipassanāpi maggopi phalampi paccavekkhaṇañāṇampi sabbaññutaññāṇampi vuccati. ‘‘Appamatto",
  "anya-e0804n1:395_2": "samāno ñāṇadassanaṁ ārādhetī’’ti ettha hi dibbacakkhu ñāṇadassanaṁ nāma. ‘‘Ñāṇadassanāya",
  "anya-e0804n1:395_3": "cittaṁ abhinīharati abhininnāmetī’’ti ettha vipassanāñāṇaṁ. ‘‘Abhabbā te ñāṇadassanāya",
  "anya-e0804n1:395_4": "anuttarāya sambodhāyā’’ti ettha maggo, ‘‘ayamañño uttarimanussadhammo alamariyañāṇadassanaviseso",
  "anya-e0804n1:395_5": "adhigato phāsuvihāro’’ti ettha phalañāṇaṁ. ‘‘Ñāṇañca pana me dassanaṁ udapādi, akuppā",
  "anya-e0804n1:395_6": "me cetovimutti, ayamantimā jāti, natthi dāni punabbhavo’’ti ettha paccavekkhaṇañāṇaṁ.",
  "anya-e0804n1:395_7": "‘‘Ñāṇañca pana me dassanaṁ udapādi sattāhakālaṅkato āḷāro kālāmo’’ti ettha sabbaññutaññāṇaṁ. Etthetaṁ bhavati –",
  "anya-e0804n1:396": "‘‘Dibbacakkhupi maggopi, phalañcāpi vipassanā;",
  "anya-e0804n1:397": "Paccavekkhaṇañāṇampi, ñāṇaṁ sabbaññutāpi ca;",
  "anya-e0804n1:398": "Ñāṇadassanasaddena, ime atthā pavuccare’’ti.",
  "anya-e0804n1:399": "Daṁsa daṁsane. Daṁsati, vidaṁsati. Danto. Kārite ālokaṁ vidaṁseti.",
  "anya-e0804n1:400": "Esa buddhiyaṁ. Esati.",
  "anya-e0804n1:401": "Saṁsa kathane. Saṁsati. Yo me saṁse mahānāgaṁ.",
  "anya-e0804n1:402": "Kilisa bādhane. Kilisati. Kileso.",
  "anya-e0804n1:403": "Ettha bādhanaṭṭhena rāgādayopi ‘‘kilesā’’ti vuccanti dukkhampi. Etesu dukkhavasena –",
  "anya-e0804n1:404": "‘‘Idañca paccayaṁ laddhā, pubbe kilesamattano;",
  "anya-e0804n1:405": "Ānandiyaṁ vicariṁsu, ramaṇīye giribbaje’’ti",
  "anya-e0804n1:406": "Payogo veditabbo. Divādigaṇaṁ pana pattassa ‘‘kilissatī’’ti rūpaṁ.",
  "anya-e0804n1:407": "Vasa sinehane. Vasati. Vasā.",
  "anya-e0804n1:408": "Ettha ca vasā nāma vilīnasineho. Sā vaṇṇato nāḷikeratelavaṇṇā. Ācāme āsittatelavaṇṇātipi vattuṁ vaṭṭati.",
  "anya-e0804n1:409": "Īsa hiṁsāgatidassanesu. Īsati. Īso.",
  "anya-e0804n1:410": "Bhāsabyattāyaṁ vācāyaṁ. Bhāsati. Bhāsā, bhāsitaṁ, bhātā. Paribhāsati. Paribhāsā, paribhāsako.",
  "anya-e0804n1:411_0": "Tatra bhāsanti atthaṁ etāyāti bhāsā, māgadhabhāsādi. Bhāsitanti vacanaṁ. Vacanattho",
  "anya-e0804n1:411_1": "hi bhāsitasaddo niccaṁ napuṁsakaliṅgo daṭṭhabbo. Yathā ‘‘sutvā luddassa bhāsita’’nti.",
  "anya-e0804n1:411_2": "Vāccaliṅgo pana bhāsitasaddo tiliṅgo daṭṭhabbo. Yathā ‘‘bhāsito dhammo, bhāsitaṁ",
  "anya-e0804n1:411_3": "catusaccaṁ, bhāsitā vācā’’ti. Pubbe bhāsatīti bhātā, jeṭṭhabhātāti vuttaṁ hoti. So",
  "anya-e0804n1:411_4": "hi pubbe jātattā evaṁ vattuṁlabhati. Kiñcāpi bhātusaddo ‘‘bhātikasataṁ, sattabhātaro.",
  "anya-e0804n1:411_5": "Bhātaraṁ kena dosena, dujjāsi dakarakkhino’’tiādīsu jeṭṭhakaniṭṭhabhātūsu vattati,",
  "anya-e0804n1:411_6": "tathāpi yebhuyyena jeṭṭhake nirūṭṭho, ‘‘bhātā’’ti hi vutte jeṭṭhabhātāti viññāyati,",
  "anya-e0804n1:411_7": "tasmā katthaci ṭhāne ‘‘kaniṭṭhabhātā’’ti visesetvā vuttaṁ.",
  "anya-e0804n1:412_0": "Nanu ca bho katthaci ‘‘jeṭṭhabhātā’’ti visesetvā vuttanti? Saccaṁ, taṁ pana bhātāsaddassa",
  "anya-e0804n1:412_1": "kaniṭṭhepi vattanato pākaṭīkaraṇatthaṁ ‘‘jeṭṭhabhātā’’ti vuttaṁ. Yathā hi hariṇesu",
  "anya-e0804n1:412_2": "vattamānassa migasaddassa kadāci avasesacatuppadesupi vattanato ‘‘hariṇamigo’’ti",
  "anya-e0804n1:412_3": "visesetvā vācaṁ bhāsanti, evaṁ sampadamidaṁ veditabbaṁ. Yathā ca gohatthimahiṁsaacchasūkarasasabiḷārādīsu",
  "anya-e0804n1:412_4": "sāmaññavasena migasadde vattamānepi ‘‘migacammaṁ migamaṁsa’’nti āgataṭṭhāne ‘‘hariṇassā’’ti",
  "anya-e0804n1:412_5": "visesanasaddaṁ vināpi ‘‘hariṇamigacammaṁ hariṇamigamaṁsa’’nti visesatthādhigamo hoti,",
  "anya-e0804n1:412_6": "ettha na gohatthiādīnaṁ cammaṁ vā maṁsaṁ vā viññāyati. Tathā ‘‘migamaṁsaṁ khādantī’’ti",
  "anya-e0804n1:412_7": "vacanassa gohatthiādīnaṁ maṁsaṁ khādantīti attho na sambhavati, evameva katthaci",
  "anya-e0804n1:412_8": "vināpi jeṭṭhakaiti visesanasaddaṁ ‘‘bhātā’’ti vutteyeva ‘‘jeṭṭhakabhātā’’ti attho",
  "anya-e0804n1:412_9": "viññāyatīti. Nanu ca bho ‘‘migacammaṁ, migamaṁsa’’nti ettha cammamaṁsasaddeheva visesatthādhigamo",
  "anya-e0804n1:412_10": "hotīti? Na hoti, migasaddassa iva cammamaṁsasaddānaṁ sāmaññavasena vattanato, evañca",
  "anya-e0804n1:412_11": "sati kena visesatthādhigamo hotīti ce? Lokasaṅketavasena, tathā hi migasadde ca cammasaddādīsu",
  "anya-e0804n1:412_12": "ca sāmaññavasena vattamānesupi lokasaṅketena paricchinnattā gohatthiādīnaṁ cammādīni",
  "anya-e0804n1:412_13": "na ñāyanti lokena, atha kho hariṇacammādīniyeva ñāyanti. ‘‘Saṅketavacanaṁ saccaṁ,",
  "anya-e0804n1:412_14": "lokasammuti kāraṇa’’nti hi vuttanti daṭṭhabbaṁ.",
  "anya-e0804n1:413": "Gilesu anvicchāyaṁ. Punappunaṁ icchā anvicchā. Gilesati.",
  "anya-e0804n1:414": "Yesu payatane. Yesati.",
  "anya-e0804n1:415": "Jesu nesu esu hesu gatiyaṁ. Jesati. Nesati. Esati. Hesati. Dhātvantassa pana saññogavasena ‘‘jessati, nessatī’’tiādīnipi gahetabbāni. Jessamāno. Jessaṁ, jessanto. Ettha ca –",
  "anya-e0804n1:416": "‘‘Yathā āraññakaṁ nāgaṁ, dantiṁ anveti hatthinī;",
  "anya-e0804n1:417": "Jessantaṁ giriduggesu, samesu visamesu cā’’ti",
  "anya-e0804n1:418": "Pāḷi nidassanaṁ.",
  "anya-e0804n1:419": "Desu hesu abyattasadde. Desati. Hesati.",
  "anya-e0804n1:420": "Kāsa saddakucchāyaṁ. Kāsati, ukkāsati. Kāso. Kāsaṁ sāsaṁ daraṁ balyaṁ, khīṇamedho nigacchati.",
  "anya-e0804n1:421": "Kāsu bhāsu dittiyaṁ. Dittīti pākaṭatā, virājanatā vā. Kāsati, pakāsati. Pakāsati tejo. Dūre santo pakāsenti. Bhāsati. Pabhāsati midaṁ byamhaṁ. Pakāso. Kāsu obhāso.",
  "anya-e0804n1:422": "Tatra pakāsatīti pakāso, pākaṭo hotīti attho. Tucchabhāvena puñjabhāvena vā kāsati pakāsati pākaṭā hotīti kāsu. ‘‘Kāsu’’ iti āvāṭopi vuccati rāsipi.",
  "anya-e0804n1:423": "‘‘Kiṁnu santaramānova, kāsuṁ khanasi sārathi;",
  "anya-e0804n1:424": "Puṭṭho me samma akkhāhi, kiṁkāsuyā karissasī’’ti",
  "anya-e0804n1:425_0": "Ettha hi āvāṭo kāsu nāma. ‘‘Aṅgārakāsuṁ apare phuṇanti, narā rudantā paridaḍḍhagattā’’ti",
  "anya-e0804n1:425_1": "ettha rāsi. Kārite – pakāsetīti pakāsako. Obhāsetīti obhāsako. Kamme pakāsiyatīti",
  "anya-e0804n1:425_2": "pakāsito. Evaṁ bhāsito. Bhāve – kāsanā. Saṅkāsanā. Pakāsanā. Tumantāditte ‘‘pakāsituṁ,",
  "anya-e0804n1:425_3": "pakāsetuṁ, obhāsituṁ, obhāsetuṁ. Pakāsitvā, pakāsetvā, obhāsitvā, obhāsetvā’’ti rūpāni",
  "anya-e0804n1:425_4": "bhavanti. Taddhite bhāsu etassa atthīti bhāsuro, pabhassaro yo koci. Bhāsuroti vā",
  "anya-e0804n1:425_5": "kesarasīho. Imasmiṁ atthe bhāsusaddo ‘‘rāja dittiya’’nti ettha rājasaddo viya virājanavācako",
  "anya-e0804n1:425_6": "siyā, tasmā rūpasiriyā virājanasampannatāya bhāsu virājanatā etassa atthīti bhāsuroti nibbacanaṁ ñeyyaṁ.",
  "anya-e0804n1:426": "Nāsu rāsu sadde. Nāsati. Rāsati. Nāsā, nāsikā.",
  "anya-e0804n1:427_0": "Tatra nāsāti hatthisoṇḍāpi nāsāti vuccati ‘‘sace maṁ nāganāsūrū, olokeyya pabhāvatī’’tiādīsu",
  "anya-e0804n1:427_1": "viya. Manussādīnaṁ nāsikāpi nāsāti vuccati ‘‘yo te hatthe ca pāde ca, kaṇṇanāsañca",
  "anya-e0804n1:427_2": "chedayī’’tiādīsu viya. Nāsanti abyattasaddaṁ karonti etāyāti nāsā. Nāsā eva nāsikā.",
  "anya-e0804n1:427_3": "Yattha nibbacanaṁ na vadāma, tattha taṁ suviññeyyattā appasiddhattā vā na vuttanti",
  "anya-e0804n1:427_4": "daṭṭhabbaṁ, avuttampi payogavicakkhaṇehi upaparikkhitvā yojetabbaṁ. Atridaṁ vuccati –",
  "anya-e0804n1:428": "Nāsā soṇḍā karo hattho,",
  "anya-e0804n1:429": "Hatthidabbe samā matā;",
  "anya-e0804n1:430": "Nāsā ca nāsikā ca dve,",
  "anya-e0804n1:431": "Narādīsu samā matā’’ti.",
  "anya-e0804n1:432": "Nasa koṭille. Nasati.",
  "anya-e0804n1:433": "Bhisi bhaye. Bhiṁsati. Bhiṁsanako. Tadāsi yaṁ bhiṁsanakaṁ. Bhesmākāyo.",
  "anya-e0804n1:434": "Āsisi icchāyaṁ. Āpubbo sisi icchāyaṁ vattati. Āsisati. Āsisateva puriso. Āsisanā. Āsisattaṁ. Āsisanto, āsisamāno, āsamāno. ‘‘Suggatimāsamānā’’ti pāḷi ettha nidassanaṁ.",
  "anya-e0804n1:435": "Gasu adane. Gasati.",
  "anya-e0804n1:436": "Ghusī kantikaraṇe. Īkārantoyaṁ, tena ito na niggahītāgamo. Ghusati.",
  "anya-e0804n1:437": "Paṁsu bhaṁsu avasaṁsane. Paṁsati. Bhaṁsati.",
  "anya-e0804n1:438": "Dhaṁsu gatiyaṁ. Dhaṁsati. Rajo nuddhaṁsati uddhaṁ.",
  "anya-e0804n1:439": "Pasa vitthāre. Pasati. Pasu.",
  "anya-e0804n1:440": "Kusa avhāne rodane ca. Kosati, pakkosati. Pakkosako, pakkosito, pakkosanaṁ.",
  "anya-e0804n1:441": "Kassa gatiyaṁ. Kassati, parikassati. Paṭikassati. Mūlāya paṭikasseyya. Paṭikasseyyāti ākaḍḍheyya, mūlāpattiyaṁyeva patiṭṭhāpeyyāti attho.",
  "anya-e0804n1:442": "Asadityādānesu ca. Cakāro gatipekkhako. Asati.",
  "anya-e0804n1:443": "Disa ādānasaṁvaraṇesu. Dissati puriso.",
  "anya-e0804n1:444": "Dāsu dāne. Dāsati.",
  "anya-e0804n1:445": "Rosa bhaye. Rosati. Rosako.",
  "anya-e0804n1:446": "Bhesu calane. Bhesati.",
  "anya-e0804n1:447": "Pasa bādhanaphassanesu. Pasati. Pāso, nāgapāso, hatthapāso.",
  "anya-e0804n1:448": "Lasa kantiyaṁ. Lasati, abhilasati, vilasati. Lāso, vilāso, vilasanaṁ.",
  "anya-e0804n1:449": "Casa bhakkhaṇe. Casati.",
  "anya-e0804n1:450": "Kasa hiṁsāyaṁ. Kasati.",
  "anya-e0804n1:451": "Tisa tittiyaṁ. Titti tappanaṁ paripuṇṇatā suhitatā. Tisati. Titti.",
  "anya-e0804n1:452": "Vasa nivāse. Vasati, vasiyati, vacchati. Vatthu, vatthaṁ, parivāso, nivāso, āvāso, upavāso, uposatho, vippavāso, cirappavāsī, cirappavuttho, vasitvā, vattuṁ, vasituṁ iccādīni.",
  "anya-e0804n1:453_0": "Atra upavāsoti annena vajjito vāso upavāso. Uposathoti upavasanti etthāti uposatho,",
  "anya-e0804n1:453_1": "upavasanti sīlena vā anasanena vā upetā hutvā vasantīti attho. Ayaṁ panettha atthuddhāro",
  "anya-e0804n1:453_2": "– ‘‘āyāmāvuso kappina uposathaṁ gamissāmā’’tiādīsu pātimokkhuddeso uposatho. ‘‘Evaṁ",
  "anya-e0804n1:453_3": "aṭṭhaṅgasamannāgato kho visākhe uposatho upavuttho’’tiādīsu sīlaṁ. ‘‘Suddhassa ve",
  "anya-e0804n1:453_4": "sadā phaggu, suddhassuposatho sadā’’tiādīsu upavāso. ‘‘Uposatho nāma nāgarājā’’tiādīsu",
  "anya-e0804n1:453_5": "paññatti. ‘‘Na bhikkhave tadahuposathe sabhikkhukā āvāsā’’tiādīsu upavasitabbadivasoti.",
  "anya-e0804n1:454": "Vasa kantiyaṁ. Vacchati. Jinavacchayo.",
  "anya-e0804n1:455": "Sasa susane. Sasati. Saso.",
  "anya-e0804n1:456": "Sasa pāṇane. Sasati. Satova assasati, satova passasati. Saso, sasanaṁ. Assāso passāso assasanto passasanto.",
  "anya-e0804n1:457": "Asa bhuvi. Atthi. Asa.",
  "anya-e0804n1:458_0": "Ettha atthīti ākhyātapadaṁ. Na atthi khīrā brāhmaṇī. Atthitā, atthibhāvo, ‘‘yaṁ kiñci",
  "anya-e0804n1:458_1": "ratanaṁ atthī’’tiādīsu viya nipātapadaṁ. Tasmā atthīti padaṁ ākhyātanipātavasena",
  "anya-e0804n1:458_2": "duvidhanti veditabbaṁ. Asaiti avibhattikaṁ nāmikapadaṁ. Ettha ca ‘‘asasmīti hotī’’ti",
  "anya-e0804n1:458_3": "pāḷi nidassanaṁ. Tattha atthīti asa, niccassetaṁ adhivacanaṁ. Iminā sassatadiṭṭhi vuttā.",
  "anya-e0804n1:459_0": "Tatrāyaṁ padamālā – ‘‘atthi, santi. Asi, attha. Asmi, asma, amhi, amha’’ iccetāni",
  "anya-e0804n1:459_1": "pasiddhāni. ‘‘Atthu, santu. Āhi, attha. Asmi, asma amhi, amha’’ iccetāni ca, ‘‘siyā,",
  "anya-e0804n1:459_2": "assa, siyuṁ, assu, siyaṁsu. Assa, assatha. Siyaṁ, assa, assāma’’ iccetāni ca pasiddhāni.",
  "anya-e0804n1:460_0": "Ettha pana ‘‘tesañca kho bhikkhave samaggānaṁ sammodamānānaṁ…pe… siyaṁsu dve bhikkhū",
  "anya-e0804n1:460_1": "abhidhamme nānāvādā’’ti pāḷi nidassanaṁ . Tattha siyaṁsūti bhaveyyuṁ. Abhidhammeti visiṭṭhe dhamme.",
  "anya-e0804n1:461_0": "Idāni siyāsaddassa atthuddhāro pabhedo ca vuccate. Siyāti ekaṁse ca vikappane ca",
  "anya-e0804n1:461_1": "‘‘pathavīdhātu siyā ajjhattikā, siyā bāhirā’’ti ekaṁse. ‘‘Siyā aññatarassa bhikkhuno",
  "anya-e0804n1:461_2": "āpattivītikkamo’’ti vikappane.",
  "anya-e0804n1:462_0": "Siyāti ekamārakhyātapadaṁ, ekamabyayapadaṁ. Ākhyātatte ekavacanantaṁ, abyayatte yathāpāvacanaṁ.",
  "anya-e0804n1:462_1": "‘‘Puttā matthi dhanā matthī’’ti ettha atthīti abyayapadamiva ekavacanantampi bahuvacanantampi",
  "anya-e0804n1:462_2": "bhavati. Tassākhyātatte payogoviditova. Abyayatte pana ‘‘sukhaṁ na sukhasahagataṁ,",
  "anya-e0804n1:462_3": "siyā pītisahagata’’nti ‘‘ime dhammā siyā parittārammaṇā’’ti ca ekavacanabahuvacanappayogā",
  "anya-e0804n1:462_4": "veditabbā. Ettha dhātuyā kiccaṁ natthi. Parokkhāyaṁ ‘‘itiha asa itiha asā’’ti dassanato",
  "anya-e0804n1:462_5": "asa iti padaṁ gahetabbaṁ. Hiyyattanīrūpāni appasiddhāni. Ajjataniyā pana ‘‘āsi, āsiṁsu,",
  "anya-e0804n1:462_6": "āsuṁ. Āsi, āsittha. Āsiṁ, āsimhā’’ iccetāni pasiddhāni. Bhavissantiyā ‘‘bhavissati,",
  "anya-e0804n1:462_7": "bhavissanti’’ iccādīni. Kālātipattiyā ‘‘abhavissā, abhavissaṁsu’’ iccādīni bhavanti.",
  "anya-e0804n1:463": "Sāsa anusiṭṭhiyaṁ. Sāsati, anusāsati. Kammantaṁ vo sāsati, sāsanaṁ, anusāsanaṁ, anusāsanī, anusiṭṭhi, satthā, satthaṁ, anusāsako, anusāsikā.",
  "anya-e0804n1:464_0": "Tatra sāsananti adhisīlādisikkhattayasaṅgahitasāsanaṁ, pariyattipaṭipattipaṭivedhasaṅkhātaṁ",
  "anya-e0804n1:464_1": "vā sāsanaṁ. Tañhi sāsati etena, ettha vāti ‘‘sāsana’’nti pavuccati. Apica sāsananti",
  "anya-e0804n1:464_2": "‘‘rañño sāsanaṁ pesetī’’tiādīsu viya pāpetabbavacanaṁ. Tathā sāsananti ovādo, yo",
  "anya-e0804n1:464_3": "‘‘anusāsanī’’ti ca, ‘‘anusiṭṭhī’’ti ca vuccati. Satthāti tividhayānamukhena sadevakaṁ",
  "anya-e0804n1:464_4": "lokaṁ sāsatīti satthā, diṭṭhadhammikasamparāyikaparamatthehi yathārahaṁ satte anusāsatīti",
  "anya-e0804n1:464_5": "attho. Satthanti sadde ca atthe ca sāsati ācikkhati etenāti satthaṁ. Kiṁtaṁ? Byākaraṇaṁ.",
  "anya-e0804n1:465": "Īsa issariye. Issariyaṁ issarabhāvo. Īsati. Vaṅgīso, janapadeso, manujeso.",
  "anya-e0804n1:466": "Tatra vaṅgīsoti vācāya īso issaroti vaṅgīso. Ko so? Āyasmā vaṅgīso arahā. Āha ca sayameva –",
  "anya-e0804n1:467": "‘‘Vaṅge jātoti vaṅgīso, vacane issaroti ca;",
  "anya-e0804n1:468": "‘Vaṅgīso’ iti me nāmaṁ, abhavī lokasammata’’nti;",
  "anya-e0804n1:469": "Āsa upavesane. Upavesanaṁ nisīdanaṁ ‘‘āsane upaviṭṭho saṅgho’’ti ettha viya. Āsati. Acchati. Āsīno. Āsanaṁ. Upāsati. Upāsako.",
  "anya-e0804n1:470": "Tattha āsananti āsati nisīdati etthāti āsanaṁ, yaṁ kiñci nisīdanayoggaṁ mañcapīṭhādi.",
  "anya-e0804n1:471": "Kasī gatisosanesu. Īkārantoyaṁ dhātu, tenito na niggahītāgamo. Kasati.",
  "anya-e0804n1:472": "Nisī cumbane. Nisati.",
  "anya-e0804n1:473": "Disī appītiyaṁ. Dhammaṁ dessati. Diso. Diṭṭho. Dessī. Desso. Dessiyo.",
  "anya-e0804n1:474_0": "Tatra disoti ca diṭṭhoti ca paccāmittassādhivacanametaṁ. So hi pare dessati nappiyāyati,",
  "anya-e0804n1:474_1": "parehi vā dessiyati piyo na kariyatīti ‘‘diso’’ti ca ‘‘diṭṭho’’ti ca vuccati. Atha",
  "anya-e0804n1:474_2": "vā disoti coro vāpaccāmitto vā. Diṭṭhoti paccāmittoyeva. Atrime payogā –",
  "anya-e0804n1:475": "‘‘Diso disaṁ yaṁ taṁ kayirā, verī vā pana verinaṁ;",
  "anya-e0804n1:476": "Micchāpaṇihitaṁ cittaṁ, pāpiyo naṁ tato kare’’ti ca.",
  "anya-e0804n1:477": "‘‘Disā hi me dhammakathaṁ suṇantū’’ti ca, ‘‘disā hi me te manusse bhajantu ye dhammamevādapayanti santo’’ti ca,",
  "anya-e0804n1:478": "‘‘Yassete caturo dhammā, vānarinda yathā tava;",
  "anya-e0804n1:479": "Saccaṁ dhammo dhiti cāgo, diṭṭhaṁ so ativattatī’’ti ca.",
  "anya-e0804n1:480": "Dessīti dessanasīlo appiyāyanasīloti dessī. ‘‘Dhammakāmo bhavaṁ hoti, dhammadessī parābhavo’’ti idamettha payoganidassanaṁ. Dessoti appiyo, tathā dessiyoti. Ettha ca –",
  "anya-e0804n1:481": "‘‘Na me dessā ubho puttā, maddīdevī na dessiyā;",
  "anya-e0804n1:482": "Sabbaññutaṁ piyaṁ mayhaṁ, tasmā piye adāsaha’’nti ca,",
  "anya-e0804n1:483": "‘‘Na me sā brāhmaṇī dessā, napi me balaṁ na vijjatī’’ti ca,",
  "anya-e0804n1:484": "‘‘Mātā pitā na me dessā, napi dessaṁ mahāyasaṁ;",
  "anya-e0804n1:485": "Sabbaññutaṁ piyaṁ mayhaṁ, tasmā vatamadhiṭṭhahi’’nti ca",
  "anya-e0804n1:486": "Payogā. Sabbattha meti ca mayhanti ca sāmivacanaṁ daṭṭhabbaṁ.",
  "anya-e0804n1:487": "Imāni pana paccāmittassa nāmāni –",
  "anya-e0804n1:488": "‘‘Paccamitto ripu diṭṭho, diso verī ca satva’ri;",
  "anya-e0804n1:489": "Amitto ca sapatto ca, evaṁ paṇṇattikārisū’’ti.",
  "anya-e0804n1:490": "Esu gatiyaṁ. Esati.",
  "anya-e0804n1:491": "Bhassabhassanadittīsu. Bhassanaṁ vacanaṁ. Ditti sobhā. Bhassati. Bhassaṁ, pabhassaraṁ.",
  "anya-e0804n1:492": "Dhisa sadde. Dhisati.",
  "anya-e0804n1:493": "Disa atisajjane. Disati, upadisati, sandisati, niddisati, paccādisati, paṭisandisati, uddisati. Deso, uddeso iccādīni.",
  "anya-e0804n1:494": "Pisu avayave. Pisati.",
  "anya-e0804n1:495": "Isi gatiyaṁ. Isati.",
  "anya-e0804n1:496_0": "Phusa samphasse. Phusati. Phasso, phusanā, samphusanā, samphusitattaṁ. Evarūpo kāyasamphasso",
  "anya-e0804n1:496_1": "ahosi. Phoṭṭhabbaṁ, phusitaṁ. Devo ca ekamekaṁ phusāyati. Phuṭṭhuṁ, phusituṁ, phusitvā,",
  "anya-e0804n1:496_2": "phusitvāna, phusiya, phusiyāna. Phussa phussa byantiṁ karoti.",
  "anya-e0804n1:497": "Tatra phassoti ārammaṇaṁ phusanti etena, sayaṁ vā phusati, phusanamattameva vā etanti phasso, ārammaṇe phusanalakkhaṇo dhammo.",
  "anya-e0804n1:498": "Rusa risa hiṁsāyaṁ. Rosati. Risati. Puriso.",
  "anya-e0804n1:499": "Ettha ca ‘‘puṁ vuccati nirayo, taṁ risatīti puriso’’ti ācariyā vadanti.",
  "anya-e0804n1:500": "Risa gatiyaṁ. Resati.",
  "anya-e0804n1:501": "Visa pavesane. Visati, pavisati. Paveso, pavesanaṁ, nivesanaṁ, pavisaṁ. Ettha nivesanaṁ vuccati gehaṁ.",
  "anya-e0804n1:502": "Masa āmasane. Masati, āmasati, parāmasati. Parāmāso, parāmasanaṁ.",
  "anya-e0804n1:503_0": "Ettha parāmāsoti parato āmasatīti parāmāso, aniccādidhamme niccādivasena gaṇhātīti",
  "anya-e0804n1:503_1": "attho. ‘‘Parāmāso micchādiṭṭhi kummaggo micchāpatho’’tiādīni bahūni vevacanapadāni",
  "anya-e0804n1:503_2": "abhidhammato gahetabbāni.",
  "anya-e0804n1:504": "Isu icchāyaṁ. Icchati, sampaṭicchati. Sampaṭicchanaṁ, icchā, abhicchā, icchaṁ, icchamāno.",
  "anya-e0804n1:505": "Vesu dāne. Vecchati, pavecchati, paveccheti. Pavecchaṁ, pavecchanto.",
  "anya-e0804n1:506": "Nisa baddhāyaṁ. Baddhāti vinibaddho, ahaṅkārassetaṁ adhivacanaṁ. Nisati.",
  "anya-e0804n1:507": "Jusi pītisevanesu. Josati.",
  "anya-e0804n1:508": "Isa pariyesane. Esati. Isi, iṭṭhaṁ, aniṭṭhaṁ, esaṁ, esamāno.",
  "anya-e0804n1:509": "Saṁkase acchane. Acchanaṁ nisīdanaṁ. Saṅkasāyati.",
  "anya-e0804n1:510": "Sakārantadhāturūpāni.",
  "anya-e0804n1:511": "Hakārantadhātu",
  "anya-e0804n1:512": "Hā cāge. Jahati, vijahati. Vijahanaṁ, jahituṁ, jahātave, jahitvā, jahāya.",
  "anya-e0804n1:513": "Mhī īsaṁhasane. Mhayate, umhayate vimhayate.",
  "anya-e0804n1:514_0": "Tattha mhayateti sitaṁ karoti. Umhayateti pahaṭṭhākāraṁ dasseti. Vimhayateti vimhayanaṁ",
  "anya-e0804n1:514_1": "karoti. Tatrāyaṁ pāḷi ‘‘na naṁ umhayate disvā. Pekkhitena mhitena ca. Mhitapubbaṁva",
  "anya-e0804n1:514_2": "bhāsati. Yadā umhayamānā maṁ, rājaputtī udikkhati. Umhāpeyya pabhāvatī. Pamhāpeyya pabhāvatī’’ti.",
  "anya-e0804n1:515": "Tattha umhayamānāti pahaṭṭhākāraṁ dassetvā hasamānā. Umhāpeyyāti sitavasena pahaṁseyya. Pamhāpeyyāti mahāhasitavasena parihāseyya.",
  "anya-e0804n1:516": "Hu dāne. Havati. Huti.",
  "anya-e0804n1:517": "Hu pasajjakaraṇe. Pasajjakaraṇaṁ pakārena sajjanakriyā. Havati. Huto, hutavā, hutāvī, āhuti.",
  "anya-e0804n1:518_0": "Hū sattāyaṁ. Hoti, honti. Hosi, hotha. Homi, homa. Pahoti, pahonti. Pahūtaṁ, pahūtā,",
  "anya-e0804n1:518_1": "kuto pahūtā kalahā vivādā. Honto, hontā, hontaṁ, pahonto. Pacchāsamaṇena hotabbaṁ.",
  "anya-e0804n1:518_2": "Hotuṁ hotuye, pahotuṁ, hutvāna. Vattamānāvibhattirūpādīni. Ettha pasiddharūpāneva gahitāni.",
  "anya-e0804n1:519": "Hotu, hontu. Hosi, hotha. Homi, homa. Pañcamīvibhattirūpāni. Etthāpi pasiddharūpāneva gahitāni.",
  "anya-e0804n1:520_0": "Huveyya, huveyyuṁ. Huveyyāsi, huveyyātha. Huveyyāmi, huveyyāma. Huvetha, huveraṁ.",
  "anya-e0804n1:520_1": "Huvetho, huveyyāvho. Huveyyaṁ, huveyyāmhe. Sattamiyā rūpāni. Ettha pana ‘‘upako ājīvako",
  "anya-e0804n1:520_2": "‘huveyya pāvuso’ti vatvā sīsaṁ okampetvā ummaggaṁ gahetvā pakkamī’’ti pāḷiyaṁ huveyyāti",
  "anya-e0804n1:520_3": "padassa dassanato nayavasena ‘huveyya, huveyyu’’ntiādīni vuttāni. Hupeyyātipi pāṭho",
  "anya-e0804n1:520_4": "dissati, yathā paccapekkhaṇā. Tabbasena ‘‘hupeyya, hupeyyuṁ . Hupeyyāsī’’tiādinā",
  "anya-e0804n1:520_5": "vakārassa pakārādesabhūtāni rūpānipi gahetabbāni.",
  "anya-e0804n1:521_0": "Aparo nayo – heyya, heyyuṁ. Heyyāsi, heyyātha. Heyyāmi, heyyāma. Hetha, heraṁ. Hetho,",
  "anya-e0804n1:521_1": "heyyāvho. Heyyaṁ, heyyāmhe. Imāni aṭṭhakathānayena gahitarūpāni. Ettha pana ‘‘na",
  "anya-e0804n1:521_2": "ca uppādo hoti. Sace heyya, uppādassāpi uppādo pāpuṇeyyā’’ti idampi nidassanaṁ daṭṭhabbaṁ.",
  "anya-e0804n1:522_0": "Huva, huvu. Huve, huvittha. Huvaṁ, huvimha. Huvittha, hotha iccapi saññogatakāralopena",
  "anya-e0804n1:522_1": "ahosīti attho. Tathāhi ‘‘kasirā jīvikā hothā’’ti padassatthaṁ vaṇṇentehi ‘‘dukkhā",
  "anya-e0804n1:522_2": "no jīvikā ahosī’’ti attho vutto. huvire. Huvittho, huvivdo. Huviṁ, huvimhe. Parokkhāya rūpāni.",
  "anya-e0804n1:523": "Ahuvā, ahuvū. Ahuvo, ahuvattha. Ahuvaṁ, ahuvamha. Ahuvattha, ahuvatthuṁ. Ahuvase, ahuvavhaṁ. Ahuviṁ, ahuvamhase. Hiyyattanīrūpāni.",
  "anya-e0804n1:524_0": "Ettha ahuvamhaseti mayaṁ bhavamhaseti attho. ‘‘Akaramhasa te kiccaṁ, yaṁ balaṁ ahuvamhase’’ti",
  "anya-e0804n1:524_1": "pāḷiyaṁ pana ‘‘ahuva amhase’’ iti vā padacchedo kātabbo ‘‘ahu amhase’’ti vā. Pacchimanaye",
  "anya-e0804n1:524_2": "vakārāgamo ‘‘ahuvā’’ti ca ‘‘ahū’’ti ca dvinnampi ahosīti attho. Amhanti amhākaṁ.",
  "anya-e0804n1:524_3": "Seti nipātamattaṁ. Idaṁ vuttaṁ hoti – amhākaṁ yaṁ balaṁ ahosi, mayaṁ tena balena",
  "anya-e0804n1:524_4": "tava kiccaṁ akaramhāti.",
  "anya-e0804n1:525_0": "Ahosi, ahuṁ, ahesuṁ. Ahuvo, ahuvittha. Ahositthaiccapi. Ahosiṁ, ahuvāsiṁ iccapi,",
  "anya-e0804n1:525_1": "ahosimhā, ahumhā . Ahuvā, ahuvu, ahuvase, ahuvivhaṁ. Ahuvaṁ, ahuṁ iccapi. Ahuvimhe. Ajjataniyā rūpāni.",
  "anya-e0804n1:526_0": "Ettha ‘‘ahaṁ kevaṭṭagāmasmiṁ, ahuṁ kevaṭṭadārako’’ti dassanato ‘‘ahu’’nti vuttaṁ,",
  "anya-e0804n1:526_1": "ahosinti attho. ‘‘Ahaṁ bhadante ahuvāsiṁ pubbe sumedhanāmassa jinassa sāvako’’ti",
  "anya-e0804n1:526_2": "dassanato ‘‘ahuvāsi’’nti iccevattho. Tathā hi anekavaṇṇavimānavatthuaṭṭhakathāyaṁ",
  "anya-e0804n1:526_3": "imissā pāḷiyā atthaṁ vaṇṇentehi ahuvāsinti ahosinti attho pakāsito.",
  "anya-e0804n1:527": "‘‘Hessati, hehissati, hehiti, hohitī’’ti imāni cattāri bhavissantiyā mātikāpadāni veditabbāni.",
  "anya-e0804n1:528_0": "Idāni tāni vibhajissāmi – hessāti, hessanti. Hessasi, hessatha. Hessāmi, hessāma.",
  "anya-e0804n1:528_1": "Hessate, hessante. Hessase, hessavhe. Hessaṁ, hessāmhe. Imāni ‘‘anāgatamhi addhāne,",
  "anya-e0804n1:528_2": "hessāma sammukhā ima’’nti dassanato vuttāni.",
  "anya-e0804n1:529": "Hehissati, hehissanti. Hehissasi. Sesaṁ vitthāretabbaṁ.",
  "anya-e0804n1:530": "Hohissati, hohissanti. Hohissasi. Sesaṁ vitthāretabbaṁ.",
  "anya-e0804n1:531": "Hehiti, hehinti. Hehisi. Sesaṁ vitthāretabbaṁ.",
  "anya-e0804n1:532": "Hohiti, hohinti. Hohisi. Sesaṁ vitthāretabbaṁ. Bhavissantiyā rūpāni.",
  "anya-e0804n1:533": "Ahuvissā, ahuvissaṁsu. Ahuvissase, ahuvissatha. Ahuvissaṁ, ahuvissamhā. Ahuvissatha, ahuvissisu. Ahuvissase , ahuvissavhe. Ahuvissiṁ, ahuvissāmhase. Kālātipattirūpāni.",
  "anya-e0804n1:534_0": "Vhe avhāyane baddhāyaṁ sadde ca. Avhāyanaṁ pakkosanaṁ. Baddhāti ahaṅkāro, ghaṭṭanaṁ",
  "anya-e0804n1:534_1": "vā sārambhakaraṇaṁ vā. Saddo ravo. Vheti, vhāyati, avheti, avhāyati, avhāsi iccapi.",
  "anya-e0804n1:534_2": "Kaccāyano māṇavakosmi rāja, anūnanāmo iti mavhayanti. Āsaddo upasaggova, so saññogaparattā",
  "anya-e0804n1:534_3": "rasso jāto. Avhito. Anavhito tato āgā. Avhā, avhāyanā. Vāraṇavhayanā rukkhā. Kāmavhe",
  "anya-e0804n1:534_4": "visaye. Kumāro candasavhayo.",
  "anya-e0804n1:535": "‘‘Sattatantiṁ sumadhuraṁ,",
  "anya-e0804n1:536": "Rāmaṇeyyaṁ avācayiṁ;",
  "anya-e0804n1:537": "So maṁ raṅgamhi avheti,",
  "anya-e0804n1:538": "Saraṇaṁ me hohi kosiyā’’ti.",
  "anya-e0804n1:539_0": "Ettha avhetīti sārambhavasena attano visayaṁ dassetuṁ saṅghaṭṭatīti attho. ‘‘Samāgate",
  "anya-e0804n1:539_1": "ekasataṁ samagge, avhettha yakkho avikampamāno’’ti etthāpi sārambhavasena ghaṭṭanaṁ avhāyanaṁ nāma.",
  "anya-e0804n1:540": "‘‘Tattha naccanti gāyanti, avhāyanti varāvaraṁ;",
  "anya-e0804n1:541": "Accharā viya devesu, nāriyo samalaṅkatā’’ti",
  "anya-e0804n1:542": "Ettha pana avhāyanti varāvaranti varato varaṁ naccañca gītañca karontiyo sārambhaṁ karontīti attho daṭṭhabbo.",
  "anya-e0804n1:543_0": "Pañha pucchāyaṁ. Bhikkhu garuṁ pañhaṁ pañhati. Pañho. Ayaṁ pana pāḷi ‘‘paripucchati",
  "anya-e0804n1:543_1": "paripañhati idaṁ bhante kathaṁ imassa ko attho’’ti. Pañhasaddo pulliṅgavasena gahetabbo.",
  "anya-e0804n1:543_2": "‘‘Pañho maṁ paṭibhāti, taṁ suṇā’’ti yebhuyyena pulliṅgappayogadassanato. Katthaci",
  "anya-e0804n1:543_3": "pana itthiliṅgopi bhavati napuṁsakaliṅgopi. Tathā hi ‘‘pañhā mesā kusalehi cintitā.",
  "anya-e0804n1:543_4": "Koṇḍañña pañhāni viyākarohī’’ti taddīpikā pāḷiyo dissanti, liṅgavipallāso vā tattha daṭṭhabbo.",
  "anya-e0804n1:544_0": "Pañha icchāyaṁ. Pañhati. Pañho. Ettha ca pañhoti ñātuṁ icchito attho. Idaṁ panettha",
  "anya-e0804n1:544_1": "nibbacanaṁ pañhiyati ñātuṁ icchiyati soti pañhoti. Tathā hi vuttaṁ ‘‘vissajjitamhi",
  "anya-e0804n1:544_2": "pañhe’’ti imissā nettipāḷiyā atthaṁ saṁvaṇṇentena ‘‘pañheti ñātuṁ icchite atthe’’ti.",
  "anya-e0804n1:545": "Miha secane. Mihati, ummihati. Megho, mehanaṁ.",
  "anya-e0804n1:546": "Tattha ummihatīti passāvaṁ karoti. Meghoti mihati siñcati lokaṁ vassadhārāhīti megho, pajjunno. Mehananti itthīnaṁ guyhaṭṭhānaṁ.",
  "anya-e0804n1:547_0": "Daha bhasmīkaraṇe dhāraṇe ca. Āgārāni aggi dahati. Ayaṁ puriso imaṁ itthiṁ ayyikaṁ",
  "anya-e0804n1:547_1": "dahati, mama ayyikāti dhāretīti attho. Imassa purisassa ayaṁ itthī ayyikā hotīti",
  "anya-e0804n1:547_2": "adhippāyo. Atra panāyaṁ pāḷi ‘‘sakyā kho ambaṭṭha rājānaṁ ukkākaṁ pitāmahaṁ dahantī’’ti.",
  "anya-e0804n1:547_3": "Agginā daḍḍhaṁ gehaṁ, dayhati, dayhamānaṁ. Dassa ḍādese ‘‘ḍahatī’’ti rūpaṁ. ‘‘Ḍahantaṁ",
  "anya-e0804n1:547_4": "bālamanveti, bhasmāchannova pāvako’’tiādayo payogā ettha nidassanāni bhavanti.",
  "anya-e0804n1:548": "Caha parisakkane. Cahati.",
  "anya-e0804n1:549": "Raha cāge. Rahati. Raho, rahito.",
  "anya-e0804n1:550": "Rahi gatiyaṁ. Rahati. Raho, rahaṁ.",
  "anya-e0804n1:551": "Dahibahi vuddhiyaṁ. Dahati. Bahati.",
  "anya-e0804n1:552": "Bahi saddhe ca. Cakāro vuddhāpekkho. Bahati.",
  "anya-e0804n1:553": "Tuhi duhi addane. Tuhati. Duhati.",
  "anya-e0804n1:554": "Araha maha pūjāyaṁ. Arahati. Arahaṁ, arahā. Mahati.",
  "anya-e0804n1:555": "Mahanaṁ, maho. Vihāramaho. Cetiyamaho.",
  "anya-e0804n1:556": "Tatra nikkilesattā ekantadakkhiṇeyyabhāvena attano katapūjāsakkārādīnaṁ mahapphalabhāvakaraṇena arahaṇīyo pūjanīyoti arahā, khīṇāsavo.",
  "anya-e0804n1:557": "Īha cetāyaṁ. Īhati. Īhā. Īhā vuccati vīriyaṁ.",
  "anya-e0804n1:558": "Vaha maha buddhiyaṁ. Vahati, mahati.",
  "anya-e0804n1:559": "Ahi pilahi gatiyaṁ. Ahati. Pilahati, ahi.",
  "anya-e0804n1:560": "Ettha ca ahīti nippādopi samāno ahati gacchati gantuṁ sakkotīti ahi.",
  "anya-e0804n1:561": "Garaha kalaha kucchane. Garahati. Garahā, kalahati, kalaho.",
  "anya-e0804n1:562": "Varaha valaha padhāniye paribhāsanahiṁsādānesu ca. Varahati. Valahati. Varāho.",
  "anya-e0804n1:563_0": "Ettha ca varāhoti sūkaropi hatthīpi vuccati. Tathā hi ‘‘eneyyā ca varāhā ca. Mahāvarāhova",
  "anya-e0804n1:563_1": "nivāpapuṭṭho’’tiādīsu sūkaro ‘‘varāho’’ti nāmena vuccati. ‘‘Mahāvarāhassa nadīsu",
  "anya-e0804n1:563_2": "jaggato, bhisaṁ ghasamānassā’’tiādīsu pana hatthī ‘‘varāho’’ti nāmena vuccati. Mahāvarāhassāti",
  "anya-e0804n1:563_3": "hi mahāhatthinoti attho.",
  "anya-e0804n1:564": "Vehu jehu vāhu payatane. Vehati, jehati. Vāhati. Vāhano.",
  "anya-e0804n1:565": "Vāhano vuccati asso. So hi vāhanti saṅgāmādīsu kicce uppanne payatanti vīriyaṁ karonti, etenāti vāhanoti vuccati.",
  "anya-e0804n1:566": "Dāhu niddakkhaye. Dāhati.",
  "anya-e0804n1:567": "Ūha vitakke. Ūhati, āyūhati, viyūhati, byūhati apohati. Ūhanaṁ, āyūhanaṁ, byūho, apoho.",
  "anya-e0804n1:568": "Tattha ūhatīti vitakketi, āyūhatīti vāyamati, viyūhatīti paṁsuṁ uddharati. Evaṁ byūhatīti etthāpi. Apohatīti chaḍḍeti, atha vā viveceti.",
  "anya-e0804n1:569": "Gāhu viloḷane. Gāhati. Gāho, candaggāho, sūriyaggāho, nakkhattaggāho.",
  "anya-e0804n1:570": "Gaha gahaṇe. Gahati, paggahati. Āhutiṁpaggahissāmi. Paggaho, paggāho.",
  "anya-e0804n1:571": "Paggahoti patto. Paggāhoti vīriyaṁ.",
  "anya-e0804n1:572": "Saha parisahane. Parisahanaṁ khanti. Sahati. Saho, asaho, asayho.",
  "anya-e0804n1:573": "Ruha cammani pātubhāve. Ruhati. Rukkho.",
  "anya-e0804n1:574": "Mātu māne. Māhati.",
  "anya-e0804n1:575": "Guhū saṁvaraṇe. Guhati nigguhati. Guho, guyhako.",
  "anya-e0804n1:576": "Vaha pāpuṇe. Vahati. Vārivaho.",
  "anya-e0804n1:577": "Duha papūraṇe. Duhati, dohati. Duyhamānā gāvī.",
  "anya-e0804n1:578": "Diha upacaye. Dehati. Deho. Dehoti sarīraṁ.",
  "anya-e0804n1:579": "Lihaassādane. Lehati, palehati. Lehanīyaṁ. Atrāyaṁ pāḷi ‘‘sunakhā himassa palihiṁsu pāde’’ti. Ayaṁ panattho – sunakhā imassa kumārassa pādatale attano jivhāya palihiṁsūti.",
  "anya-e0804n1:580": "Oha cāge. Ohati. Sabbamanatthaṁ apohati. Apoho.",
  "anya-e0804n1:581": "Brahma uggame. Brahati. Brahā.",
  "anya-e0804n1:582": "Daha thaha hiṁsatthā. Dahati. Thahati.",
  "anya-e0804n1:583": "Brūha vaḍḍhane. Uparūpari brūhatīti brahmā. Kārite ‘‘vivekamanubrūhetuṁ vaṭṭatī’’ti payogo.",
  "anya-e0804n1:584_0": "Brahmāti tehi tehi guṇavisesehi brūhitoti brahmā. Brahmāti mahābrahmāpi vuccati tathāgatopi",
  "anya-e0804n1:584_1": "brāhmaṇopi mātāpitaropi seṭṭhampi. ‘‘Sahasso brahmā dvisahasso brahmā’’tiādīsu hi",
  "anya-e0804n1:584_2": "mahābrahmā ‘‘brahmā’’ti vuccati. ‘‘Brahmāti kho bhikkhave tathāgatassetaṁ adhivacana’’nti ettha tathāgato.",
  "anya-e0804n1:585": "‘‘Tamonudo buddho samantacakkhu,",
  "anya-e0804n1:586": "Lokantagū sabbabhavātivatto;",
  "anya-e0804n1:587": "Anāsavo sabbadukkhappahīno,",
  "anya-e0804n1:588": "Saccavhayo brahme upāsito me’’ti",
  "anya-e0804n1:589": "Ettha brāhmaṇo. ‘‘Brahmāti mātāpitaro, pubbācariyāti vuccare’’ti ettha mātāpitaro. ‘‘Brahmacakkaṁ pavattetī’’ti ettha seṭṭhaṁ. Etthetaṁ vuccati –",
  "anya-e0804n1:590": "‘‘Mahābrahmani vippe ca, atho mātāpitūsu ca;",
  "anya-e0804n1:591": "Tathāgate ca seṭṭhe ca, brahmasaddo pavattatī’’ti.",
  "anya-e0804n1:592": "Aparo nayo – brahmāti tividhā brahmāno sammutibrahmāno upapattibrahmāno visuddhibrahmānoti.",
  "anya-e0804n1:593": "‘‘Sampannaṁ sālikedāraṁ, suvā bhuñjanti kosiya;",
  "anya-e0804n1:594": "Paṭivedemi te brahme, na ne vāretumussahe,",
  "anya-e0804n1:595": "Paribbaja mahābrahme, pacantaññepi pāṇino’’ti ca",
  "anya-e0804n1:596": "Evamādīsu hi brahmasaddena sammutibrahmāno vuttā.",
  "anya-e0804n1:597": "‘‘Apārutā tesaṁ amatassa dvārā,",
  "anya-e0804n1:598": "Ye sotavanto pamuñcantu saddhaṁ;",
  "anya-e0804n1:599": "Vihiṁsasaññī paguṇaṁ na bhāsiṁ,",
  "anya-e0804n1:600": "Dhammaṁ paṇītaṁ manujesu brahme,",
  "anya-e0804n1:601_0": "Atha kho brahmā sahampatī’’ti ca evamādīsu brahmasaddena upapattibrahmā. ‘‘Brahmacakkaṁ",
  "anya-e0804n1:601_1": "pavattetī’’tiādivacanato brahmanti ariyadhammo vuccati. Tato nibbattā avisesena sabbepi",
  "anya-e0804n1:601_2": "ariyā visuddhibrahmāno nāma paramatthabrahmatāya. Visesato pana ‘‘brahmāti kho bhikkhave",
  "anya-e0804n1:601_3": "tathāgatassetaṁ adhivacana’’nti vacanato sammāsambuddho uttamabrahmā nāma sadevake",
  "anya-e0804n1:601_4": "loke brahmabhūtehi guṇehi ukkaṁsapāramippattito. Etthetaṁ vuccati –",
  "anya-e0804n1:602": "‘‘Sammutiyupapattīnaṁ, visuddhīnaṁ vasena ca;",
  "anya-e0804n1:603": "Brahmāno tividhā honti, uttamena catubbidhā’’ti.",
  "anya-e0804n1:604": "Dhimhaniṭṭhubhane. Dhimheti. ‘‘Paṭivāmagataṁ sallaṁ, passa dhimhāmi lohita’’nti pāḷi nidassanaṁ.",
  "anya-e0804n1:605": "Tattha dhimhāmīti niṭṭhubhāmīti attho.",
  "anya-e0804n1:606": "Hakārantadhāturūpāni.",
  "anya-e0804n1:607": "Ḷakārantadhātu",
  "anya-e0804n1:608": "Biḷa akkose. Beḷati. Biḷāro.",
  "anya-e0804n1:609": "Kīḷa vihāre. Kīḷati. Kīḷā.",
  "anya-e0804n1:610": "Aḷa uggame. Aḷati. Vāḷo.",
  "anya-e0804n1:611": "Laḷa vilāse. Laḷati. Laḷito asso.",
  "anya-e0804n1:612": "Kaḷa made kakkasse ca. Kakkassaṁ kassasiyaṁ pharusabhāvo. Kaḷati.",
  "anya-e0804n1:613": "Tuḷa toḷane. Toḷati.",
  "anya-e0804n1:614": "Huḷa hoḷa gatiyaṁ. Huḷati. Hoḷati.",
  "anya-e0804n1:615": "Roḷa anādare. Roḷati.",
  "anya-e0804n1:616": "Loḷa ummāde. Loyati.",
  "anya-e0804n1:617": "Heḷa hoḷa anādare. Heḷati. Hoḷati.",
  "anya-e0804n1:618": "Vāḷa ālape. Vāḷati.",
  "anya-e0804n1:619": "Dāḷa dhāḷa visaraṇe. Dāḷati. Dhāḷati.",
  "anya-e0804n1:620": "Haḷa silāghāyaṁ. Haḷati.",
  "anya-e0804n1:621": "Hīḷa anādare. Hīḷati. Hīḷā, hīḷiko, hīḷito.",
  "anya-e0804n1:622": "Kaḷasecane. Kaḷati. Kaḷanaṁ.",
  "anya-e0804n1:623": "Heḷa veṭhane. Heḷati.",
  "anya-e0804n1:624": "Īḷa thutiyaṁ. Īḷati.",
  "anya-e0804n1:625": "Juḷa gatiyaṁ. Juḷati, joḷati.",
  "anya-e0804n1:626": "Puḷa muḷa sukhane. Puḷati. Muḷati.",
  "anya-e0804n1:627": "Guḷa rakkhāyaṁ. Guḷati. Guḷo.",
  "anya-e0804n1:628": "Juḷa bandhane. Juḷati.",
  "anya-e0804n1:629": "Kuḷa ghasane. Kuḷati.",
  "anya-e0804n1:630": "Khuḷa bālye ca. Cakāro ghasanāpekkhako. Khuḷati.",
  "anya-e0804n1:631": "Suḷa buḷa saṁvaraṇe. Suḷati. Buḷati.",
  "anya-e0804n1:632": "Puḷa saṅghāte. Puḷati. Puḷinaṁ.",
  "anya-e0804n1:633": "Saḷa abyattasadde. Saḷati. Sāḷiko, sāḷikā.",
  "anya-e0804n1:634": "‘‘Usabhova mahī nadati,",
  "anya-e0804n1:635": "Migarājāva kūjati;",
  "anya-e0804n1:636": "Susumārova saḷati,",
  "anya-e0804n1:637": "Kiṁ vipāko bhavissatī’’ti nidassanaṁ;",
  "anya-e0804n1:638": "Imāni ḷakārantadhāturūpāni.",
  "anya-e0804n1:639": "Iti bhūvādigaṇe avaggantadhāturūpāni samattāni. Ettāvatā sabbāpi bhūvādigaṇe dhātuyo pakāsitā.",
  "anya-e0804n1:640_0": "Idāni bhūvādigaṇikadhātūnaṁyeva kāci asamānasutikā, kāci asamānantikā. Tāsu kāci",
  "anya-e0804n1:640_1": "samānatthavasena samodhānetvā pubbācariyehi vuttā, tāyeva dhātuyo ekadesena rūpavibhāvanādīhi",
  "anya-e0804n1:640_2": "saddhiṁ pakāsayissāma. Taṁ yathā?",
  "anya-e0804n1:641_0": "Hūbhū sattāyaṁ hoti, bhavati. Pahoti, pabhavati. Huveyya pāvuso. Sace uppādo heyya.",
  "anya-e0804n1:641_1": "Ajesi yakkho naravīraseṭṭhaṁ, tatthappanādo tumulo bahūva. Ambā’yaṁ ahuvā pure. Ahu",
  "anya-e0804n1:641_2": "rājā videhānaṁ. Pahūtaṁ me dhanaṁ sakka. Pahūtamariyo pakaroti puññaṁ. Pahūtavitto",
  "anya-e0804n1:641_3": "puriso. Pahūtajivho bhagavā. Piyappabhūtā kalahā vivādā. Pacchāsamaṇena hotabbaṁ.",
  "anya-e0804n1:641_4": "Bhavitabbaṁ. Hotuṁ, hetuye, bhavituṁ. Hutvā, hutvāna. Bhavitvā, bhavitvāna.",
  "anya-e0804n1:642_0": "Ettha pana ‘‘atthi hehiti so maggo, na so sakkā na hetuye’’ti pāḷi nidassanaṁ. Tattha",
  "anya-e0804n1:642_1": "nahetuyeti abhavituṁ. Hūdhātuto tuṁpaccayassa tavepaccayassa vā tuye ādeso, ūkārassa",
  "anya-e0804n1:642_2": "ca ekārādeso katoti daṭṭhabbaṁ. Atha vā hetubhāvāya na na sakkātipi attho. Ayaṁ panattho",
  "anya-e0804n1:642_3": "idha nādhippeto, purimoyevattho adhippeto hotissa dhātuno payogabhāvāya udāharitapadassatthabhāvato.",
  "anya-e0804n1:642_4": "Tattha pahotīti idaṁ vatthaṁ vipulabhāvena cīvaraṁ kātuṁ pahoti, no nappahoti. Pahotīti",
  "anya-e0804n1:642_5": "vā puriso arayo jetuṁ sakkoti. Atha vā pahotīti hoti. Pabhavatīti sandati. Pahūtanti",
  "anya-e0804n1:642_6": "vipulaṁ, mahantanti attho. Pahūtavittoti vipulavitto mahaddhano. Pahūtajivhoti suputhulasudīghasumudukajivho,",
  "anya-e0804n1:642_7": "piyappabhūtāti piyato nibbattā.",
  "anya-e0804n1:643_0": "Gamu sappa gatiyaṁ. Gacchati, gamati, ghammati, āgacchati, uggacchati, atigacchati,",
  "anya-e0804n1:643_1": "paṭigacchati, avagacchati, adhigacchati, anugacchati, upagacchati, apagacchati, vigacchati,",
  "anya-e0804n1:643_2": "nigacchati, niggacchati. Aññānipi yojetabbāni. ‘‘Samuggacchatī’’tiādinā upasaggadvayavasenapi",
  "anya-e0804n1:643_3": "yathāsambhavaṁ yojetabbāni. Sappati, saṁsappati, parisappati. Aññānipi yojetabbāni.",
  "anya-e0804n1:644_0": "Tattha gamatīti gacchati. Kārite ‘‘devadattaṁ gameti gamayatī’’ti rūpāni bhavanti.",
  "anya-e0804n1:644_1": "‘‘Apāyaṁ gametīti apāyagamanīya’’nti idamettha nidassanaṁ. Curādigaṇaṁ pattassa āpubbassa",
  "anya-e0804n1:644_2": "imassa ‘‘āgameti, āgamayati, āgamento, āgamayamāno’’ti suddhakatturūpāni bhavanti.",
  "anya-e0804n1:645_0": "Tattha āgametīti muhuttaṁ adhivāsetīti attho. Ghammatīti gacchati. Āgacchatīti āyāti.",
  "anya-e0804n1:645_1": "Uggacchatīti uyyāti uddhaṁ gacchati. Atigacchatīti atikkamitvā gacchati. Paṭigacchatīti",
  "anya-e0804n1:645_2": "puna gacchati. Avagacchatīti jānāti. Adhigacchatīti labhati jānāti vā. Anugacchatīti",
  "anya-e0804n1:645_3": "pacchato gacchati. Upagacchatīti samīpaṁ gacchati. Apagacchatīti apeti. Vigacchatīti",
  "anya-e0804n1:645_4": "vigamati. Nigacchatīti labhati. ‘‘Yasaṁ poso nigacchatī’’ti idaṁ nidassanaṁ. Niggacchatīti",
  "anya-e0804n1:645_5": "nikkhamati. Sappatīti gacchati. Saṁsappatīti saṁsaranto gacchati. Parisappatīti samantato gacchati.",
  "anya-e0804n1:646_0": "Idāni pana viññūnaṁ sāṭṭhakathe tepiṭake buddhavacane paramakosallajananatthaṁ sappayogaṁ",
  "anya-e0804n1:646_1": "padamālaṁ kathayāma. Seyyathidaṁ? So gacchati, te gacchanti, gacchare. Tvaṁ gacchasi,",
  "anya-e0804n1:646_2": "tumhe gacchatha. Ahaṁ gacchāmi, mayaṁ gacchāma. So gacchate, te gacchante. Tvaṁ gacchase,",
  "anya-e0804n1:646_3": "tumhe gacchavhe. Ahaṁ gacche, mayaṁ gacchāmhe. Vattamānāya rūpāni.",
  "anya-e0804n1:647_0": "So gacchatu, te gacchantu. Tvaṁ gacchāhi, gaccha, gacchassu, tumhe gacchatha. Ahaṁ",
  "anya-e0804n1:647_1": "gacchāmi, mayaṁ gacchāma. So gacchataṁ, te gacchantaṁ. Tvaṁ gacchassu, tumhe gacchavho.",
  "anya-e0804n1:647_2": "Ahaṁ gacche, mayaṁ gacchāmase. Pañcamiyā rūpāni.",
  "anya-e0804n1:648_0": "So gaccheyya, gacche, te gaccheyyuṁ. Tvaṁ gaccheyyāsi, tumhe gaccheyyātha. Ahaṁ gaccheyyāmi,",
  "anya-e0804n1:648_1": "mayaṁ gaccheyyāma, gacchemu. So gacchetha, te gaccheraṁ. Tvaṁ gacchetho, tumhe gaccheyyāvho.",
  "anya-e0804n1:648_2": "Ahaṁ gaccheyyaṁ, mayaṁ gaccheyyāmhe. Sattamiyā rūpāni.",
  "anya-e0804n1:649_0": "So gaccha, te gacchu. Tvaṁ gacche, tumhe gacchittha, gañchittha. Ahaṁ gacchaṁ, mayaṁ",
  "anya-e0804n1:649_1": "gacchimha, gañchimha. So gacchittha, gañchittha, te gacchire. Tvaṁ gacchittho, tumhe",
  "anya-e0804n1:649_2": "gacchivho. Ahaṁ gacchiṁ, gañchiṁ, mayaṁ gacchimhe. Parokkhāya rūpāni.",
  "anya-e0804n1:650_0": "So agacchā, te agacchū. Tvaṁ agacche, tumhe agacchatha. Ahaṁ agacchaṁ, mayaṁ agacchamhā.",
  "anya-e0804n1:650_1": "So agacchatha, te agacchatthuṁ. Tvaṁ agacchase, tumhe agacchivhaṁ. Ahaṁ agacchaṁ,",
  "anya-e0804n1:650_2": "mayaṁ agacchimhe. Ajjataniyā rūpāni.",
  "anya-e0804n1:651_0": "So gacchissati, te gacchissanti. Tvaṁ gacchissasi, tumhe gacchissatha. Ahaṁ gacchissāmi,",
  "anya-e0804n1:651_1": "mayaṁ gacchissāma. So gacchissate, te gacchissante. Tvaṁ gacchissase, tumhe gacchissavhe.",
  "anya-e0804n1:651_2": "Ahaṁ gacchissaṁ, mayaṁ gacchissāmhe. Bhavissantiyā rūpāni.",
  "anya-e0804n1:652_0": "So agacchissā, te agacchissaṁsu. Tvaṁ agacchisse, tumhe agacchissatha. Ahaṁ agacchissaṁ,",
  "anya-e0804n1:652_1": "mayaṁ agacchissāmhā. So agacchissatha, te agacchissisu. Tvaṁ agacchissase, tumhe",
  "anya-e0804n1:652_2": "agacchissavhe. Ahaṁ agacchissaṁ, mayaṁ agacchissāmhase. Kālātipattiyā rūpāni.",
  "anya-e0804n1:653_0": "Tattha ajjataniyā kālātipattiyā ca akārāgamaṁ sabbesu purisesu sabbesu vacanesu labbhamānampi",
  "anya-e0804n1:653_1": "sāsane aniyataṁ hutvā labbhatīti daṭṭhabbaṁ. Tathā hi ‘‘agacchi, gacchi, agacchissā,",
  "anya-e0804n1:653_2": "gacchissā’’tiādinā dve dve rūpāni dissanti. Gamati, gamanti. Gamatu, gamantu. Gameyya.",
  "anya-e0804n1:653_3": "Gameyyuṁ. Sesaṁ sabbaṁ vitthāretabbaṁ.",
  "anya-e0804n1:654_0": "Idāni parokkhāhiyyattanajjatanīsu viseso vuccate – so puriso maggaṁ ga, sā itthī",
  "anya-e0804n1:654_1": "ghara’māga. Te maggaṁ gu, tā ghara’māgu. Ekārassa akārādesaṁ tvaṁ maggaṁ ga, tvaṁ",
  "anya-e0804n1:654_2": "ghara’’māga. Tumhe maggaṁ guttha, tumhe ghara’māguttha. Ahaṁ maggaṁ gaṁ, ahaṁ ghara’māgaṁ.",
  "anya-e0804n1:654_3": "Ahaṁ taṁ purisaṁ anvagaṁ, mayaṁ maggaṁ gumha, mayaṁ gharaṁ āgumha, mayaṁ taṁ purisaṁ",
  "anya-e0804n1:654_4": "anvagumha. Ayaṁ tāva parokkhāya viseso.",
  "anya-e0804n1:655": "‘‘So maggaṁ agamā, te maggaṁ agamū’’ iccādi hiyyattaniyā rūpaṁ. ‘‘So agami, te agamuṁ, te guṁ’’ iccādi ajjataniyā rūpaṁ.",
  "anya-e0804n1:656_0": "Idāni tesaṁ padarūpāni pākaṭīkaraṇatthaṁ kiñci suttaṁ kathayāma – ‘‘sopāgā samitiṁ",
  "anya-e0804n1:656_1": "vanaṁ. Athettha pañcamo āgā. Āguṁ devā yasassino. Māhaṁ kākova dummedho, kāmānaṁ",
  "anya-e0804n1:656_2": "vasamanvagaṁ. Agamā rājagahaṁ buddho. Vaṅkaṁ agamu pabbataṁ. Brāhmaṇā upagacchu ma’’nti evamādīni bhavanti.",
  "anya-e0804n1:657": "Ga gu ga guttha gaṁ gumha, agu agamu agamuṁ;",
  "anya-e0804n1:658": "Agamā’gami gacchanti, ādibhedaṁ mane kare.",
  "anya-e0804n1:659_0": "Idāni nāmikapadāni vuccante – gato, gantā, gacchaṁ, gacchantī, gacchantaṁ kulaṁ,",
  "anya-e0804n1:659_1": "sahagataṁ, gati, gamanaṁ, gamo, āgamo, avagamo, gantabbaṁ, gamanīyaṁ, gammaṁ, gammamānaṁ,",
  "anya-e0804n1:659_2": "gamiyamānaṁ, go, mātugāmo, hiṅgu, jagu, indagū, medhago iccādīni, kārite – gacchāpeti,",
  "anya-e0804n1:659_3": "gacchāpayati, gaccheti, gacchayati, gammeti. Kamme – gammati, gamiyati, adhigammati,",
  "anya-e0804n1:659_4": "adhigamiyati. Tumantāditte ‘‘gantuṁ, gamituṁ, gantvā, gantvāna, gamitvā, gamitvāna,",
  "anya-e0804n1:659_5": "gamiya, gamiyāna, gamma, āgamma, āgantvā, adhigamma, adhigantvā’’ iccādīni . Sappadhātussa",
  "anya-e0804n1:659_6": "pana ‘‘sappo, sappinī, pīṭhasappī, sappi’’ iccādīni rūpāni bhavanti.",
  "anya-e0804n1:660_0": "Tattha sahagatasaddo tabbhāve vokiṇṇe nissaye ārammaṇe saṁsaṭṭheti imesu atthesu",
  "anya-e0804n1:660_1": "dissati. Tattha ‘‘yāyaṁ taṇhā ponobbhavikā nandirāgasahagatā’’ti tabbhāve veditabbo,",
  "anya-e0804n1:660_2": "nandirāgabhūtāti attho. ‘‘Yāyaṁ bhikkhave vīmaṁsā kosajjasahagatā kosajjasampayuttā’’ti",
  "anya-e0804n1:660_3": "vokiṇṇe veditabbo, antarantarā uppajjamānena kosajjena vokiṇṇāti ayamettha attho.",
  "anya-e0804n1:660_4": "‘‘Aṭṭhikasaññāsahagataṁ satisambojjhaṅgaṁ bhāvetī’’ti nissaye veditabbo, aṭṭhikasaññaṁ",
  "anya-e0804n1:660_5": "nissāya aṭṭhikasaññaṁ bhāvetvā paṭiladdhanti attho. ‘‘Lābhī hoti rūpasahagatānaṁ",
  "anya-e0804n1:660_6": "vā samāpattīnaṁ arūpasahagatānaṁ vā’’ti ārammaṇe, rūpārūpārammaṇānanti attho. ‘‘Idaṁ",
  "anya-e0804n1:660_7": "sukhaṁ imāya pītiyā sahagataṁ sahajātaṁ sampayutta’’nti saṁsaṭṭhe, imissā pītiyā",
  "anya-e0804n1:660_8": "saṁsaṭṭhanti attho. Etthetaṁ vuccati –",
  "anya-e0804n1:661": "Tabbhāve ceva vokiṇṇe, nissayārammaṇesu ca;",
  "anya-e0804n1:662": "Saṁsaṭṭhe ca sahagata-saddo dissati pañcasu;",
  "anya-e0804n1:663": "Gatīti gatigati nibbattigabhi ajjhāsayagati vibhavagati nipphattigati ñāṇagatīti bahuvidhā gati nāma.",
  "anya-e0804n1:664_0": "Tattha ‘‘taṁ gatiṁ pecca gacchāmī’’ti ca ‘‘yassa gatiṁ na jānanti, devā gandhabbamānusā’’ti",
  "anya-e0804n1:664_1": "ca ayaṁ gatigatināma. ‘‘Imesaṁ kho ahaṁ bhikkhūnaṁ sīlavantānaṁ neva jānāmi gatiṁvā",
  "anya-e0804n1:664_2": "agatiṁvā’’ti ayaṁ nibbattigati nāma. ‘‘Evaṁ kho te ahaṁ brahme gatiñca jānāmi jutiñca",
  "anya-e0804n1:664_3": "jānāmī’’ti ayaṁ ajjhāsayagati nāma. ‘‘Vibhavo gati dhammānaṁ, nibbānaṁ arahato gatī’’ti",
  "anya-e0804n1:664_4": "ayaṁ vibhavagati nāma. ‘‘Dve gatiyo bhavanti anaññā’’ti ayaṁ nipphattigati nāma.",
  "anya-e0804n1:664_5": "‘‘Taṁ tattha gatimā dhibhimā’’ti ca ‘‘sundaraṁ nibbānaṁ gato’’ti ca ayaṁ ñāṇagati",
  "anya-e0804n1:664_6": "nāma. Etthetaṁ vuccati –",
  "anya-e0804n1:665": "Gatigatyañca nibbatyaṁ, vibhavajjhāsayesu ca;",
  "anya-e0804n1:666": "Nipphattiyañca ñāṇe ca, gatisaddo pavattati.",
  "anya-e0804n1:667": "Gacchatīti go. Mātuyā samabhāvaṁ missībhāvañca gacchati pāpuṇātīti mātugāmo. Rogaṁ hiṁsantaṁ gacchatīti hiṅgu.",
  "anya-e0804n1:668": "Imāni tassa nāmāni",
  "anya-e0804n1:669": "Hiṅgu hiṅgujatucceva, tathā hiṅgusipāṭikā;",
  "anya-e0804n1:670": "Hiṅgujātīti kathitā, vinayaṭṭhakathāya hi.",
  "anya-e0804n1:671_0": "Jagūti cutito jātiṁ gacchatīti jagu. Indriyena gacchatīti indagū. Atha vā indabhūtena",
  "anya-e0804n1:671_1": "kammunā gacchatīti indagu. ‘‘Hindagū’’tipi pāḷi. Tattha hindanti maraṇaṁ. Taṁ gacchatīti",
  "anya-e0804n1:671_2": "hindagū. Sabbametaṁ sattādhivacanaṁ, liṅgato pulliṅgaṁ. Medhagoti attano nissayañca",
  "anya-e0804n1:671_3": "parañca medhamāno hiṁsamāno gacchati pavattatīti medhago, kalaho. ‘‘Tato sammanti",
  "anya-e0804n1:671_4": "medhagā’’ti ettha hi kalaho medhagasaddena bhagavatā vutto. Gamitvāti ettha –",
  "anya-e0804n1:672": "‘‘Isivhayaṁ gamitvāna, vinitvā pañcavaggiye;",
  "anya-e0804n1:673": "Tato vinesi bhagavā, gantvā gantvā tahiṁ tahi’’nti",
  "anya-e0804n1:674_0": "Ayaṁ pāḷi nidassanaṁ. Sappoti sappatīti sappo, saṁsappanto gacchatīti attho. Tenāha",
  "anya-e0804n1:674_1": "āyasmā sāriputto ‘‘yo kāme parivajjeti, sappasseva padāsiro’’ti imissā pāḷiyā niddese",
  "anya-e0804n1:674_2": "‘‘sappo vuccati ahi. Kenaṭṭhena sappo? Saṁsappanto gacchatīti sappo. Bhujanto gacchatīti",
  "anya-e0804n1:674_3": "bhujago. Urena gacchatīti urago. Pannasiro gacchatīti pannago. Sarīrena sappatīti",
  "anya-e0804n1:674_4": "sarīsapo. Bile sayatīti bilāsayo. Dāṭhā tassa āvudhoti dāṭhāvudho. Visaṁ tassaghoranti",
  "anya-e0804n1:674_5": "ghoraviso. Jivhā tassa duvidhāti dujivho. Dvīhi jivhāhi rasaṁ sāyatīti dvirasaññū’’ti.",
  "anya-e0804n1:674_6": "Sappinīti uragī. Pīṭhasappīti pīṭhena sappati gacchatīti pīṭhasappī, paṅguḷo. Sappīti",
  "anya-e0804n1:674_7": "yo na paribhuñjati, tassa balāyuvaḍḍhanatthaṁ sappati gacchati pavattatīti sappi, ghataṁ.",
  "anya-e0804n1:675": "Sakka ṭeka laṅgha gatyattā. Sakkati, nisakkati, parisakkati. Nisakko, parisakkanaṁ. Ṭekati. Ṭīkā. Laṅghati, ullaṅghati, olaṅghati, laṅghako, ullaṅghikā pīti.",
  "anya-e0804n1:676": "Ke re ge sadde. Kāyati. Rāyati. Gāyati. Jātakaṁ. Rā. Gītaṁ. Kāyituṁ. Rāyituṁ, gāyituṁ. Kāyitvā. Rāyitvā. Gāyitvā.",
  "anya-e0804n1:677_0": "Tattha jātakanti jātaṁ bhūtaṁ atītaṁ attano caritaṁ kāyati katheti bhagavā etenāti",
  "anya-e0804n1:677_1": "jātakaṁ. Jātakapāḷi hi idha jātakanti vuttaṁ. Aññatra pana jātaṁ evaṁ jātakanti gahetabbā.",
  "anya-e0804n1:677_2": "Tathā hi jātakasaddo pariyattiyampi vattati ‘‘itivuttakaṁ jātakaṁ abbhutadhamma’’ntiādīsu,",
  "anya-e0804n1:677_3": "jātiyampi vattati ‘‘jātakaṁ samodhānesī’’tiādīsu. Rā vuccati saddo. Gītanti gāyanaṁ.",
  "anya-e0804n1:678": "Kheje se khaye. Khāyati. Jāyati. Sāyati. Khayaṁ gacchatīti attho.",
  "anya-e0804n1:679_0": "Ettha pana siyā ‘‘nanu ca bho khāyatīti padassa khādatīti vā paññāyatīti vā attho",
  "anya-e0804n1:679_1": "bhavati, tathā jāyatīti padassa nibbattatīti attho, sāyatīti padassa rasaṁ assādetīti",
  "anya-e0804n1:679_2": "attho, evaṁ sante bho kasmā idha evaṁ attho tumhehi kathiyatī’’ti? Saccaṁ, dhātūnantu",
  "anya-e0804n1:679_3": "anekatthattā evaṁ attho kathetuṁ labbhati. Tathā hi ‘‘appassutāyaṁ puriso, balibaddova",
  "anya-e0804n1:679_4": "jīratī’’ti ettha jīratīti ayaṁ saddo jaraṁ pāpuṇātīti atthaṁ avatvā vaḍḍhatīti atthameva",
  "anya-e0804n1:679_5": "vadati, evaṁ sampadamidaṁ daṭṭhabbaṁ.",
  "anya-e0804n1:680": "Gu ghu ku u sadde. Gavati. Ghavati. Kavati. Avati.",
  "anya-e0804n1:681": "Khu ru ku sadde. Khoti. Roti. Koti.",
  "anya-e0804n1:682": "Cu ju pu plu gā se gatiyaṁ. Cavati. Javati. Pavati. Plavati. Gāti. Seti. Cavanaṁ, cuti. Javanaṁ, javo. Pavanaṁ, plavanaṁ. Gānaṁ. Setu. Poto. Plavo.",
  "anya-e0804n1:683_0": "Ettha gānanti gamanaṁ. Pototi pavati gacchati udake etenāti poto, nāvā. Tathā plavati",
  "anya-e0804n1:683_1": "na sīdatīti plavo, nāvā eva. ‘‘Bhinnaplavo sāgarasseva majjhe’’ti hi jātakapāḷi dissati.",
  "anya-e0804n1:683_2": "‘‘Nāvā, poto, plavo, jalayānaṁ, taraṇa’’nti nāvābhidhānāni.",
  "anya-e0804n1:684": "Dhe the saddasaṅghātesu. Dhāyati. Thāyati. Bhāve – dhiyati, thiyati. Itthī. Thī.",
  "anya-e0804n1:685": "De te pālane. Dāyati. Dayā. Tāṇaṁ.",
  "anya-e0804n1:686": "Rā lā ādāne. Rāti. Lāti.",
  "anya-e0804n1:687": "Ati adi bandhane. Antati. Andati. Antaṁ. Andu.",
  "anya-e0804n1:688": "Jutasubharuca dittiyaṁ. Jotati. Sobhati. Rocati, virocati.",
  "anya-e0804n1:689": "Aka aga kuṭilāyaṁ gatiyaṁ. Akati. Agati.",
  "anya-e0804n1:690": "Nātha nādha yācanopatāpissariyāsīsāsu. Nāthati. Nādhati.",
  "anya-e0804n1:691": "Sala hula cala kampane. Salati. Hulati. Calati. Kusalaṁ.",
  "anya-e0804n1:692_0": "Ettha ca kucchite pāpake dhamme salayatīti kusalaṁ, hetukattuvasenidaṁ nibbacanaṁ",
  "anya-e0804n1:692_1": "daṭṭhabbaṁ. Tathā hi aṭṭhasāliniyaṁ ‘‘kucchite pāpake dhamme salayanti calayanti",
  "anya-e0804n1:692_2": "kampenti viddhaṁsentīti kusalā’’ti hetukattuvasena attho kathito. Idaṁ saladhātuvasena",
  "anya-e0804n1:692_3": "kusalasaddassa nibbacanaṁ. Aññesampi dhātūnaṁ vasena kusalasaddassa nibbacanaṁ bhavati.",
  "anya-e0804n1:692_4": "Tathā hi aṭṭhasāliniyaṁ aññānipi nibbacanāni dassitāni. Kathaṁ? ‘‘Kucchitena vā ākārena",
  "anya-e0804n1:692_5": "sayantīti kusā, te akusaladhammasaṅkhāte kuse lunanti chindantīti kusalā. Kucchitānaṁ",
  "anya-e0804n1:692_6": "vā sānato tanukaraṇato ñāṇaṁ kusaṁ nāma, tena kusena lātabbāti kusalā, gahetabbā",
  "anya-e0804n1:692_7": "pavattetabbāti attho. Yathā vā kusā ubhayabhāgagataṁ hatthappadesaṁ lunanti, evamimepi",
  "anya-e0804n1:692_8": "uppannānuppannabhāvena ubhayabhāgagataṁ kilesapakkhaṁ lunanti, tasmā kusā viya lunantītipi",
  "anya-e0804n1:692_9": "kusalā’’ti. Evaṁ aññānipi nibbacanāni dassitāni. Tatra ‘‘dhammā’’ iti padāpekkhaṁ",
  "anya-e0804n1:692_10": "katvā tadanurūpaliṅgavacanavasena ‘‘kusalā’’ti niddeso kato, idha pana sāmaññaniddesavasena",
  "anya-e0804n1:692_11": "‘‘kusala’’nti napuṁsakekavacananiddeso amhehi kato. Puññavācako hi kusalasaddo ārogyavācako",
  "anya-e0804n1:692_12": "ca ekantena napuṁsakaliṅgo, itaratthavācako pana tiliṅgiko, yathā kusalo phasso,",
  "anya-e0804n1:692_13": "kusalā vedanā. Kusalaṁ cittanti. Kusalasaddo imasmiṁ bhūvādigaṇe lādhātusaladhātuvasena",
  "anya-e0804n1:692_14": "nipphattiṁ gatoti veditabbo. Iti bhūvādigaṇe samodhānagatadhātuyo samattā.",
  "anya-e0804n1:693": "Iccevaṁ –",
  "anya-e0804n1:694": "Vitthārato ca saṅkhepā, bhūvādīnaṁ gaṇo mayā;",
  "anya-e0804n1:695": "Yo vibhatto sauddeso, saniddeso yathārahaṁ.",
  "anya-e0804n1:696": "Upasagganipātehi, nānāatthayutehi ca;",
  "anya-e0804n1:697": "Yojetvāna padānettha, dassitāni visuṁ visuṁ.",
  "anya-e0804n1:698": "Pāḷinidassanādīhi, dassitāni saheva tu;",
  "anya-e0804n1:699": "Tyādyantāni ca rūpāni, syānyantāni ca sabbaso.",
  "anya-e0804n1:700": "Padānaṁ sadisattañca, tathā visadisattanaṁ;",
  "anya-e0804n1:701": "Codanāparihārehi, sahito catthanicchayo.",
  "anya-e0804n1:702": "Atthuddhāro’bhidhānañca, liṅgattayavimissanaṁ;",
  "anya-e0804n1:703": "Abhidheyyakaliṅgesu, savisesapadāni ca.",
  "anya-e0804n1:704": "Nānāpadabahuppada-samodhānañca dassitaṁ;",
  "anya-e0804n1:705": "Rūḷhīsaddādayo ceva, suvibhattā anākulā.",
  "anya-e0804n1:706": "Sabbanāmaṁ sabbanāma-sadisāni padāni ca;",
  "anya-e0804n1:707": "Nānāpadehi yojetuṁ, dassitāni yathārahaṁ.",
  "anya-e0804n1:708": "Tumantāni ca rūpāni, tvādyantāni ca viññūnaṁ;",
  "anya-e0804n1:709": "Piṭake pāṭavatthāya, sabbametaṁ pakāsitaṁ.",
  "anya-e0804n1:710": "Ye saddanītimhi imaṁ vibhāgaṁ,",
  "anya-e0804n1:711": "Jānanti sammā munisāsane te;",
  "anya-e0804n1:712": "Atthesu sabbesupi vītakaṅkhā,",
  "anya-e0804n1:713": "Acchambhino sīhasamā bhavanti.",
  "anya-e0804n1:714": "Vibhūtabhutaggasayambhucakke ,",
  "anya-e0804n1:715": "Subhūtabhūriṁ vadatā narānaṁ;",
  "anya-e0804n1:716": "Yo saddanītimhi bhuvādikaṇḍo,",
  "anya-e0804n1:717": "Vutto mayā taṁ bhajathatthakāmo.",
  "anya-e0804n1:718": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0804n1:719": "Kosallatthāya kate saddanītippakaraṇe",
  "anya-e0804n1:720": "Pannarasahi paricchedehi maṇḍito bhūvādigaṇo nāma",
  "anya-e0804n1:721": "Soḷasamo paricchedo."
}