{
  "tika-abh08t36:0": "12. Dvādasamo paricchedo",
  "tika-abh08t36:1": "Paññattiniddesavaṇṇanā",
  "tika-abh08t36:2_0": "Etthāti yathāuddiṭṭhadhammānaṁ niddesapariyosāne. Ettakamevāti cittacetasikarūpanibbānamattameva.",
  "tika-abh08t36:2_1": "Paññāpetabbatoti paramatthadhammā viya sakasakasabhāvavasena apaññāyamānā hutvā lokasaṅketavasena",
  "tika-abh08t36:2_2": "paññāpiyamānattā. Paññāpanatoti paramatthavasena vijjamānāvijjamānadhammānaṁ pakāsanavasena",
  "tika-abh08t36:2_3": "paññāpanato. Tattha ‘‘paññāpetabbato’’ti iminā paññāpīyati pakārena ñāpīyatīti paññattīti",
  "tika-abh08t36:2_4": "evaṁ kammasādhanavasena atthapaññattibhūtā upādāpaññatti vuttā. ‘‘Paññāpanato’’ti",
  "tika-abh08t36:2_5": "iminā paññāpeti pakārena ñāpetīti paññattīti evaṁ kattusādhanavasena tassā abhidhāyakabhūtā",
  "tika-abh08t36:2_6": "nāmapaññattīti veditabbaṁ. Paṇṇattidukaniddese ‘‘saṅkhā…pe… vohāro’’ti (dha. sa.",
  "tika-abh08t36:2_7": "1313-1314) catūhi padehi upādāpaññatti vuttā. ‘‘Nāmaṁ…pe… abhilāpo’’ti (dha. sa.",
  "tika-abh08t36:2_8": "1313-1314) chahi padehi nāmapaññatti kathitāti ācariyānaṁ icchitattā vuttaṁ ‘‘tenevāhā’’tiādi.",
  "tika-abh08t36:2_9": "Tesaṁ tesaṁ dhammānanti heṭṭhā abhidhammamātikāya vuttānaṁ kusalākusalādidhammānaṁ.",
  "tika-abh08t36:2_10": "Saṅkhāti ‘‘ahaṁ mamā’’tiādinā saṅkhāyamānatā. Samaññāti saṅketavasena ñāyamānatā.",
  "tika-abh08t36:2_11": "Paññattīti asaṅkaravasena anekadhā vibhajitvā paññāpiyamānatā. Vohāroti pākaṭaṁ katvā",
  "tika-abh08t36:2_12": "vuccamānatā, kathanavasena upayujjamānatā vā. Atthābhimukhaṁ namatīti nāmaṁ. Taṁ",
  "tika-abh08t36:2_13": "pana anvattharuḷhīvasena duvidhaṁ, sāmaññaguṇakittimaopapātikanāmavasena catubbidhaṁ.",
  "tika-abh08t36:2_14": "Nāmakammanti nāmakaraṇaṁ. Nāmadheyyanti nāmaṭhapanaṁ, nāmadheyyanti vā seṭṭhānaṁ",
  "tika-abh08t36:2_15": "nāmaṁ. Akkharadvārena atthaṁ nīharitvā utti kathanaṁ nirutti. Byañjananti pākaṭakaraṇaṁ.",
  "tika-abh08t36:2_16": "Abhilāpoti abhilāpanaṁ.",
  "tika-abh08t36:3_0": "Ahanti rūpādivinimuttaṁ ahaṁkārabuddhivisayabhūtaṁ attano khandhasamūhasantānamupādāya",
  "tika-abh08t36:3_1": "paññattaṁ tadaññānaññabhāvena anibbacanīyaṁ upādāpaññattiṁ vadati. Tenāha ‘‘ahanti",
  "tika-abh08t36:3_2": "hī’’tiādi. ‘‘Ahanti…pe… katvā’’ti upādāpaññattiyā uppattiṁ dassetvā yathātiādinā taṁ pakāseti.",
  "tika-abh08t36:4": "Yasmā ‘‘samaññā paññatti vohāro’’ti ‘‘evaṁ saṅkhā’’ti imasseva vevacanaṁ, tasmā vuttaṁ ‘‘idāni paññāpanato paññatti’’ntiādi.",
  "tika-abh08t36:5_0": "Tadanurūpā jātāti tajjā, avijjamānapaññatti viya kevalaṁ lokasaṅketavaseneva ahutvā",
  "tika-abh08t36:5_1": "dhammasabhāvassa anurūpavasena pavattā paññattīti attho. Nāmapaññattipi vacanatthasaṅkhātakāraṇaṁ",
  "tika-abh08t36:5_2": "upādāya paṭicca pavattanato upādāpaññattivohāraṁ labhatīti tassāpi upādāpaññattipariyāyo",
  "tika-abh08t36:5_3": "vutto. Gaṇṭhipadakārenāpi hi imināva adhippāyena upādāpaññattīti upādānavatī paññatti",
  "tika-abh08t36:5_4": "kāraṇavatiṁ kāraṇabhūtamatthamupādāya gahetvā tannissayena paññāpīyati, sabbopi paññattibhedo",
  "tika-abh08t36:5_5": "anena lakkhaṇena upādāpaññattimeva bhajati. Anupādāya hi paññatti natthīti vuttaṁ.",
  "tika-abh08t36:5_6": "Upanidhāpaññattīti paṭipakkhabhūtaṁ ekapaññattiṁ upanidhāya apekkhitvā pavattā paññatti.",
  "tika-abh08t36:5_7": "Cakkhusota-ggahaṇena ajjhattikāyatanāni dasseti, rūpasadda-ggahaṇena bāhirāyatanāni.",
  "tika-abh08t36:5_8": "Pathavītejovāyu-ggahaṇena phoṭṭhabbāyatanaṁ pabhedato dasseti. Eteneva dhammāyatanepi",
  "tika-abh08t36:5_9": "labbhamānabhedo dassitoti daṭṭhabbaṁ.",
  "tika-abh08t36:6_0": "Yasmā pathavādikā paññatti sasambhārapathaviyaṁ ekassa nāmaṁ gahetvā samūhamevopādāya",
  "tika-abh08t36:6_1": "paññāpīyati, ghaṭādikā ca paññatti dhammasamūhesu sabbesameva nāmaṁ gahetvā samūhamevopādāya",
  "tika-abh08t36:6_2": "paññāpīyati, tasmā vuttaṁ ‘‘ekassa vā’’tiādi . Tattha ekassa nāmaṁ gahetvā samūhamupādāya",
  "tika-abh08t36:6_3": "paññāpiyamānāya pathavādivasena pākaṭabhāvato taṁ ṭhapetvā itaraṁ dassetuṁ ‘‘katha’’ntiādi",
  "tika-abh08t36:6_4": "vuttaṁ. Ayaṁ samūhapaññatti nāma samūhassa paññāpanato. Disākāsādīsu disā-ggahaṇena",
  "tika-abh08t36:6_5": "candasūriyāvattanamupādāya paññāpiyamānaṁ puratthimādidisāpaññattiṁ dasseti. Ākāsa-ggahaṇena",
  "tika-abh08t36:6_6": "asamphuṭṭhadhamme upādāya paññāpiyamānaṁ kūpaguhādiākāsapaññattiṁ dasseti. Kāla-ggahaṇena",
  "tika-abh08t36:6_7": "candāvattanādikamupādāya paññāpiyamānaṁ pubbaṇhādikālapaññattiṁ dasseti. Nimitta-ggahaṇena",
  "tika-abh08t36:6_8": "bahiddhā pathavīmaṇḍalādikaṁ, ajjhattikañca bhāvanāvisesaṁ upādāya paññāpiyamānaṁ",
  "tika-abh08t36:6_9": "kasiṇanimittādikaṁ dasseti. Abhāva-ggahaṇena bhāvanābalena appavattanasabhāvaṁ ākāsānañcāyatanajhānaṁ",
  "tika-abh08t36:6_10": "upādāya pavattaṁ ākiñcaññāyatanajhānārammaṇaṁ abhāvapaññattiṁ dasseti. Nirodha-ggahaṇena",
  "tika-abh08t36:6_11": "bhāvanābalena niruddhaṁ nevasaññānāsaññāyatanaṁ nissāya paññattaṁ nirodhapaññattiṁ",
  "tika-abh08t36:6_12": "dasseti. Ādi-ggahaṇena khayādisabhāvaṁ taṁ taṁ dhammamupādāya paññāpiyamānaṁ aniccalakkhaṇādikaṁ",
  "tika-abh08t36:6_13": "saṅgaṇhāti. Sāpi hi disākāsādikā viya dhammasamūhamupādāya apaññattabhāvato asamūhapaññattiyevāti.",
  "tika-abh08t36:7_0": "Sāti ayaṁ dvidhā upādāpaññatti. Tajjāpaññatti vacanatthaṁ amuñcitvā pavattito upādāpaññattiyaṁyeva",
  "tika-abh08t36:7_1": "saṅgayhatīti vuttaṁ ‘‘vijjamānaṁ paramatthaṁ jotayatī’’ti. Evañca katvā upari ‘‘cha",
  "tika-abh08t36:7_2": "paññattiyopi ettheva saṅgahaṁ gacchantī’’ti vuttaṁ. Vijjamānanti sabhāvena upalabbhamānaṁ.",
  "tika-abh08t36:7_3": "Avijjamānanti ṭhapetvā lokasaṅketaṁ sabhāvavasena anupalabbhamānaṁ. Nāmamattanti",
  "tika-abh08t36:7_4": "nāmamattavantaṁ. Sotadvārajavanānantaranti paccuppannasaddārammaṇāya sotadvārajavanavīthiyā,",
  "tika-abh08t36:7_5": "tadanusārappavattāya atītasaddārammaṇāya manodvārajavanavīthiyā ca anantarappavattena",
  "tika-abh08t36:7_6": ". Manodvārajavanavīthipi hi sotadvārajavanānantarappavattā taggahaṇeneva idha gahitā.",
  "tika-abh08t36:7_7": "Gahitapubbasaṅketenāti ‘‘ayaṁ imassa attho, idamimassa vācaka’’nti evaṁ vacanavacanatthasambandhaggahaṇavasena",
  "tika-abh08t36:7_8": "gahitapubbabhāvasaṅketena. Yāyāti yāya nāmapaññattiyā karaṇabhūtāya. Manodvārajavanaviññāṇena",
  "tika-abh08t36:7_9": "kattubhūtena. Manodvārajavanaviññāṇena vā karaṇabhūtena, yāya nāmapaññattiyā kattubhūtāyāti",
  "tika-abh08t36:7_10": "attho. Paññāpīyatīti sammutiparamatthavasena pana duvidhaṁ atthajātaṁ paññāpīyati",
  "tika-abh08t36:7_11": "viññāpīyatīti vuttaṁ hoti. Tenāhu porāṇā –",
  "tika-abh08t36:8": "‘‘Atthā yassānusārena, viññāyanti tato paraṁ;",
  "tika-abh08t36:9": "Sāyaṁ paññatti viññeyyā, lokasaṅketanimmitā’’ti.",
  "tika-abh08t36:10_0": "Katarajavanavīthiyaṁ panāyaṁ viññāyatīti? ‘‘Ghaṭo’’tiādisaddaṁ suṇantassa ekamekaṁ",
  "tika-abh08t36:10_1": "saddaṁ ārabbha paccuppannātītārammaṇavasena dve dve javanavārā honti, tato saddasamudāyamārabbha",
  "tika-abh08t36:10_2": "eko, tato nāmapaññattimārabbha ekoti evaṁ saddasamudāyārammaṇāya javanavīthiyā anantaraṁ",
  "tika-abh08t36:10_3": "nāmapaññatti pākaṭā hoti, tato paraṁ atthāvabodhoti ācariyā.",
  "tika-abh08t36:11_0": "Yaṁ sandhāya chakkanayo vuttoti sambandho. Tathā avijjamānānanti paramatthato avijjamānānaṁ.",
  "tika-abh08t36:11_1": "Kenaci ākārenāti paramatthato, lokasaṅketato vā kenaci pakārena. Anupalabbhamānānaṁ",
  "tika-abh08t36:11_2": "pañcamasaccādīnanti ākāsādipañcamasaccādīnaṁ. Ādi-ggahaṇena aṭṭhamabojjhaṅgādike",
  "tika-abh08t36:11_3": "saṅgaṇhāti. Pakatipurisādīnanti satvarajatamānaṁ samānāvatthā pakatiaṅguṭṭhādiparimāṇo",
  "tika-abh08t36:11_4": "kārako vedako attā purisotiādinā parikappitānaṁ pakatipurisādīnaṁ. Ādi-ggahaṇena",
  "tika-abh08t36:11_5": "ākāsakusumādiṁ saṅgaṇhāti. Vijjamānena avijjamānapaññatti paramatthato vijjamānāhi",
  "tika-abh08t36:11_6": "vijjādīhi avijjamānassa puggalassa paññattattā. Sesesupi imināva nayānusārena attho",
  "tika-abh08t36:11_7": "veditabbo. Etthevāti upādāpaññattiyameva.",
  "tika-abh08t36:12": "‘‘Kusaggenudakamādāya, samudde udakaṁ mine;",
  "tika-abh08t36:13": "Evaṁ mānusakā kāmā, dibbakāmāna santike’’ti. (jā. 2.21.389) –",
  "tika-abh08t36:14": "Vacanato manussaloke cakkavattisampattidibbasampattiṁ upanidhāya nihīnāyevāti vuttaṁ ‘‘kapaṇaṁ…pe… nidhāyā’’ti. Mānusakanti manussaloke bhavaṁ. Paramattho ca vijjatīti pāṭhaseso.",
  "tika-abh08t36:15": "778.Tatiyā koṭi na vijjati anupalabbhamānattā. Vuttañhetaṁ mahāaṭṭhakathāyaṁ –",
  "tika-abh08t36:16": "‘‘Duve saccāni akkhāsi, sambuddho vadataṁ varo;",
  "tika-abh08t36:17": "Sammutiṁ paramatthañca, tatiyaṁ nopalabbhatī’’ti. (dī. ni. aṭṭha. 1.439-443);",
  "tika-abh08t36:18": "Paravādesu na kampatīti pakatipurisantarādivādīnaṁ paresaṁ titthiyānaṁ vādesu sampattesu, nimittabhūtesu vā na kampati na pavedhati na calatīti attho.",
  "tika-abh08t36:19": "Iti abhidhammatthavikāsiniyā nāma",
  "tika-abh08t36:20": "Abhidhammāvatārasaṁvaṇṇanāya",
  "tika-abh08t36:21": "Paññattiniddesavaṇṇanā niṭṭhitā."
}