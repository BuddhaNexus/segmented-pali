{
  "tika-s0404t20:0": "(8) 3. Ākaṅkhavaggo",
  "tika-s0404t20:1": "1-4. Ākaṅkhasuttādivaṇṇanā",
  "tika-s0404t20:2_0": "71-74. Tatiyassa paṭhame sīlassa anavasesasamādānena akhaṇḍādibhāvāpattiyā ca paripuṇṇasīlā.",
  "tika-s0404t20:2_1": "Samādānato paṭṭhāya avicchindanato sīlasamaṅgino. Ettāvatā kirāti (a. ni. 2.37) kira-saddo",
  "tika-s0404t20:2_2": "arucisūcanattho. Tenettha ācariyavādassa attano aruccanabhāvaṁ dīpeti. Sampannasīlāti",
  "tika-s0404t20:2_3": "anāmaṭṭhavisesaṁ sāmaññato sīlasaṅkhepena gahitaṁ. Tañca catubbidhanti ācariyatthero",
  "tika-s0404t20:2_4": "‘‘catupārisuddhisīlaṁ uddisitvā’’ti āha. Tatthāti catupārisuddhisīle. Jeṭṭhakasīlanti",
  "tika-s0404t20:2_5": "(saṁ. ni. 5.412) padhānasīlaṁ. Ubhayatthāti uddesaniddese. Idha niddese viya uddesepi",
  "tika-s0404t20:2_6": "pātimokkhasaṁvaro bhagavatā vutto ‘‘sampannasīlā’’ti vuttattāti adhippāyo. Sīlaggahaṇañhi",
  "tika-s0404t20:2_7": "pāḷiyaṁ pātimokkhasaṁvaravasena āgataṁ. Tenāha ‘‘pātimokkhasaṁvaroyevā’’tiādi. Tattha",
  "tika-s0404t20:2_8": "avadhāraṇena itaresaṁ tiṇṇaṁ ekadesena pātimokkhantogadhataṁ dīpeti. Tathā hi anolokiyolokane",
  "tika-s0404t20:2_9": "ājīvahetu chasikkhāpadavītikkame gilānapaccayassa apaccavekkhitaparibhoge ca āpatti",
  "tika-s0404t20:2_10": "vihitāti. Tīṇīti indriyasaṁvarasīlādīni. Sīlanti vuttaṭṭhānaṁ nāma atthīti sīlapariyāyena",
  "tika-s0404t20:2_11": "tesaṁ katthaci sutte gahitaṭṭhānaṁ nāma kiṁ atthi yathā pātimokkhasaṁvaroti ācariyassa",
  "tika-s0404t20:2_12": "sammukhattā appaṭikkhipantova upacārena pucchanto viya vadati. Tenāha ‘‘ananujānanto’’ti.",
  "tika-s0404t20:2_13": "Chadvārarakkhāmattakamevāti tassa sallahukabhāvamāha cittādhiṭṭhānamattena paṭipākatikabhāvāpattito.",
  "tika-s0404t20:2_14": "Itaresupi eseva nayo. Paccayuppattimattakanti phalena hetuṁ dasseti. Uppādanahetukā",
  "tika-s0404t20:2_15": "hi paccayānaṁ uppatti. Idamatthanti idaṁ payojanaṁ imassa paccayassa paribhuñjaneti",
  "tika-s0404t20:2_16": "adhippāyo. Nippariyāyenāti iminā indriyasaṁvarādīni tīṇi padhānassa sīlassa parivāravasena",
  "tika-s0404t20:2_17": "pavattiyā pariyāyasīlāni nāmāti dasseti.",
  "tika-s0404t20:3_0": "Idāni pātimokkhasaṁvarasseva padhānabhāvaṁ byatirekato anvayato ca upamāya vibhāvetuṁ",
  "tika-s0404t20:3_1": "‘‘yassā’’tiādimāha. Tattha soti pātimokkhasaṁvaro. Sesānīti indriyasaṁvarādīni. Tasse",
  "tika-s0404t20:3_2": "vāti ‘‘sampannasīlā’’ti ettha yaṁ sīlaṁ vuttaṁ, tasseva. Sampannapātimokkhāti ettha",
  "tika-s0404t20:3_3": "pātimokkhaggahaṇena vevacanaṁ vatvā taṁ vitthāretvā…pe… ādimāha. Yathā aññatthāpi",
  "tika-s0404t20:3_4": "‘‘idha bhikkhu sīlavā hotī’’ti puggalādhiṭṭhānāya desanāya uddiṭṭhaṁ sīlaṁ ‘‘pātimokkhasaṁvarasaṁvuto",
  "tika-s0404t20:3_5": "viharatī’’ti (vibha. 508) niddiṭṭhaṁ. Kasmā āraddhanti desanāya kāraṇapucchā. Sīlānisaṁsadassanatthanti",
  "tika-s0404t20:3_6": "payojananiddeso. ‘‘Sīlānisaṁsadassanattha’’nti hi ettha byatirekato yaṁ sīlānisaṁsassa",
  "tika-s0404t20:3_7": "adassanaṁ, taṁ imissā desanāya kāraṇanti kasmā āraddhanti? Veneyyānaṁ sīlānisaṁsassa",
  "tika-s0404t20:3_8": "adassanatoti atthato āpanno eva hoti. Tenāha ‘‘sacepī’’tiādi. Sīlānisaṁsadassanatthanti",
  "tika-s0404t20:3_9": "pana imassa atthaṁ vivarituṁ ‘‘tesa’’ntiādi vuttaṁ. Ānisaṁsoti udayo. ‘‘Sīlavā sīlasampanno",
  "tika-s0404t20:3_10": "kāyassa bhedā paraṁ maraṇā sugatiṁ saggaṁ lokaṁ upapajjatī’’tiādīsu (dī. ni. 3.316;",
  "tika-s0404t20:3_11": "a. ni. 5.213; mahāva. 285) pana vipākaphalampi ‘‘ānisaṁso’’ti vuttaṁ. Ko visesoti",
  "tika-s0404t20:3_12": "ko phalaviseso. Kā vaḍḍhīti ko abbhudayo. Vijjamānopi guṇo yāthāvato vibhāvito eva",
  "tika-s0404t20:3_13": "abhiruciṁ uppādeti, na avibhāvito, tasmā ekantato ānisaṁsakittanaṁ icchitabbamevāti",
  "tika-s0404t20:3_14": "dassetuṁ ‘‘appeva nāmā’’tiādimāha.",
  "tika-s0404t20:4_0": "Piyoti piyāyitabbo. Piyassa nāma dassanaṁ ekantato abhinanditabbaṁ hotīti āha ‘‘piyacakkhūhi",
  "tika-s0404t20:4_1": "sampassitabbo’’ti. Pītisamuṭṭhānappasannasommarūpapariggahañhi cakkhu ‘‘piyacakkhū’’ti",
  "tika-s0404t20:4_2": "vuccati. Tesanti sabrahmacārīnaṁ. Manavaḍḍhanakoti pītimanassa paribrūhanato uparūpari",
  "tika-s0404t20:4_3": "pīticittasseva uppādanako. Garuṭṭhāniyoti garukaraṇassa ṭhānabhūto. Jānaṁ jānātīti",
  "tika-s0404t20:4_4": "ñāṇena jānitabbaṁ jānāti. Yathā vā aññe ajānantāpi jānantā viya pavattanti, na evamayaṁ,",
  "tika-s0404t20:4_5": "ayaṁ pana jānanto eva jānāti. Passaṁ passatīti dassanabhūtena paññācakkhunā passitabbaṁ",
  "tika-s0404t20:4_6": "passati, passanto eva vā passati. Evaṁ sambhāvanīyoti evaṁ viññutāya paṇḍitabhāvena",
  "tika-s0404t20:4_7": "sambhāvetabbo. Sīlesvevassa paripūrakārīti sīlesu paripūrakārī eva bhaveyyāti. Evaṁ",
  "tika-s0404t20:4_8": "uttarapadāvadhāraṇaṁ daṭṭhabbaṁ. Evañhi iminā padena uparisikkhādvayaṁ anivattitameva",
  "tika-s0404t20:4_9": "hoti. Yathā pana sīlesu paripūrakārī nāma hoti, taṁ phalena dassetuṁ ‘‘ajjhatta’’ntiādi",
  "tika-s0404t20:4_10": "vuttaṁ. Vipassanādhiṭṭhānasamādhisaṁvattanikatāya hi idha sīlassa pāripūrī, na kevalaṁ",
  "tika-s0404t20:4_11": "akhaṇḍādibhāvamattaṁ. Vuttañhetaṁ ‘‘yāni kho pana tāni akhaṇḍāni…pe… samādhisaṁvattanikānī’’ti.",
  "tika-s0404t20:4_12": "Evañca katvā uparisikkhādvayaṁ sīlassa sambhārabhāvena gahitanti sīlassevettha padhānaggahaṇaṁ",
  "tika-s0404t20:4_13": "siddhaṁ hoti. Sīlānurakkhakā hi cittekaggatāsaṅkhārapariggahā. Anūnenāti akhaṇḍādibhāvena,",
  "tika-s0404t20:4_14": "kassaci vā ahāpanena upapannena. Ākārenāti karaṇena sampādanena.",
  "tika-s0404t20:5_0": "Ajjhattanti vā attanoti vā ekaṁ ekatthaṁ, byañjanameva nānaṁ. Bhummatthe cetaṁ, ‘‘samatha’’nti",
  "tika-s0404t20:5_1": "upayogavacanaṁ ‘‘anū’’ti iminā upasaggena yoge siddhanti āha ‘‘attano cittasamathe",
  "tika-s0404t20:5_2": "yutto’’ti. Tattha cittasamatheti cittassa samādhāne. Yuttoti aviyutto pasuto. Yo",
  "tika-s0404t20:5_3": "sabbena sabbaṁ jhānabhāvanāya ananuyutto, so taṁ bahi nīharati nāma. Yo ārabhitvā",
  "tika-s0404t20:5_4": "antarā saṅkocaṁ āpajjati, so taṁ vināseti nāma. Yo pana īdiso ahutvā jhānaṁ upasampajja",
  "tika-s0404t20:5_5": "viharati, so anirākatajjhānoti dassento ‘‘bahi anīhaṭajjhāno’’tiādimāha. Nīharaṇavināsatthañhi",
  "tika-s0404t20:5_6": "idaṁ nirākaraṇaṁ nāma. ‘‘Thambhaṁ niraṁkatvā nivātavuttī’’tiādīsu (su. ni. 328) cassa payogo daṭṭhabbo.",
  "tika-s0404t20:6_0": "Sattavidhāya anupassanāyāti ettha aniccānupassanā, dukkhānupassanā, anattānupassanā,",
  "tika-s0404t20:6_1": "nibbidānupassanā, virāgānupassanā, nirodhānupassanā, paṭinissaggānupassanāti imā",
  "tika-s0404t20:6_2": "sattavidhā anupassanā. Suññāgāragato bhikkhu tattha laddhakāyavivekatāya samathavipassanāvasena",
  "tika-s0404t20:6_3": "cittavivekaṁ paribrūhento yathānusiṭṭhapaṭipattiyā lokaṁ sāsanañca attano visesādhigamaṭṭhānabhūtaṁ",
  "tika-s0404t20:6_4": "suññāgārañca upasobhayamāno guṇavisesādhiṭṭhānabhāvāpādanena viññūnaṁ atthato taṁ",
  "tika-s0404t20:6_5": "brūhento nāma hotīti vuttaṁ ‘‘brūhetā suññāgārāna’’nti. Tenāha ‘‘ettha cā’’tiādi.",
  "tika-s0404t20:6_6": "Ekabhūmakādipāsāde kurumānopi pana neva suññāgārānaṁ brūhetāti daṭṭhabbo. Suññāgāraggahaṇena",
  "tika-s0404t20:6_7": "cettha araññarukkhamūlādi sabbaṁ padhānānuyogakkhamaṁ senāsanaṁ gahitanti daṭṭhabbaṁ.",
  "tika-s0404t20:7_0": "Ettāvatā yathā taṇhāvicaritadesanā paṭhamaṁ taṇhāvasena āraddhāpi taṇhāpadaṭṭhānattā",
  "tika-s0404t20:7_1": "mānadiṭṭhīnaṁ mānadiṭṭhiyo osaritvā kamena papañcattayadesanā jātā, evamayaṁ desanā",
  "tika-s0404t20:7_2": "paṭhamaṁ adhisīlasikkhāvasena āraddhāpi sīlapadaṭṭhānattā samathavipassanānaṁ samathavipassanāyo",
  "tika-s0404t20:7_3": "osaritvā kamena sikkhāttayadesanā jātāti veditabbā. Ettha hi ‘‘sīlesvevassa paripūrakārī’’ti",
  "tika-s0404t20:7_4": "ettāvatā adhisīlasikkhā vuttā, ‘‘ajjhattaṁ cetosamathamanuyutto anirākatajjhāno’’ti",
  "tika-s0404t20:7_5": "ettāvatā adhicittasikkhā, ‘‘vipassanāya samannāgato’’ti ettāvatā adhipaññāsikkhā.",
  "tika-s0404t20:7_6": "‘‘Brūhetā suññāgārāna’’nti iminā pana samathavasena suññāgāravaḍḍhane adhicittasikkhā,",
  "tika-s0404t20:7_7": "vipassanāvasena adhipaññāsikkhāti evaṁ dvepi sikkhā saṅgahetvā vuttā. Ettha ca ‘‘ajjhattaṁ",
  "tika-s0404t20:7_8": "cetosamathamanuyutto anirākatajjhāno’’ti imehi padehi sīlānurakkhikā eva cittekaggatā",
  "tika-s0404t20:7_9": "kathitā, ‘‘vipassanāyā’’ti iminā padena sīlānurakkhiko saṅkhārapariggaho.",
  "tika-s0404t20:8_0": "Kathaṁ cittekaggatā sīlamanurakkhati? Yassa hi cittekaggatā natthi, so byādhimhi",
  "tika-s0404t20:8_1": "uppanne vihaññati, so byādhivihato vikkhittacitto sīlaṁ vināsetvāpi byādhivūpasamaṁ",
  "tika-s0404t20:8_2": "kattā hoti. Yassa pana cittekaggatā atthi, so taṁ byādhidukkhaṁ vikkhambhetvā samāpattiṁ",
  "tika-s0404t20:8_3": "samāpajjati, samāpannakkhaṇe dukkhaṁ dūragataṁ hoti, balavataraṁ sukhamuppajjati.",
  "tika-s0404t20:8_4": "Evaṁ cittekaggatā sīlamanurakkhati. Kathaṁ saṅkhārapariggaho sīlamanurakkhati? Yassa",
  "tika-s0404t20:8_5": "hi saṅkhārapariggaho natthi, tassa ‘‘mama rūpaṁ mama viññāṇa’’nti attabhāve balavamamattaṁ",
  "tika-s0404t20:8_6": "hoti, so tathārūpesu dubbhikkhabyādhibhayādīsu sampattesu sīlaṁ nāsetvāpi attabhāvaṁ",
  "tika-s0404t20:8_7": "posetā hoti. Yassa pana saṅkhārapariggaho atthi, tassa attabhāve balavamamattaṁ vā",
  "tika-s0404t20:8_8": "sineho vā na hoti, so tathārūpesu dubbhikkhabyādhibhayādīsu sampattesu sacepissa",
  "tika-s0404t20:8_9": "antāni bahi nikkhamanti, sacepi ussussati visussati, khaṇḍākhaṇḍiko vā hoti satadhāpi",
  "tika-s0404t20:8_10": "sahassadhāpi, neva sīlaṁ vināsetvā attabhāvaṁ posetā hoti. Evaṁ saṅkhārapariggaho sīlaṁ anurakkhati.",
  "tika-s0404t20:9_0": "‘‘Brūhetā suññāgārāna’’nti iminā pana tasseva ubhayassa brūhanā vaḍḍhanā sātaccakiriyā",
  "tika-s0404t20:9_1": "dassitā. Evaṁ bhagavā yasmā ‘‘sabrahmacārīnaṁ piyo cassaṁ…pe… bhāvanīyo cā’’ti ime",
  "tika-s0404t20:9_2": "cattāro dhamme ākaṅkhantena natthaññaṁ kiñci kātabbaṁ, aññadatthu sīlādiguṇasamannāgateneva",
  "tika-s0404t20:9_3": "bhavitabbaṁ. Īdiso hi sabrahmacārīnaṁ piyo hoti manāpo garu bhāvanīyo. Vuttampi hetaṁ –",
  "tika-s0404t20:10": "‘‘Sīladassanasampannaṁ , dhammaṭṭhaṁ saccavedinaṁ;",
  "tika-s0404t20:11": "Attano kamma kubbānaṁ, taṁ jano kurute piya’’nti. (dha. pa. 217);",
  "tika-s0404t20:12_0": "Tasmā ‘‘ākaṅkheyya ce, bhikkhave, bhikkhu sabrahmacārīnaṁ piyo cassaṁ…pe… sīlesvevassa",
  "tika-s0404t20:12_1": "paripūrakārī…pe… suññāgārāna’’nti vatvā idāni yasmā paccayalābhādiṁ patthayantenapi",
  "tika-s0404t20:12_2": "idameva karaṇīyaṁ, na aññaṁ kiñci, tasmā ‘‘ākaṅkheyya ce, bhikkhave, bhikkhu lābhī",
  "tika-s0404t20:12_3": "assa’’ntiādimāha. Lābhī assanti lābhāsāya saṁvarasīlaparipūraṇaṁ pāḷiyaṁ āgataṁ.",
  "tika-s0404t20:12_4": "Kimīdisaṁ bhagavā anujānātīti? Na bhagavā sabhāvena īdisaṁ anujānāti, mahākāruṇikatāya",
  "tika-s0404t20:12_5": "pana puggalajjhāsayena evaṁ vuttanti dassento ‘‘na bhagavā’’tiādimāha. Tattha ghāsesanaṁ",
  "tika-s0404t20:12_6": "chinnakatho, na vācaṁ payuttaṁ bhaṇeti chinnakatho mūgo viya hutvā obhāsaparikathānimittaviññattipayuttaṁ",
  "tika-s0404t20:12_7": "ghāsesanaṁ vācaṁ na bhaṇe, na katheyyāti attho. Puggalajjhāsayavasenāti saṅkhepato",
  "tika-s0404t20:12_8": "vuttamatthaṁ vivaranto ‘‘yesaṁ hī’’tiādimāha. Raso sabhāvabhūto ānisaṁso rasānisaṁso.",
  "tika-s0404t20:13_0": "Paccayadānakārāti cīvarādipaccayadānavasena pavattakārā. Mahapphalā mahānisaṁsāti",
  "tika-s0404t20:13_1": "ubhayametaṁ atthato ekaṁ, byañjanameva nānaṁ. ‘‘Pañcime, gahapatayo, ānisaṁsā’’tiādīsu",
  "tika-s0404t20:13_2": "(mahāva. 285) hi ānisaṁsasaddo phalapariyāyopi hoti. Mahantaṁ vā lokiyasukhaṁ phalanti",
  "tika-s0404t20:13_3": "pasavantīti mahapphalā, mahato lokuttarasukhassa paccayā hontīti mahānisaṁsā. Tenāha",
  "tika-s0404t20:13_4": "‘‘lokiyasukhena phalabhūtenā’’tiādi.",
  "tika-s0404t20:14_0": "Peccabhavaṁ gatāti petūpapattivasena nibbattiṁ upagatā. Te pana yasmā idha katakālakiriyā",
  "tika-s0404t20:14_1": "kālena katajīvitupacchedā honti, tasmā vuttaṁ ‘‘kālakatā’’ti. Sassusasurā ca tappakkhikā",
  "tika-s0404t20:14_2": "ca sassusasurapakkhikā. Te ñātiyonisambandhena āvāhavivāhasambandhavasena sambaddhā",
  "tika-s0404t20:14_3": "ñātī. Sālohitāti yonisambandhavasena. Ekalohitabaddhāti ekena samānena lohitasambandhena",
  "tika-s0404t20:14_4": "sambaddhā. Pasannacittoti pasannacittako. Kālakato pitā vā mātā vā petayoniyaṁ uppannoti",
  "tika-s0404t20:14_5": "adhikārato viññāyatīti vuttaṁ. Mahānisaṁsameva hotīti tassa tathāsīlasampannattāti adhippāyo.",
  "tika-s0404t20:15_0": "Ajjhottharitāti madditā. Na ca maṁ arati saheyyāti maṁ ca arati na abhibhaveyya na",
  "tika-s0404t20:15_1": "maddeyya na ajjhotthareyya. Uppannanti jātaṁ nibbattaṁ. Sīlādiguṇayutto hi aratiñca",
  "tika-s0404t20:15_2": "ratiñca sahati ajjhottharati, madditvā tiṭṭhati, tasmā īdisamattānaṁ icchantenapi",
  "tika-s0404t20:15_3": "sīlādiguṇayutteneva bhavitabbanti dasseti. Cittutrāso bhāyatīti bhayaṁ, ārammaṇaṁ",
  "tika-s0404t20:15_4": "bhāyati etasmāti bhayaṁ. Taṁ duvidhampi bhayaṁ bheravañca sahati abhibhavatīti bhayabheravasaho.",
  "tika-s0404t20:15_5": "Sīlādiguṇayutto hi bhayabheravaṁ sahati ajjhottharati, madditvā tiṭṭhati ariyakoṭiyavāsī",
  "tika-s0404t20:15_6": "mahādattatthero viya.",
  "tika-s0404t20:16_0": "Thero kira maggaṁ paṭipanno aññataraṁ pāsādikaṁ araññaṁ disvā ‘‘idhevajja samaṇadhammaṁ",
  "tika-s0404t20:16_1": "katvā gamissāmī’’ti maggā okkamma aññatarasmiṁ rukkhamūle saṅghāṭiṁ paññapetvā pallaṅkaṁ",
  "tika-s0404t20:16_2": "ābhujitvā nisīdi. Rukkhadevatāya dārakā therassa sīlatejena sakabhāvena saṇṭhātuṁ",
  "tika-s0404t20:16_3": "asakkontā vissaramakaṁsu. Devatāpi sakalarukkhaṁ cālesi. Thero acalova nisīdi. Sā",
  "tika-s0404t20:16_4": "devatā dhūmāyi pajjali. Neva sakkhi theraṁ cāletuṁ. Tato upāsakavaṇṇenāgantvā vanditvā",
  "tika-s0404t20:16_5": "aṭṭhāsi. ‘‘Ko eso’’ti vuttā ‘‘ahaṁ, bhante, tasmiṁ rukkhe adhivatthā devatā’’ti avoca.",
  "tika-s0404t20:16_6": "Tvaṁ ete vikāre akāsīti. Āma, bhanteti. ‘‘Kasmā’’ti ca vuttā āha ‘‘tumhākaṁ, bhante,",
  "tika-s0404t20:16_7": "sīlatejena dārakā sakabhāvena saṇṭhātuṁ asakkontā vissaramakaṁsu, sāhaṁ tumhe palāpetuṁ",
  "tika-s0404t20:16_8": "evamakāsi’’nti. Thero āha ‘‘atha kasmā ‘idha, bhante, mā vasatha, mayhaṁ aphāsuka’nti",
  "tika-s0404t20:16_9": "paṭikacceva nāvacāsi, idāni pana mā maṁ kiñci avaca, ‘ariyakoṭiyamahādatto amanussabhayena",
  "tika-s0404t20:16_10": "gato’ti vacanato lajjāmi, tenāhaṁ idheva vasissaṁ, tvaṁ pana ajjekadivasaṁ yattha",
  "tika-s0404t20:16_11": "katthaci vasāhī’’ti. Evaṁ sīlādiguṇayutto bhayabheravasaho hoti, tasmā īdisamattānaṁ",
  "tika-s0404t20:16_12": "icchantenapi sīlādiguṇayutteneva bhavitabbanti dasseti. Dutiyādīni uttānatthāni.",
  "tika-s0404t20:17": "Ākaṅkhasuttādivaṇṇanā niṭṭhitā.",
  "tika-s0404t20:18": "5-10. Migasālāsuttādivaṇṇanā",
  "tika-s0404t20:19_0": "75-80. Pañcame imassa hi puggalassa sīlavirahitassa paññā sīlaṁ paridhovatīti akhaṇḍādibhāvāpādanena",
  "tika-s0404t20:19_1": "sīlaṁ ādimajjhapariyosānesu paññāya suvisodhitaṁ karoti. Yassa hi abbhantare sīlasaṁvaro",
  "tika-s0404t20:19_2": "natthi, ugghaṭitaññutāya pana cātuppadikagāthāpariyosāne paññāya sīlaṁ dhovitvā saha",
  "tika-s0404t20:19_3": "paṭisambhidāhi arahattaṁ pāpuṇāti, ayaṁ paññāya sīlaṁ dhovati nāma seyyathāpi santatimahāmatto.",
  "tika-s0404t20:20_0": "Sīlavā pana paññaṁ dhovati. Yassa (dī. ni. aṭṭha. 1.317) hi puthujjanassa sīlaṁ saṭṭhiasītivassāni",
  "tika-s0404t20:20_1": "akhaṇḍaṁ hoti, so maraṇakālepi sabbakilese ghātetvā sīlena paññaṁ dhovitvā arahattaṁ",
  "tika-s0404t20:20_2": "gaṇhāti kandarasālapariveṇe mahāsaṭṭhivassatthero viya. There kira maraṇamañce nipajjitvā",
  "tika-s0404t20:20_3": "balavavedanāya nitthunante tissamahārājā ‘‘theraṁ passissāmī’’ti gantvā pariveṇadvāre",
  "tika-s0404t20:20_4": "ṭhito taṁ saddaṁ sutvā pucchi ‘‘kassa saddo aya’’nti. Therassa nitthunanasaddoti.",
  "tika-s0404t20:20_5": "‘‘Pabbajjāya saṭṭhivassena vedanāpariggahamattampi na kataṁ, idāni na taṁ vandissāmī’’ti",
  "tika-s0404t20:20_6": "nivattitvā mahābodhiṁ vandituṁ gato. Tato upaṭṭhākadaharo theraṁ āha ‘‘kiṁ no, bhante,",
  "tika-s0404t20:20_7": "lajjāpetha, saddhopi rājā vippaṭisārī hutvā ‘na vandissāmī’ti gato’’ti. Kasmā, āvusoti?",
  "tika-s0404t20:20_8": "Tumhākaṁ nitthunanasaddaṁ sutvāti. ‘‘Tena hi me okāsaṁ karothā’’ti vatvā vedanaṁ",
  "tika-s0404t20:20_9": "vikkhambhetvā arahattaṁ patvā daharassa saññaṁ adāsi ‘‘gacchāvuso, idāni rājānaṁ",
  "tika-s0404t20:20_10": "amhe vandāpehī’’ti. Daharo gantvā ‘‘idāni kira theraṁ vandathā’’ti āha. Rājā susumārapatitena",
  "tika-s0404t20:20_11": "theraṁ vandanto ‘‘nāhaṁ ayyassa arahattaṁ vandāmi, puthujjanabhūmiyaṁ pana ṭhatvā",
  "tika-s0404t20:20_12": "rakkhitasīlameva vandāmī’’ti āha. Evaṁ sīlena paññaṁ dhovati nāma. Sesaṁ vuttameva.",
  "tika-s0404t20:20_13": "Chaṭṭhādīsu natthi vattabbaṁ.",
  "tika-s0404t20:21": "Migasālāsuttādivaṇṇanā niṭṭhitā.",
  "tika-s0404t20:22": "Ākaṅkhavaggavaṇṇanā niṭṭhitā."
}