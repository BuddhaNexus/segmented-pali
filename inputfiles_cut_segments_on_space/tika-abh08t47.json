{
  "tika-abh08t47:0": "23. Tevīsatimo paricchedo",
  "tika-abh08t47:1": "Kilesappahānakathāvaṇṇanā",
  "tika-abh08t47:2_0": "1375. Idāni imissāyeva catutthañāṇāya ñāṇadassanavisuddhiyā ānubhāvavijānanatthaṁ",
  "tika-abh08t47:2_1": "yena ye dhammā pahātabbā, tesaṁ pahānañca abhisamayakāle pariññādikiccāni ca dassetuṁ",
  "tika-abh08t47:2_2": "“etesu yena ye dhammā”tiādi āraddhaṁ. Ye dhammāti ye saṁkilesadhammā. Saṁyojanādīsu",
  "tika-abh08t47:2_3": "khandhehi khandhānaṁ, phalena kammassa, dukkhena vā sattānaṁ saṁyojanaṭṭhena bandhanaṭṭhena",
  "tika-abh08t47:2_4": "saṁyojanāni. Sampayuttadhammānaṁ vibādhanaṭṭhena, upatāpanaṭṭhena, saṁkiliṭṭhatāya",
  "tika-abh08t47:2_5": "ca kilesā. Abhinivesādivasena micchāviparītaṁ pavattanato micchāsabhāvāti micchattā.",
  "tika-abh08t47:2_6": "Loke dhammā, lokapariyāpannā dhammā, lokappavattiyaṁ sati anuparamadhammattā vāti",
  "tika-abh08t47:2_7": "lokadhammā. Maccherassa bhāvo, kammaṁ vāti macchariyaṁ. Viparītaṭṭhena vipallāsā.",
  "tika-abh08t47:2_8": "Nāmakāyassa ca rūpakāyassa ca ganthanato ganthā. Ariyehi agantabbā, ayuttā gatīti",
  "tika-abh08t47:2_9": "vā agati. Āsavantīti āsavā, ābhavaggato sabbamokāsalokaṁ, āgotrabhuto sabbe dhamme",
  "tika-abh08t47:2_10": "byāpetvā pavattantīti attho, āsavanti saṁsāradukkhanti vā āsavā, cakkhādīhi vā saṁvarāsaṁvaradvārehi",
  "tika-abh08t47:2_11": "sattasantāne āsavanti vaṇato yūsāni sandanti viyāti āsavā, āsavanti vā etehi cittāni",
  "tika-abh08t47:2_12": "visayesūti āsavā. Saṁsāramahāsāgarappattihananato oghā viyāti oghā. Heṭṭhā vuttanayena",
  "tika-abh08t47:2_13": "yojanato yogā. Nivārenti lokiyalokuttaraguṇavisesādhigamanti nīvaraṇāni. Aniccādidhammasabhāvaṁ",
  "tika-abh08t47:2_14": "atikkamma parato asabhāvato āmasantīti parāmāsā. Maṇḍūkaṁ pannago viya ārammaṇaṁ",
  "tika-abh08t47:2_15": "bhusaṁ ādiyantīti upādānāni. Appahīnabhāvena sattasantāne anusenti mūsikavisaṁ viya",
  "tika-abh08t47:2_16": "anurūpakāraṇaṁ labhitvā uppajjantīti anusayā. Cittassa malīnabhāvakaraṇaṭṭhena malā.",
  "tika-abh08t47:2_17": "Akusalakammāni ca tāni duggatīnaṁ pathā cāti akusalakammapathā. Idha pana kammapathabhāvaṁ",
  "tika-abh08t47:2_18": "appattānaṁ taṁsabhāvato gahaṇaṁ daṭṭhabbaṁ. Cittaṁ uppajjati etthāti cittuppādo,",
  "tika-abh08t47:2_19": "cetasikarāsi, akusalo ca so cittuppādo cāti akusalacittuppādo.",
  "tika-abh08t47:3_0": "Kāmabhavato uparikoṭṭhāsabhāvato tatiyamaggappattiyā uddhaṁ bhajitabbato, sevitabbato",
  "tika-abh08t47:3_1": "cāti uddhambhāgā, rūpārūpabhavā, tesaṁ hitāni tatthuppajjanakhandhādiyojanatoti uddhambhāgiyāni,",
  "tika-abh08t47:3_2": "tāniyeva saṁyojanānīti uddhambhāgiyasaṁyojanāni. Rūpārūpabhavato heṭṭhimakoṭṭhāsabhāvato",
  "tika-abh08t47:3_3": "tatthuppādakilesānaṁ appahīnabhāvena tatiyamaggappattiyā heṭṭhā bhajitabbato vā adhobhāgā,",
  "tika-abh08t47:3_4": "kāmabhavā, tesaṁ hitāni saṁyojanānīti adhobhāgiyasaṁyojanānīti.",
  "tika-abh08t47:4": "Imesu pana dasasu rūpabhavasaṁyojanaṁ, arūpabhavasaṁyojanaṁ, kāmabhavasaṁyojanañca atthato lobhova, sakkāyadiṭṭhisīlabbataparāmāsāpi diṭṭhiyeva, tasmā dhammato satta saṁyojanāni.",
  "tika-abh08t47:5_0": "Micchāsaṅkappo micchāvāyāmo micchāsamādhīti tathā pavattānaṁ vitakkavīriyasamādhīnamadhivacanaṁ.",
  "tika-abh08t47:5_1": "Micchāvācādayo tayo tathā pavattā cetanā. Micchāsati pana cittuppādo. Micchāñāṇaṁ",
  "tika-abh08t47:5_2": "tathā pavatto moho. Micchāvimutti lokathūpikādīsu mokkhoti pavattamicchāgāho.",
  "tika-abh08t47:6": "Kāraṇūpacārenāti lābhahetuko lābho, alābhahetuko alābhotiādinā kāriyassa kāraṇavasena upacaraṇena. Lokadhammaggahaṇanti lokadhammaggahaṇena gahaṇaṁ.",
  "tika-abh08t47:7_0": "Āvāse macchariyaṁ, āvāsahetukaṁ vā macchariyanti āvāsamacchariyaṁ. Evaṁ kulamacchariyādīnipi.",
  "tika-abh08t47:7_1": "Tattha āvāsoti vihārādi. Kulanti upaṭṭhākakulaṁ, ñātikulañca. Lābhoti paccayalābhoyeva.",
  "tika-abh08t47:7_2": "Vaṇṇoti sarīravaṇṇo ca guṇavaṇṇo ca. Dhammoti āgamo, adhigamo ca.",
  "tika-abh08t47:8": "“Tayo”ti vatthuṁ abhinditvā vuttaṁ, bhinditvā ca pana vuccamāne dvādasa honti.",
  "tika-abh08t47:9_0": "Abhisajjanūpanayhanavasena pavattanato abhijjhābyāpādānaṁ kāyaganthatā daṭṭhabbā.",
  "tika-abh08t47:9_1": "“Idameva saccaṁ moghamañña”nti evaṁ avatthumhi pavatto abhiniveso idaṁsaccābhiniveso.",
  "tika-abh08t47:9_2": "Sīlabbataparāmāsaidaṁsaccābhinivesakāyaganthā cettha atthato diṭṭhiyeva, tasmā dhammato tayo kāyaganthā.",
  "tika-abh08t47:10": "“Chandadosamohabhayānī”ti agatikāraṇattā vuttaṁ, chandādīhi pana akattabbakaraṇaṁ, kattabbākaraṇañca agati nāma.",
  "tika-abh08t47:11": "Āsavesu kāmarāgabhavarāgā atthato lobhoti dhammato tayo āsavā.",
  "tika-abh08t47:12": "Tesamevāti kāmarāgādīnameva. Te hi ogho viya attani patite apāyasamuddaṁ pāpenti, saṁsāradukkhato ca sīsaṁ ukkhipituṁ na denti, khandhādīni ca khandhādīhi yojenti.",
  "tika-abh08t47:13": "Kāmupādānādīnīti kāmupādānadiṭṭhupādānasīlabbatupādānaattavādupādānāni. Diṭṭhupādānādīni cettha tathā pavattā diṭṭhiyeva, kāmupādānaṁ lobhoti dhammato dve upādānāni.",
  "tika-abh08t47:14_0": "Sattānusayāti ettha yadi appahīnaṭṭhena sattasantāne anusentīti anusayā. Kasmā satteva",
  "tika-abh08t47:14_1": "vuttā, nanu aññesampi kilesānaṁ appahīnabhāvo vijjatīti? Na mayaṁ appahīnamattena",
  "tika-abh08t47:14_2": "anusayaṁ vadāma, kintu appahīnabhāvena thāmagatakilesā anusayāti, thāmagamanañca",
  "tika-abh08t47:14_3": "nesaṁ aññehi asādhāraṇo sabhāvo daṭṭhabbo. Tathā hi dhammasabhāvavedinā tathāgatena",
  "tika-abh08t47:14_4": "imeyeva anusayā vuttā, kāmarāgoyeva anusayo kāmarāgānusayo. Evaṁ sesesupi. Apare",
  "tika-abh08t47:14_5": "pana “kāmarāgassa anusayo”tiādinibbacanaṁ vatvā kāmarāgādīnaṁ bījabhūtā attabhāvassa",
  "tika-abh08t47:14_6": "kilesasambhūtā kilesuppādanasatti anusayāti vaṇṇenti, tesaṁ matapaṭikkhepo idha papañcāvahattā anāhaṭo.",
  "tika-abh08t47:15_0": "Pāṇassa atipāto pāṇātipāto, pāṇoti vohārato satto, paramatthato jīvitindriyaṁ. Tasmiṁ",
  "tika-abh08t47:15_1": "pāṇe pāṇasaññino jīvitindriyupacchedakappayogasamuṭṭhāpikā vadhakacetanā pāṇātipāto.",
  "tika-abh08t47:15_2": "Parabhaṇḍe tathāsaññino tadādāyakappayogasamuṭṭhāpikā theyyacetanā adinnādānaṁ. Asaddhammakāmatāya",
  "tika-abh08t47:15_3": "kāyadvārappavattā agantabbaṭṭhānavītikkamacetanā kāmesumicchācāro. Abhūtaṁ vatthuṁ",
  "tika-abh08t47:15_4": "bhūtato paraṁ viññāpetukāmassa tathā viññāpanappayogasamuṭṭhāpikā cetanā musāvādo.",
  "tika-abh08t47:15_5": "So pana parassa atthabhedakarova kammapatho, itaro kammameva. Saṁkiliṭṭhacittassa",
  "tika-abh08t47:15_6": "parabhedanakāmatāya, attapiyakamyatāya vā parabhedakappayogasamuṭṭhāpikā cetanā pisuṇavācā.",
  "tika-abh08t47:15_7": "Sāpi dvīsu bhinnesuyeva kammapatho. Paramammacchedakappayogasamuṭṭhāpikā ekantapharusacetanā",
  "tika-abh08t47:15_8": "pharusavācā. Anatthaviññāpanappayogasamuṭṭhāpikā saṁkiliṭṭhacetanā samphappalāpo",
  "tika-abh08t47:15_9": "nāma. So pana parehi gahiteyeva kammapatho hoti. “Aho vatedaṁ mama hotū”ti evaṁ parabhaṇḍābhijjhāyanalakkhaṇā",
  "tika-abh08t47:15_10": "abhijjhā. “Aho vatāyaṁ satto vinasseyyā”ti evaṁ manopadosalakkhaṇo byāpādo. “Natthi",
  "tika-abh08t47:15_11": "dinna”ntiādinā nayena viparītadassanalakkhaṇā micchādiṭṭhi. Ettha ca natthikaahetukaakiriyadiṭṭhīhiyeva kammapathabhedo.",
  "tika-abh08t47:16_0": "Imesu ca pāṇātipātādi tividhaṁ kāyakammameva. Taṁ kāyavacīdvāresuyeva uppajjati,",
  "tika-abh08t47:16_1": "na manodvāre. Tathā musāvādādi catubbidhaṁ vacīkammameva. Abhijjhādikaṁ pana tividhaṁ",
  "tika-abh08t47:16_2": "manokammameva. Taṁ tīsupi dvāresu pavattati. Dvārantaresupi pavattamānassa sakasakanāmāpariccāgo",
  "tika-abh08t47:16_3": "vuttoyeva. Dhammato cettha ādito satta cetanāsabhāvā, itare tayo cetanāsampayuttāti",
  "tika-abh08t47:16_4": "daṭṭhabbā. Mahāsāvajjaappasāvajjappayogādibhedo pana tattha tattha vuttanayena veditabbo.",
  "tika-abh08t47:17": "Etānīti imāni maggañāṇāni. Yathāsambhavanti taṁtaṁmaggānurūpaṁ.",
  "tika-abh08t47:18_0": "Apāyaṁ gacchanti etehīti apāyagamanīyā. Sesāti na apāyagamanīyā. Oḷārikāti tatiyamaggena",
  "tika-abh08t47:18_1": "pahātabbāvatthaṁ upādāya oḷārikā. Tenāha “sukhumā tatiyamaggañāṇavajjhā”ti. Sukhumā",
  "tika-abh08t47:18_2": "kāmarāgapaṭighāti sambandho. Catutthamaggañāṇavajjhā evāti avadhāraṇena paṭhamamaggādivajjhataṁ",
  "tika-abh08t47:18_3": "nivatteti. Na hi rūparāgādīnaṁ apāyagāminiyāvatthāpi atthi, yato te paṭhamañāṇavajjhāpi siyunti.",
  "tika-abh08t47:19_0": "Yattha yattha pana eva-saddena avadhāraṇaṁ akatvā yaṁ yaṁ dutiyañāṇavajjhanti vā",
  "tika-abh08t47:19_1": "tatiyañāṇavajjhanti vā catutthañāṇavajjhanti vā vakkhati, tattha tattha so so purimañāṇehi",
  "tika-abh08t47:19_2": "hatāpāyagamanīyādibhāvova hutvā upariñāṇavajjho hotīti veditabbo. Tena lobha…pe…",
  "tika-abh08t47:19_3": "catutthañāṇavajjhānīti ettha lobhādayo heṭṭhimamaggavajjhāpi honteva.",
  "tika-abh08t47:20": "Yaseti parivāre.",
  "tika-abh08t47:21": "Dukkhe sukhanti saññācittavipallāsāti sambandho.",
  "tika-abh08t47:22_0": "Agatiyopaṭhamamaggañāṇavajjhāti kiñcāpi chandādayo taṇhādisabhāvā uparimaggavajjhā,",
  "tika-abh08t47:22_1": "tathāpi tammūlakassa akattabbakaraṇassa, kattabbākaraṇassa ca apāyagamanīyatāya paṭhamamaggañāṇavajjhā.",
  "tika-abh08t47:23_0": "Katākatakusalākusalavisayaṁ yaṁ vippaṭisārabhūtaṁ kukkuccaṁ, taṁ idha tatiyañāṇavajjhaṁ",
  "tika-abh08t47:23_1": "vuttaṁ. Yaṁ pana “kukkuccapakatatāya āpattiṁ āpajjatī”ti vuttaṁ kukkuccaṁ, taṁ sandhāya",
  "tika-abh08t47:23_2": "“kukkuccavicikicchā sotāpattimaggena pahīyantī”ti dhammasaṅgaṇīaṭṭhakathāyaṁ vuttaṁ,",
  "tika-abh08t47:23_3": "tasmā dvinnaṁ vacanānaṁ ayaṁ adhippāyo veditabbo. Aññesupi edisesu ṭhānesu adhippāyova",
  "tika-abh08t47:23_4": "pariyesitabbo, na virodhato paccetabbaṁ. Oḷārikānavasesappahānaṁ vā sandhāya kukkuccassa",
  "tika-abh08t47:23_5": "paṭhamatatiyañāṇavajjhatā vuttā. Yaṁ pana arahato uppajjamānaṁ “bhagavatā paṭikkhittaṁ",
  "tika-abh08t47:23_6": "anuvasitvā anuvasitvā āvasathapiṇḍaṁ bhuñjitunti kukkuccāyanto na paṭiggahesī”ti",
  "tika-abh08t47:23_7": "āgataṁ kukkuccaṁ, na taṁ nīvaraṇaṁ. Na hi nīvaraṇaṁ arahato uppajjati, nīvaraṇapatirūpakaṁ",
  "tika-abh08t47:23_8": "pana kappatīti vīmaṁsanabhūtaṁ vinayakukkuccaṁ nāma, taṁ tathāpavattacittuppādova.",
  "tika-abh08t47:24": "Kāmarāgapaṭighānusayā anusahagatā tatiyañāṇavajjhā, oḷārikānaṁ pana dutiyañāṇavajjhatā heṭṭhā vuttanayāva.",
  "tika-abh08t47:25": "Akusalacittuppāda-ggahaṇena cettha makkhapalāsamāyāsāṭheyyathambhasārambhādīnaṁ saṅgaho katoti daṭṭhabbaṁ.",
  "tika-abh08t47:26_0": "1376.Tena tenāti tena tena ghātakena saddhiṁ. Kiṁ panetāni ete dhamme ghātentāni",
  "tika-abh08t47:26_1": "atītānāgate ghātenti, udāhu paccuppanneti. Kiṁ panettha, yadi tāva atītānāgate, aphalo",
  "tika-abh08t47:26_2": "vāyāmo āpajjati. Kasmā? Pahātabbānaṁ tadā natthitāya. Atha paccuppanne, tathāpi aphalo",
  "tika-abh08t47:26_3": "vāyāmena saddhiṁ pahātabbānaṁ atthitāya. Athāpi kathañci pahānaṁ siyā, saṁkilesikā",
  "tika-abh08t47:26_4": "maggabhāvanā āpajjati pahātabbappahāyakānaṁ sahāvaṭṭhānato? Saccametaṁ, ye pana maggena",
  "tika-abh08t47:26_5": "asamugghāṭitattā kāraṇalābhe sati avassaṁ uppajjanārahā kilesā, te attano uppattiyā",
  "tika-abh08t47:26_6": "anuppattidhammataṁ āpādentāni etāni te anāgate ghātenti nāma.",
  "tika-abh08t47:27_0": "1377-82.Pariññādīnikiccānīti pariññāpahānasacchikiriyābhāvanāvasena cattāri kiccāni.",
  "tika-abh08t47:27_1": "Vuttānīti “dukkhaṁ pariññeyya”ntiādinā, “yo, bhikkhave, dukkhaṁ passatī”tiādinā ca",
  "tika-abh08t47:27_2": "vuttāni. Saccābhisamayeti catunnaṁ ariyasaccānaṁ paṭivijjhanakkhaṇe.",
  "tika-abh08t47:28_0": "Yathāsabhāvatoti aviparītasabhāvena. “Jānitabbānī”ti vatvā kathaṁ panetaṁ jānitabbaṁ,",
  "tika-abh08t47:28_1": "kathaṁ nāma ekekassa ñāṇassa ekakkhaṇe cattāri kiccāni sambhavanti. Na hi tādisaṁ",
  "tika-abh08t47:28_2": "kiñci loke diṭṭhaṁ atthi, na ca vacanaṁ labbhatīti codanaṁ manasi nidhāya tesaṁ jānanavidhiṁ",
  "tika-abh08t47:28_3": "upamāvasena tāva dassetuṁ “padīpo hī”tiādi vuttaṁ. Vidaṁsetīti dasseti. Pariyādiyatīti khepeti.",
  "tika-abh08t47:29_0": "1383-4.Pariññābhisamayenāti anavasesato paricchijja jānanasaṅkhātena paṭivijjhanena.",
  "tika-abh08t47:29_1": "Abhisametīti asammohavasena paṭivijjhati. Pahānābhisamayenevāti samucchedappahānasaṅkhātena",
  "tika-abh08t47:29_2": "paṭivijjhanena asammohatova abhisameti. Bhāvanāvidhināti sahajātādipaccayatāvasena",
  "tika-abh08t47:29_3": "bhāvanābhisamayavidhinā. Maggañāṇañhi sammāsaṅkappādivasena maggapubbabhāgabhāvanāsambhūtena",
  "tika-abh08t47:29_4": "ariyamaggabhāvanāsaṅkhātena paṭivijjhanena abhisametīti aṭṭhaṅgikaṁ maggaṁ asammohato",
  "tika-abh08t47:29_5": "paṭivijjhati. Tañhi sampayuttadhammesu sammohaṁ viddhaṁsentaṁ attanipi sammohaṁ viddhaṁsetiyeva.",
  "tika-abh08t47:29_6": "Nirodhanti nibbānaṁ. Sacchikarotīti paccakkhakaraṇavasena paṭivijjhati. “Nirodhaṁ",
  "tika-abh08t47:29_7": "sacchikarotī”ti nirodhasaccamekaṁ ārammaṇapaṭivedhena cattāripi saccāni asammohapaṭivedhena",
  "tika-abh08t47:29_8": "maggañāṇaṁ paṭivijjhati.",
  "tika-abh08t47:30_0": "Evaṁ yuttivasena vibhāvitaṁ ekapaṭivedhaṁ āgamenapi sādhetuṁ “vuttampi ceta”ntiādi",
  "tika-abh08t47:30_1": "vuttaṁ. Maggasamaṅgissa ñāṇanti hi “yo nu kho, āvuso, dukkhaṁ passati, dukkhasamudayampi",
  "tika-abh08t47:30_2": "so passati, dukkhanirodhampi, dukkhanirodhagāminipaṭipadampi so passatī”ti ekasaccadassanasamaṅgino",
  "tika-abh08t47:30_3": "aññasaccadassanasamaṅgibhāvavicāraṇāyaṁ tamatthaṁ sādhetuṁ āyasmatā gavampatittherena",
  "tika-abh08t47:30_4": "vuttaṁ. Aññathā kamābhisamaye sati purimadiṭṭhassa puna adassanato samudayādipassato",
  "tika-abh08t47:30_5": "dukkhādidassanaṁ puna avattabbaṁ siyā. Idāni panettha upamāsaṁsandanaṁ karonto āha",
  "tika-abh08t47:30_6": "“padīpo”tiādi. Nissayābhāvahetutāya dukkhapariññāya vaṭṭijjhāpanasadisatā, paṭipakkhaviddhaṁsanatāya",
  "tika-abh08t47:30_7": "samudayappahānassa andhakāravināsanasadisatā, ñāṇālokaparibrūhanatāya maggabhāvanāya",
  "tika-abh08t47:30_8": "ālokavidaṁsanasadisatā, tena tena maggena yathā yathā nirodhassa sacchikiriyā, tathā",
  "tika-abh08t47:30_9": "tathā kilesasnehapariyādānaṁ hotīti nirodhasacchikiriyāya snehapariyādānasadisatā",
  "tika-abh08t47:30_10": "kāraṇūpacārena vuttā.",
  "tika-abh08t47:31_0": "1385-6. Aparāyapi upamāya tamatthaṁ dassento āha “uggacchanto”tiādi. Obhāsetīti pakāseti.",
  "tika-abh08t47:31_1": "Paṭihaññatīti paṭippassambheti. Etthāpi yathā sūriyo rūpagatāni obhāseti, evaṁ maggañāṇaṁ",
  "tika-abh08t47:31_2": "dukkhaṁ parijānāti. Yathā andhakāraṁ vināseti, evaṁ samudayaṁ pajahati. Yathā ālokaṁ",
  "tika-abh08t47:31_3": "dasseti, evaṁ sahajātādipaccayatāya maggaṁ bhāveti. Yathā sītaṁ paṭippassambheti,",
  "tika-abh08t47:31_4": "evaṁ sabbakilesadarathapariḷāhapaṭippassaddhibhūtaṁ nirodhaṁ sacchikarotīti upamāsaṁsandanaṁ daṭṭhabbaṁ.",
  "tika-abh08t47:32_0": "1388.Appetīti pappoti. Dukkhapariññāya sakkāyatīrasamatikkamabhāvato orimatīrappajahanasadisatā,",
  "tika-abh08t47:32_1": "maggabhāvanāya sattatiṁsabodhipakkhiyadhammavahanatāya bhaṇḍavahanasadisatā, ettāvatā",
  "tika-abh08t47:32_2": "paññābhāvanāya nānākilesaviddhaṁsanavasappavatto ānisaṁso dassito hotīti.",
  "tika-abh08t47:33_0": "Ariyaphalasamāpattinirodhasamāpattiyopi panassā ānisaṁsāti daṭṭhabbaṁ. Tā pana saṅkhepato",
  "tika-abh08t47:33_1": "evaṁ daṭṭhabbā – “ariyaphalasamāpattī”ti hi catunnampi phalaṭṭhānaṁ attano attano",
  "tika-abh08t47:33_2": "ariyaphalassa diṭṭhadhammasukhavihāratthaṁ nirodhe appanā. Cattāropi hi ariyapuggalā",
  "tika-abh08t47:33_3": "sakaṁ sakaṁ phalasamāpattiṁ samāpajjanti. Keci pana “anāgāmiarahantova samāpajjanti",
  "tika-abh08t47:33_4": "samādhismiṁ paripūrakāritāyā”ti vadanti, taṁ akāraṇaṁ attanā paṭiladdhasamāpattisamāpajjane",
  "tika-abh08t47:33_5": "samādhismiṁ paripūrakāritāya kātabbābhāvato. Sabbaso asamucchinnakilesassa hi puthujjanassāpi",
  "tika-abh08t47:33_6": "attanā paṭiladdhalokiyasamāpattisamāpajjanaṁ labbhati, kimaṅgaṁ pana samucchinnekaccakilesānaṁ",
  "tika-abh08t47:33_7": "ariyānaṁ. Uparimā pana heṭṭhimaṁ pubbe paṭiladdhampi na samāpajjanti puggalantarabhāvaṁ",
  "tika-abh08t47:33_8": "upagatattā. Samugghāṭitakammakilesanirodhanena hi puthujjanehi viya sotāpannassa,",
  "tika-abh08t47:33_9": "sotāpannādīhi sakadāgāmiādīnaṁ puggalantarabhāvūpagamanaṁ atthi, anantaraphalattā",
  "tika-abh08t47:33_10": "ca lokuttarakusalānaṁ heṭṭhimato uparimo bhavantaragato viya hotīti tassa tassa ariyassa",
  "tika-abh08t47:33_11": "taṁ taṁ phalaṁ bhavaṅgasadisaṁ hoti, tasmā puggalantarabhāvūpagamanena paṭippassaddhattā",
  "tika-abh08t47:33_12": "natthi uparimassa heṭṭhimaphalasamāpattiyā samāpajjanaṁ, heṭṭhimo pana uparimaṁ na",
  "tika-abh08t47:33_13": "samāpajjati anadhigatattāti cattāropi puggalā sakasakaphalameva samāpajjanti. Taṁ",
  "tika-abh08t47:33_14": "pana samāpajjitukāmena ariyasāvakena rahogatena paṭisallīnena udayabbayādivasena",
  "tika-abh08t47:33_15": "saṅkhārā vipassitabbā. Tassa pavattānupubbavipassanassa saṅkhārārammaṇagotrabhuñāṇānantaraṁ",
  "tika-abh08t47:33_16": "phalasamāpattivasena nirodhe cittaṁ appeti. Phalasamāpattininnacittatāya cettha sekhassa",
  "tika-abh08t47:33_17": "phalameva uppajjati, na maggo. Añño eva hi vipassanācāro ariyamaggāvaho, añño phalasamāpattiāvaho.",
  "tika-abh08t47:34_0": "Tathā hi ariyamaggavīthiyaṁ anulomañāṇāni anibbiddhapubbānaṁ thūlathūlalobhakkhandhādīnaṁ",
  "tika-abh08t47:34_1": "sātisayaṁ padālanena lokiyañāṇesu ukkaṁsapāramippattāni maggānukūlāni hutvā uppajjanti,",
  "tika-abh08t47:34_2": "phalasamāpattivīthiyaṁ pana tāni tena tena maggena tesaṁ tesaṁ kilesānaṁ samucchinnattā",
  "tika-abh08t47:34_3": "kilesavikkhambhane nirussukkāni kevalaṁ ariyānaṁ phalasamāpattisukhasamaṅgibhāvassa",
  "tika-abh08t47:34_4": "parikammappattāni hutvā uppajjantīti na tesaṁ kutoci vuṭṭhānasambhavo. Yato nesaṁ",
  "tika-abh08t47:34_5": "pacchimo saṅkhāranimittato vuṭṭhahitvā maggassa anantarapaccayo bhaveyya, teneva",
  "tika-abh08t47:34_6": "ca phalasamāpattiyā anantarapaccayabhūtaṁ ñāṇaṁ saṅkhārārammaṇameva hoti, na nibbānārammaṇanti",
  "tika-abh08t47:34_7": "veditabbaṁ. Pubbābhisaṅkhāravasena cassā pabandhavasena pavattiparicchinnakālāpagame",
  "tika-abh08t47:34_8": "bhavaṅgavasena tato vuṭṭhānañca veditabbaṁ.",
  "tika-abh08t47:35_0": "Nirodhasamāpatti pana tatiyacatutthaphalaṭṭhānaṁ anupubbanirodhavasena cittacetasikānaṁ",
  "tika-abh08t47:35_1": "dhammānaṁ appavatti. Anāgāmiarahantoyeva hi kāmacchandādisamucchindanena samādhismiṁ",
  "tika-abh08t47:35_2": "paripūrakāritāya samathaphalasamannāgatattā nirodhaṁ samāpajjanti. Tathā hetaṁ samathavipassanānaṁ",
  "tika-abh08t47:35_3": "yuganandhabhāvappavattanavasena dvīhi balehi samannāgatasseva sambhavati, tasmā taṁ",
  "tika-abh08t47:35_4": "samāpajjitukāmena anāgāminā, khīṇāsavena vā aṭṭhasamāpattilābhinā rahogatena paṭisallīnena",
  "tika-abh08t47:35_5": "paṭhamajjhānaṁ samāpajjitvā vuṭṭhāya tattha saṅkhārā aniccato dukkhato anattato vipassitabbā,",
  "tika-abh08t47:35_6": "tato dutiyaṁ tatiyaṁ catutthaṁ ākāsānañcāyatanaṁ viññāṇañcāyatanaṁ samāpajjitvā vuṭṭhāya",
  "tika-abh08t47:35_7": "tatheva tattha saṅkhārā sammasitabbā, atha ākiñcaññāyatanaṁ samāpajjitvā vuṭṭhāya",
  "tika-abh08t47:35_8": "nānābaddhāvikopanaṁ saṅghapaṭimānanaṁ satthupakkosanaṁ addhānaparicchedoti catubbidhaṁ",
  "tika-abh08t47:35_9": "pubbakiccaṁ kātabbaṁ.",
  "tika-abh08t47:36_0": "Tattha sarīrato visaṁyuttā mañcapīṭhādayo sattāhabbhantare yathā na nassanti, tathā",
  "tika-abh08t47:36_1": "adhiṭṭhānaṁ nānābaddhāvikopanaṁ. Sarīrasaṁyutte visuṁ adhiṭṭhānakiccaṁ natthi. Saṅgho",
  "tika-abh08t47:36_2": "pana ñattikammādīsu kiñcideva kammaṁ kattukāmo “yāva maṁ na pakkosati, tāvadeva vuṭṭhahissāmī”ti",
  "tika-abh08t47:36_3": "pubbābhogakaraṇaṁ saṅghapaṭimānanaṁ. Satthā ca “sikkhāpadapaññāpanādīsu yāva maṁ",
  "tika-abh08t47:36_4": "na pakkosati, tāvadeva vuṭṭhahissāmī”ti pubbābhogakaraṇaṁ satthupakkosanaṁ. Sattāhabbhantare",
  "tika-abh08t47:36_5": "attano āyusaṅkhārassa pavattanasamatthatāvalokanaṁ addhānaparicchedo. Evaṁ katapubbakiccena",
  "tika-abh08t47:36_6": "nevasaññānāsaññāyatanaṁ samāpajjitabbaṁ. Athekaṁ vā dve vā cittavāre atikkamitvā",
  "tika-abh08t47:36_7": "acittako hoti, nirodhaṁ phusati, tato yathāparicchedaṁ tatiyacatutthaphalānaṁ aññatarena",
  "tika-abh08t47:36_8": "nirodhā vuṭṭhahissatīti. Evamayaṁ duvidhā samāpatti lokuttarapaññāya ānisaṁso.",
  "tika-abh08t47:37_0": "1392-4. Sadevakalokato uttiṇṇena, uttaritarena vāti lokuttarena sammāsambuddhena.",
  "tika-abh08t47:37_1": "Paññāya bhāvananti sambandho. Hitabhāvananti idhalokaparalokahitavibhāvanaṁ imaṁ",
  "tika-abh08t47:37_2": "paññābhāvanaṁ. Sukhasaṁhitanti siniddhacchāyudakavantatādinā sukhasahitaṁ. Hitanti",
  "tika-abh08t47:37_3": "yogakammassa hitaṁ. Uttamanti uggatatamaṁ, accuggataṁ balavantampīti adhippāyo. Aviggahakampadanti",
  "tika-abh08t47:37_4": "viggahañca kampañca na detīti aviggahakampadanti attho.",
  "tika-abh08t47:38": "Iti abhidhammatthavikāsiniyā nāma",
  "tika-abh08t47:39": "Abhidhammāvatārasaṁvaṇṇanāya",
  "tika-abh08t47:40": "Kilesappahānakathāvaṇṇanā niṭṭhitā."
}