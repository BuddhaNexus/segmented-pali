{
  "tika-vin11t28:0": "Khuddakavatthukkhandhakakathāvaṇṇanā",
  "tika-vin11t28:1_0": "2783.Kuṭṭeti iṭṭhakāsilādārukuṭṭānaṁ aññatarasmiṁ. Aṭṭāneti ettha aṭṭānaṁ nāma rukkhe",
  "tika-vin11t28:1_1": "phalakaṁ viya tacchetvā aṭṭhapadākārena rājiyo chinditvā nahānatitthe nikhaṇanti,",
  "tika-vin11t28:1_2": "tattha cuṇṇāni ākiritvā manussā kāyaṁ ghaṁsanti.",
  "tika-vin11t28:2_0": "2784.Gandhabbahatthenāti nahānatitthe ṭhapitena dārumayahatthena. Tena kira cuṇṇāni",
  "tika-vin11t28:2_1": "gahetvā manussā sarīraṁ ghaṁsanti. Kuruvindakasuttiyāti kuruvindakapāsāṇacuṇṇāni",
  "tika-vin11t28:2_2": "lākhāya bandhitvā kataguḷikakalāpako vuccati, taṁ ubhosu antesu gahetvā sarīraṁ ghaṁsanti.",
  "tika-vin11t28:2_3": "Mallakenāti makaradantakaṁ chinditvā mallakamūlasaṇṭhānena katena mallakena, idaṁ",
  "tika-vin11t28:2_4": "gilānassāpi na vaṭṭati. Aññamaññañca kāyatoti aññamaññaṁ sarīrena ghaṁseyya.",
  "tika-vin11t28:3": "2785.Akataṁ mallakaṁ nāma makaradante acchinditvā kataṁ, idaṁ agilānassa na vaṭṭati.",
  "tika-vin11t28:4_0": "2786.Kapāliṭṭhakakhaṇḍānīti kapālakhaṇḍaiṭṭhakakhaṇḍāni. Sabbassāti gilānāgilānassa",
  "tika-vin11t28:4_1": "sarīre ghaṁsitvā ubbaṭṭetuṁ vaṭṭati. ‘‘Puthupāṇika’’nti hatthaparikammaṁ vuccati,",
  "tika-vin11t28:4_2": "tasmā sabbassa hatthena piṭṭhiparikammaṁ kātuṁ vaṭṭati. ‘‘Vatthavaṭṭī’’ti idaṁ pāḷiyaṁ",
  "tika-vin11t28:4_3": "vuttaukkāsikassa pariyāyaṁ, tasmā nahāyantassa yassa kassaci nahānasāṭakavaṭṭiyāpi ghaṁsituṁ vaṭṭati.",
  "tika-vin11t28:5_0": "2787.Pheṇakaṁ nāma samuddapheṇaṁ. Kathalanti kapālakhaṇḍaṁ. Pādaghaṁsane vuttā anuññātā.",
  "tika-vin11t28:5_1": "Katakaṁ nāma padumakaṇṇikākāraṁ pādaghaṁsanatthaṁ kaṇṭake uṭṭhāpetvā kataṁ, etaṁ",
  "tika-vin11t28:5_2": "neva paṭiggahetuṁ, na paribhuñjituṁ vaṭṭati.",
  "tika-vin11t28:6": "2788.Yaṁ kiñcipi alaṅkāranti hatthūpagādialaṅkāresu yaṁ kiñci alaṅkāraṁ.",
  "tika-vin11t28:7_0": "2789.Osaṇṭheyyāti alaṅkāratthaṁ saṅkharonto nameyya. Hatthaphaṇakenāti hattheneva",
  "tika-vin11t28:7_1": "phaṇakiccaṁ karontā aṅgulīhi osaṇṭhenti. Phaṇakenāti dantamayādīsu yena kenaci. Kocchenāti",
  "tika-vin11t28:7_2": "usiramayena vā muñjapabbajamayena vā kocchena.",
  "tika-vin11t28:8_0": "2790.Sitthatelodatelehīti sitthatelañca udakatelañcāti viggaho, tehi. Tattha sitthatelaṁ",
  "tika-vin11t28:8_1": "nāma madhusitthakaniyyāsādi yaṁ kiñci cikkaṇaṁ. Cikkaṇaṁ nāma niyyāsaṁ. Udakatelaṁ",
  "tika-vin11t28:8_2": "nāma udakamissakaṁ telaṁ. Katthaci potthakesu ‘‘siṭṭhā’’ti pāṭho, soyevattho. Anulomanipātatthanti",
  "tika-vin11t28:8_3": "nalāṭābhimukhaṁ anulomena pātanatthaṁ. Uddhalomenāti uddhaggaṁ hutvā ṭhitalomena.",
  "tika-vin11t28:9": "2791.Hatthaṁ telena temetvāti karatalaṁ telena makkhetvā. Siroruhā kesā. Uṇhābhitattassāti uṇhābhitattarajasirassa. Allahatthena siroruhe puñchituṁ vaṭṭatīti yojanā.",
  "tika-vin11t28:10_0": "2792.Ādāseudapatte vāti ettha kaṁsapattādīnipi, yesu mukhanimittaṁ paññāyati, sabbāni",
  "tika-vin11t28:10_1": "ādāsasaṅkhameva gacchanti, kañjiyādīnipi ca udapattasaṅkhameva, tasmā yattha katthaci",
  "tika-vin11t28:10_2": "olokentassa dukkaṭaṁ.",
  "tika-vin11t28:11_0": "2793. Yena hetunā mukhaṁ olokentassa anāpatti, taṁ dassetumāha ‘‘sañchavi’’ntiādi.",
  "tika-vin11t28:11_1": "Ābādhapaccayā ‘‘me mukhe vaṇo sañchavi nu kho, udāhu na sañchavī’’ti mukhaṁ daṭṭhuñca",
  "tika-vin11t28:11_2": "‘‘ahaṁ jiṇṇo nu kho, udāhu no’’ti attano āyusaṅkhārajānanatthañca mukhaṁ daṭṭhuṁ vaṭṭatīti yojanā.",
  "tika-vin11t28:12_0": "2794.Naccaṁ vāti yaṁ kiñci naccaṁ antamaso moranaccampi. Gītanti yaṁ kiñci naṭagītaṁ",
  "tika-vin11t28:12_1": "vā sādhugītaṁ vā antamaso dantagītampi, yaṁ ‘‘gāyissāmā’’ti pubbabhāge okūjantā karonti,",
  "tika-vin11t28:12_2": "etampi na vaṭṭati. Vāditanti yaṁ kiñci vāditaṁ. Daṭṭhuṁ vā pana sotuṁ vāti naccaṁ",
  "tika-vin11t28:12_3": "daṭṭhuṁ vā gītaṁ vāditaṁ sotuṁ vā.",
  "tika-vin11t28:13_0": "2795. Sayaṁ naccantassa vā naccāpentassa vā gāyantassa vā gāyāpentassa vā vādentassa",
  "tika-vin11t28:13_1": "vā vādāpentassa vā dukkaṭameva aṭṭhakathāya (cūḷava. aṭṭha. 248) vuttanti tadekadesaṁ",
  "tika-vin11t28:13_2": "dassetumāha ‘‘daṭṭhumantamaso’’tiādi.",
  "tika-vin11t28:14": "2796.Suṇātīti gītaṁ vā vāditaṁ vā. Passatīti naccaṁ passati.",
  "tika-vin11t28:15": "2797.Passissāmīti ettha ‘‘suṇissāmī’’ti seso. ‘‘Naccaṁ passissāmi, gītaṁ, vāditaṁ vā suṇissāmī’’ti vihārato vihāraṁ gacchato vāpi dukkaṭaṁ hotīti yojanā.",
  "tika-vin11t28:16_0": "2798.Uṭṭhahitvāna gacchatoti ‘‘naccaṁ passissāmī’’ti, ‘‘gītaṁ, vāditaṁ vā suṇissāmī’’ti",
  "tika-vin11t28:16_1": "nisinnaṭṭhānato uṭṭhahitvā antovihārepi taṁ taṁ disaṁ gacchato āpatti hotīti yojanā.",
  "tika-vin11t28:16_2": "Vīthiyaṁ ṭhatvā gīvaṁ pasāretvā passatopi ca āpattīti yojanā.",
  "tika-vin11t28:17_0": "2799.Dīghāti dvaṅgulato dīghā. Na dhāreyyāti na dhāretabbā. Dvaṅgulaṁ vā dumāsaṁ",
  "tika-vin11t28:17_1": "vāti ettha dve aṅgulāni parimāṇaṁ etassāti dvaṅgulo, keso. Dve māsā ukkaṭṭhaparicchedo",
  "tika-vin11t28:17_2": "assāti dumāso. Kesaṁ dhārento dvaṅgulaṁ vā dhāreyya dumāsaṁ vā. Tato uddhaṁ na vaṭṭatīti",
  "tika-vin11t28:17_3": "tato dvaṅgulato vā dumāsato vā kesato uddhaṁ kesaṁ dhāretuṁ na vaṭṭati.",
  "tika-vin11t28:18_0": "Atha vā dve aṅgulāni samāhaṭāni dvaṅgulaṁ, dve māsā samāhaṭā dumāsaṁ, ubhayattha",
  "tika-vin11t28:18_1": "accantasaṁyoge upayogavacanaṁ. Kese dhārento dvaṅgulamattaṁ vā dhāreyya dumāsamattaṁ",
  "tika-vin11t28:18_2": "vā, tato kālaparimāṇato uddhaṁ kese dhāretuṁ na vaṭṭatīti attho. Sace kese antodvemāse",
  "tika-vin11t28:18_3": "dvaṅgule pāpuṇanti, antodvemāseyeva chinditabbā. Dvaṅgule hi atikkametuṁ na vaṭṭati.",
  "tika-vin11t28:18_4": "Sacepi na dīghā, dvemāsato ekadivasampi atikkametuṁ na labhatiyeva. Evamayaṁ ubhayenapi",
  "tika-vin11t28:18_5": "ukkaṭṭhaparicchedeneva vutto, tato oraṁ pana navaṭṭanabhāvo nāma natthi.",
  "tika-vin11t28:19_0": "2800. Dīghe nakhe, dīghāni nāsikalomāni ca na dhārayeti yojanā, na dhāreyya, chindeyyāti",
  "tika-vin11t28:19_1": "attho. Vīsatimaṭṭhanti vīsatiyā nakhānaṁ maṭṭhaṁ likhitamaṭṭhabhāvaṁ kātuṁ bhikkhuno",
  "tika-vin11t28:19_2": "na vaṭṭatīti yojanā. Satthakena tacchetvā cuṇṇakena pamajjitvā phalikamaṇīnaṁ viya",
  "tika-vin11t28:19_3": "ujjalakaraṇaṁ likhitamaṭṭhaṁ nāma. ‘‘Anujānāmi, bhikkhave, malamattaṁ apakaḍḍhitu’’nti",
  "tika-vin11t28:19_4": "(cūḷava. 274) anuññātattā muggaphalatacādīhi nakhamalaṁ apanetuṁ vaṭṭati.",
  "tika-vin11t28:20_0": "2801.Kappāpeyyavisuṁ massunti yo kesacchinno visuṁ massuṁ kappāpeyya. Dāṭhikaṁ ṭhapeyyāti",
  "tika-vin11t28:20_1": "kese chindāpetvā massuṁ akappāpetvā visuṁ ṭhapeyya. Sambādheti upakacchakamuttakaraṇasaṅkhāte",
  "tika-vin11t28:20_2": "sambādhaṭṭhāne. Lomaṁ saṁharāpeyyavāti satthena vā saṇḍāsena vā aññena yena kenaci",
  "tika-vin11t28:20_3": "parena chindāpeyya, sayaṁ vā chindeyya. ‘‘Anujānāmi, bhikkhave, ābādhapaccayā sambādhe",
  "tika-vin11t28:20_4": "lomaṁ saṁharāpetu’’nti (cūḷava. 275) anuññātattā yathāvuttasambādhe gaṇḍapiḷakavaṇādike",
  "tika-vin11t28:20_5": "ābādhe sati lomaṁ saṁharāpetuṁ vaṭṭati.",
  "tika-vin11t28:21": "2802. Agilānassa chindato dukkaṭaṁ vuttaṁ. Aññena vā puggalena tathā kattariyā chindāpentassa dukkaṭaṁ vuttanti sambandho.",
  "tika-vin11t28:22": "2803.Sesaṅgachedaneti aṅguliyādiavasesasarīrāvayavānaṁ chedane. Attavadheti attupakkamena vā āṇattiyā upakkamena vā attano jīvitanāse.",
  "tika-vin11t28:23_0": "2804.Aṅganti aṅgajātato avasesaṁ sarīrāvayavaṁ. Ahikīṭādidaṭṭhassa tappaṭikāravasena",
  "tika-vin11t28:23_1": "aṅgaṁ chindato na doso. Tādisābādhapaccayā tappaṭikāravasena aṅgaṁ chindato na doso.",
  "tika-vin11t28:23_2": "Lohitaṁ mocentassāpi na dosoti yojanā.",
  "tika-vin11t28:24_0": "2805.Aparissāvano bhikkhu sace maggaṁ gacchati, dukkaṭaṁ. Magge addhāne taṁ parissāvanaṁ",
  "tika-vin11t28:24_1": "yācamānassa yo na dadāti, tassa adadato adentassāpi tatheva dukkaṭamevāti yojanā.",
  "tika-vin11t28:24_2": "Yo pana attano hatthe parissāvane vijjamānepi yācati, tassa na akāmā dātabbaṁ.",
  "tika-vin11t28:25_0": "2806.‘‘Naggo’’ti padaṁ ‘‘na bhuñje’’tiādi kiriyāpadehi paccekaṁ yojetabbaṁ. Na bhuñjeti",
  "tika-vin11t28:25_1": "bhattādiṁ bhuñjitabbaṁ na bhuñjeyya. Na piveti yāguādiṁ pātabbaṁ na piveyya. Na ca",
  "tika-vin11t28:25_2": "khādeti mūlakhādanīyādikaṁ khādanīyaṁ na khādeyya. Na sāyayeti phāṇitādikaṁ sāyitabbañca",
  "tika-vin11t28:25_3": "na sāyeyya na liheyya. Na dadeti aññassa bhattādiṁ kiñci na dadeyya. Na gaṇheyyāti",
  "tika-vin11t28:25_4": "tathā sayaṁ naggo hutvā na paṭiggaṇheyya. Añjasaṁ maggaṁ.",
  "tika-vin11t28:26": "2807.Parikammaṁ na kātabbanti piṭṭhiparikammādiparikammaṁ na kātabbaṁ. Kārayeti sayaṁ naggo hutvā aññena piṭṭhiparikammādiparikammaṁ na kārāpeyyāti attho.",
  "tika-vin11t28:27_0": "2808. Piṭṭhikammādike parikamme jantāgharādikā tisso paṭicchādī vuttā ‘‘anujānāmi,",
  "tika-vin11t28:27_1": "bhikkhave, tisso paṭicchādiyo jantāgharapaṭicchādiṁ udakapaṭicchādiṁ vatthapaṭicchādi’’nti",
  "tika-vin11t28:27_2": "(cūḷava. 261) anuññātāti yojanā. Paṭicchādeti hirikopinanti paṭicchādi, jantāgharameva",
  "tika-vin11t28:27_3": "paṭicchādi jantāgharapaṭicchādi. Udakameva paṭicchādi udakapaṭicchādi. Vatthameva",
  "tika-vin11t28:27_4": "paṭicchādi vatthapaṭicchādi. ‘‘Sabbattha pana vaṭṭatī’’ti iminā itarapaṭicchādidvayaṁ",
  "tika-vin11t28:27_5": "parikammeyeva vaṭṭatīti dīpeti. Sabbatthāti bhojanādisabbakiccesu.",
  "tika-vin11t28:28_0": "2809.Yattha katthaci peḷāyanti tambalohavaṭṭalohakaṁsalohakāḷalohasuvaṇṇarajatādīhi",
  "tika-vin11t28:28_1": "katāya vā dārumayāya vā yāya kāyaci peḷāya āsittakūpadhāne. Bhuñjituṁ na ca vaṭṭatīti",
  "tika-vin11t28:28_2": "bhājanaṁ ṭhapetvā bhuñjituṁ na vaṭṭati. Yathāha – ‘‘āsittakūpadhānaṁ nāma tambalohena",
  "tika-vin11t28:28_3": "vā rajatena vā katāya peḷāya etaṁ adhivacanaṁ, ‘na bhikkhave āsittakūpadhāne bhuñjitabba’nti",
  "tika-vin11t28:28_4": "sāmaññena paṭikkhittattā pana dārumayāpi na vaṭṭatī’’ti (cūḷava. aṭṭha. 264). ‘‘Anujānāmi",
  "tika-vin11t28:28_5": "bhikkhave maḷorika’’nti (cūḷava. 264) anuññātattā maḷorikāya ṭhapetvā bhuñjituṁ vaṭṭati.",
  "tika-vin11t28:28_6": "‘‘Maḷorikā’’ti ca daṇḍādhārako vuccati, yaṁ tayo, cattāro, bahū vā daṇḍake upari",
  "tika-vin11t28:28_7": "ca heṭṭhā ca vitthataṁ majjhe saṅkucitaṁ katvā bandhitvā ādhārakaṁ karonti. Yaṭṭhiādhārakapaṇṇādhārakapacchikapiṭṭhaghaṭakakavāṭakādibhājanamukhaudukkhalādīnipi",
  "tika-vin11t28:28_8": "ettheva saṅgahaṁ gacchanti. Yaṭṭhiādhārakoti yaṭṭhiṁyeva ujukaṁ ṭhapetvā bandhīkataādhārako.",
  "tika-vin11t28:29_0": "Ekabhājane visuṁ visuṁ bhojanassāpi sambhavato ‘‘bhuñjato ekabhājane’’ti ettakeyeva",
  "tika-vin11t28:29_1": "vutte tassāpi pasaṅgo siyāti tannivattanatthamāha ‘‘ekato’’ti. ‘‘Bhuñjato’’ti idaṁ",
  "tika-vin11t28:29_2": "upalakkhaṇaṁ. Ekato ekabhājane yāguādipānampi na vaṭṭati. Yathāha – ‘‘na, bhikkhave,",
  "tika-vin11t28:29_3": "ekathālake pātabba’’nti (cūḷava. 264). Atha vā bhuñjatoti ajjhohārasāmaññena pānampi",
  "tika-vin11t28:29_4": "saṅgahitanti veditabbaṁ. Ayamettha vinicchayo – sace eko bhikkhu bhājanato phalaṁ",
  "tika-vin11t28:29_5": "vā pūvaṁ vā gahetvā gacchati, tasmiṁ apagate itarassa sesakaṁ bhuñjituṁ vaṭṭati.",
  "tika-vin11t28:29_6": "Itarassāpi tasmiṁ khaṇe puna gahetuṁ vaṭṭatīti.",
  "tika-vin11t28:30": "2810. Ye dve vā tayo vā bhikkhū ekapāvuraṇā vā ekattharaṇā vā ekattharaṇapāvuraṇā vā nipajjanti, tesañca, ye ekamañcepi ekato nipajjanti, tesañca āpatti dukkaṭaṁ hotīti yojanā.",
  "tika-vin11t28:31_0": "2811.Saṅghāṭipallatthikamupāgatoti ettha saṅghāṭīti saṅghāṭināmena adhiṭṭhitacīvaramāha.",
  "tika-vin11t28:31_1": "Saṅghāṭipallatthikaṁ upagatena yutto hutvāti attho. Na nisīdeyyāti vihāre vā antaraghare",
  "tika-vin11t28:31_2": "vā yattha katthaci na nisīdeyya. ‘‘Saṅghāṭīti nāmena adhiṭṭhitacīvaravohārappattamadhiṭṭhitacīvaraṁ",
  "tika-vin11t28:31_3": "‘saṅghāṭī’ti vutta’’nti nissandehe, khuddasikkhāvaṇṇanāyampi ‘‘saṅghāṭiyā na pallattheti",
  "tika-vin11t28:31_4": "adhiṭṭhitacīvarena vihāre vā antaraghare vā pallatthiko na kātabbo’’ti vuttaṁ. Aṭṭhakathāyaṁ",
  "tika-vin11t28:31_5": "pana ‘‘antogāme vāsatthāya upagatena adhiṭṭhitaṁ saṅghāṭiṁ vinā sesacīvarehi pallatthikāya",
  "tika-vin11t28:31_6": "nisīdituṁ vaṭṭatī’’ti vuttaṁ.",
  "tika-vin11t28:32": "Kiñcikīḷaṁ na kīḷeyyāti jutakīḷādikaṁ yaṁ kiñci kāyikavācasikakīḷikaṁ na kīḷeyya. Na ca gāhayeti na ca gāhāpeyya, na harāpeyyāti attho.",
  "tika-vin11t28:33": "2812.Dāṭhikāyapīti massumhi. Uggatanti ettha ‘‘bībhaccha’’nti seso. Aññanti apalitaṁ. Tādisanti bībhacchaṁ.",
  "tika-vin11t28:34_0": "2813.‘‘Agilāno’’ti iminā gilānassa anāpattibhāvaṁ dīpeti. ‘‘Dhāreyyā’’ti iminā suddhakattuniddesena",
  "tika-vin11t28:34_1": "agilānassapi paraṁ dhārāpane, parassa dhāraṇasādiyane ca anāpattīti viññāyatīti.",
  "tika-vin11t28:34_2": "Attano guttatthaṁ, cīvarādīnaṁ guttatthañca vaṭṭatīti yojanā. Tatrāyaṁ vinicchayo",
  "tika-vin11t28:34_3": "(cūḷava. aṭṭha. 270) – yassa kāyadāho vā pittakopo vā hoti, cakkhu vā dubbalaṁ, añño",
  "tika-vin11t28:34_4": "vā koci ābādho vinā chattena uppajjati, tassa gāme vā araññe vā chattaṁ vaṭṭati.",
  "tika-vin11t28:34_5": "Vāḷamigacorabhayesu attaguttatthaṁ, vasse pana cīvaraguttatthampi vaṭṭati. Ekapaṇṇacchattaṁ",
  "tika-vin11t28:34_6": "pana sabbattheva vaṭṭati. ‘‘Ekapaṇṇacchattaṁ nāma tālapatta’’nti gaṇṭhipadesu vuttanti.",
  "tika-vin11t28:35_0": "2814. Hatthisoṇḍākāro abhedopacārena ‘‘hatthisoṇḍa’’nti vutto. Evamuparipi. Cīvarassa",
  "tika-vin11t28:35_1": "nāmadheyyaṁ ‘‘vasana’’nti idaṁ. ‘‘Nivāsentassa dukkaṭa’’nti padadvayañca ‘‘hatthisoṇḍa’’ntiādīhi",
  "tika-vin11t28:35_2": "sabbapadehi paccekaṁ yojetabbaṁ. Velliyanti ettha gāthābandhavasena saṁ-saddalopo,",
  "tika-vin11t28:35_3": "saṁvelliyanti attho.",
  "tika-vin11t28:36_0": "Ettha hatthisoṇḍaṁ (cūḷava. aṭṭha. 280) nāma nābhimūlato hatthisoṇḍasaṇṭhānaṁ olambakaṁ",
  "tika-vin11t28:36_1": "katvā nivatthaṁ coḷikitthīnaṁ nivāsanaṁ viya. Catukkaṇṇaṁ nāma uparito dve, heṭṭhato",
  "tika-vin11t28:36_2": "dveti evaṁ cattāro kaṇṇe dassetvā nivatthaṁ. Macchavāḷakaṁ nāma ekato dasantaṁ ekato",
  "tika-vin11t28:36_3": "pāsantaṁ olambetvā nivatthaṁ. Saṁvelliyanti mallakammakārādayo viya kacchaṁ bandhitvā",
  "tika-vin11t28:36_4": "nivāsanaṁ. Tālavaṇṭakaṁ nāma tālavaṇṭākārena sāṭakaṁ olambetvā nivāsanaṁ. Ca-saddena",
  "tika-vin11t28:36_5": "satavalikaṁ saṅgaṇhāti. Satavalikaṁ nāma dīghasāṭakaṁ anekakkhattuṁ obhañjitvā ovaṭṭikaṁ",
  "tika-vin11t28:36_6": "karontena nivatthaṁ, vāmadakkhiṇapassesu vā nirantaraṁ valiyo dassetvā nivatthaṁ.",
  "tika-vin11t28:36_7": "Sace pana jāṇuto paṭṭhāya ekā vā dve vā valiyo paññāyanti, vaṭṭati. Evaṁ nivāsetuṁ",
  "tika-vin11t28:36_8": "gilānassapi maggapaṭipannassapi na vaṭṭati.",
  "tika-vin11t28:37_0": "Yampi maggaṁ gacchantā ekaṁ vā dve vā koṇe ukkhipitvā antaravāsakassa upari laggenti,",
  "tika-vin11t28:37_1": "anto vā ekaṁ kāsāvaṁ tathā nivāsetvā bahi aparaṁ nivāsenti, sabbaṁ na vaṭṭati. Gilāno",
  "tika-vin11t28:37_2": "pana antokāsāvassa ovaṭṭikaṁ dassetvā aparaṁ upari nivāsetuṁ labhati. Agilānena dve",
  "tika-vin11t28:37_3": "nivāsentena saguṇaṁ katvā nivāsetabbāni. Iti yañca idha paṭikkhittaṁ, yañca sekhiyavaṇṇanāyaṁ,",
  "tika-vin11t28:37_4": "taṁ sabbaṁ vajjetvā nibbikāraṁ timaṇḍalaṁ paṭicchādentena parimaṇḍalaṁ nivāsetabbaṁ.",
  "tika-vin11t28:37_5": "Yaṁ kiñci vikāraṁ karonto dukkaṭā na muccati.",
  "tika-vin11t28:38_0": "2815.Gihipārupananti ‘‘setapaṭapārutaṁ (cūḷava. aṭṭha. 280) paribbājakapārutaṁ ekasāṭakapārutaṁ",
  "tika-vin11t28:38_1": "soṇḍapārutaṁ antepurikapārutaṁ mahājeṭṭhakapārutaṁ kuṭipavesakapārutaṁ brāhmaṇapārutaṁ",
  "tika-vin11t28:38_2": "pāḷikārakapāruta’’nti evamādiparimaṇḍalalakkhaṇato aññathā pārutaṁ, sabbametaṁ gihipārutaṁ",
  "tika-vin11t28:38_3": "nāma. Tasmā yathā setapaṭā aḍḍhapālakanigaṇṭhā pārupanti, yathā ca ekacce paribbājakā",
  "tika-vin11t28:38_4": "uraṁ vivaritvā dvīsu aṁsakūṭesu pāvuraṇaṁ ṭhapenti, yathā ca ekasāṭakā manussā nivatthasāṭakassa",
  "tika-vin11t28:38_5": "ekenantena piṭṭhiṁ pārupitvā ubho kaṇṇe ubhosu aṁsakūṭesu ṭhapenti, yathā ca surāsoṇḍādayo",
  "tika-vin11t28:38_6": "sāṭakena gīvaṁ parikkhipantā ubho ante udare vā olambenti, piṭṭhiyaṁ vā khipanti,",
  "tika-vin11t28:38_7": "yathā ca antepurikāyo akkhitārakamattaṁ dassetvā oguṇṭhikaṁ pārupanti, yathā ca mahājeṭṭhā",
  "tika-vin11t28:38_8": "dīghasāṭakaṁ nivāsetvā tasseva ekenantena sakalasarīraṁ pārupanti, yathā ca kassakā",
  "tika-vin11t28:38_9": "khettakuṭiṁ pavisantā sāṭakaṁ paliveṭhetvā upakacchake pakkhipitvā tasseva ekenantena",
  "tika-vin11t28:38_10": "sarīraṁ pārupanti, yathā ca brāhmaṇā ubhinnaṁ upakacchakānaṁ antarena sāṭakaṁ pavesetvā",
  "tika-vin11t28:38_11": "aṁsakūṭesu pakkhipanti, yathā ca pāḷikārako bhikkhu ekaṁsapārupanena pārutaṁ vāmabāhaṁ",
  "tika-vin11t28:38_12": "vivaritvā cīvaraṁ aṁsakūṭaṁ āropeti, evaṁ apārupitvā sabbepi ete, aññe ca evarūpe",
  "tika-vin11t28:38_13": "pārupanadose vajjetvā nibbikāraṁ parimaṇḍalaṁ pārupitabbaṁ. Tathā apārupitvā ārāme",
  "tika-vin11t28:38_14": "vā antaraghare vā anādarena yaṁ kiñci vikāraṁ karontassa dukkaṭaṁ. Parimaṇḍalato",
  "tika-vin11t28:38_15": "vimuttalakkhaṇanivāsanapārupanadose vajjetvā parimaṇḍalabhāvoyeva vuttalakkhaṇo adhippetoti attho.",
  "tika-vin11t28:39_0": "2816.Lokāyataṁ na vāceyyāti ‘‘sabbaṁ ucchiṭṭhaṁ, sabbaṁ anucchiṭṭhaṁ, seto kāko,",
  "tika-vin11t28:39_1": "kāḷo bako iminā ca iminā ca kāraṇenā’’ti evamādiniratthakakāraṇapaṭisaṁyuttaṁ titthiyasatthaṁ",
  "tika-vin11t28:39_2": "aññesaṁ na vāceyya. Na ca taṁ pariyāpuṇeti taṁ lokāyataṁ na ca pariyāpuṇeyya na uggaṇheyya.",
  "tika-vin11t28:39_3": "Tiracchānavijjāti hatthisippaassasippadhanusippādikā paropaghātakarā vijjā ca. Bhikkhunā",
  "tika-vin11t28:39_4": "na pariyāpuṇitabbā, na vācetabbāti yojanā.",
  "tika-vin11t28:40_0": "2817.Sabbācāmaribījanīti setādivaṇṇehi sabbehi camaravālehi katā bījanī. Na cālimpeyya",
  "tika-vin11t28:40_1": "dāyaṁ vāti davaḍāhādiupaddavanivāraṇāya anuññātaṁ paṭaggidānakāraṇaṁ vinā araññaṁ",
  "tika-vin11t28:40_2": "agginā na ālimpeyya. Davaḍāhe pana āgacchante anupasampanne asati paṭaggiṁ dātuṁ,",
  "tika-vin11t28:40_3": "appaharitakaraṇena vā parikhākhaṇanena vā parittāṇaṁ kātuṁ, senāsanaṁ pattaṁ vā appattaṁ",
  "tika-vin11t28:40_4": "vā aggiṁ allasākhaṁ bhañjitvā nibbāpetuñca labhati. Udakena pana kappiyeneva labhati,",
  "tika-vin11t28:40_5": "netarena. Anupasampanne pana sati teneva kappiyavohārena kārāpetabbaṁ. Mukhaṁ na",
  "tika-vin11t28:40_6": "ca lañjeti manosilādinā mukhaṁ na limpeyya, tilakena aṅgaṁ na kareyyāti attho.",
  "tika-vin11t28:41": "2818.Ubhatokājanti ubhatokoṭiyā bhāravahanakoṭikājaṁ. Antarakājakanti ubhayakoṭiyā ṭhitavāhakehi vahitabbaṁ majjhebhārayuttakājaṁ. Sīsakkhandhakaṭibhārādayo heṭṭhā vuttalakkhaṇāva.",
  "tika-vin11t28:42": "2819. Yo bhikkhu vaḍḍhakiaṅgulena aṭṭhaṅgulādhikaṁ vā teneva aṅgulena caturaṅgulapacchimaṁ vā dantakaṭṭhaṁ khādati, evaṁ khādato tassa āpatti dukkaṭaṁ hotīti yojanā.",
  "tika-vin11t28:43_0": "2820.Kicce satipīti sukkhakaṭṭhādiggahaṇakicce pana sati. Porisanti purisappamāṇaṁ,",
  "tika-vin11t28:43_1": "byāmamattanti vuttaṁ hoti. Āpadāsūti vāḷamigādayo vā disvā maggamūḷho vā disā oloketukāmo",
  "tika-vin11t28:43_2": "hutvā davaḍāhaṁ vā udakoghaṁ vā āgacchantaṁ disvā vā evarūpāsu āpadāsu. Vaṭṭatevābhirūhitunti",
  "tika-vin11t28:43_3": "atiuccampi rukkhaṁ ārohituṁ vaṭṭati eva.",
  "tika-vin11t28:44_0": "2821. Sace akallako gilāno na siyā, lasuṇaṁ māgadhaṁ āmakaṁ bhaṇḍikalasuṇaṁ na ca",
  "tika-vin11t28:44_1": "khādeyya neva paribhuñjeyyāti yojanā. Bhaṇḍikalasuṇaṁ nāma catumiñjato paṭṭhāya bahumiñjaṁ.",
  "tika-vin11t28:44_2": "Palaṇḍukabhañjanakādilasuṇe magadhesu jātattepi na doso. Lasuṇavibhāgo heṭṭhā dassitoyeva.",
  "tika-vin11t28:44_3": "Gilānassa pana lasuṇaṁ khādituṁ vaṭṭati. Yathāha – ‘‘anujānāmi, bhikkhave, ābādhapaccayā",
  "tika-vin11t28:44_4": "lasuṇaṁ khāditu’’nti (cūḷava. 289). Ābādhapaccayāti yassa ābādhassa lasuṇaṁ bhesajjaṁ",
  "tika-vin11t28:44_5": "hoti, tappaccayāti attho. Buddhavacananti saṅgītittayāruḷhā piṭakattayapāḷi. Aññathāti",
  "tika-vin11t28:44_6": "sakkaṭādikhalitavacanamayaṁ vācanāmaggaṁ na ropetabbaṁ, tathā na ṭhapetabbanti vuttaṁ hoti.",
  "tika-vin11t28:45_0": "2822.Khipiteti yena kenaci khipite. ‘‘Jīvā’’ti na vattabbanti yojanā. Bhikkhunā khipite",
  "tika-vin11t28:45_1": "gihinā ‘‘jīvathā’’ti vuttena puna ‘‘ciraṁ jīvā’’ti vattuṁ vaṭṭatīti yojanā. ‘‘Cira’’nti",
  "tika-vin11t28:45_2": "pade satipi vaṭṭati.",
  "tika-vin11t28:46": "2823.Ākoṭentassāti kāyena vā kāyapaṭibaddhādīhi vā paharantassa. Pupphasaṁkiṇṇeti pupphasanthate.",
  "tika-vin11t28:47_0": "2824. Nhāpitā pubbakā etassāti nhāpitapubbako, nhāpitajātikoti attho. Khurabhaṇḍanti",
  "tika-vin11t28:47_1": "nhāpitaparikkhāraṁ. Na gaṇheyyāti na parihareyya. Sace yo nhāpitajātiko hoti, so",
  "tika-vin11t28:47_2": "khurabhaṇḍaṁ gahetvā na hareyyāti attho. Aññassa hatthato gahetvā kesacchedādi kātuṁ",
  "tika-vin11t28:47_3": "vaṭṭati. Uṇṇīti kesakambalaṁ vinā uṇṇamayā pāvuraṇajāti. ‘‘Gonakaṁ kuttakaṁ cittaka’’miccādinā",
  "tika-vin11t28:47_4": "vuttabhedavantatāya āha ‘‘sabbā’’ti. Uṇṇamayaṁ antokaritvā pārupituṁ vaṭṭatīti āha",
  "tika-vin11t28:47_5": "‘‘bāhiralomikā’’ti. Yathāha – ‘‘na, bhikkhave, bāhiralomī uṇṇīdhāretabbā’’ti (cūḷava.",
  "tika-vin11t28:47_6": "249). Sikkhāpadaṭṭhakathāyaṁ ‘‘uṇṇalomāni bahi katvā uṇṇapāvāraṁ pārupanti, tathā",
  "tika-vin11t28:47_7": "dhārentassa dukkaṭaṁ. Lomāni anto katvā pārupituṁ vaṭṭatī’’ti (cūḷava. aṭṭha. 249).",
  "tika-vin11t28:48_0": "2825.Aṅgarāgaṁ nāma kuṅkumādi. Karontassāti abbhañjantassa. Akāyabandhanassa gāmaṁ",
  "tika-vin11t28:48_1": "pavisatopi dukkaṭaṁ samudīritanti yojanā. Ettha ca asatiyā abandhitvā nikkhantena",
  "tika-vin11t28:48_2": "yattha sarati, tattha bandhitabbaṁ. ‘‘Āsanasālāya bandhissāmī’’ti gantuṁ vaṭṭati.",
  "tika-vin11t28:48_3": "Saritvā yāva na bandhati, na tāva piṇḍāya caritabbaṁ.",
  "tika-vin11t28:49_0": "2826. Sabbaṁ āyudhaṁ vinā sabbaṁ lohajaṁ lohamayabhaṇḍañca pattaṁ, saṅkamanīyapādukaṁ,",
  "tika-vin11t28:49_1": "yathāvuttalakkhaṇaṁ pallaṅkaṁ, āsandiñca vinā sabbaṁ dārujaṁ dārumayabhaṇḍañca vuttalakkhaṇameva",
  "tika-vin11t28:49_2": "katakaṁ, kumbhakārikaṁ dhaniyasseva sabbamattikāmayaṁ kuṭiñca vinā sabbaṁ mattikāmayaṁ",
  "tika-vin11t28:49_3": "bhaṇḍañca kappiyanti yojanā.",
  "tika-vin11t28:50": "Khuddakavatthukkhandhakakathāvaṇṇanā."
}