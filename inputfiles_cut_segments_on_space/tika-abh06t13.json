{
  "tika-abh06t13:0": "13. Terasamo paricchedo",
  "tika-abh06t13:1": "Kārakapaṭivedhaniddeso",
  "tika-abh06t13:2_0": "Etthāha – niddiṭṭhā kusalādayo nāma dhammā, na panetesaṁ kārako attā niddiṭṭho. Tassa",
  "tika-abh06t13:2_1": "hi kārakassa vedakassa attano abhāve kusalākusalānaṁ dhammānaṁ abhāvo siyā, tesamabhāve",
  "tika-abh06t13:2_2": "tadāyattavuttīnaṁ tesaṁ vipākānamabhāvo hoti, tasmā kusalādīnaṁ dhammānaṁ desanā",
  "tika-abh06t13:2_3": "niratthikāti? Atra vuccate – nāyaṁ niratthikā, sātthikāvāyaṁ desanā. Yadi kārakassābhāvā",
  "tika-abh06t13:2_4": "kusalādīnamabhāvo siyā, tassa parikappitassa attanopi abhāvo siyā. Kiṁ kāraṇanti",
  "tika-abh06t13:2_5": "ce? Tassa attano aññassa kārakassābhāvato. Kārakābhāvepi kattā attā atthīti ce? Tathā",
  "tika-abh06t13:2_6": "kusalādīnampi asatipi kattari atthitā upagantabbā, kutoyaṁ tava tatthānurodho, idha",
  "tika-abh06t13:2_7": "virodhoti. Athāpi yathā pana loke kārakābhāvepi pathavīāpatejautuādayo paṭicca aṅkurādīnaṁ",
  "tika-abh06t13:2_8": "abhinibbatti dissati, tathā etesampi kusalādīnaṁ dhammānaṁ hetupaccayasāmaggiyā abhinibbatti hotīti veditabbā.",
  "tika-abh06t13:3_0": "Athāpi cettha tassā paññāya parikappito nicco dhuvo kusalādīnaṁ kattā attā paramatthato",
  "tika-abh06t13:3_1": "atthīti ce? Tamupaparikkhissāma tāva, so pana tāva attā kārako vedako kiṁ sacetano",
  "tika-abh06t13:3_2": "vā, udāhu acetano vāti? Kiñcettha – yadi acetano siyā, pākāratarupāsāṇasadiso siyā.",
  "tika-abh06t13:3_3": "Tassa kārakavedakattābhāvo siyā. Yadi sacetano, so cetanāya añño vā siyā, anañño",
  "tika-abh06t13:3_4": "vā. Athānañño, cetanāya nāse attanopi nāso siyā. Kiṁ kāraṇanti ce? Cetanāya anaññattā.",
  "tika-abh06t13:4_0": "Athāpi bhavato adhippāyo evaṁ siyā, attano pana nāso na bhavati niccattā, cetanāyayeva",
  "tika-abh06t13:4_1": "nāso bhavatīti? Vuccate – attano anāse sati cetanāyapi nāso na bhavati. Kiṁ kāraṇanti",
  "tika-abh06t13:4_2": "ce? Cetanāya anaññattā. Cetanattānaṁ anaññatte sati cetanāyayeva nāso bhavati, na",
  "tika-abh06t13:4_3": "attanoti ayuttametaṁ. Atha cetanāyayeva vināse visesakāraṇaṁ natthi, attāva nassatu,",
  "tika-abh06t13:4_4": "tiṭṭhatu cetanā. Atha cetanāya nāse attano nāso na bhavatīti ce? Cetanāya attā añño",
  "tika-abh06t13:4_5": "siyā. Atha aññassa attassa nāse sati sayaṁ nāso na bhavati, evañca sati “cetanāya",
  "tika-abh06t13:4_6": "anañño attā”ti tava paṭiññā hīnā. Athāpi cetanattānaṁ anaññatte sati attano anāso",
  "tika-abh06t13:4_7": "cetanāyapi anāso bhavatu. Atha na bhavati, paṭiññā hīnā. Atha vuttappakārato viparītaṁ",
  "tika-abh06t13:4_8": "vā siyā, attā nassatu, cetanā tiṭṭhatu. Atha pana evaṁ na bhavatīti ce? Anaññattapakkhaṁ",
  "tika-abh06t13:4_9": "pariccaja. Atha pana na pariccajasi, paṭiññāhīno bhavasi.",
  "tika-abh06t13:5_0": "Athāyaṁ bhavato adhippāyo siyā “nāyaṁ mama attā cetanāya anañño, aññoyevā”ti? Tatra",
  "tika-abh06t13:5_1": "vuccate – idha pana aññattaṁ duvidhaṁ hoti lakkhaṇakatamaññattañca desantarakatamaññattañcāti.",
  "tika-abh06t13:5_2": "Tattha kiṁ tvaṁ cetanattānaṁ lakkhaṇakatamaññattaṁ vadesi, udāhu desantarakatamaññattanti?",
  "tika-abh06t13:5_3": "Ahaṁ lakkhaṇakatamaññattaṁ vadāmīti. Yathā hi rūparasagandhādīnamekadese vattamānānampi",
  "tika-abh06t13:5_4": "lakkhaṇato aññattaṁ hoti, evaṁ cetanattānamekadese vattamānānampi lakkhaṇato aññattaṁ",
  "tika-abh06t13:5_5": "hoti, tasmā lakkhaṇakatamaññattaṁ vadāmīti. Tatra vuccate – yathā hi jātavedassa",
  "tika-abh06t13:5_6": "ḍayhamāne āmakasaṅghaṭe āmakavaṇṇavināse rasādīnaṁ vināso bhavati, tatheva cetanāya",
  "tika-abh06t13:5_7": "vināse attanopi vināso siyā. Kiṁ kāraṇanti ce? Rūparasādīnaṁ viya ekadesattāti.",
  "tika-abh06t13:6_0": "Athevaṁ bhavato mati siyā “ekadesatte satipi attano pana nāso na bhavati, cetanāyayeva",
  "tika-abh06t13:6_1": "vināso bhavatī”ti? Atra vuccate – attano anāse cetanāyapi anāsova hoti. Kiṁ kāraṇanti",
  "tika-abh06t13:6_2": "ce? Rūparasādīnaṁ viya avinibbhogato. Atha samāne ekadesatte avinibbhogabhāvepi kena",
  "tika-abh06t13:6_3": "hetunā cetanāya eva nāso bhavati, na pana attano. Atha visesakāraṇaṁ natthi, tava",
  "tika-abh06t13:6_4": "laddhiyā attāva nassatu, tiṭṭhatu cetanā. Atha cetanāya nāse attano nāso na bhavati,",
  "tika-abh06t13:6_5": "ubhinnaṁ ekadesatā natthi. Evañca sati ko dosoti ce? Yaṁ pana tayā vuttaṁ, yathā",
  "tika-abh06t13:6_6": "rūparasagandhādīnaṁ ekadese vattamānānampi lakkhaṇato aññattaṁ, tathā cetanattānamekadese",
  "tika-abh06t13:6_7": "vattamānānampi lakkhaṇato aññattanti? Tamayuttanti tava paṭiññā hīnā. Atha rūparasādīnaṁ",
  "tika-abh06t13:6_8": "viya samānepi ekadesatte yadi attano anāse cetanāyapi anāso na bhavati, paṭiññāhīno",
  "tika-abh06t13:6_9": "asi. Atha vuttappakārato viparītaṁ vā siyā, tava attā nassatu, cetanā tiṭṭhatu. Athevaṁ",
  "tika-abh06t13:6_10": "na bhavatīti ce? Ekadesatāva natthīti.",
  "tika-abh06t13:7_0": "Atha desantarakatamaññattaṁ vadesi, cetanattānaṁ aññatte sati ghaṭapaṭasakaṭagehādīnaṁ",
  "tika-abh06t13:7_1": "viya aññattaṁ siyā. Cetanāya vinā anaññatā te attā na ghaṭena vinā paṭo viya añño",
  "tika-abh06t13:7_2": "siyā. Añño ca hi ghaṭo añño ca paṭoti? Na, evañca sati ko dosoti ce? “Acetano attā”ti",
  "tika-abh06t13:7_3": "pubbe vuttadosato na parimuccatīti. Tasmā paramatthato na koci kattā vā vedako vā",
  "tika-abh06t13:7_4": "attā atthīti daṭṭhabbanti.",
  "tika-abh06t13:8": "Yadi evaṁ atha kasmā bhagavatā –",
  "tika-abh06t13:9": "779.",
  "tika-abh06t13:10": "“Asmā lokā paraṁ lokaṁ,",
  "tika-abh06t13:11": "So ca sandhāvatī naro;",
  "tika-abh06t13:12": "So ca karoti vedeti,",
  "tika-abh06t13:13": "Sukhadukkhaṁ sayaṁkata”nti ca.",
  "tika-abh06t13:14": "780.",
  "tika-abh06t13:15": "“Satto saṁsāramāpanno,",
  "tika-abh06t13:16": "Dukkhamassa mahabbhayaṁ;",
  "tika-abh06t13:17": "Atthi mātā atthi pitā,",
  "tika-abh06t13:18": "Atthi sattopapātiko”ti ca.",
  "tika-abh06t13:19": "781.",
  "tika-abh06t13:20": "“Bhārā have pañcakkhandhā,",
  "tika-abh06t13:21": "Bhārahāro ca puggalo;",
  "tika-abh06t13:22": "Bhārādānaṁ dukkhaṁ loke,",
  "tika-abh06t13:23": "Bhāranikkhepanaṁ sukha”nti ca.",
  "tika-abh06t13:24": "782.",
  "tika-abh06t13:25": "“Yañhi karoti puriso,",
  "tika-abh06t13:26": "Kāyena vācā uda cetasā;",
  "tika-abh06t13:27": "Tañhi tassa sakaṁ hoti,",
  "tika-abh06t13:28": "Tañca ādāya gacchatī”ti ca.",
  "tika-abh06t13:29": "783.",
  "tika-abh06t13:30": "“Ekassekena kappena,",
  "tika-abh06t13:31": "Puggalassaṭṭhisañcayo;",
  "tika-abh06t13:32": "Siyā pabbatasamo rāsi,",
  "tika-abh06t13:33": "Iti vuttaṁ mahesinā”ti ca.",
  "tika-abh06t13:34": "784.",
  "tika-abh06t13:35": "“Asaddho akataññū ca,",
  "tika-abh06t13:36": "Sandhicchedo ca yo naro;",
  "tika-abh06t13:37": "Hatāvakāso vantāso,",
  "tika-abh06t13:38": "Sa ve uttamaporiso”ti ca. –",
  "tika-abh06t13:39": "Vuttanti. Saccaṁ evaṁ vuttaṁ bhagavatā, tañca kho sammutivasena, na paramatthato. Nanu bhagavatā idampi vuttaṁ –",
  "tika-abh06t13:40": "785.",
  "tika-abh06t13:41": "“Kiṁ nu sattoti paccesi, māra diṭṭhigataṁ nu te;",
  "tika-abh06t13:42": "Suddhasaṅkhārapuñjoyaṁ, nayidha sattupalabbhatī”ti ca.",
  "tika-abh06t13:43": "786.",
  "tika-abh06t13:44": "“Yathāpi aṅgasambhārā,",
  "tika-abh06t13:45": "Hoti saddo ratho iti;",
  "tika-abh06t13:46": "Evaṁ khandhesu santesu,",
  "tika-abh06t13:47": "Hoti sattoti sammutī”ti ca.",
  "tika-abh06t13:48_0": "Tasmā na vacanamattamevāvalambitabbaṁ, na ca daḷhamūḷhagāhinā ca bhavitabbaṁ, garukulamupasevitvā",
  "tika-abh06t13:48_1": "suttapadānaṁ adhippāyo jānitabbo, suttapadesu abhiyogo kātabbo. Dve saccāni bhagavatā",
  "tika-abh06t13:48_2": "vuttāni – “sammutisaccaṁ, paramatthasaccañcā”ti. Tasmā dvepi sammutiparamatthasaccāni",
  "tika-abh06t13:48_3": "asaṅkarato ñātabbāni. Evaṁ asaṅkarato ñatvā koci kārako vā vedako vā nicco dhuvo",
  "tika-abh06t13:48_4": "attā paramatthato natthīti upaparikkhitvā paccayasāmaggiyā dhammānaṁ pavattiṁ sallakkhetvā",
  "tika-abh06t13:48_5": "paṇḍitena kulaputtena atthakāmena dukkhassantakiriyāya paṭipajjitabbanti.",
  "tika-abh06t13:49": "787.",
  "tika-abh06t13:50": "Yo imaṁ ganthaṁ accantaṁ, cinteti satatampi so;",
  "tika-abh06t13:51": "Kamena paramā paññā, tassa gacchati vepulaṁ.",
  "tika-abh06t13:52": "788.",
  "tika-abh06t13:53": "Atimatikaramādhinīharaṁ,",
  "tika-abh06t13:54": "Vimativināsakaraṁ piyakkaraṁ;",
  "tika-abh06t13:55": "Paṭhati suṇati yo sadā imaṁ,",
  "tika-abh06t13:56": "Vikasati tassa matīdha bhikkhuno.",
  "tika-abh06t13:57": "Iti abhidhammāvatāre kārakapaṭivedhaniddeso nāma",
  "tika-abh06t13:58": "Terasamo paricchedo."
}