{
  "tika-vin05t17:0": "17. Mañcapīṭhādisaṅghikasenāsanesu paṭipajjitabbavinicchayakathā",
  "tika-vin05t17:1": "82.Vihāresaṅghike seyyaṁ, santharitvāna pakkamoti saṅghike vihāre seyyaṁ santharitvāna aññattha vasitukāmatāya vihārato pakkamanaṁ. Tatrāyaṁ vinicchayo –",
  "tika-vin05t17:2": "‘‘Yo pana bhikkhu saṅghike vihāre seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya anāpucchaṁ vā gaccheyya, pācittiya’’nti (pāci. 115) –",
  "tika-vin05t17:3_0": "Vacanato saṅghike vihāre seyyaṁ sayaṁ santharitvā aññena vā santharāpetvā uddharaṇādīni",
  "tika-vin05t17:3_1": "akatvā parikkhittassa ārāmassa parikkhepaṁ, aparikkhittassa upacāraṁ atikkamantassa pācittiyaṁ.",
  "tika-vin05t17:4_0": "Tattha seyyā nāma bhisi cimilikā uttarattharaṇaṁ bhūmattharaṇaṁ taṭṭikā cammakhaṇḍo",
  "tika-vin05t17:4_1": "nisīdanaṁ paccattharaṇaṁ tiṇasanthāro paṇṇasanthāroti dasavidhā. Tattha bhisīti mañcakabhisi",
  "tika-vin05t17:4_2": "vā pīṭhakabhisi vā. Cimilikā nāma sudhādiparikammakatāya bhūmiyā vaṇṇānurakkhaṇatthaṁ",
  "tika-vin05t17:4_3": "katā, taṁ heṭṭhā pattharitvā upari kaṭasārakaṁ pattharanti. Uttarattharaṇaṁ nāma",
  "tika-vin05t17:4_4": "mañcapīṭhānaṁ upari attharitabbakapaccattharaṇaṁ. Bhūmattharaṇaṁ nāma bhūmiyaṁ attharitabbā",
  "tika-vin05t17:4_5": "kaṭasārakādivikati. Taṭṭikā nāma tālapaṇṇehi vā vākehi vā katataṭṭikā. Cammakhaṇḍo",
  "tika-vin05t17:4_6": "nāma sīhabyagghadīpitaracchacammādīsupi yaṁ kiñci cammaṁ. Aṭṭhakathāsu hi senāsanaparibhoge",
  "tika-vin05t17:4_7": "paṭikkhittacammaṁ na dissati, tasmā sīhabyagghacammādīnaṁ pariharaṇeyeva paṭikkhepo",
  "tika-vin05t17:4_8": "veditabbo. Nisīdananti sadasaṁ veditabbaṁ. Paccattharaṇanti pāvāro kojavoti ettakameva",
  "tika-vin05t17:4_9": "vuttaṁ. Tiṇasanthāroti yesaṁ kesañci tiṇānaṁ santhāro. Esa nayo paṇṇasanthārepi.",
  "tika-vin05t17:4_10": "Evaṁ pana imaṁ dasavidhaṁ seyyaṁ saṅghike vihāre santharitvā vā santharāpetvā vā",
  "tika-vin05t17:4_11": "pakkamantena āpucchitvā pakkamitabbaṁ, āpucchantena ca bhikkhumhi sati bhikkhu āpucchitabbo,",
  "tika-vin05t17:4_12": "tasmiṁ asati sāmaṇero, tasmiṁ asati ārāmiko, tasmiṁ asati yena vihāro kārito, so",
  "tika-vin05t17:4_13": "vihārasāmiko, tassa vā kule yo koci āpucchitabbo, tasmimpi asati catūsu pāsāṇesu",
  "tika-vin05t17:4_14": "mañcaṁ ṭhapetvā mañce avasesamañcapīṭhāni āropetvā upari bhisiādikaṁ dasavidhampi",
  "tika-vin05t17:4_15": "seyyaṁ rāsiṁ katvā dārubhaṇḍaṁ mattikābhaṇḍaṁ paṭisāmetvā dvāravātapānāni pidahitvā",
  "tika-vin05t17:4_16": "gamiyavattaṁ pūretvā gantabbaṁ.",
  "tika-vin05t17:5_0": "Sace pana senāsanaṁ ovassati, chadanatthañca tiṇaṁ vā iṭṭhakā vā ānītā honti, sace",
  "tika-vin05t17:5_1": "ussahati, chādetabbaṁ. No ce sakkoti, yo okāso anovassako, tattha mañcapīṭhādīni",
  "tika-vin05t17:5_2": "nikkhipitvā gantabbaṁ. Sace sabbampi ovassati, ussahantena antogāme upāsakānaṁ ghare",
  "tika-vin05t17:5_3": "ṭhapetabbaṁ. Sace tepi ‘‘saṅghikaṁ nāma, bhante, bhāriyaṁ, aggidāhādīnaṁ bhāyāmā’’ti",
  "tika-vin05t17:5_4": "na sampaṭicchanti, abbhokāsepi pāsāṇānaṁ upari mañcaṁ ṭhapetvā sesaṁ pubbe vuttanayeneva",
  "tika-vin05t17:5_5": "nikkhipitvā tiṇehi ca paṇṇehi ca paṭicchādetvā gantuṁ vaṭṭati. Yañhi tattha aṅgamattampi",
  "tika-vin05t17:5_6": "avasissati, taṁ aññesaṁ tattha āgatabhikkhūnaṁ upakāraṁ bhavissatīti. Uddharitvā",
  "tika-vin05t17:5_7": "gacchantena pana mañcapīṭhakavāṭaṁ sabbaṁ apanetvā saṁharitvā cīvaravaṁse laggetvāva",
  "tika-vin05t17:5_8": "gantabbaṁ. Pacchā āgantvā vasanakabhikkhunāpi puna mañcapīṭhaṁ ṭhapayitvā gacchantena",
  "tika-vin05t17:5_9": "tatheva kātabbaṁ. Antokuṭṭato seyyaṁ bahikuṭṭe paññapetvā vasantena gamanakāle puna",
  "tika-vin05t17:5_10": "gahitaṭṭhāneyeva paṭisāmetabbaṁ. Uparipāsādato oropetvā heṭṭhāpāsāde vasantassapi",
  "tika-vin05t17:5_11": "eseva nayo. Rattiṭṭhānadivāṭṭhānesu mañcapīṭhaṁ paññapetvā bahigamanakāle puna gahitaṭṭhāneyeva ṭhapetabbaṁ.",
  "tika-vin05t17:6_0": "83. Senāsanesu pana ayaṁ āpucchitabbānāpucchitabbavinicchayo – yā tāva bhūmiyaṁ dīghasālā",
  "tika-vin05t17:6_1": "vā paṇṇasālā vā hoti, yaṁ vā rukkhatthambhesu katagehaṁ upacikānaṁ uṭṭhānaṭṭhānaṁ",
  "tika-vin05t17:6_2": "hoti, tato pakkamantena tāva āpucchitvāva pakkamitabbaṁ. Tasmiñhi katipayāni divasāni",
  "tika-vin05t17:6_3": "ajaggiyamāne vammikāva santiṭṭhanti. Yaṁ pana pāsāṇapiṭṭhiyaṁ vā pāsāṇatthambhesu",
  "tika-vin05t17:6_4": "vā katasenāsanaṁ siluccayaleṇaṁ vā sudhālittasenāsanaṁ vā, yattha yattha upacikāsaṅkā",
  "tika-vin05t17:6_5": "natthi, tato pakkamantassa āpucchitvāpi anāpucchitvāpi gantuṁ vaṭṭati, āpucchanaṁ",
  "tika-vin05t17:6_6": "pana vattaṁ. Sace tādisepi senāsane ekena passena upacikā ārohanti, āpucchitvāva",
  "tika-vin05t17:6_7": "gantabbaṁ. Yo pana āgantuko bhikkhu saṅghikasenāsanaṁ gahetvāva santaṁ bhikkhuṁ anuvattanto",
  "tika-vin05t17:6_8": "attano senāsanaṁ aggahetvā vasati, yāva so na gaṇhāti, tāva taṁ senāsanaṁ purimabhikkhusseva",
  "tika-vin05t17:6_9": "palibodho. Yadā pana so senāsanaṁ gahetvā attano issariyena vasati, tato paṭṭhāya",
  "tika-vin05t17:6_10": "āgantukasseva palibodho. Sace ubhopi vibhajitvā gaṇhanti, ubhinnampi palibodho.",
  "tika-vin05t17:7_0": "Mahāpaccariyaṁ pana vuttaṁ – sace dve tayo ekato hutvā paññapenti, gamanakāle sabbehi",
  "tika-vin05t17:7_1": "āpucchitabbaṁ. Tesu ce paṭhamaṁ gacchanto ‘‘pacchimo jaggissatī’’ti ābhogaṁ katvā",
  "tika-vin05t17:7_2": "gacchati, vaṭṭati , pacchimassa ābhogena mutti natthi. Bahū ekaṁ pesetvā santharāpenti,",
  "tika-vin05t17:7_3": "gamanakāle sabbehi vā āpucchitabbaṁ, ekaṁ vā pesetvā āpucchitabbaṁ. Aññato mañcapīṭhādīni",
  "tika-vin05t17:7_4": "ānetvā aññatra vasitvā gamanakāle tattheva netabbāni. Sace aññato ānetvā vasamānassa",
  "tika-vin05t17:7_5": "añño vuḍḍhataro āgacchati, na paṭibāhitabbo , ‘‘mayā, bhante, aññāvāsato ānītaṁ,",
  "tika-vin05t17:7_6": "pākatikaṁ kareyyāthā’’ti vattabbaṁ. Tena ‘‘evaṁ karissāmī’’ti sampaṭicchite itarassa",
  "tika-vin05t17:7_7": "gantuṁ vaṭṭati. Evaṁ aññattha haritvāpi saṅghikaparibhogena paribhuñjantassa hi naṭṭhaṁ",
  "tika-vin05t17:7_8": "vā jiṇṇaṁ vā corehi vā haṭaṁ gīvā neva hoti, puggalikaparibhogena paribhuñjantassa",
  "tika-vin05t17:7_9": "pana gīvā hoti. Aññassa mañcapīṭhaṁ pana saṅghikaparibhogena vā puggalikaparibhogena",
  "tika-vin05t17:7_10": "vā paribhuñjantassa naṭṭhaṁ gīvāyeva. Antovihāre seyyaṁ santharitvā ‘‘ajjeva āgantvā",
  "tika-vin05t17:7_11": "paṭijaggissāmī’’ti evaṁ sāpekkho nadīpāraṁ gāmantaraṁ vā gantvā yatthassa gamanacittaṁ",
  "tika-vin05t17:7_12": "uppannaṁ, tattheva ṭhito kañci pesetvā āpucchati, nadīpūrarājacorādīsu vā kenaci",
  "tika-vin05t17:7_13": "palibodho hoti upadduto, na sakkoti paccāgantuṁ, evaṁbhūtassa anāpatti.",
  "tika-vin05t17:8_0": "Vihārassa upacāre pana upaṭṭhānasālāya vā maṇḍape vā rukkhamūle vā seyyaṁ santharitvā",
  "tika-vin05t17:8_1": "vā santharāpetvā vā taṁ pakkamanto neva uddharati na uddharāpeti anāpucchaṁ vā gacchati,",
  "tika-vin05t17:8_2": "dukkaṭaṁ. Vuttappakārañhi dasavidhaṁ seyyaṁ antogabbhādimhi guttaṭṭhāne paññapetvā",
  "tika-vin05t17:8_3": "gacchantassa yasmā seyyāpi senāsanampi upacikāhi palujjati, vammikarāsiyeva hoti,",
  "tika-vin05t17:8_4": "tasmā pācittiyaṁ vuttaṁ. Bahi pana upaṭṭhānasālādīsu paññapetvā gacchantassa seyyāmattameva",
  "tika-vin05t17:8_5": "nasseyya ṭhānassa aguttatāya, na senāsanaṁ, tasmā ettha dukkaṭaṁ vuttaṁ. Mañcapīṭhaṁ",
  "tika-vin05t17:8_6": "pana yasmā na sakkā sahasā upacikāhi khāyituṁ, tasmā taṁ vihārepi santharitvā gacchantassa",
  "tika-vin05t17:8_7": "dukkaṭaṁ. Vihārassūpacāre upaṭṭhānasālāyaṁ maṇḍape rukkhamūlepi santharitvā pakkamantassa dukkaṭameva.",
  "tika-vin05t17:9_0": "84. ‘‘Yo pana bhikkhu saṅghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse",
  "tika-vin05t17:9_1": "santharitvā vā santharāpetvā vā taṁ pakkamanto neva uddhareyya na uddharāpeyya anāpucchaṁ",
  "tika-vin05t17:9_2": "vā gaccheyya, pācittiya’’nti (pāci. 109) vacanato saṅghikāni pana mañcapīṭhādīni",
  "tika-vin05t17:9_3": "cattāri ajjhokāse santharitvā vā santharāpetvā vā uddharaṇādīni akatvā ‘‘ajjeva āgamissāmī’’ti",
  "tika-vin05t17:9_4": "gacchantassapi thāmamajjhimassa purisassa leḍḍupātātikkame pācittiyaṁ. Ettha kocchaṁ",
  "tika-vin05t17:9_5": "nāma vākamayaṁ vā usīramayaṁ vā muñjamayaṁ vā pabbajamayaṁ vā heṭṭhā ca upari ca",
  "tika-vin05t17:9_6": "vitthataṁ majjhe saṁkhittaṁ paṇavasaṇṭhānaṁ katvā baddhaṁ. Taṁ kira majjhe sīhabyagghacammaparikkhittampi",
  "tika-vin05t17:9_7": "karonti, akappiyacammaṁ nāmettha natthi. Senāsanañhi sovaṇṇamayampi vaṭṭati, tasmā taṁ mahagghaṁ hoti.",
  "tika-vin05t17:10_0": "‘‘Anujānāmi, bhikkhave, aṭṭha māse avassikasaṅkete maṇḍape vā rukkhamūle vā yattha",
  "tika-vin05t17:10_1": "kākā vā kulalā vā na ūhadanti, tattha senāsanaṁ nikkhipitu’’nti (pāci. 110) vacanato",
  "tika-vin05t17:10_2": "pana vassikavassānamāsāti evaṁ apaññāte cattāro hemantike, cattāro gimhiketi aṭṭha",
  "tika-vin05t17:10_3": "māse sākhāmaṇḍape vā padaramaṇḍape vā rukkhamūle vā nikkhipituṁ vaṭṭati. Yasmiṁ pana",
  "tika-vin05t17:10_4": "kākā vā kulalā vā aññe vā sakuntā dhuvanivāsena kulāvake katvā vasanti, tassa rukkhassa",
  "tika-vin05t17:10_5": "mūle na nikkhipitabbaṁ. ‘‘Aṭṭha māse’’ti vacanato yesu janapadesu vassakāle na vassati,",
  "tika-vin05t17:10_6": "tesu cattāro māse nikkhipituṁ na vaṭṭatiyeva. ‘‘Avassikasaṅkete’’ti vacanato yattha",
  "tika-vin05t17:10_7": "hemante devo vassati, tattha hemantepi ajjhokāse nikkhipituṁ na vaṭṭati. Gimhe pana",
  "tika-vin05t17:10_8": "sabbattha vigatavalāhakaṁ visuddhaṁ nataṁ hoti, evarūpe kāle kenacideva karaṇīyena",
  "tika-vin05t17:10_9": "ajjhokāse mañcapīṭhaṁ nikkhipituṁ vaṭṭati.",
  "tika-vin05t17:11_0": "85. Abbhokāsikenapi vattaṁ jānitabbaṁ. Tassa hi sace puggalikamañcako atthi, tattheva",
  "tika-vin05t17:11_1": "sayitabbaṁ. Saṅghikaṁ gaṇhantena vettena vā vākena vā vītamañcako gahetabbo, tasmiṁ",
  "tika-vin05t17:11_2": "asati purāṇamañcako gahetabbo, tasmiṁ asati navavāyimo vā onaddhako vā gahetabbo.",
  "tika-vin05t17:11_3": "Gahetvā pana ‘‘ahaṁ ukkaṭṭharukkhamūliko ukkaṭṭhaabbhokāsiko’’ti cīvarakuṭimpi akatvā",
  "tika-vin05t17:11_4": "asamaye ajjhokāse vā rukkhamūle vā paññapetvā nipajjituṁ na vaṭṭati. Sace pana catugguṇenapi",
  "tika-vin05t17:11_5": "cīvarena katā kuṭi atementaṁ rakkhituṁ na sakkoti, sattāhavaddalikādīni bhavanti,",
  "tika-vin05t17:11_6": "bhikkhuno kāyānugatikattā vaṭṭati. Araññe paṇṇakuṭīsu vasantānaṁ sīlasampadāya pasannacittā",
  "tika-vin05t17:11_7": "manussā navaṁ mañcapīṭhaṁ denti ‘‘saṅghikaparibhogena paribhuñjathā’’ti, vasitvā",
  "tika-vin05t17:11_8": "gacchantehi sāmantavihāre sabhāgabhikkhūnaṁ pesetvā gantabbaṁ, sabhāgānaṁ abhāvena",
  "tika-vin05t17:11_9": "anovassake nikkhipitvā gantabbaṁ, anovassake asati rukkhe laggetvā gantabbaṁ. Cetiyaṅgaṇe",
  "tika-vin05t17:11_10": "sammajjaniṁ gahetvā bhojanasālaṅgaṇaṁ vā uposathāgāraṅgaṇaṁ vā pariveṇadivāṭṭhānaaggisālādīsu",
  "tika-vin05t17:11_11": "vā aññataraṁ sammajjitvā dhovitvā puna sammajjanimāḷakeyeva ṭhapetabbā. Uposathāgārādīsu",
  "tika-vin05t17:11_12": "aññatarasmiṁ gahetvā avasesāni sammajjantassapi eseva nayo.",
  "tika-vin05t17:12_0": "Yo pana bhikkhācāramaggaṁ sammajjanto gantukāmo hoti, tena sammajjitvā sace antarāmagge",
  "tika-vin05t17:12_1": "sālā atthi, tattha ṭhapetabbā. Sace natthi, valāhakānaṁ anuṭṭhitabhāvaṁ sallakkhetvā",
  "tika-vin05t17:12_2": "‘‘yāvāhaṁ gāmato nikkhamāmi, tāva na vassissatī’’ti jānantena yattha katthaci nikkhipitvā",
  "tika-vin05t17:12_3": "puna paccāgacchantena pākatikaṭṭhāne ṭhapetabbā. ‘‘Sace vassissatīti jānanto ajjhokāse",
  "tika-vin05t17:12_4": "ṭhapeti, dukkaṭa’’nti mahāpaccariyaṁ vuttaṁ. Sace pana tatra tatreva sammajjanatthāya",
  "tika-vin05t17:12_5": "sammajjanī nikkhittā hoti, taṁ taṁ ṭhānaṁ sammajjitvā tatra tatreva nikkhipituṁ vaṭṭati,",
  "tika-vin05t17:12_6": "āsanasālaṁ sammajjantena vattaṁ jānitabbaṁ. Tatridaṁ vattaṁ – majjhato paṭṭhāya pādaṭṭhānābhimukhā",
  "tika-vin05t17:12_7": "vālikā haritabbā, kacavaraṁ hatthehi gahetvā bahi chaḍḍetabbaṁ.",
  "tika-vin05t17:13_0": "86. Sace vuttappakāraṁ catubbidhampi saṅghikaṁ senāsanaṁ ajjhokāse vā rukkhamūle",
  "tika-vin05t17:13_1": "vā maṇḍape vā anupasampannena santharāpeti, yena santharāpitaṁ, tassa palibodho.",
  "tika-vin05t17:13_2": "Sace pana upasampannena santharāpeti, yena santhataṁ, tassa palibodho. Tatrāyaṁ vinicchayo",
  "tika-vin05t17:13_3": "(pāci. aṭṭha. 111) – thero bhojanasālāyaṁ bhattakiccaṁ katvā daharaṁ āṇāpeti ‘‘gaccha",
  "tika-vin05t17:13_4": "divāṭṭhāne mañcapīṭhaṁ paññapehī’’ti. So tathā katvā nisinno, thero yathāruci vicaritvā",
  "tika-vin05t17:13_5": "tattha gantvā thavikaṁ vā uttarāsaṅgaṁ vā ṭhapeti, tato paṭṭhāya therassa palibodho.",
  "tika-vin05t17:13_6": "Nisīditvā sayaṁ gacchanto neva uddharati na uddharāpeti, leḍḍupātātikkame pācittiyaṁ.",
  "tika-vin05t17:13_7": "Sace pana thero tattha thavikaṁ vā uttarāsaṅgaṁ vā aṭṭhapetvā caṅkamantova daharaṁ",
  "tika-vin05t17:13_8": "‘‘gaccha tva’’nti bhaṇati, tena ‘‘idaṁ, bhante, mañcapīṭha’’nti ācikkhitabbaṁ. Sace",
  "tika-vin05t17:13_9": "thero vattaṁ jānāti, ‘‘tvaṁ gaccha, ahaṁ pākatikaṁ karissāmī’’ti vattabbaṁ. Sace",
  "tika-vin05t17:13_10": "bālo hoti anuggahitavatto, ‘‘gaccha, mā idha tiṭṭha, neva nisīdituṁ na nipajjituṁ",
  "tika-vin05t17:13_11": "demī’’ti daharaṁ tajjetiyeva. Daharena ‘‘bhante, sukhaṁ sayathā’’ti kappaṁ labhitvā",
  "tika-vin05t17:13_12": "vanditvā gantabbaṁ. Tasmiṁ gate therasseva palibodho, purimanayeneva cassa āpatti veditabbā.",
  "tika-vin05t17:14_0": "Atha pana āṇattikkhaṇeyeva daharo ‘‘mayhaṁ bhaṇḍe bhaṇḍadhovanādi kiñci karaṇīyaṁ",
  "tika-vin05t17:14_1": "atthī’’ti vadati, thero pana taṁ ‘‘paññapetvā gacchāhī’’ti vatvā bhojanasālato nikkhamitvā",
  "tika-vin05t17:14_2": "aññattha gacchati, pāduddhārena kāretabbo . Sace tattheva gantvā nisīdati, purimanayeneva",
  "tika-vin05t17:14_3": "cassa leḍḍupātātikkame āpatti. Sace pana thero sāmaṇeraṁ āṇāpeti, sāmaṇere tattha",
  "tika-vin05t17:14_4": "mañcapīṭhaṁ paññapetvā nisinnepi bhojanasālato aññattha gacchanto pāduddhārena kāretabbo.",
  "tika-vin05t17:14_5": "Gantvā nisinno puna gamanakāle leḍḍupātātikkame āpattiyā kāretabbo. Sace pana āṇāpento",
  "tika-vin05t17:14_6": "‘‘mañcapīṭhaṁ paññapetvā tattheva nisīdā’’ti āṇāpeti, yatricchati, tatra gantvā āgantuṁ",
  "tika-vin05t17:14_7": "labhati. Sayaṁ pana pākatikaṁ akatvā gacchantassa leḍḍupātātikkame pācittiyaṁ. Antarasannipāte",
  "tika-vin05t17:14_8": "mañcapīṭhādīni paññapetvā nisinnehi gamanakāle ārāmikānaṁ ‘‘idaṁ paṭisāmethā’’ti",
  "tika-vin05t17:14_9": "vattabbaṁ, avatvā gacchantānaṁ leḍḍupātātikkame āpatti.",
  "tika-vin05t17:15_0": "87. Mahādhammassavanaṁ nāma hoti, tattha uposathāgāratopi bhojanasālatopi āharitvā",
  "tika-vin05t17:15_1": "mañcapīṭhāni paññapenti, āvāsikānaṁyeva palibodho. Sace āgantukā ‘‘idaṁ amhākaṁ upajjhāyassa,",
  "tika-vin05t17:15_2": "idaṁ ācariyassā’’ti gaṇhanti, tato paṭṭhāya tesaṁ palibodho. Gamanakāle pākatikaṁ",
  "tika-vin05t17:15_3": "akatvā leḍḍupātaṁ atikkamantānaṁ āpatti. Mahāpaccariyaṁ pana vuttaṁ ‘‘yāva aññe na",
  "tika-vin05t17:15_4": "nisīdanti, tāva yehi paññattaṁ, tesaṁ bhāro, aññesu āgantvā nisinnesu nisinnakānaṁ",
  "tika-vin05t17:15_5": "bhāro. Sace te anuddharitvā vā anuddharāpetvā vā gacchanti, dukkaṭaṁ. Kasmā? Anāṇattiyā",
  "tika-vin05t17:15_6": "paññapitattā’’ti. Dhammāsane paññatte yāva ussārako vā dhammakathiko vā nāgacchati,",
  "tika-vin05t17:15_7": "tāva paññāpakānaṁ palibodho. Tasmiṁ āgantvā nisinne tassa palibodho. Sakalaṁ ahorattaṁ",
  "tika-vin05t17:15_8": "dhammassavanaṁ hoti, añño ussārako vā dhammakathiko vā uṭṭhāti, añño nisīdati, yo",
  "tika-vin05t17:15_9": "yo āgantvā nisīdati, tassa tasseva bhāro. Uṭṭhahantena pana ‘‘idamāsanaṁ tumhākaṁ",
  "tika-vin05t17:15_10": "bhāro’’ti vatvā gantabbaṁ. Sacepi itarasmiṁ anāgate paṭhamaṁ nisinno uṭṭhāya gacchati,",
  "tika-vin05t17:15_11": "tasmiñca antoupacāraṭṭheyeva itaro āgantvā nisīdati, uṭṭhāya gato āpattiyā na kāretabbo.",
  "tika-vin05t17:15_12": "Sace pana itarasmiṁ anāgateyeva paṭhamaṁ nisinno uṭṭhāyāsanā leḍḍupātaṁ atikkamati,",
  "tika-vin05t17:15_13": "āpattiyā kāretabbo. ‘‘Sabbattha leḍḍupātātikkame paṭhamapāde dukkaṭaṁ, dutiyapāde",
  "tika-vin05t17:15_14": "pācittiya’’nti ayaṁ nayo mahāpaccariyaṁ vuttoti.",
  "tika-vin05t17:16_0": "88. Sace pana vuttappakārasenāsanato aññaṁ saṅghikaṁ cimilikaṁ vā uttarattharaṇaṁ",
  "tika-vin05t17:16_1": "vā bhūmattharaṇaṁ vā taṭṭikaṁ vā cammakhaṇḍaṁ vā pādapuñchaniṁ vā phalakapīṭhaṁ vā",
  "tika-vin05t17:16_2": "ajjhokāse santharitvā vā santharāpetvā vā taṁ pakkamanto neva uddharati na uddharāpeti",
  "tika-vin05t17:16_3": "anāpucchaṁ vā gacchati, dukkaṭaṁ. Ādhārakaṁ pattapidhānakaṁ pādakaṭhalikaṁ tālavaṇṭaṁ",
  "tika-vin05t17:16_4": "bījanipattakaṁ yaṁ kiñci dārubhaṇḍaṁ antamaso pānīyauḷuṅkaṁ pānīyasaṅkhaṁ ajjhokāse",
  "tika-vin05t17:16_5": "nikkhipitvā gacchantassapi dukkaṭaṁ. Ajjhokāse rajanaṁ pacitvā rajanabhājanaṁ rajanauḷuṅko",
  "tika-vin05t17:16_6": "rajanadoṇikāti sabbaṁ aggisālāya paṭisāmetabbaṁ. Sace aggisālā natthi, anovassake",
  "tika-vin05t17:16_7": "pabbhāre nikkhipitabbaṁ. Tasmimpi asati yattha olokentā bhikkhū passanti, tādise",
  "tika-vin05t17:16_8": "ṭhāne ṭhapetvā gantuṁ vaṭṭati. Aññapuggalike pana mañcapīṭhādisenāsanepi dukkaṭameva.",
  "tika-vin05t17:16_9": "Ettha pana ‘‘yasmiṁ vissāsaggāho na ruhati, tassa santake dukkaṭaṁ. Yasmiṁ pana vissāsaggāho",
  "tika-vin05t17:16_10": "ruhati, tassa santakaṁ attano puggalikameva hotī’’ti mahāpaccariyādīsu vuttaṁ. Attano",
  "tika-vin05t17:16_11": "puggalike pana anāpattiyeva. Yo bhikkhu vā sāmaṇero vā ārāmiko vā lajjī hoti, attano",
  "tika-vin05t17:16_12": "palibodhaṁ viya maññati, tathārūpaṁ anāpucchitvā gacchantassapi anāpatti. Yo pana",
  "tika-vin05t17:16_13": "ātape otāpento ‘‘āgantvā uddharissāmī’’ti gacchati, tassapi anāpatti.",
  "tika-vin05t17:17": "Iti pāḷimuttakavinayavinicchayasaṅgahe",
  "tika-vin05t17:18": "Mañcapīṭhādisaṅghikasenāsanesu",
  "tika-vin05t17:19": "Paṭipajjitabbavinicchayakathā samattā."
}