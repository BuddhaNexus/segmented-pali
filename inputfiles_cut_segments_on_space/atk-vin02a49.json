{
  "atk-vin02a49:0": "Codanākaṇḍaṁ",
  "atk-vin02a49:1": "Anuvijjakakiccavaṇṇanā",
  "atk-vin02a49:2_0": "360-361. Idāni evaṁ uppannāya codanāya vinayadharena kattabbakiccaṁ dassetuṁ anuvijjakenātiādi",
  "atk-vin02a49:2_1": "āraddhaṁ. Tattha diṭṭhaṁ diṭṭhenāti gāthāya ayamattho – ekeneko mātugāmena saddhiṁ",
  "atk-vin02a49:2_2": "ekaṭṭhānato nikkhamanto vā pavisanto vā diṭṭho, so taṁ pārājikena codeti, itaro tassa",
  "atk-vin02a49:2_3": "dassanaṁ anujānāti. Taṁ pana dassanaṁ paṭicca pārājikaṁ na upeti, na paṭijānāti.",
  "atk-vin02a49:2_4": "Evamettha yaṁ tena diṭṭhaṁ, taṁ tassa ‘‘diṭṭho mayā’’ti iminā diṭṭhavacanena sameti.",
  "atk-vin02a49:2_5": "Yasmā pana itaro taṁ dassanaṁ paṭicca dosaṁ na paṭijānāti, tasmā asuddhaparisaṅkito",
  "atk-vin02a49:2_6": "hoti; amūlakaparisaṅkitoti attho. Tassa puggalassa ‘‘suddho aha’’nti paṭiññāya tena",
  "atk-vin02a49:2_7": "saddhiṁ uposatho kātabbo. Sesagāthādvayepi eseva nayo. Sesaṁ sabbattha uttānamevāti.",
  "atk-vin02a49:3": "Anuvijjakakiccavaṇṇanā niṭṭhitā.",
  "atk-vin02a49:4": "Codakapucchāvissajjanāvaṇṇanā",
  "atk-vin02a49:5_0": "362-363.Codanāyako ādītiādipucchānaṁ vissajjane sacce ca akuppe cāti sacce patiṭṭhātabbaṁ",
  "atk-vin02a49:5_1": "akuppe ca. Yaṁ kataṁ vā na kataṁ vā, tadeva vattabbaṁ, na ca codake vā anuvijjake",
  "atk-vin02a49:5_2": "vā saṅghe vā kopo uppādetabbo. Otiṇṇānotiṇṇaṁ jānitabbanti otiṇṇañca anotiṇṇañca",
  "atk-vin02a49:5_3": "vacanaṁ jānitabbaṁ. Tatrāyaṁ jānanavidhi – ettakā codakassa pubbakathā, ettakā pacchimakathā,",
  "atk-vin02a49:5_4": "ettakā cuditakassa pubbakathā, ettakā pacchimakathāti jānitabbā . Codakassa pamāṇaṁ",
  "atk-vin02a49:5_5": "gaṇhitabbaṁ, cuditakassa pamāṇaṁ gaṇhitabbaṁ, anuvijjakassa pamāṇaṁ gaṇhitabbaṁ,",
  "atk-vin02a49:5_6": "anuvijjako appamattakampi ahāpento ‘‘āvuso samannāharitvā ujuṁ katvā āharā’’ti vattabbo,",
  "atk-vin02a49:5_7": "saṅghena evaṁ paṭipajjitabbaṁ. Yena dhammena yena vinayena yena satthusāsanena taṁ",
  "atk-vin02a49:5_8": "adhikaraṇaṁ vūpasammatīti ettha dhammoti bhūtaṁ vatthu. Vinayoti codanā ceva sāraṇā",
  "atk-vin02a49:5_9": "ca. Satthusāsananti ñattisampadā ceva anussāvanasampadā ca. Etena hi dhammena ca",
  "atk-vin02a49:5_10": "vinayena ca satthusāsanena ca adhikaraṇaṁ vūpasamati, tasmā anuvijjakena bhūtena",
  "atk-vin02a49:5_11": "vatthunā codetvā āpattiṁ sāretvā ñattisampadāya ceva anussāvanasampadāya ca taṁ adhikaraṇaṁ",
  "atk-vin02a49:5_12": "vūpasametabbaṁ, anuvijjakena evaṁ paṭipajjitabbaṁ. Sesamettha uttānameva.",
  "atk-vin02a49:6_0": "364.Uposatho kimatthāyātiādipucchāvissajjanampi uttānameva. Avasānagāthāsu there",
  "atk-vin02a49:6_1": "ca paribhāsatīti avamaññaṁ karonto ‘‘kiṁ ime jānantī’’ti paribhāsati. Khato upahatindriyoti",
  "atk-vin02a49:6_2": "tāya chandādigāmitāya tena ca paribhāsanena attanā attano khatattā khato. Saddhādīnañca",
  "atk-vin02a49:6_3": "indriyānaṁ upahatattā upahatindriyo. Nirayaṁ gacchati dummedho, na ca sikkhāya gāravoti",
  "atk-vin02a49:6_4": "so khato upahatindriyo paññāya abhāvato dummedho tīsu sikkhāsu asikkhanato na ca",
  "atk-vin02a49:6_5": "sikkhāya gāravo kāyassa bhedā nirayameva upagacchati, tasmā na ca āmisaṁ nissāya…pe…",
  "atk-vin02a49:6_6": "yathā dhammo tathā kareti. Tassattho na ca āmisaṁ nissāya kare, cuditakacodakesu",
  "atk-vin02a49:6_7": "hi aññatarena dinnaṁ cīvarādiāmisaṁ gaṇhanto āmisaṁ nissāya karoti, evaṁ na kareyya.",
  "atk-vin02a49:6_8": "Na ca nissāya puggalanti ‘‘ayaṁ me upajjhāyo vā ācariyo vā’’tiādinā nayena chandādīhi",
  "atk-vin02a49:6_9": "gacchanto puggalaṁ nissāya karoti, evaṁ na kareyya. Atha kho ubhopete vivajjetvā",
  "atk-vin02a49:6_10": "yathā dhammo ṭhito, tatheva kareyyāti.",
  "atk-vin02a49:7_0": "Upakaṇṇakaṁ jappatīti ‘‘evaṁ kathehi, mā evaṁ kathayitthā’’ti kaṇṇamūle manteti.",
  "atk-vin02a49:7_1": "Jimhaṁ pekkhatīti dosameva gavesati. Vītiharatīti vinicchayaṁ hāpeti. Kummaggaṁ paṭisevatīti āpattiṁ dīpeti.",
  "atk-vin02a49:8": "Akālena ca codetīti anokāse anajjhiṭṭhova codeti. Pubbāparaṁ na jānātīti purimakathañca pacchimakathañca na jānāti.",
  "atk-vin02a49:9": "Anusandhivacanapathaṁna jānātīti kathānusandhivinicchayānusandhivasena vacanaṁ na jānāti. Sesaṁ sabbattha uttānamevāti.",
  "atk-vin02a49:10": "Codanākaṇḍavaṇṇanā niṭṭhitā."
}