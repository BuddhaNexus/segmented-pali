{
  "atk-vin02a417:0": "Pañcavaggo",
  "atk-vin02a417:1": "Kammavaggavaṇṇanā",
  "atk-vin02a417:2_0": "482. Kammavagge catunnaṁ kammānaṁ nānākaraṇaṁ samathakkhandhake vuttameva. Kiñcāpi",
  "atk-vin02a417:2_1": "vuttaṁ, atha kho ayaṁ kammavinicchayo nāma ādito paṭṭhāya vuccamāno pākaṭo hoti,",
  "atk-vin02a417:2_2": "tasmā ādito paṭṭhāyevettha vattabbaṁ vadissāma. Cattārīti kammānaṁ gaṇanaparicchedavacanametaṁ.",
  "atk-vin02a417:2_3": "Kammānīti paricchinnakammanidassanaṁ. Apalokanakammaṁ nāma sīmaṭṭhakasaṅghaṁ sodhetvā",
  "atk-vin02a417:2_4": "chandārahānaṁ chandaṁ āharitvā samaggassa saṅghassa anumatiyā tikkhattuṁ sāvetvā",
  "atk-vin02a417:2_5": "kattabbaṁ kammaṁ. Ñattikammaṁ nāma vuttanayeneva samaggassa saṅghassa anumatiyā ekāya",
  "atk-vin02a417:2_6": "ñattiyā kattabbaṁ kammaṁ. Ñattidutiyakammaṁ nāma vuttanayeneva samaggassa saṅghassa",
  "atk-vin02a417:2_7": "anumatiyā ekāya ñattiyā ekāya ca anussāvanāyāti evaṁ ñattidutiyāya anussāvanāya kattabbaṁ",
  "atk-vin02a417:2_8": "kammaṁ. Ñatticatutthakammaṁ nāma vuttanayeneva samaggassa saṅghassa anumatiyā ekāya",
  "atk-vin02a417:2_9": "ñattiyā tīhi ca anussāvanāhīti evaṁ ñatticatutthāhi tīhi anussāvanāhi kattabbaṁ kammaṁ.",
  "atk-vin02a417:3_0": "Tattha apalokanakammaṁ apaloketvāva kātabbaṁ, ñattikammādivasena na kātabbaṁ. Ñattikammampi",
  "atk-vin02a417:3_1": "ekaṁ ñattiṁ ṭhapetvāva kātabbaṁ, apalokanakammādivasena na kātabbaṁ. Ñattidutiyakammaṁ",
  "atk-vin02a417:3_2": "pana apaloketvā kātabbampi atthi, akātabbampi atthi.",
  "atk-vin02a417:4_0": "Tattha sīmāsammuti, sīmāsamūhananaṁ, kathinadānaṁ, kathinuddhāro, kuṭivatthudesanā,",
  "atk-vin02a417:4_1": "vihāravatthudesanāti imāni cha kammāni garukāni apaloketvā kātuṁ na vaṭṭanti, ñattidutiyakammavācaṁ",
  "atk-vin02a417:4_2": "sāvetvāva kātabbāni. Avasesā terasa sammutiyo senāsanaggāhakamatakacīvaradānādisammutiyo",
  "atk-vin02a417:4_3": "cāti etāni lahukakammāni apaloketvāpi kātuṁ vaṭṭanti, ñattikamma-ñatticatutthakammavasena",
  "atk-vin02a417:4_4": "pana na kātabbameva. Ñatticatutthakammavasena kayiramānaṁ daḷhataraṁ hoti, tasmā",
  "atk-vin02a417:4_5": "kātabbanti ekacce vadanti. Evaṁ pana sati kammasaṅkaro hoti, tasmā na kātabbanti",
  "atk-vin02a417:4_6": "paṭikkhittameva. Sace pana akkharaparihīnaṁ vā padaparihīnaṁ vā duruttapadaṁ vā hoti,",
  "atk-vin02a417:4_7": "tassa sodhanatthaṁ punappunaṁ vattuṁ vaṭṭati. Idaṁ akuppakammassa daḷhīkammaṁ hoti,",
  "atk-vin02a417:4_8": "kuppakamme kammaṁ hutvā tiṭṭhati.",
  "atk-vin02a417:5": "Ñatticatutthakammaṁ ñattiñca tisso ca kammavācāyo sāvetvāva kātabbaṁ, apalokanakammādivasena na kātabbaṁ. Pañcahākārehi vipajjantīti pañcahi kāraṇehi vipajjanti.",
  "atk-vin02a417:6_0": "483.Sammukhākaraṇīyaṁ kammaṁ asammukhā karoti, vatthuvipannaṁ adhammakammanti ettha",
  "atk-vin02a417:6_1": "atthi kammaṁ sammukhākaraṇīyaṁ; atthi asammukhākaraṇīyaṁ; tattha asammukhākaraṇīyaṁ",
  "atk-vin02a417:6_2": "nāma dūtenupasampadā, pattanikkujjanaṁ, pattukkujjanaṁ, ummattakassa bhikkhuno ummattakasammuti,",
  "atk-vin02a417:6_3": "sekkhānaṁ kulānaṁ sekkhasammuti, channassa bhikkhuno brahmadaṇḍo, devadattassa pakāsanīyakammaṁ,",
  "atk-vin02a417:6_4": "appasādanīyaṁ dassentassa bhikkhuno bhikkhunisaṅghena kātabbaṁ avandanīyakammanti",
  "atk-vin02a417:6_5": "aṭṭhavidhaṁ hoti, taṁ sabbaṁ tattha tattha vuttanayeneva veditabbaṁ. Idaṁ aṭṭhavidhampi",
  "atk-vin02a417:6_6": "kammaṁ asammukhā kataṁ sukataṁ hoti akuppaṁ.",
  "atk-vin02a417:7_0": "Sesāni sabbakammāni sammukhā eva kātabbāni – saṅghasammukhatā, dhammasammukhatā,",
  "atk-vin02a417:7_1": "vinayasammukhatā, puggalasammukhatāti imaṁ catubbidhaṁ sammukhāvinayaṁ upanetvāva",
  "atk-vin02a417:7_2": "kātabbāni. Evaṁ katāni hi sukatāni honti. Evaṁ akatāni panetāni imaṁ sammukhāvinayasaṅkhātaṁ",
  "atk-vin02a417:7_3": "vatthuṁ vinā katattā vatthuvipannāni nāma honti. Tena vuttaṁ – “sammukhākaraṇīyaṁ",
  "atk-vin02a417:7_4": "kammaṁ asammukhā karoti, vatthuvipannaṁ adhammakamma”nti.",
  "atk-vin02a417:8_0": "Paṭipucchākaraṇīyādīsupi paṭipucchādikaraṇameva vatthu, taṁ vatthuṁ vinā katattā",
  "atk-vin02a417:8_1": "tesampi vatthuvipannatā veditabbā. Idaṁ panettha vacanatthamattaṁ. Paṭipucchā karaṇīyaṁ",
  "atk-vin02a417:8_2": "appaṭipucchā karotīti pucchitvā codetvā sāretvā kātabbaṁ apucchitvā acodetvā asāretvā",
  "atk-vin02a417:8_3": "karoti. Paṭiññāya karaṇīyaṁappaṭiññāya karotīti paṭiññaṁ āropetvā yathādinnāya paṭiññāya",
  "atk-vin02a417:8_4": "kātabbaṁ appaṭiññāya karontassa vippalapantassa balakkārena karoti. Sativinayārahassāti",
  "atk-vin02a417:8_5": "dabbamallaputtattherasadisassa khīṇāsavassa. Amūḷhavinayārahassāti gaggabhikkhusadisassa",
  "atk-vin02a417:8_6": "ummattakassa. Tassapāpiyasikakammārahassāti upavāḷabhikkhusadisassa ussannapāpassa. Esa nayo sabbattha.",
  "atk-vin02a417:9_0": "Anuposatheuposathaṁ karotīti anuposathadivase uposathaṁ karoti. Uposathadivaso nāma",
  "atk-vin02a417:9_1": "ṭhapetvā kattikamāsaṁ avasesesu ekādasasu māsesu bhinnassa saṅghassa sāmaggidivaso",
  "atk-vin02a417:9_2": "ca yathāvuttacātuddasapannarasā ca. Etaṁ tippakārampi uposathadivasaṁ ṭhapetvā aññasmiṁ",
  "atk-vin02a417:9_3": "divase uposathaṁ karonto anuposathe uposathaṁ karoti nāma. Yatra hi pattacīvarādīnaṁ",
  "atk-vin02a417:9_4": "atthāya appamattakena kāraṇena vivadantā uposathaṁ vā pavāraṇaṁ vā ṭhapenti, tattha",
  "atk-vin02a417:9_5": "tasmiṁ adhikaraṇe vinicchite “samaggā jātāmhā”ti antarā sāmaggiuposathaṁ kātuṁ na",
  "atk-vin02a417:9_6": "labhanti, karontehi anuposathe uposatho kato nāma hoti.",
  "atk-vin02a417:10_0": "Apavāraṇāya pavāretīti apavāraṇādivase pavāreti; pavāraṇādivaso nāma ekasmiṁ kattikamāse",
  "atk-vin02a417:10_1": "bhinnassa saṅghassa sāmaggidivaso ca paccukkaḍḍhitvā ṭhapitadivaso ca dve ca puṇṇamāsiyo.",
  "atk-vin02a417:10_2": "Evaṁ catubbidhampi pavāraṇādivasaṁ ṭhapetvā aññasmiṁ divase pavārento apavāraṇāya",
  "atk-vin02a417:10_3": "pavāreti nāma. Idhāpi appamattakassa vivādassa vūpasame sāmaggipavāraṇaṁ kātuṁ na",
  "atk-vin02a417:10_4": "labhanti, karontehi apavāraṇāya pavāraṇā katā hoti. Apica ūnavīsativassaṁ vā antimavatthuṁ",
  "atk-vin02a417:10_5": "ajjhāpannapubbaṁ vā ekādasasu vā abhabbapuggalesu aññataraṁ upasampādentassapi vatthuvipannaṁ",
  "atk-vin02a417:10_6": "adhammakammaṁ hoti. Evaṁ vatthuto kammāni vipajjanti.",
  "atk-vin02a417:11_0": "484. Ñattito vipattiyaṁ pana vatthuṁ na parāmasatīti yassa upasampadādikammaṁ karoti,",
  "atk-vin02a417:11_1": "taṁ na parāmasati, tassa nāmaṁ na gaṇhāti. “Suṇātu me bhante saṅgho, ayaṁ dhammarakkhito",
  "atk-vin02a417:11_2": "āyasmato buddharakkhitassa upasampadāpekkho”ti vattabbe “suṇātu me bhante saṅgho,",
  "atk-vin02a417:11_3": "āyasmato buddharakkhitassa upasampadāpekkho”ti vadati; evaṁ vatthuṁ na parāmasati.",
  "atk-vin02a417:12_0": "Saṅghaṁ na parāmasatīti saṅghassa nāmaṁ na gaṇhāti. “Suṇātu me bhante saṅgho, ayaṁ",
  "atk-vin02a417:12_1": "dhammarakkhito”ti vattabbe “suṇātu me bhante, ayaṁ dhammarakkhito”ti vadati; evaṁ",
  "atk-vin02a417:12_2": "saṅghaṁ na parāmasati.",
  "atk-vin02a417:13_0": "Puggalaṁ na parāmasatīti yo upasampadāpekkhassa upajjhāyo, taṁ na parāmasati, tassa",
  "atk-vin02a417:13_1": "nāmaṁ na gaṇhāti. “Suṇātu me bhante saṅgho, ayaṁ dhammarakkhito āyasmato buddharakkhitassa",
  "atk-vin02a417:13_2": "upasampadāpekkho”ti vattabbe “suṇātu me, bhante saṅgho, ayaṁ dhammarakkhito upasampadāpekkho”ti",
  "atk-vin02a417:13_3": "vadati; evaṁ puggalaṁ na parāmasati.",
  "atk-vin02a417:14_0": "Ñattiṁ na parāmasatīti sabbena sabbaṁ ñattiṁ na parāmasati. Ñattidutiyakamme ñattiṁ",
  "atk-vin02a417:14_1": "aṭṭhapetvā dvikkhattuṁ kammavācāya eva anussāvanakammaṁ karoti. Ñatticatutthakammepi",
  "atk-vin02a417:14_2": "ñattiṁ aṭṭhapetvā catukkhattuṁ kammavācāya eva anussāvanakammaṁ karoti; evaṁ ñattiṁ na parāmasati.",
  "atk-vin02a417:15_0": "Pacchā vā ñattiṁ ṭhapetīti paṭhamaṁ kammavācāya anussāvanakammaṁ katvā “esā ñattī”ti",
  "atk-vin02a417:15_1": "vatvā “khamati saṅghassa tasmā tuṇhī evametaṁ dhārayāmī”ti vadati; evaṁ pacchā ñattiṁ",
  "atk-vin02a417:15_2": "ṭhapeti. Iti imehi pañcahākārehi ñattito kammāni vipajjanti.",
  "atk-vin02a417:16_0": "485. Anussāvanato vipattiyaṁ pana vatthuādīni vuttanayeneva veditabbāni. Evaṁ pana",
  "atk-vin02a417:16_1": "nesaṁ aparāmasanaṁ hoti – “suṇātu me bhante saṅgho”ti paṭhamānussāvane “dutiyampi",
  "atk-vin02a417:16_2": "etamatthaṁ vadāmi, tatiyampi etamatthaṁ vadāmi, suṇātu me bhante saṅgho”ti dutiyatatiyānussāvanāsu",
  "atk-vin02a417:16_3": "vā “ayaṁ dhammarakkhito āyasmato buddharakkhitassa upasampadāpekkho”ti vattabbe “suṇātu",
  "atk-vin02a417:16_4": "me bhante saṅgho, āyasmato buddharakkhitassā”ti vadanto vatthuṁ na parāmasati nāma.",
  "atk-vin02a417:16_5": "“Suṇātu me bhante saṅgho, ayaṁ dhammarakkhito”ti vattabbe “suṇātu me bhante, ayaṁ",
  "atk-vin02a417:16_6": "dhammarakkhito”ti vadanto saṅghaṁ na parāmasati nāma. “Suṇātu me bhante saṅgho, ayaṁ",
  "atk-vin02a417:16_7": "dhammarakkhito āyasmato buddharakkhitassā”ti vattabbe “suṇātu me bhante saṅgho, ayaṁ",
  "atk-vin02a417:16_8": "dhammarakkhito upasampadāpekkho”ti vadanto puggalaṁ na parāmasati nāma.",
  "atk-vin02a417:17_0": "Sāvanaṁ hāpetīti sabbena sabbaṁ kammavācāya anussāvanaṁ na karoti, ñattidutiyakamme",
  "atk-vin02a417:17_1": "dvikkhattuṁ ñattimeva ṭhapeti, ñatticatutthakamme catukkhattuṁ ñattimeva ṭhapeti;",
  "atk-vin02a417:17_2": "evaṁ anussāvanaṁ hāpeti. Yopi ñattidutiyakamme ekaṁ ñattiṁ ṭhapetvā ekaṁ kammavācaṁ",
  "atk-vin02a417:17_3": "anussāvento akkharaṁ vā chaḍḍeti, padaṁ vā duruttaṁ karoti, ayampi anussāvanaṁ hāpetiyeva.",
  "atk-vin02a417:17_4": "Ñatticatutthakamme pana ekaṁ ñattiṁ ṭhapetvā sakimeva vā dvikkhattuṁ vā kammavācāya",
  "atk-vin02a417:17_5": "anussāvanaṁ karontopi akkharaṁ vā padaṁ vā chaḍḍentopi duruttaṁ karontopi anussāvanaṁ",
  "atk-vin02a417:17_6": "hāpetiyevāti veditabbo.",
  "atk-vin02a417:18": "Duruttaṁ karotīti ettha pana ayaṁ vinicchayo – yo hi aññasmiṁ akkhare vattabbe aññaṁ vadati, ayaṁ duruttaṁ karoti nāma. Tasmā kammavācaṁ karontena bhikkhunā yvāyaṁ –",
  "atk-vin02a417:19": "“Sithilaṁ dhanitañca dīgharassaṁ, garukaṁ lahukañca niggahitaṁ;",
  "atk-vin02a417:20": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo”ti.",
  "atk-vin02a417:21_0": "Vutto, ayaṁ suṭṭhu upalakkhetabbo. Ettha hi “sithilaṁ” nāma pañcasu vaggesu paṭhamatatiyaṁ.",
  "atk-vin02a417:21_1": "“Dhanitaṁ” nāma tesveva dutiyacatutthaṁ. “Dīgha”nti dīghena kālena vattabbaṁ ākārādi.",
  "atk-vin02a417:21_2": "“Rassa”nti tato upaḍḍhakālena vattabbaṁ akārādi. “Garuka”nti dīghameva. Yaṁ vā āyasmato",
  "atk-vin02a417:21_3": "buddharakkhitattherassa yassa nakkhamatīti evaṁ saṁyogaparaṁ katvā vuccati. “Lahuka”nti",
  "atk-vin02a417:21_4": "rassameva. Yaṁ vā āyasmato buddharakkhitatherassa yassa na khamatīti evaṁ asaṁyogaparaṁ",
  "atk-vin02a417:21_5": "katvā vuccati. “Niggahita”nti yaṁ karaṇāni niggahetvā avissajjetvā avivaṭena mukhena",
  "atk-vin02a417:21_6": "sānunāsikaṁ katvā vattabbaṁ. “Sambandha”nti yaṁ parapadena sambandhitvā “tuṇhissā”ti",
  "atk-vin02a417:21_7": "vā “tuṇhassā”ti vā vuccati. “Vavatthita”nti yaṁ parapadena asambandhaṁ katvā vicchinditvā",
  "atk-vin02a417:21_8": "“tuṇhī assā”ti vā “tuṇha assā”ti vā vuccati. “Vimutta”nti yaṁ karaṇāni aniggahetvā",
  "atk-vin02a417:21_9": "vissajjetvā vivaṭena mukhena anunāsikaṁ akatvā vuccati.",
  "atk-vin02a417:22_0": "Tattha “suṇātu me”ti vattabbe ta-kārassa tha-kāraṁ katvā “suṇāthu me”ti vacanaṁ sithilassa",
  "atk-vin02a417:22_1": "dhanitakaraṇaṁ nāma. Tathā “pattakallaṁ, esā ñattī”ti vattabbe “patthakallaṁ, esā",
  "atk-vin02a417:22_2": "ñatthī”tiādivacanañca. “Bhante saṅgho”ti vattabbe bha-kāra gha-kārānaṁ ba-kāra ga-kāre",
  "atk-vin02a417:22_3": "katvā “bante saṅgo”ti vacanaṁ dhanitassa sithilakaraṇaṁ nāma. “Suṇātu me”ti vivaṭena",
  "atk-vin02a417:22_4": "mukhena vattabbe pana “suṇaṁtu me”ti vā “esā ñattī”ti vattabbe “esaṁ ñattī”ti vā",
  "atk-vin02a417:22_5": "avivaṭena mukhena anunāsikaṁ katvā vacanaṁ vimuttassa niggahitavacanaṁ nāma. “Pattakalla”nti",
  "atk-vin02a417:22_6": "avivaṭena mukhena anunāsikaṁ katvā vattabbe “pattakallā”ti vivaṭena mukhena anunāsikaṁ",
  "atk-vin02a417:22_7": "akatvā vacanaṁ niggahitassa vimuttavacanaṁ nāma.",
  "atk-vin02a417:23_0": "Iti sithile kattabbe dhanitaṁ, dhanite kattabbe sithilaṁ, vimutte kattabbe niggahitaṁ,",
  "atk-vin02a417:23_1": "niggahite kattabbe vimuttanti imāni cattāri byañjanāni antokammavācāya kammaṁ dūsenti.",
  "atk-vin02a417:23_2": "Evaṁ vadanto hi aññasmiṁ akkhare vattabbe aññaṁ vadati, duruttaṁ karotīti vuccati.",
  "atk-vin02a417:23_3": "Itaresu pana dīgharassādīsu chasu byañjanesu dīghaṭṭhāne dīghameva, rassaṭṭhāne ca",
  "atk-vin02a417:23_4": "rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ",
  "atk-vin02a417:23_5": "avināsentena kammavācā kātabbā. Sace pana evaṁ akatvā dīghe vattabbe rassaṁ, rasse",
  "atk-vin02a417:23_6": "vā vattabbe dīghaṁ vadati; tathā garuke vattabbe lahukaṁ, lahuke vā vattabbe garukaṁ",
  "atk-vin02a417:23_7": "vadati; sambandhe vā pana vattabbe vavatthitaṁ, vavatthite vā vattabbe sambandhaṁ",
  "atk-vin02a417:23_8": "vadati; evaṁ vuttepi kammavācā na kuppati. Imāni hi cha byañjanāni kammaṁ na kopenti.",
  "atk-vin02a417:24_0": "Yaṁ pana suttantikattherā “da-kāro ta-kāramāpajjati, ta-kāro da-kāramāpajjati, ca-kāro",
  "atk-vin02a417:24_1": "ja-kāramāpajjati, ja-kāro ca-kāramāpajjati, ya-kāro ka-kāramāpajjati, ka-kāro ya-kāramāpajjati;",
  "atk-vin02a417:24_2": "tasmā da-kārādīsu vattabbesu ta-kārādivacanaṁ na virujjhatī”ti vadanti, taṁ kammavācaṁ",
  "atk-vin02a417:24_3": "patvā na vaṭṭati. Tasmā vinayadharena neva da-kāro ta-kāro kātabbo…pe… na ka-kāro",
  "atk-vin02a417:24_4": "ya-kāro. Yathāpāḷiyā niruttiṁ sodhetvā dasavidhāya byañjananiruttiyā vuttadose pariharantena",
  "atk-vin02a417:24_5": "kammavācā kātabbā. Itarathā hi sāvanaṁ hāpeti nāma.",
  "atk-vin02a417:25": "Akāle vā sāvetīti sāvanāya akāle anokāse ñattiṁ aṭṭhapetvā paṭhamaṁyeva anussāvanakammaṁ katvā pacchā ñattiṁ ṭhapeti. Iti imehi pañcahākārehi anussāvanato kammāni vipajjanti.",
  "atk-vin02a417:26_0": "486. Sīmato vipattiyaṁ pana atikhuddakasīmā nāma yā ekavīsati bhikkhū na gaṇhāti.",
  "atk-vin02a417:26_1": "Kurundiyaṁ pana “yattha ekavīsati bhikkhū nisīdituṁ na sakkontī”ti vuttaṁ. Tasmā",
  "atk-vin02a417:26_2": "yā evarūpā sīmā, ayaṁ sammatāpi asammatā, gāmakhettasadisāva hoti, tattha kataṁ kammaṁ",
  "atk-vin02a417:26_3": "kuppati. Esa nayo sesasīmāsupi. Ettha pana atimahatī nāma yā kesaggamattenāpi tiyojanaṁ",
  "atk-vin02a417:26_4": "atikkāmetvā sammatā hoti. Khaṇḍanimittā nāma aghaṭitanimittā vuccati. Puratthimāya",
  "atk-vin02a417:26_5": "disāya nimittaṁ kittetvā anukkameneva dakkhiṇāya pacchimāya uttarāya disāya kittetvā",
  "atk-vin02a417:26_6": "puna puratthimāya disāya pubbakittitaṁ nimittaṁ paṭikittetvāva ṭhapetuṁ vaṭṭati;",
  "atk-vin02a417:26_7": "evaṁ akhaṇḍanimittā hoti. Sace pana anukkamena āharitvā uttarāya disāya nimittaṁ",
  "atk-vin02a417:26_8": "kittetvā tattheva ṭhapeti, khaṇḍanimittā hoti. Aparāpi khaṇḍanimittā nāma yā animittupagaṁ",
  "atk-vin02a417:26_9": "tacasārarukkhaṁ vā khāṇukaṁ vā paṁsupuñjavālikāpuñjānaṁ vā aññataraṁ antarā ekaṁ",
  "atk-vin02a417:26_10": "nimittaṁ katvā sammatā hoti. Chāyānimittā nāma yā pabbatacchāyādīnaṁ yaṁkiñci chāyaṁ",
  "atk-vin02a417:26_11": "nimittaṁ katvā sammatā hoti. Animittā nāma yā sabbena sabbaṁ nimittāni akittetvā sammatā hoti.",
  "atk-vin02a417:27_0": "Bahisīme ṭhito sīmaṁ sammannati nāma nimittāni kittetvā nimittānaṁ bahi ṭhito sammannati.",
  "atk-vin02a417:27_1": "Nadiyā samudde jātassare sīmaṁ sammannatīti etesu nadiādīsu yaṁ sammannati, sā evaṁ",
  "atk-vin02a417:27_2": "sammatāpi “sabbā, bhikkhave, nadī asīmā, sabbo samuddo asīmo, sabbo jātassaro asīmo”ti",
  "atk-vin02a417:27_3": "vacanato asammatāva hoti. Sīmāya sīmaṁ sambhindatīti attano sīmāya paresaṁ sīmaṁ",
  "atk-vin02a417:27_4": "sambhindati. Ajjhottharatīti attano sīmāya paresaṁ sīmaṁ ajjhottharati. Tattha yathā",
  "atk-vin02a417:27_5": "sambhedo ca ajjhottharaṇañca hoti, taṁ sabbaṁ uposathakkhandhake vuttameva. Iti imā",
  "atk-vin02a417:27_6": "ekādasapi sīmā asīmā gāmakhettasadisā eva, tāsu nisīditvā kataṁ kammaṁ kuppati. Tena",
  "atk-vin02a417:27_7": "vuttaṁ “imehi ekādasahi ākārehi sīmato kammāni vipajjantī”ti.",
  "atk-vin02a417:28_0": "487-488. Parisato kammavipattiyaṁ pana kiñci anuttānaṁ nāma natthi. Yampi tattha",
  "atk-vin02a417:28_1": "kammappattachandārahalakkhaṇaṁ vattabbaṁ siyā, tampi parato “cattāro bhikkhū pakatattā",
  "atk-vin02a417:28_2": "kammappattā”tiādinā nayena vuttameva. Tattha pakatattā kammappattāti catuvaggakaraṇe",
  "atk-vin02a417:28_3": "kamme cattāro pakatattā anukkhittā anissāritā parisuddhasīlā cattāro bhikkhū kammappattā",
  "atk-vin02a417:28_4": "kammassa arahā anucchavikā sāmino. Na tehi vinā taṁ kammaṁ kayirati, na tesaṁ chando",
  "atk-vin02a417:28_5": "vā pārisuddhi vā eti. Avasesā pana sacepi sahassamattā honti, sace samānasaṁvāsakā,",
  "atk-vin02a417:28_6": "sabbe chandārahāva honti. Chandapārisuddhiṁ datvā āgacchantu vā mā vā, kammaṁ pana",
  "atk-vin02a417:28_7": "tiṭṭhati. Yassa pana saṅgho parivāsādikammaṁ karoti, so neva kammappatto, nāpi chandāraho.",
  "atk-vin02a417:28_8": "Apica yasmā taṁ puggalaṁ vatthuṁ katvā saṅgho kammaṁ karoti, tasmā “kammāraho”ti",
  "atk-vin02a417:28_9": "vuccati. Sesakammesupi eseva nayo.",
  "atk-vin02a417:29": "489. Puna cattāri kammānītiādiko nayo paṇḍakādīnaṁ avatthubhāvadassanatthaṁ vutto. Sesamettha uttānameva.",
  "atk-vin02a417:30": "Apalokanakammakathā",
  "atk-vin02a417:31_0": "495-496. Idāni tesaṁ kammānaṁ pabhedadassanatthaṁ “apalokanakammaṁ kati ṭhānāni gacchatī”tiādimāha.",
  "atk-vin02a417:31_1": "Tattha “apalokanakammaṁ pañca ṭhānāni gacchati – osāraṇaṁ, nissāraṇaṁ, bhaṇḍukammaṁ,",
  "atk-vin02a417:31_2": "brahmadaṇḍaṁ, kammalakkhaṇaññeva pañcama”nti ettha “osāraṇaṁ nissāraṇa”nti padasiliṭṭhatāyetaṁ",
  "atk-vin02a417:31_3": "vuttaṁ. Paṭhamaṁ pana nissāraṇā hoti, pacchā osāraṇā. Tattha yā kaṇṭakasāmaṇerassa",
  "atk-vin02a417:31_4": "daṇḍakammanāsanā, sā “nissāraṇā”ti veditabbā. Tasmā etarahi sacepi sāmaṇero buddhassa",
  "atk-vin02a417:31_5": "vā dhammassa vā saṅghassa vā avaṇṇaṁ bhaṇati, “akappiyaṁ kappiya”nti dīpeti, micchādiṭṭhiko",
  "atk-vin02a417:31_6": "hoti antaggāhikāya diṭṭhiyā samannāgato, so yāvatatiyaṁ nivāretvā taṁ laddhiṁ nissajjāpetabbo.",
  "atk-vin02a417:31_7": "No ce vissajjeti, saṅghaṁ sannipātetvā “vissajjehī”ti vattabbo. No ce vissajjeti,",
  "atk-vin02a417:31_8": "byattena bhikkhunā apalokanakammaṁ katvā nissāretabbo. Evañca pana kammaṁ kātabbaṁ –",
  "atk-vin02a417:32_0": "“Saṅghaṁ, bhante, pucchāmi – ‘ayaṁ itthannāmo sāmaṇero buddhassa dhammassa saṅghassa",
  "atk-vin02a417:32_1": "avaṇṇavādī micchādiṭṭhiko, yaṁ aññe sāmaṇerā labhanti, dirattatirattaṁ bhikkhūhi",
  "atk-vin02a417:32_2": "saddhiṁ sahaseyyaṁ, tassa alābhāya nissāraṇā ruccati saṅghassā’ti. Dutiyampi… tatiyampi,",
  "atk-vin02a417:32_3": "bhante, saṅghaṁ pucchāmi – ‘ayaṁ itthannāmo sāmaṇero buddhassa…pe… ruccati saṅghassā’ti",
  "atk-vin02a417:32_4": "cara pire vinassā”ti.",
  "atk-vin02a417:33_0": "So aparena samayena “ahaṁ, bhante, bālatāya aññāṇatāya alakkhikatāya evaṁ akāsiṁ,",
  "atk-vin02a417:33_1": "svāhaṁ saṅghaṁ khamāpemī”ti khamāpento yāvatatiyaṁ yācāpetvā apalokanakammeneva osāretabbo.",
  "atk-vin02a417:33_2": "Evaṁ pana osāretabbo, saṅghamajjhe byattena bhikkhunā saṅghassa anumatiyā sāvetabbaṁ –",
  "atk-vin02a417:34_0": "“Saṅghaṁ, bhante, pucchāmi – ayaṁ itthannāmo sāmaṇero buddhassa dhammassa saṅghassa",
  "atk-vin02a417:34_1": "avaṇṇavādī micchādiṭṭhiko, yaṁ aññe sāmaṇerā labhanti, bhikkhūhi saddhiṁ dirattatirattaṁ",
  "atk-vin02a417:34_2": "sahaseyyaṁ, tassa alābhāya nissārito, svāyaṁ idāni sorato nivātavutti lajjidhammaṁ",
  "atk-vin02a417:34_3": "okkanto hirottappe patiṭṭhito katadaṇḍakammo accayaṁ deseti, imassa sāmaṇerassa yathā",
  "atk-vin02a417:34_4": "pure kāyasambhogasāmaggidānaṁ ruccati saṅghassā”ti.",
  "atk-vin02a417:35_0": "Evaṁ tikkhattuṁ vattabbaṁ. Evaṁ apalokanakammaṁ osāraṇañca nissāraṇañca gacchati.",
  "atk-vin02a417:35_1": "Bhaṇḍukammaṁ mahākhandhakavaṇṇanāyaṁ vuttameva. Brahmadaṇḍo pañcasatikakkhandhake",
  "atk-vin02a417:35_2": "vuttoyeva. Na kevalaṁ panesa channasseva paññatto, yo aññopi bhikkhu mukharo hoti,",
  "atk-vin02a417:35_3": "bhikkhū duruttavacanehi ghaṭṭento khuṁsento vambhento viharati, tassapi dātabbo.",
  "atk-vin02a417:35_4": "Evañca pana dātabbo, saṅghamajjhe byattena bhikkhunā saṅghassa anumatiyā sāvetabbaṁ –",
  "atk-vin02a417:36_0": "“Bhante, itthannāmo bhikkhu mukharo, bhikkhū duruttavacanehi ghaṭṭento viharati.",
  "atk-vin02a417:36_1": "So bhikkhu yaṁ iccheyya, taṁ vadeyya. Bhikkhūhi itthannāmo bhikkhu neva vattabbo,",
  "atk-vin02a417:36_2": "na ovaditabbo, na anusāsitabbo. Saṅghaṁ, bhante, pucchāmi – ‘itthannāmassa bhikkhuno",
  "atk-vin02a417:36_3": "brahmadaṇḍassa dānaṁ, ruccati saṅghassā’ti. Dutiyampi pucchāmi, tatiyampi pucchāmi",
  "atk-vin02a417:36_4": "– ‘itthannāmassa, bhante, bhikkhuno brahmadaṇḍassa dānaṁ, ruccati saṅghassā”’ti.",
  "atk-vin02a417:37": "Tassa aparena samayena sammā vattitvā khamāpentassa brahmadaṇḍo paṭippassambhetabbo. Evañca pana paṭippassambhetabbo, byattena bhikkhunā saṅghamajjhe sāvetabbaṁ –",
  "atk-vin02a417:38_0": "“Bhante, bhikkhusaṅgho asukassa bhikkhuno brahmadaṇḍaṁ adāsi, so bhikkhu sorato nivātavutti",
  "atk-vin02a417:38_1": "lajjidhammaṁ okkanto hirottappe patiṭṭhito, paṭisaṅkhā āyatiṁ saṁvare tiṭṭhati, saṅghaṁ,",
  "atk-vin02a417:38_2": "bhante, pucchāmi, tassa bhikkhuno brahmadaṇḍassa paṭippassaddhi, ruccati saṅghassā”ti.",
  "atk-vin02a417:39": "Evaṁ yāvatatiyaṁ vatvā apalokanakammeneva brahmadaṇḍo paṭippassambhetabboti.",
  "atk-vin02a417:40_0": "Kammalakkhaṇaññeva pañcamanti yaṁ taṁ bhagavatā bhikkhunikkhandhake “tena kho pana",
  "atk-vin02a417:40_1": "samayena chabbaggiyā bhikkhū bhikkhuniyo kaddamodakena osiñcanti, ‘appeva nāma amhesu",
  "atk-vin02a417:40_2": "sārajjeyyu’nti, kāyaṁ vivaritvā bhikkhunīnaṁ dassenti, ūruṁ vivaritvā bhikkhunīnaṁ",
  "atk-vin02a417:40_3": "dassenti, aṅgajātaṁ vivaritvā bhikkhunīnaṁ dassenti, bhikkhuniyo obhāsenti, bhikkhunīhi",
  "atk-vin02a417:40_4": "saddhiṁ sampayojenti, ‘appeva nāma amhesu sārajjeyyu’nti. Imesu vatthūsu tesaṁ bhikkhūnaṁ",
  "atk-vin02a417:40_5": "dukkaṭaṁ paññapetvā ‘anujānāmi bhikkhave tassa bhikkhuno daṇḍakammaṁ kātu’nti. Atha",
  "atk-vin02a417:40_6": "kho bhikkhunīnaṁ etadahosi – ‘kiṁ nu kho daṇḍakammaṁ kātabba’nti. Bhagavato etamatthaṁ",
  "atk-vin02a417:40_7": "ārocesuṁ – ‘avandiyo so bhikkhave bhikkhu bhikkhunisaṅghena kātabbo”’ti evaṁ avandiyakammaṁ",
  "atk-vin02a417:40_8": "anuññātaṁ, taṁ kammalakkhaṇaññeva pañcamaṁ imassa apalokanakammassa ṭhānaṁ hoti.",
  "atk-vin02a417:40_9": "Tassa hi kammaññeva lakkhaṇaṁ, na osāraṇādīni; tasmā “kammalakkhaṇa”nti vuccati.",
  "atk-vin02a417:40_10": "Tassa karaṇaṁ tattheva vuttaṁ. Apica naṁ paṭippassaddhiyā saddhiṁ vitthārato dassetuṁ",
  "atk-vin02a417:40_11": "idhāpi vadāma, bhikkhunupassaye sannipatitassa bhikkhunisaṅghassa anumatiyā byattāya",
  "atk-vin02a417:40_12": "bhikkhuniyā sāvetabbaṁ –",
  "atk-vin02a417:41": "“Ayye asuko nāma ayyo bhikkhunīnaṁ apāsādikaṁ dasseti, etassa ayyassa avandiyakaraṇaṁ ruccatīti bhikkhunisaṅghaṁ pucchāmi, dutiyampi… tatiyampi bhikkhunisaṅghaṁ pucchāmī”ti.",
  "atk-vin02a417:42": "Evaṁ tikkhattuṁ sāvetvā apalokanakammena avandiyakammaṁ kātabbaṁ.",
  "atk-vin02a417:43_0": "Tato paṭṭhāya so bhikkhu bhikkhunīhi na vanditabbo. Sace avandiyamāno hirottappaṁ",
  "atk-vin02a417:43_1": "paccupaṭṭhapetvā sammā vattati, tena bhikkhuniyo khamāpetabbā. Khamāpentena bhikkhunupassayaṁ",
  "atk-vin02a417:43_2": "agantvā vihāreyeva saṅghaṁ vā gaṇaṁ vā ekaṁ bhikkhuṁ vā upasaṅkamitvā ukkuṭikaṁ nisīditvā",
  "atk-vin02a417:43_3": "añjaliṁ paggahetvā “ahaṁ bhante paṭisaṅkhā āyatiṁ saṁvare tiṭṭhāmi, na puna apāsādikaṁ",
  "atk-vin02a417:43_4": "dassessāmi, bhikkhunisaṅgho mayhaṁ khamatū”ti khamāpetabbaṁ. Tena saṅghena vā gaṇena",
  "atk-vin02a417:43_5": "vā ekaṁ bhikkhuṁ pesetvā ekabhikkhunā vā sayameva gantvā bhikkhuniyo vattabbā – “ayaṁ",
  "atk-vin02a417:43_6": "bhikkhu paṭisaṅkhā āyatiṁ saṁvare ṭhito, iminā accayaṁ desetvā bhikkhunisaṅgho khamāpito,",
  "atk-vin02a417:43_7": "bhikkhunisaṅgho imaṁ vandiyaṁ karotū”ti. So vandiyo kātabbo. Evañca pana kātabbo,",
  "atk-vin02a417:43_8": "bhikkhunupassaye sannipatitassa bhikkhunisaṅghassa anumatiyā byattāya bhikkhuniyā sāvetabbaṁ –",
  "atk-vin02a417:44_0": "“Ayaṁ ayye asuko nāma ayyo bhikkhunīnaṁ apāsādikaṁ dassetīti bhikkhunisaṅghena avandiyo",
  "atk-vin02a417:44_1": "kato, so lajjidhammaṁ okkamitvā paṭisaṅkhā āyatiṁ saṁvare ṭhito accayaṁ desetvā bhikkhunisaṅghaṁ",
  "atk-vin02a417:44_2": "khamāpesi, tassa ayyassa vandiyakaraṇaṁ ruccatīti bhikkhunisaṅghaṁ pucchāmī”ti –",
  "atk-vin02a417:45": "Tikkhattuṁ vattabbaṁ evaṁ apalokanakammeneva vandiyo kātabbo.",
  "atk-vin02a417:46_0": "Ayaṁ panettha pāḷimuttakopi kammalakkhaṇavinicchayo. Idañhi kammalakkhaṇaṁ nāma bhikkhunisaṅghamūlakaṁ",
  "atk-vin02a417:46_1": "paññattaṁ, bhikkhusaṅghassāpi panetaṁ labbhatiyeva. Yañhi bhikkhusaṅgho salākaggayāgaggabhattaggauposathaggesu",
  "atk-vin02a417:46_2": "apalokanakammaṁ karoti, etampi kammalakkhaṇameva. Acchinnacīvarajiṇṇacīvaranaṭṭhacīvarānañhi",
  "atk-vin02a417:46_3": "saṅghaṁ sannipātetvā byattena bhikkhunā yāvatatiyaṁ sāvetvā apalokanakammaṁ katvā",
  "atk-vin02a417:46_4": "cīvaraṁ dātuṁ vaṭṭati. Appamattakavissajjakena pana cīvaraṁ karontassa senāsanakkhandhakavaṇṇanāyaṁ",
  "atk-vin02a417:46_5": "vuttappabhedāni sūciādīni anapaloketvāpi dātabbāni. Tesaṁ dāne soyeva issaro, tato",
  "atk-vin02a417:46_6": "atirekaṁ dentena apaloketvā dātabbaṁ. Tato hi atirekadāne saṅgho sāmī. Gilānabhesajjampi",
  "atk-vin02a417:46_7": "tattha vuttappakāraṁ sayameva dātabbaṁ. Atirekaṁ icchantassa apaloketvā dātabbaṁ.",
  "atk-vin02a417:46_8": "Yopi ca dubbalo vā chinniriyāpatho vā pacchinnabhikkhācārapatho vā mahāgilāno, tassa",
  "atk-vin02a417:46_9": "mahāvāsesu tatruppādato devasikaṁ nāḷi vā upaḍḍhanāḷi vā ekadivasaṁyeva vā pañca",
  "atk-vin02a417:46_10": "vā dasa vā taṇḍulanāḷiyo dentena apalokanakammaṁ katvāva dātabbā. Pesalassa bhikkhuno",
  "atk-vin02a417:46_11": "tatruppādato iṇapalibodhampi bahussutassa saṅghabhāranitthārakassa bhikkhuno anuṭṭhāpanīyasenāsanampi",
  "atk-vin02a417:46_12": "saṅghakiccaṁ karontānaṁ kappiyakārakādīnaṁ bhattavetanampi apalokanakammena dātuṁ vaṭṭati.",
  "atk-vin02a417:47_0": "Catupaccayavasena dinnatatruppādato saṅghikaṁ āvāsaṁ jaggāpetuṁ vaṭṭati. “Ayaṁ bhikkhu",
  "atk-vin02a417:47_1": "issaravatāya vicāretī”ti kathāpacchindanatthaṁ pana salākaggādīsu vā antarasannipāte",
  "atk-vin02a417:47_2": "vā saṅghaṁ pucchitvāva jaggāpetabbo. Cīvarapiṇḍapātatthāya odissadinnatatruppādatopi",
  "atk-vin02a417:47_3": "apaloketvā āvāso jaggāpetabbo. Anapaloketvāpi vaṭṭati. “Sūro vatāyaṁ bhikkhu cīvarapiṇḍapātatthāya",
  "atk-vin02a417:47_4": "dinnato āvāsaṁ jaggāpetī”ti evaṁ uppannakathāpacchedanatthaṁ pana apalokanakammameva katvā jaggāpetabbo.",
  "atk-vin02a417:48_0": "Cetiye chattaṁ vā vedikaṁ vā bodhigharaṁ vā āsanagharaṁ vā akataṁ vā karontena jiṇṇaṁ",
  "atk-vin02a417:48_1": "vā paṭisaṅkharontena sudhākammaṁ vā karontena manusse samādapetvā kātuṁ vaṭṭati.",
  "atk-vin02a417:48_2": "Sace kārako natthi, cetiyassa upanikkhepato kāretabbaṁ. Upanikkhepepi asati apalokanakammaṁ",
  "atk-vin02a417:48_3": "katvā tatruppādato kāretabbaṁ, saṅghikenapi. Saṅghikena hi apaloketvā cetiyakiccaṁ",
  "atk-vin02a417:48_4": "kātuṁ vaṭṭati. Cetiyassa santakena apaloketvāpi saṅghikakiccaṁ kātuṁ na vaṭṭati.",
  "atk-vin02a417:48_5": "Tāvakālikaṁ pana gahetvā pākatikaṁ kātuṁ vaṭṭati.",
  "atk-vin02a417:49_0": "Cetiye sudhākammādīni karontehi pana bhikkhācārato vā saṅghato vā yāpanamattaṁ alabhantehi",
  "atk-vin02a417:49_1": "cetiyasantakato yāpanamattaṁ gahetvā paribhuñjantehi vattaṁ kātuṁ vaṭṭati, “vattaṁ",
  "atk-vin02a417:49_2": "karomā”ti macchamaṁsādīhi saṅghabhattaṁ kātuṁ na vaṭṭati. Ye vihāre ropitā phalarukkhā",
  "atk-vin02a417:49_3": "saṅghena pariggahitā honti, jagganakammaṁ labhanti, yesaṁ phalāni ghaṇṭiṁ paharitvā",
  "atk-vin02a417:49_4": "bhājetvā paribhuñjanti, tesu apalokanakammaṁ na kātabbaṁ. Ye pana apariggahitā, tesu",
  "atk-vin02a417:49_5": "apalokanakammaṁ kātabbaṁ. Taṁ pana salākaggayāgaggabhattaggaantarasannipātesupi kātuṁ",
  "atk-vin02a417:49_6": "vaṭṭati, uposathagge pana vaṭṭatiyeva. Tattha hi anāgatānampi chandapārisuddhi āhariyati,",
  "atk-vin02a417:49_7": "tasmā taṁ suvisodhitaṁ hoti.",
  "atk-vin02a417:50": "Evañca pana kātabbaṁ, byattena bhikkhunā bhikkhusaṅghassa anumatiyā sāvetabbaṁ –",
  "atk-vin02a417:51_0": "“Bhante, yaṁ imasmiṁ vihāre antosīmāya saṅghasantakaṁ mūlatacapattaaṅkurapupphaphalakhādanīyādi",
  "atk-vin02a417:51_1": "atthi, taṁ sabbaṁ āgatāgatānaṁ bhikkhūnaṁ yathāsukhaṁ paribhuñjituṁ ruccatīti saṅghaṁ",
  "atk-vin02a417:51_2": "pucchāmī”ti tikkhattuṁ pucchitabbaṁ.",
  "atk-vin02a417:52_0": "Catūhi pañcahi bhikkhūhi kataṁ sukatameva. Yasmiṁ vihāre dve tayo janā vasanti, tehi",
  "atk-vin02a417:52_1": "nisīditvā katampi saṅghena katasadisameva. Yasmiṁ pana vihāre eko bhikkhu hoti, tena",
  "atk-vin02a417:52_2": "bhikkhunā uposathadivase pubbakaraṇapubbakiccaṁ katvā nisinnena katampi katikavattaṁ",
  "atk-vin02a417:52_3": "saṅghena katasadisameva hoti.",
  "atk-vin02a417:53_0": "Karontena pana phalavārena kātumpi cattāro māse cha māse ekasaṁvaccharanti evaṁ paricchinditvāpi",
  "atk-vin02a417:53_1": "aparicchinditvāpi kātuṁ vaṭṭati. Paricchinne yathāparicchedaṁ paribhuñjitvā puna",
  "atk-vin02a417:53_2": "kātabbaṁ. Aparicchinne yāva rukkhā dharanti tāva vaṭṭatiyeva. Yepi tesaṁ rukkhānaṁ",
  "atk-vin02a417:53_3": "bījehi aññe rukkhā ropitā honti, tesampi sā eva katikā.",
  "atk-vin02a417:54_0": "Sace pana aññasmiṁ vihāre ropitā honti, tesaṁ yattha ropitā, tasmiṁyeva vihāre saṅgho",
  "atk-vin02a417:54_1": "sāmī. Yepi aññato bījāni āharitvā purimavihāre pacchā ropitā, tesu aññā katikā kātabbā.",
  "atk-vin02a417:54_2": "Katikāya katāya puggalikaṭṭhāne tiṭṭhanti, yathāsukhaṁ phalādīni paribhuñjituṁ vaṭṭati.",
  "atk-vin02a417:54_3": "Sace panettha taṁ taṁ okāsaṁ parikkhipitvā pariveṇāni katvā jagganti, tesaṁ bhikkhūnaṁ",
  "atk-vin02a417:54_4": "puggalikaṭṭhāne tiṭṭhanti. Aññe paribhuñjituṁ na labhanti, tehi pana saṅghassa dasabhāgaṁ",
  "atk-vin02a417:54_5": "datvā paribhuñjitabbāni. Yopi majjhevihāre rukkhaṁ sākhāhi parivāretvā rakkhati, tassāpi eseva nayo.",
  "atk-vin02a417:55_0": "Porāṇavihāraṁ gatassa sambhāvanīyabhikkhuno “thero āgato”ti phalāphalaṁ āharanti,",
  "atk-vin02a417:55_1": "sace tattha mūle sabbapariyattidharo bahussutabhikkhu vihāsi, “addhā ettha dīghā",
  "atk-vin02a417:55_2": "katikā katā bhavissatī”ti nikkukkuccena paribhuñjitabbaṁ. Vihāre phalāphalaṁ piṇḍapātikānampi",
  "atk-vin02a417:55_3": "vaṭṭati, dhutaṅgaṁ na kopeti. Sāmaṇerā attano ācariyupajjhāyānaṁ bahūni phalāni denti,",
  "atk-vin02a417:55_4": "aññe bhikkhū alabhantā khiyyanti, khiyyanamattameva cetaṁ hoti.",
  "atk-vin02a417:56_0": "Sace pana dubbhikkhaṁ hoti, ekaṁ panasarukkhaṁ nissāya saṭṭhipi janā jīvanti, tādise",
  "atk-vin02a417:56_1": "kāle sabbesaṁ saṅgahakaraṇatthāya bhājetvā khāditabbaṁ, ayaṁ sāmīci. Yāva pana katikavattaṁ",
  "atk-vin02a417:56_2": "na paṭippassambhati, tāva tehi khāyitaṁ sukhāyitameva. Kadā pana katikavattaṁ paṭippassambhati?",
  "atk-vin02a417:56_3": "Yadā samaggo saṅgho sannipatitvā “ito paṭṭhāya bhājetvā khādantū”ti sāveti. Ekabhikkhuke",
  "atk-vin02a417:56_4": "pana vihāre ekena sāvitepi purimakatikā paṭippassambhatiyeva. Sace paṭippassaddhāya",
  "atk-vin02a417:56_5": "katikāya sāmaṇerā neva rukkhato pātenti, na bhūmito gahetvā bhikkhūnaṁ denti, patitaphalāni",
  "atk-vin02a417:56_6": "pādehi paharantā vicaranti, tesaṁ dasabhāgato paṭṭhāya yāva upaḍḍhaphalabhāgena phātikammaṁ",
  "atk-vin02a417:56_7": "kātabbaṁ. Addhā phātikammalobhena āharitvā dassanti. Puna subhikkhe jāte kappiyakārakesu",
  "atk-vin02a417:56_8": "āgantvā sākhāparivārādīni katvā rukkhe rakkhantesu sāmaṇerānaṁ phātikammaṁ na dātabbaṁ,",
  "atk-vin02a417:56_9": "bhājetvā paribhuñjitabbaṁ.",
  "atk-vin02a417:57_0": "“Vihāre phalāphalaṁ atthī”ti sāmantagāmehi manussā gilānānaṁ vā gabbhinīnaṁ vā atthāya",
  "atk-vin02a417:57_1": "āgantvā “ekaṁ nāḷikeraṁ detha, ambaṁ detha, labujaṁ dethā”ti yācanti, dātabbaṁ na",
  "atk-vin02a417:57_2": "dātabbanti? Dātabbaṁ. Adīyamāne hi te domanassikā honti, dentena pana saṅghaṁ sannipātetvā",
  "atk-vin02a417:57_3": "yāvatatiyaṁ sāvetvā apalokanakammaṁ katvāva dātabbaṁ, katikavattaṁ vā katvā ṭhapetabbaṁ,",
  "atk-vin02a417:57_4": "evañca pana kātabbaṁ, byattena bhikkhunā saṅghassa anumatiyā sāvetabbaṁ –",
  "atk-vin02a417:58_0": "“Sāmantagāmehi manussā āgantvā gilānādīnaṁ atthāya phalāphalaṁ yācanti, dve nāḷikerāni,",
  "atk-vin02a417:58_1": "dve tālaphalāni, dve panasāni, pañca ambāni, pañca kadaliphalāni gaṇhantānaṁ anivāraṇaṁ,",
  "atk-vin02a417:58_2": "asukarukkhato ca asukarukkhato ca phalaṁ gaṇhantānaṁ anivāraṇaṁ ruccati bhikkhusaṅghassā”ti",
  "atk-vin02a417:58_3": "tikkhattuṁ vattabbaṁ.",
  "atk-vin02a417:59_0": "Tato paṭṭhāya gilānādīnaṁ nāmaṁ gahetvā yācantā “gaṇhathā”ti na vattabbā, vattaṁ",
  "atk-vin02a417:59_1": "pana ācikkhitabbaṁ – “nāḷikerādīni iminā nāma paricchedena gaṇhantānaṁ asukarukkhato",
  "atk-vin02a417:59_2": "ca asukarukkhato ca phalaṁ gaṇhantānaṁ anivāraṇaṁ kata”nti. Anuvicaritvā pana “ayaṁ",
  "atk-vin02a417:59_3": "madhuraphalo ambo, ito gaṇhathā”tipi na vattabbā. Phalabhājanakāle pana āgatānaṁ",
  "atk-vin02a417:59_4": "sammatena upaḍḍhabhāgo dātabbo, asammatena apaloketvā dātabbaṁ.",
  "atk-vin02a417:60_0": "Khīṇaparibbayo vā maggagamiyasatthavāho vā añño vā issaro āgantvā yācati, apaloketvāva",
  "atk-vin02a417:60_1": "dātabbaṁ. Balakkārena gahetvā khādanto na vāretabbo. Kuddho hi so rukkhepi chindeyya,",
  "atk-vin02a417:60_2": "aññampi anatthaṁ kareyya. Puggalikapariveṇaṁ āgantvā gilānassa gāmena yācanto “amhehi",
  "atk-vin02a417:60_3": "chāyādīnaṁ atthāya ropitaṁ, sace atthi, tumhe jānāthā”ti vattabbo. Yadi pana phalabharitāva",
  "atk-vin02a417:60_4": "rukkhā honti, kaṇṭake bandhitvā phalavārena khādanti, apaccāsīsantena hutvā dātabbaṁ.",
  "atk-vin02a417:60_5": "Balakkārena gaṇhanto na vāretabbo, pubbe vuttamevettha kāraṇaṁ.",
  "atk-vin02a417:61_0": "Saṅghassa phalārāmo hoti, paṭijagganaṁ na labhati, sace taṁ koci vattasīsena jaggati,",
  "atk-vin02a417:61_1": "saṅghasseva hoti. Athāpi kassaci paṭibalassa bhikkhuno “imaṁ sappurisa jaggitvā dehī”ti",
  "atk-vin02a417:61_2": "saṅgho bhāraṁ karoti, so ce vattasīsena jaggati, evampi saṅghasseva hoti. Phātikammaṁ",
  "atk-vin02a417:61_3": "paccāsīsantassa pana tatiyabhāgena vā upaḍḍhabhāgena vā phātikammaṁ kātabbaṁ. “Bhāriyaṁ",
  "atk-vin02a417:61_4": "kamma”nti vatvā ettakena anicchanto pana sabbaṁ taveva santakaṁ katvā “mūlabhāgaṁ",
  "atk-vin02a417:61_5": "dasabhāgamattaṁ datvā jaggāhī”tipi vattabbo. Garubhaṇḍattā pana mūlacchejjavasena",
  "atk-vin02a417:61_6": "na dātabbaṁ. So mūlabhāgaṁ datvā khādanto akatāvāsaṁ vā katvā katāvāsaṁ vā jaggitvā",
  "atk-vin02a417:61_7": "nissitakānaṁ ārāmaṁ niyyādeti, tehipi mūlabhāgo dātabbova. Yadā pana bhikkhū sayaṁ",
  "atk-vin02a417:61_8": "jaggituṁ pahonti, atha tesaṁ jaggituñca na dātabbaṁ, jaggitakāle ca na vāretabbā,",
  "atk-vin02a417:61_9": "jagganakāleyeva vāretabbā. “Bahuṁ tumhehi khāyitaṁ, idāni mā jaggittha, bhikkhusaṅghoyeva",
  "atk-vin02a417:61_10": "jaggissatī”ti vattabbaṁ.",
  "atk-vin02a417:62_0": "Sace pana neva vattasīsena jagganto atthi, na phātikammena, na saṅgho jaggituṁ pahoti,",
  "atk-vin02a417:62_1": "eko anāpucchitvāva jaggitvā phātikammaṁ vaḍḍhetvā paccāsīsati, apalokanakammena phātikammaṁ",
  "atk-vin02a417:62_2": "vaḍḍhetvā dātabbaṁ. Iti imaṁ sabbampi kammalakkhaṇameva hoti. Apalokanakammaṁ imāni",
  "atk-vin02a417:62_3": "pañca ṭhānāni gacchati.",
  "atk-vin02a417:63_0": "Ñattikammaṭṭhānabhede pana “suṇātu me bhante saṅgho, itthannāmo itthannāmassa āyasmato",
  "atk-vin02a417:63_1": "upasampadāpekkho, anusiṭṭho so mayā. Yadi saṅghassa pattakallaṁ, itthannāmo āgaccheyyāti,",
  "atk-vin02a417:63_2": "āgacchāhīti vattabbo”ti evaṁ upasampadāpekkhassa osāraṇā osāraṇā nāma.",
  "atk-vin02a417:64_0": "“Suṇantu me āyasmantā, ayaṁ itthannāmo bhikkhu dhammakathiko imassa neva suttaṁ āgacchati,",
  "atk-vin02a417:64_1": "no suttavibhaṅgo, so atthaṁ asallakkhetvā byañjanacchāyāya atthaṁ paṭibāhati. Yadāyasmantānaṁ",
  "atk-vin02a417:64_2": "pattakallaṁ, itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmā”ti",
  "atk-vin02a417:64_3": "evaṁ ubbāhikāvinicchaye dhammakathikassa bhikkhuno nissāraṇā nissāraṇā nāma.",
  "atk-vin02a417:65": "“Suṇātu me bhante saṅgho, ajjuposatho pannaraso. Yadi saṅghassa pattakallaṁ, saṅgho uposathaṁ kareyyā”ti evaṁ uposathakammavasena ṭhapitā ñatti uposatho nāma.",
  "atk-vin02a417:66": "“Suṇātu me bhante saṅgho, ajja pavāraṇā pannarasī. Yadi saṅghassa pattakallaṁ, saṅgho pavāreyyā”ti evaṁ pavāraṇākammavasena ṭhapitā ñatti pavāraṇā nāma.",
  "atk-vin02a417:67_0": "“Suṇātu me bhante saṅgho, itthannāmo itthannāmassa āyasmato upasampadāpekkho. Yadi",
  "atk-vin02a417:67_1": "saṅghassa pattakallaṁ, ahaṁ itthannāmaṁ anusāseyya”nti. “Yadi saṅghassa pattakallaṁ,",
  "atk-vin02a417:67_2": "itthannāmo itthannāmaṁ anusāseyyā”ti. “Yadi saṅghassa pattakallaṁ, ahaṁ itthannāmaṁ",
  "atk-vin02a417:67_3": "antarāyike dhamme puccheyya”nti. “Yadi saṅghassa pattakallaṁ, itthannāmo itthannāmaṁ",
  "atk-vin02a417:67_4": "antarāyike dhamme puccheyyā”ti. “Yadi saṅghassa pattakallaṁ, ahaṁ itthannāmaṁ vinayaṁ",
  "atk-vin02a417:67_5": "puccheyya”nti. “Yadi saṅghassa pattakallaṁ, itthannāmo itthannāmaṁ vinayaṁ puccheyyā”ti.",
  "atk-vin02a417:67_6": "“Yadi saṅghassa pattakallaṁ, ahaṁ itthannāmena vinayaṁ puṭṭho vissajjeyya”nti. “Yadi",
  "atk-vin02a417:67_7": "saṅghassa pattakallaṁ, itthannāmo itthannāmena vinayaṁ puṭṭho vissajjeyyā”ti evaṁ",
  "atk-vin02a417:67_8": "attānaṁ vā paraṁ vā sammannituṁ ṭhapitā ñatti sammuti nāma.",
  "atk-vin02a417:68_0": "“Suṇātu me bhante saṅgho, idaṁ cīvaraṁ itthannāmassa bhikkhuno nissaggiyaṁ saṅghassa",
  "atk-vin02a417:68_1": "nissaṭṭhaṁ. Yadi saṅghassa pattakallaṁ, saṅgho imaṁ cīvaraṁ itthannāmassa bhikkhuno",
  "atk-vin02a417:68_2": "dadeyyā”ti. “Yadāyasmantānaṁ pattakallaṁ, āyasmantā imaṁ cīvaraṁ itthannāmassa bhikkhuno",
  "atk-vin02a417:68_3": "dadeyyu”nti evaṁ nissaṭṭhacīvarapattādīnaṁ dānaṁ dānaṁ nāma.",
  "atk-vin02a417:69_0": "“Suṇātu me bhante saṅgho, ayaṁ itthannāmo bhikkhu āpattiṁ sarati, vivarati, uttāniṁ",
  "atk-vin02a417:69_1": "karoti, deseti. Yadi saṅghassa pattakallaṁ, ahaṁ itthannāmassa bhikkhuno āpattiṁ",
  "atk-vin02a417:69_2": "paṭiggaṇheyyanti. Yadāyasmantānaṁ pattakallaṁ, ahaṁ itthannāmassa bhikkhuno āpattiṁ",
  "atk-vin02a417:69_3": "paṭiggaṇheyya”nti. Tena vattabbo “passasī”ti. “Āma passāmī”ti. Āyatiṁ saṁvareyyāsīti",
  "atk-vin02a417:69_4": "evaṁ āpattipaṭiggaho paṭiggaho nāma.",
  "atk-vin02a417:70_0": "“Suṇantu me, āyasmantā āvāsikā. Yadāyasmantānaṁ pattakallaṁ, idāni uposathaṁ kareyyāma,",
  "atk-vin02a417:70_1": "pātimokkhaṁ uddiseyyāma, āgame kāḷe pavāreyyāmā”ti. Te ce, bhikkhave, bhikkhū bhaṇḍanakārakā",
  "atk-vin02a417:70_2": "kalahakārakā vivādakārakā bhassakārakā saṅghe adhikaraṇakārakā taṁ kāḷaṁ anuvaseyyuṁ,",
  "atk-vin02a417:70_3": "āvāsikena bhikkhunā byattena paṭibalena āvāsikā bhikkhū ñāpetabbā – “suṇantu me,",
  "atk-vin02a417:70_4": "āyasmantā āvāsikā. Yadāyasmantānaṁ pattakallaṁ, idāni uposathaṁ kareyyāma, pātimokkhaṁ",
  "atk-vin02a417:70_5": "uddiseyyāma, āgame juṇhe pavāreyyāmā”ti evaṁ katā pavāraṇāpaccukkaḍḍhanā paccukkaḍḍhanā nāma.",
  "atk-vin02a417:71_0": "Sabbeheva ekajjhaṁ sannipatitabbaṁ, sannipatitvā byattena bhikkhunā paṭibalena saṅgho",
  "atk-vin02a417:71_1": "ñāpetabbo – “suṇātu me, bhante, saṅgho amhākaṁ bhaṇḍanajātānaṁ kalahajātānaṁ vivādāpannānaṁ",
  "atk-vin02a417:71_2": "viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. Sace mayaṁ imāhi āpattīhi",
  "atk-vin02a417:71_3": "aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya.",
  "atk-vin02a417:71_4": "Yadi saṅghassa pattakallaṁ, saṅgho imaṁ adhikaraṇaṁ tiṇavatthārakena vūpasameyya",
  "atk-vin02a417:71_5": "ṭhapetvā thullavajjaṁ, ṭhapetvā gihipaṭisayutta”nti evaṁ tiṇavatthārakasamathena",
  "atk-vin02a417:71_6": "katvā sabbapaṭhamā sabbasaṅgāhikañatti kammalakkhaṇaṁ nāma.",
  "atk-vin02a417:72": "Tathā tato parā ekekasmiṁ pakkhe ekekaṁ katvā dve ñattiyo iti yathāvuttappabhedaṁ osāraṇaṁ nissāraṇaṁ…pe… kammalakkhaṇaññeva navamanti ñattikammaṁ imāni nava ṭhānāni gacchati.",
  "atk-vin02a417:73": "Ñattidutiyakammaṭṭhānabhede pana vaḍḍhassa licchavino pattanikkujjanavasena khandhake vuttā nissāraṇā. Tasseva pattukkujjanavasena vuttā osāraṇā ca veditabbā.",
  "atk-vin02a417:74_0": "Sīmāsammuti ticīvarena avippavāsasammuti, santhatasammuti,",
  "atk-vin02a417:74_1": "bhattuddesaka-senāsanaggāhāpaka-bhaṇḍāgārika-cīvarapaṭiggāhaka-cīvarabhājaka-yāgubhājakaphalabhājaka-khajjabhājaka-appamattakavissajjaka-sāṭiyaggāhāpaka-pattaggāhāpaka-ārāmikapesakasāmaṇerapesakasammutīti",
  "atk-vin02a417:74_2": "etāsaṁ sammutīnaṁ vasena sammuti veditabbā. Kathinacīvaradānamatakacīvaradānavasena dānaṁ veditabbaṁ.",
  "atk-vin02a417:75_0": "Kathinuddhāravasena uddhāro veditabbo. Kuṭivatthuvihāravatthudesanāvasena desanā",
  "atk-vin02a417:75_1": "veditabbā. Yā pana tiṇavatthārakasamathe sabbasaṅgāhikañattiñca ekekasmiṁ pakkhe",
  "atk-vin02a417:75_2": "ekekaṁ ñattiñcāti tisso ñattiyo ṭhapetvā puna ekasmiṁ pakkhe ekā, ekasmiṁ pakkhe",
  "atk-vin02a417:75_3": "ekāti dve ñattidutiyakammavācā vuttā, tāsaṁ vasena kammalakkhaṇaṁ veditabbaṁ. Iti",
  "atk-vin02a417:75_4": "ñattidutiyakammaṁ imāni satta ṭhānāni gacchati.",
  "atk-vin02a417:76_0": "Ñatticatutthakammaṭṭhānabhede pana tajjanīyakammādīnaṁ sattannaṁ kammānaṁ vasena",
  "atk-vin02a417:76_1": "nissāraṇā, tesaṁyeva ca kammānaṁ paṭippassambhanavasena osāraṇā veditabbā. Bhikkhunovādakasammutivasena",
  "atk-vin02a417:76_2": "sammuti veditabbā. Parivāsadānamānattadānavasena dānaṁ veditabbaṁ. Mūlāyapaṭikassanakammavasena",
  "atk-vin02a417:76_3": "niggaho veditabbo. “Ukkhittānuvattikā aṭṭha, yāvatatiyakā ariṭṭho caṇḍakāḷī ca ime",
  "atk-vin02a417:76_4": "te yāvatatiyakā”ti imāsaṁ ekādasannaṁ samanubhāsanānaṁ vasena samanubhāsanā veditabbā.",
  "atk-vin02a417:76_5": "Upasampadākammaabbhānakammavasena pana kammalakkhaṇaṁ veditabbaṁ. Iti ñatticatutthakammaṁ",
  "atk-vin02a417:76_6": "imāni satta ṭhānāni gacchati.",
  "atk-vin02a417:77_0": "497. Iti kammāni ca kammavipattiñca vipattivirahitānaṁ kammānaṁ ṭhānapabhedagamanañca",
  "atk-vin02a417:77_1": "dassetvā idāni tesaṁ kammānaṁ kārakassa saṅghassa paricchedaṁ dassento puna “catuvaggakaraṇe",
  "atk-vin02a417:77_2": "kamme”tiādimāha. Tassattho parisato kammavipattivaṇṇanāyaṁ vuttanayeneva veditabboti.",
  "atk-vin02a417:78": "Kammavaggavaṇṇanā niṭṭhitā.",
  "atk-vin02a417:79": "Atthavasavaggādivaṇṇanā",
  "atk-vin02a417:80_0": "498. Idāni yāni tāni tesaṁ kammānaṁ vatthubhūtāni sikkhāpadāni, tesaṁ paññattiyaṁ",
  "atk-vin02a417:80_1": "ānisaṁsaṁ dassetuṁ “dve atthavase paṭiccā”tiādi āraddhaṁ. Tattha diṭṭhadhammikānaṁ",
  "atk-vin02a417:80_2": "verānaṁ saṁvarāyāti pāṇātipātādīnaṁ pañcannaṁ diṭṭhadhammikaverānaṁ saṁvaratthāya",
  "atk-vin02a417:80_3": "pidahanatthāya. Samparāyikānaṁ verānaṁ paṭighātāyāti vipākadukkhasaṅkhātānaṁ samparāyikaverānaṁ",
  "atk-vin02a417:80_4": "paṭighātatthāya, samucchedanatthāya anuppajjanatthāya. Diṭṭhadhammikānaṁ vajjānaṁ",
  "atk-vin02a417:80_5": "saṁvarāyāti tesaṁyeva pañcannaṁ verānaṁ saṁvaratthāya. Samparāyikānaṁ vajjānanti",
  "atk-vin02a417:80_6": "tesaṁyeva vipākadukkhānaṁ. Vipākadukkhāneva hi idha vajjanīyabhāvato vajjānīti vuttāni.",
  "atk-vin02a417:80_7": "Diṭṭhadhammikānaṁ bhayānanti garahā upavādo tajjanīyādīni kammāni uposathapavāraṇānaṁ",
  "atk-vin02a417:80_8": "ṭhapanaṁ akittipakāsanīyakammanti etāni diṭṭhadhammikabhayāni nāma, etesaṁ saṁvaratthāya.",
  "atk-vin02a417:80_9": "Samparāyikabhayāni pana vipākadukkhāniyeva, tesaṁ paṭighātatthāya. Diṭṭhadhammikānaṁ",
  "atk-vin02a417:80_10": "akusalānanti pañcaveradasaakusalakammapathappabhedānaṁ akusalānaṁ saṁvaratthāya.",
  "atk-vin02a417:80_11": "Vipākadukkhāneva pana akkhamaṭṭhena samparāyikaakusalānīti vuccanti, tesaṁ paṭighātatthāya.",
  "atk-vin02a417:80_12": "Gihīnaṁ anukampāyāti agārikānaṁ saddhārakkhaṇavasena anukampanatthāya. Pāpicchānaṁ",
  "atk-vin02a417:80_13": "pakkhupacchedāyāti pāpicchapuggalānaṁ gaṇabandhabhedanatthāya gaṇabhojanasikkhāpadaṁ",
  "atk-vin02a417:80_14": "paññattaṁ. Sesaṁ sabbattha uttānameva. Yañhettha vattabbaṁ siyā, taṁ sabbaṁ paṭhamapārājikavaṇṇanāyameva vuttanti.",
  "atk-vin02a417:81": "Sikkhāpadesu atthavasena vaṇṇanā niṭṭhitā.",
  "atk-vin02a417:82_0": "499. Pātimokkhādīsu pātimokkhuddesoti bhikkhūnaṁ pañcavidho bhikkhunīnaṁ catubbidho.",
  "atk-vin02a417:82_1": "Parivāsadānādīsu osāraṇīyaṁ paññattanti aṭṭhārasasu vā tecattālīsāya vā vattesu vattamānassa",
  "atk-vin02a417:82_2": "osāraṇīyaṁ paññattaṁ. Yena kammena osārīyati, taṁ kammaṁ paññattanti attho. Nissāraṇīyaṁ",
  "atk-vin02a417:82_3": "paññattanti bhaṇḍanakārakādayo yena kammena nissārīyanti, taṁ kammaṁ paññattanti attho.",
  "atk-vin02a417:83_0": "500. Apaññattetiādīsu apaññatte paññattanti sattāpattikkhandhā kakusandhañca sammāsambuddhaṁ",
  "atk-vin02a417:83_1": "koṇāgamanañca kassapañca sammāsambuddhaṁ ṭhapetvā antarā kenaci apaññatte sikkhāpade",
  "atk-vin02a417:83_2": "paññattaṁ nāma. Makkaṭivatthuādivinītakathā sikkhāpade paññatte anupaññattaṁ nāma.",
  "atk-vin02a417:83_3": "Sesaṁ sabbattha uttānamevāti.",
  "atk-vin02a417:84": "Ānisaṁsavaggavaṇṇanā niṭṭhitā.",
  "atk-vin02a417:85_0": "501. Idāni sabbasikkhāpadānaṁ ekekena ākārena navadhā saṅgahaṁ dassetuṁ “nava saṅgahā”tiādimāha.",
  "atk-vin02a417:85_1": "Tattha vatthusaṅgahoti vatthunā saṅgaho. Evaṁ sesesupi padattho veditabbo. Ayaṁ panettha",
  "atk-vin02a417:85_2": "atthayojanā – yasmā hi ekasikkhāpadampi avatthusmiṁ paññattaṁ natthi, tasmā sabbāni",
  "atk-vin02a417:85_3": "vatthunā saṅgahitānīti evaṁ tāva vatthusaṅgaho veditabbo.",
  "atk-vin02a417:86_0": "Yasmā pana dve āpattikkhandhā sīlavipattiyā saṅgahitā, pañcāpattikkhandhā ācāravipattiyā,",
  "atk-vin02a417:86_1": "cha sikkhāpadāni ājīvavipattiyā saṅgahitāni, tasmā sabbānipi vipattiyā saṅgahitānīti",
  "atk-vin02a417:86_2": "evaṁ vipattisaṅgaho veditabbo.",
  "atk-vin02a417:87": "Yasmā pana sattahāpattīhi muttaṁ ekasikkhāpadampi natthi, tasmā sabbāni āpattiyā saṅgahitānīti evaṁ āpattisaṅgaho veditabbo.",
  "atk-vin02a417:88": "Sabbāni ca sattasu nagaresu paññattānīti nidānena saṅgahitānīti evaṁ nidānasaṅgaho veditabbo.",
  "atk-vin02a417:89": "Yasmā pana ekasikkhāpadampi ajjhācārikapuggale asati paññattaṁ natthi, tasmā sabbāni puggalena saṅgahitānīti evaṁ puggalasaṅgaho veditabbo.",
  "atk-vin02a417:90_0": "Sabbāni pana pañcahi ceva sattahi ca āpattikkhandhehi saṅgahitāni, sabbāni na vinā",
  "atk-vin02a417:90_1": "chahi samuṭṭhānehi samuṭṭhantīti samuṭṭhānena saṅgahitāni. Sabbāni ca catūsu adhikaraṇesu",
  "atk-vin02a417:90_2": "āpattādhikaraṇena saṅgahitāni. Sabbāni sattahi samathehi samathaṁ gacchantīti samathehi",
  "atk-vin02a417:90_3": "saṅgahitāni. Evamettha khandhasamuṭṭhānaadhikaraṇasamathasaṅgahāpi veditabbā. Sesaṁ",
  "atk-vin02a417:90_4": "pubbe vuttanayamevāti.",
  "atk-vin02a417:91": "Samantapāsādikāya vinayasaṁvaṇṇanāya",
  "atk-vin02a417:92": "Navasaṅgahitavaggavaṇṇanā niṭṭhitā.",
  "atk-vin02a417:93": "Niṭṭhitā ca parivārassa anuttānatthapadavaṇṇanāti.",
  "atk-vin02a417:94": "Nigamanakathā",
  "atk-vin02a417:95": "Ettāvatā ca –",
  "atk-vin02a417:96": "Ubhato vibhaṅgakhandhaka-parivāravibhattidesanaṁ nātho;",
  "atk-vin02a417:97": "Vinayapiṭakaṁ vinento, veneyyaṁ yaṁ jino āha.",
  "atk-vin02a417:98": "Samadhikasattavīsati-sahassamattena tassa ganthena;",
  "atk-vin02a417:99": "Saṁvaṇṇanā samattā, samantapāsādikā nāma.",
  "atk-vin02a417:100": "Tatridaṁ samantapāsādikāya samantapāsādikattasmiṁ –",
  "atk-vin02a417:101": "Ācariyaparamparato, nidānavatthuppabhedadīpanato;",
  "atk-vin02a417:102": "Parasamayavivajjanato, sakasamayavisuddhito ceva.",
  "atk-vin02a417:103": "Byañjanaparisodhanato, padatthato pāḷiyojanakkamato;",
  "atk-vin02a417:104": "Sikkhāpadanicchayato, vibhaṅganayabhedadassanato.",
  "atk-vin02a417:105": "Sampassataṁ na dissati, kiñci apāsādikaṁ yato ettha;",
  "atk-vin02a417:106": "Viññūnamayaṁ tasmā, samantapāsādikātveva.",
  "atk-vin02a417:107": "Saṁvaṇṇanā pavattā, vinayassa vineyyadamanakusalena;",
  "atk-vin02a417:108": "Vuttassa lokanāthena, lokamanukampamānenāti.",
  "atk-vin02a417:109": "Mahāaṭṭhakathañceva, mahāpaccarimevaca;",
  "atk-vin02a417:110": "Kurundiñcāti tissopi, sīhaḷaṭṭhakathā imā.",
  "atk-vin02a417:111": "Buddhamittoti nāmena, vissutassa yasassino;",
  "atk-vin02a417:112": "Vinayaññussa dhīrassa, sutvā therassa santike.",
  "atk-vin02a417:113": "Mahāmeghavanuyyāne, bhūmibhāge patiṭṭhito;",
  "atk-vin02a417:114": "Mahāvihāro yo satthu, mahābodhivibhūsito.",
  "atk-vin02a417:115": "Yaṁ tassa dakkhiṇe bhāge, padhānagharamuttamaṁ;",
  "atk-vin02a417:116": "Sucicārittasīlena, bhikkhusaṅghena sevitaṁ.",
  "atk-vin02a417:117": "Uḷārakulasambhūto, saṅghupaṭṭhāyako sadā;",
  "atk-vin02a417:118": "Anākulāya saddhāya, pasanno ratanattaye.",
  "atk-vin02a417:119": "Mahānigamasāmīti, vissuto tattha kārayi;",
  "atk-vin02a417:120": "Cārupākārasañcitaṁ, yaṁ pāsādaṁ manoramaṁ.",
  "atk-vin02a417:121": "Sītacchāyatarūpetaṁ, sampannasalilāsayaṁ;",
  "atk-vin02a417:122": "Vasatā tatra pāsāde, mahānigamasāmino.",
  "atk-vin02a417:123": "Sucisīlasamācāraṁ, theraṁ buddhasirivhayaṁ;",
  "atk-vin02a417:124": "Yā uddisitvā āraddhā, iddhā vinayavaṇṇanā.",
  "atk-vin02a417:125": "Pālayantassa sakalaṁ, laṅkādīpaṁ nirabbudaṁ;",
  "atk-vin02a417:126": "Rañño sirinivāsassa, siripālayasassino.",
  "atk-vin02a417:127": "Samavīsatime kheme, jayasaṁvacchare ayaṁ;",
  "atk-vin02a417:128": "Āraddhā ekavīsamhi, sampatte pariniṭṭhitā.",
  "atk-vin02a417:129": "Upaddavā kule loke, nirupaddavato ayaṁ;",
  "atk-vin02a417:130": "Ekasaṁvacchareneva, yathā niṭṭhaṁ upāgatā.",
  "atk-vin02a417:131": "Evaṁ sabbassa lokassa, niṭṭhaṁ dhammūpasaṁhitā;",
  "atk-vin02a417:132": "Sīghaṁ gacchantu ārambhā, sabbepi nirupaddavā.",
  "atk-vin02a417:133": "Ciraṭṭhitatthaṁ dhammassa, karontena mayā imaṁ;",
  "atk-vin02a417:134": "Saddhammabahumānena, yañca puññaṁ samācitaṁ.",
  "atk-vin02a417:135": "Sabbassa ānubhāvena, tassa sabbepi pāṇino;",
  "atk-vin02a417:136": "Bhavantu dhammarājassa, saddhammarasasevino.",
  "atk-vin02a417:137": "Ciraṁ tiṭṭhatu saddhammo, kāle vassaṁ ciraṁ pajaṁ;",
  "atk-vin02a417:138": "Tappetu devo dhammena, rājā rakkhatu medininti.",
  "atk-vin02a417:139_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena",
  "atk-vin02a417:139_1": "sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede",
  "atk-vin02a417:139_2": "sāṭṭhakathe satthusāsane appaṭihataññāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-vin02a417:139_3": "yuttamuttavādinā vādivarena mahākavinā pabhinnapaasambhidāparivāre chaḷabhiññādipabhedaguṇapaṭimaṇḍite",
  "atk-vin02a417:139_4": "uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ",
  "atk-vin02a417:139_5": "vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena",
  "atk-vin02a417:139_6": "therena katā ayaṁ samantapāsādikā nāma vinayasaṁvaṇṇanā –",
  "atk-vin02a417:140": "Tāva tiṭṭhatu lokasmiṁ, lokanittharaṇesinaṁ;",
  "atk-vin02a417:141": "Dassentī kulaputtānaṁ, nayaṁ sīlavisuddhiyā.",
  "atk-vin02a417:142": "Yāva buddhoti nāmampi, suddhacittassa tādino;",
  "atk-vin02a417:143": "Lokamhi lokajeṭṭhassa, pavattati mahesinoti.",
  "atk-vin02a417:144": "Samantapāsādikā nāma",
  "atk-vin02a417:145": "Vinaya-aṭṭhakathā niṭṭhitā."
}