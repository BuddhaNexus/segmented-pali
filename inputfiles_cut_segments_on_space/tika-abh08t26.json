{
  "tika-abh08t26:0": "2. Dutiyo paricchedo",
  "tika-abh08t26:1": "Cetasikaniddesavaṇṇanā",
  "tika-abh08t26:2_0": "67. Ettāvatā ca cittaṁ cetasikaṁ rūpaṁ nibbānanti evaṁ uddiṭṭhesu catūsu dhammesu",
  "tika-abh08t26:2_1": "cittaṁ tāva jātibhūmisampayogappavattākārādivasena vibhāgena niddisitvā idāni tadanantaraṁ",
  "tika-abh08t26:2_2": "uddiṭṭhe cetasikadhamme niddisituṁ “cittānantaramuddiṭṭhā”tiādi āraddhaṁ. Vibhājananti",
  "tika-abh08t26:2_3": "jātibhūmiādivasena vibhāgaṁ, tesu tesu cittesu yathārahaṁ sampayogavasena visuṁ visuṁ bhājanañca.",
  "tika-abh08t26:3_0": "Katame pana cetasikā, yesaṁ vibhājanaṁ vuccatīti te saha nibbacanena sarūpato dassetuṁ",
  "tika-abh08t26:3_1": "“tattha cittasampayuttā”tiādi vuttaṁ. Tattha “cittasampayuttā”ti idaṁ cetasikalakkhaṇadassanaṁ.",
  "tika-abh08t26:3_2": "Tena ye cittena saha sampayogalakkhaṇena yuttā, teyeva cetasikāti dasseti. Kiṁ pana",
  "tika-abh08t26:3_3": "taṁ sampayogalakkhaṇanti? Ekuppādaekanirodhaekavatthukaekārammaṇasaṅkhātā pakārā.",
  "tika-abh08t26:3_4": "Samaṁ pakārehi yuttāti hi sampayuttā. Tattha yadi ekuppādatāmatteneva ca sampayuttatā",
  "tika-abh08t26:3_5": "adhippetā, sahuppattikānaṁ rūpārūpadhammānaṁ aññamaññasampayuttatā āpajjeyyāti ekanirodha-ggahaṇaṁ.",
  "tika-abh08t26:3_6": "Evampi avinibbhogarūpānaṁ aññamaññasampayuttatā āpajjeyyāti ekavatthuka-ggahaṇaṁ.",
  "tika-abh08t26:3_7": "Evampi “avinibbhogarūpesu ekaṁ mahābhūtaṁ sesamahābhūtopādārūpānaṁ nissayapaccayo",
  "tika-abh08t26:3_8": "hotīti tasmā tāni ekavatthukānīti, cakkhādīnaṁ nissayabhūtāni vā bhūtāni ekaṁ vatthu",
  "tika-abh08t26:3_9": "etesu nissitanti ekavatthukānī”ti kappentassa tesaṁ sampayuttatāpatti siyāti tannivāraṇatthaṁ",
  "tika-abh08t26:3_10": "ekārammaṇa-ggahaṇaṁ.",
  "tika-abh08t26:4_0": "Paṭilomato vā “ekārammaṇā”ti vutte ekavīthiyaṁ pañcaviññāṇasampaṭicchanādīnaṁ, nānāvīthiyaṁ",
  "tika-abh08t26:4_1": "parasantāne ca ekasmiṁ ārammaṇe uppajjamānānaṁ bhinnavatthukānaṁ sampayuttatā āpajjeyyāti",
  "tika-abh08t26:4_2": "ekavatthuka-ggahaṇaṁ. Evampi maraṇāsannavīthiyaṁ sampaṭicchanasantīraṇādīnaṁ sampayuttatā",
  "tika-abh08t26:4_3": "āpajjeyyāti ekanirodha-ggahaṇaṁ. Kiṁ pana nānuppādāpi evaṁ tividhalakkhaṇā honti,",
  "tika-abh08t26:4_4": "atha ekuppādā evāti vicāraṇāya ekuppādā eva evaṁ tividhalakkhaṇā hontīti dassanatthaṁ",
  "tika-abh08t26:4_5": "“ekuppādā”ti vuttaṁ. Iti imehi catūhi sampayogalakkhaṇehi ye cittasampayuttā, te",
  "tika-abh08t26:4_6": "cetasikā nāmāti evaṁ cetasikalakkhaṇaṁ ṭhapitaṁ hoti. Kathaṁ panete cetasikā nāmāti",
  "tika-abh08t26:4_7": "āha “citte bhavā”ti. “Cetasi bhavā cetasikā”ti vattabbe citta-saddassapi ceto-saddena",
  "tika-abh08t26:4_8": "saha samānatthatāya atthamattaṁ dassetuṁ “citte bhavā cetasikā”ti vuttaṁ.",
  "tika-abh08t26:5_0": "Niyatāti niyatuppattikā, karuṇāmuditādayo viya kadāci anuppajjitvā yadā yadā taṁ",
  "tika-abh08t26:5_1": "cittaṁ uppajjati, tadā tadāva tena avinibhuttā hutvā jāyamānāti attho. Sarūpena āgatāti",
  "tika-abh08t26:5_2": "chandādayo viya “ye vā pana tasmiṁ samaye aññepi atthi paṭiccasamuppannā arūpino",
  "tika-abh08t26:5_3": "dhammā”ti evaṁ yevāpanakavasena anāgantvā “phasso hoti, vedanā hotī”tiādinā sarūpeneva",
  "tika-abh08t26:5_4": "pāḷiyaṁ āgatā. Yevāpanāti evaṁ desanā etesanti yevāpanakā. Ekūnatiṁsa dhammāti kiccabhedaṁ",
  "tika-abh08t26:5_5": "anāmasitvā kevalaṁ asambhinnadhammavaseneva ekenūnā tiṁsa dhammā. Pāḷiyaṁ pana cittena",
  "tika-abh08t26:5_6": "saha tiṁsa dhamme gahetvā tesaṁ kiccabhedato gahaṇena chappaññāsa dhammā vuttā. Seyyathidanti",
  "tika-abh08t26:5_7": "sarūpapucchā. Phasso…pe… cittujukatāti yathāpucchitānaṁ sarūpadassanaṁ. Iti-saddo",
  "tika-abh08t26:5_8": "parisamāpane, nidassane vā. Puna tettiṁsa hontīti sambandho. Tettiṁsa hontīti teyeva",
  "tika-abh08t26:5_9": "ekūnatiṁsa dhammāti adhippāyo.",
  "tika-abh08t26:6_0": "“Kadāci uppajjantī”ti vuttaṁ, taṁ kathaṁ daṭṭhabbanti āha “imesū”tiādi. Karuṇāmuditāvasenāti",
  "tika-abh08t26:6_1": "paṭhamasamannāhārato paṭṭhāya gotrabhupariyosānappavattitakaruṇāmuditāparikammavasena.",
  "tika-abh08t26:6_2": "Karuṇāpubbabhāgoti karuṇāya pubbabhāgo, parikammappanāvasena pavattakaruṇābhāvanāya",
  "tika-abh08t26:6_3": "appanākoṭṭhāsato purimakoṭṭhāso, paṭhamasamannāhārato paṭṭhāya gotrabhupariyosānappavattaparikammakoṭṭhāso",
  "tika-abh08t26:6_4": "hutvāti attho. Evaṁ “muditāpubbabhāgo”ti etthāpi. Bhāga-saddassa drabyavuttitāya",
  "tika-abh08t26:6_5": "tappurisassa ca uttarapadatthappadhānatāya “karuṇāpubbabhāgo”tiādinā pulliṅgena vuttaṁ.",
  "tika-abh08t26:6_6": "Eta-saddassa pana guṇavuttitāya guṇavisesavati vattamāno tassa liṅgavasena pariṇamatīti",
  "tika-abh08t26:6_7": "karuṇāmuditāpekkhāya “etā”ti itthiliṅgavasena vuttanti. Na panekato uppajjanti, kiñcarahi",
  "tika-abh08t26:6_8": "visuṁ visuṁyevāti attho. Teneva hi “karuṇāpubbabhāgo vā muditāpubbabhāgo vā”ti vikappo",
  "tika-abh08t26:6_9": "vuttoti. Kasmā panetā dve ekato nuppajjantīti? Bhinnārammaṇattā. Karuṇā hi dukkhitasatte",
  "tika-abh08t26:6_10": "ārabbha tesaṁ dukkhāpanayanakāmatāvasena pavattati, muditā sukhitasatte ārabbha tesaṁ",
  "tika-abh08t26:6_11": "sukhānumodanavasena, tasmā ubhinnampi bhinnavisayattā na ekasmiṁ citte uppatti sambhavatīti.",
  "tika-abh08t26:6_12": "Micchākammantādīhīti ādi-saddena micchāvācāmicchājīvānaṁ gahaṇaṁ. Sammākammantādīni",
  "tika-abh08t26:6_13": "paripūrentīti sammākammantasammāvācāsammāājīvāni paripūrenti. Ko viratīti tīsu ekā",
  "tika-abh08t26:6_14": "virati uppajjati, sammākammantaṁ pūrentī paṭhamā, sammāvācaṁ pūrentī dutiyā, sammāājīvaṁ",
  "tika-abh08t26:6_15": "pūrentī tatiyā virati uppajjatīti attho. Karuṇāmuditāhi saha na uppajjanti tāsaṁ",
  "tika-abh08t26:6_16": "paññattārammaṇattā, viratiyā ca ekantaparittārammaṇattā. Aññamaññena ca na uppajjanti",
  "tika-abh08t26:6_17": "aññamaññassapi bhinnavisayattā. Micchākammantādīnañhi ārammaṇāneva yathākkamaṁ sammākammantādīnaṁ",
  "tika-abh08t26:6_18": "ārammaṇāni tato viratibhāvato. Etesūti imesu pañcasu.",
  "tika-abh08t26:7_0": "68. Viratīnampi saṅgahaṇatthaṁ “karuṇāmuditādīsū”ti vattabbe gāthābandhasukhatthaṁ",
  "tika-abh08t26:7_1": "ādi-saddalopavasena “karuṇāmuditāsū”ti vuttaṁ. Evañca katvā vuttaṁ “ekenā”ti, itarathā",
  "tika-abh08t26:7_2": "“ekāyā”ti vattabbanti.",
  "tika-abh08t26:8_0": "69-71. Kiṁ panettha kāraṇaṁ, catūsu brahmavihāresu dve idha niddiṭṭhā, na itarāti",
  "tika-abh08t26:8_1": "codento āha “kasmā panā”tiādi. Upekkhā ca na uddhaṭāti sambandho. Navahi lokuttaradhammehi",
  "tika-abh08t26:8_2": "janaṁ rañjetīti dhammarājā. Diṭṭhadhammikasamparāyikatthehi sadevakaṁ lokaṁ anusāsatīti",
  "tika-abh08t26:8_3": "satthā. Abyāpādena mettā gahitā tasseva hitākārappavattikāle mettābhāvūpagamanato.",
  "tika-abh08t26:8_4": "Teneva hesa “mettā mettāyanā”tiādinā niddiṭṭho. Tatramajjhattatāya upekkhā gahitā",
  "tika-abh08t26:8_5": "tāyeva sattesu majjhattākārappavattāya upekkhābrahmavihārabhāvato. Ādiccena saha",
  "tika-abh08t26:8_6": "samānagottatāya, ariyasāvakabhāvena vā tassa bhagavato puttatāya ādicco bandhu imassa,",
  "tika-abh08t26:8_7": "ādiccassa vā bandhūti ādiccabandhu.",
  "tika-abh08t26:9": "72.Rāsinti phassapañcakādisattarasarāsiṁ. Paṭhamamahācittuppādavasena hi –",
  "tika-abh08t26:10_0": "“Phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro",
  "tika-abh08t26:10_1": "hoti, pīti hoti, sukhaṁ hoti, cittassekaggatā hoti, saddhindriyaṁ hoti, vīriyindriyaṁ",
  "tika-abh08t26:10_2": "hoti, satindriyaṁ hoti, samādhindriyaṁ hoti, paññindriyaṁ hoti, manindriyaṁ hoti,",
  "tika-abh08t26:10_3": "somanassindriyaṁ hoti, jīvitindriyaṁ hoti, sammādiṭṭhi hoti, sammāsaṅkappo hoti,",
  "tika-abh08t26:10_4": "sammāvāyāmo hoti, sammāsati hoti, sammāsamādhi hoti, saddhābalaṁ hoti, vīriyabalaṁ",
  "tika-abh08t26:10_5": "hoti, satibalaṁ hoti, samādhibalaṁ hoti, paññābalaṁ hoti, hiribalaṁ hoti, ottappabalaṁ",
  "tika-abh08t26:10_6": "hoti, alobho hoti, adoso hoti, amoho hoti, anabhijjhā hoti, abyāpādo hoti, sammādiṭṭhi",
  "tika-abh08t26:10_7": "hoti, hirī hoti, ottappaṁ hoti, kāyapassaddhi hoti, cittapassaddhi hoti, kāyalahutā",
  "tika-abh08t26:10_8": "hoti, cittalahutā hoti, kāyamudutā hoti, cittamudutā hoti, kāyakammaññatā hoti, cittakammaññatā",
  "tika-abh08t26:10_9": "hoti, kāyapāguññatā hoti, cittapāguññatā hoti, kāyujukatā hoti, cittujukatā hoti,",
  "tika-abh08t26:10_10": "sati hoti, sampajaññaṁ hoti, samatho hoti, vipassanā hoti, paggāho hoti, avikkhepo hotī”ti –",
  "tika-abh08t26:11_0": "Evaṁ dhammuddhāraṁ karontena bhagavatā phassādayo tiṁsa dhamme chappaññāsa katvā",
  "tika-abh08t26:11_1": "phassapañcakarāsi jhānapañcakarāsi indriyaṭṭhakarāsi maggapañcakarāsi balasattakarāsi",
  "tika-abh08t26:11_2": "hetuttikarāsi kammapathatikarāsi lokapāladukarāsi chayugaḷadukarāsi upakāradukarāsi",
  "tika-abh08t26:11_3": "yuganandhadukarāsi vīriyasamathadukarāsīti sattarasannaṁ rāsīnaṁ vasena vibhāgo kato.",
  "tika-abh08t26:12_0": "Kathaṁ? Etesupi cittaṁ tāva phassapañcakaṁ patvā “cittaṁ hotī”ti vuttaṁ, indriyāni",
  "tika-abh08t26:12_1": "patvā “manindriya”nti. Vitakko jhānaṅgāni patvā “vitakko hotī”ti vutto, maggaṅgāni",
  "tika-abh08t26:12_2": "patvā “sammāsaṅkappo”ti. Saddhā indriyāni patvā “saddhindriyaṁ hotī”ti vuttā, balāni",
  "tika-abh08t26:12_3": "patvā “saddhābala”nti. Hirī balāni patvā “hiribalaṁ hotī”ti vuttā, lokapāladukaṁ",
  "tika-abh08t26:12_4": "patvā “hirī”ti. Ottappepi eseva nayo. Alobho mūlaṁ patvā “alobho hotī”ti vutto, kammapathaṁ",
  "tika-abh08t26:12_5": "patvā “anabhijjhā”ti. Adoso mūlaṁ patvā “adoso hotī”ti vutto, kammapathaṁ patvā “abyāpādo”ti.",
  "tika-abh08t26:12_6": "Ime satta dvīsu ṭhānesu vibhattā. Vedanā pana phassapañcakaṁ patvā “vedanā hotī”ti",
  "tika-abh08t26:12_7": "vuttā, jhānaṅgāni patvā “sukha”nti, indriyāni patvā “somanassindriya”nti. Evamayaṁ",
  "tika-abh08t26:12_8": "eko dhammo tīsu ṭhānesu vibhatto. Vīriyaṁ pana indriyāni patvā “vīriyindriyaṁ hotī”ti",
  "tika-abh08t26:12_9": "vuttaṁ, maggaṅgāni patvā “sammāvāyāmo”ti, balāni patvā “vīriyabala”nti, vīriyasamathaṁ",
  "tika-abh08t26:12_10": "patvā “paggāho”ti. Satipi indriyāni patvā “satindriyaṁ hotī”ti vuttā, maggaṅgāni",
  "tika-abh08t26:12_11": "patvā “sammāsatī”ti, balāni patvā “satibala”nti, upakāradukaṁ patvā “sati hotī”ti.",
  "tika-abh08t26:12_12": "Evaṁ ime dve dhammā catūsu ṭhānesu vibhattā. Samādhi pana jhānaṅgāni patvā “cittassekaggatā",
  "tika-abh08t26:12_13": "hotī”ti vutto, indriyāni patvā “samādhindriya”nti, maggaṅgāni patvā “sammāsamādhī”ti,",
  "tika-abh08t26:12_14": "balāni patvā “samādhibala”nti, yuganandhadukaṁ patvā “samatho”ti, vīriyasamathaṁ",
  "tika-abh08t26:12_15": "patvā “avikkhepo hotī”ti. Evamayaṁ eko dhammo chasu ṭhānesu vibhatto. Paññā pana",
  "tika-abh08t26:12_16": "indriyāni patvā “paññindriyaṁ hotī”ti vuttā, maggaṅgāni patvā “sammādiṭṭhī”ti, balāni",
  "tika-abh08t26:12_17": "patvā “paññābala”nti, mūlāni patvā “amoho”ti, kammapathaṁ patvā “sammādiṭṭhī”ti,",
  "tika-abh08t26:12_18": "upakāradukaṁ patvā “sampajañña”nti, yuganandhadukaṁ patvā “vipassanā”ti. Evamayaṁ",
  "tika-abh08t26:12_19": "eko dhammo sattasu ṭhānesu vibhattoti evamete dvādasa dhammā indriyāditaṁtaṁkiccavantatāya",
  "tika-abh08t26:12_20": "dviṭṭhānikādibhedena sattarasasu rāsīsu vibhattā. Itare aṭṭhārasa kiccavasena bhedābhāvato",
  "tika-abh08t26:12_21": "ekaṭṭhānikāyevāti imesu sattarasasu rāsīsu yevāpanakadhammā ekarāsimpi na bhajanti",
  "tika-abh08t26:12_22": "taṁtaṁkiccabhāvatoti katvā vuttaṁ “rāsiṁ bhajanti nā”ti.",
  "tika-abh08t26:13_0": "Nanu cete kiñcāpi sesarāsayo na bhajanti tesaṁ sadisakiccasaṅgahavasena ṭhitattā.",
  "tika-abh08t26:13_1": "Phassapañcakarāsi pana khandhasaṅgahavaseneva ṭhapitoti cetanāya viya nesaṁ saṅkhārakkhandhasaṅgahato",
  "tika-abh08t26:13_2": "tattha samavarodho yuttoti? Taṁ na, khandhasaṅgahavasena ṭhapitopi hi phassapañcakarāsi",
  "tika-abh08t26:13_3": "sabbacittasādhāraṇadhamme saṅgahetvā ṭhapitoti chandādīnaṁ tiṇṇaṁ pakiṇṇakavasena",
  "tika-abh08t26:13_4": "uppajjamānānaṁ sabbacittasādhāraṇatāya abhāvato, manasikārassa ca satipi sabbacittasādhāraṇatte",
  "tika-abh08t26:13_5": "nippariyāyato saṅkhārakkhandhasaṅgahābhāvato na etesaṁ phassapañcakarāsibhajanampi",
  "tika-abh08t26:13_6": "yuttanti. Kasmā pana manasikārassa nippariyāyato saṅkhārakkhandhasaṅgahābhāvoti?",
  "tika-abh08t26:13_7": "Vuccate – ṭhapetvā cetanaṁ sesadhammānaṁ sakasakakiccesupi parādhīnabhāvena pavattanato",
  "tika-abh08t26:13_8": "abhisaṅkharaṇalakkhaṇaṁ nippariyāyato na labbhati. Yadi labheyya, cittekaggatājīvitindriyānaṁ",
  "tika-abh08t26:13_9": "sabbacittasādhāraṇattā vedanāviññāṇāni viya tāni phassapañcake vattabbāni siyuṁ,",
  "tika-abh08t26:13_10": "na panevaṁ vuttā, tasmā ṭhapetvā cetanaṁ sesadhammānaṁ abhisaṅkharaṇalakkhaṇaṁ nippariyāyato",
  "tika-abh08t26:13_11": "na labbhatīti na tesaṁ nippariyāyato khandhasaṅgaho labbhati. Cetanāyayeva pana sakiccaparakiccasādhanavasena",
  "tika-abh08t26:13_12": "pavattanato nippariyāyato abhisaṅkharaṇalakkhaṇassa atthitāya khandhasaṅgaho labbhatīti.",
  "tika-abh08t26:13_13": "Yadi evaṁ kathaṁ phasso phassapañcake vuttoti? “Phassapaccayā vedanā, phuṭṭho vedeti,",
  "tika-abh08t26:13_14": "phuṭṭho sañjānātī”tiādivacanato vedanā saññā cetanā viññāṇanti imesaṁ arūpakkhandhānaṁ",
  "tika-abh08t26:13_15": "uddesaṭṭhāne ṭhatvā tesaṁ paccayassapi uddisitukāmatāya phasso tattha vutto. Dubbalāti",
  "tika-abh08t26:13_16": "sakavisayepi parāyattabhāveneva pavattanato dubbalā. Adhimokkho hi samādhissa paribyattabhāve",
  "tika-abh08t26:13_17": "paribyattabhāvato samādhāyattavutti, manasikāropi cetanāya paribyattabhāvato cetanāyattavuttīti",
  "tika-abh08t26:13_18": "parāyattāva te honti.",
  "tika-abh08t26:14_0": "73.Manasīca kāroti manasikāro ca. Manasikārasaddassa hi atthamattasandassanavasena",
  "tika-abh08t26:14_1": "gāthābandhasukhatthaṁ asamāsaniddeso, dīghakaraṇaṁ, majjhe ca ca-saddavacananti.",
  "tika-abh08t26:14_2": "Tena munivarenāti sambandho.",
  "tika-abh08t26:15_0": "74-80.Paṭhamābhinipātattāti ārammaṇe phusanavasena paṭhamameva abhinipatanato. Sabbepi",
  "tika-abh08t26:15_1": "cetasikā cittāyattā cittakiriyabhāvena vuccantīti “cittassā”ti vuttaṁ. Kirāti arucisūcanaṁ.",
  "tika-abh08t26:15_2": "Evaṁ mahāsaṁghikamataṁ dassetvā idāni tameva vitthāretuṁ “phusitvā panā”tiādi vuttaṁ.",
  "tika-abh08t26:15_3": "Mahāsaṁghikā hi “paṭhamaṁ phasso ārammaṇaṁ phusati, atha tena phuṭṭhaṁ dutiyaṁ vedanā",
  "tika-abh08t26:15_4": "vediyati, evaṁ etehi phuṭṭhaveditaṁ tatiyaṁ saññā sañjānāti, tehi pana phuṭṭhaveditasaññāte",
  "tika-abh08t26:15_5": "catutthaṁ cetanāya sampayuttadhamme abhisandahatī”tiādinā vadanti. Balavapaccayattāti",
  "tika-abh08t26:15_6": "yathā pāsādaṁ patvā thambhā sesadabbasambhārānaṁ balavapaccayā, evamesa yasmā sesasampayuttānaṁ",
  "tika-abh08t26:15_7": "balavapaccayo, tasmāti attho. Tasmāti hetunigamanaṁ.",
  "tika-abh08t26:16_0": "Saheva cāti ca-saddo aṭṭhānappayutto, so “cittajāna”nti imassa anantaraṁ daṭṭhabbo.",
  "tika-abh08t26:16_1": "Kasmā? Cittānaṁ, cittajānañca ekuppādādibhāvena saheva pavattitoti evamettha padasambandho",
  "tika-abh08t26:16_2": "veditabbo. Idanti idaṁ yathāvuttavidhānaṁ, evaṁ “paṭhamābhinipātattā”ti kāraṇaṁ pariharitvā",
  "tika-abh08t26:16_3": "idāni “balavapaccayattā”ti idaṁ pariharanto āha “balava…pe… dissatī”ti. Ca-saddo",
  "tika-abh08t26:16_4": "avadhāraṇe, neva dissatīti attho. Sesadhammānampi hi sahajātapaccayabhāvassa sādhāraṇattā",
  "tika-abh08t26:16_5": "tasseva balavapaccayabhāve na kiñci kāraṇaṁ dissatīti. Yadi sabbamidamakāraṇaṁ, kathañcarahi",
  "tika-abh08t26:16_6": "phasso paṭhamaṁ vuttoti āha “desanākkamato”tiādi. “Vedanā hoti, phasso hoti, saññā",
  "tika-abh08t26:16_7": "hoti, phasso hoti, cetanā hoti, phasso hoti, cittaṁ hoti, phasso hoti, vedanā hoti,",
  "tika-abh08t26:16_8": "saññā hoti, cetanā hoti, vitakko hotī”tiādīhi āharitumpi vaṭṭeyya, desanāvārena pana",
  "tika-abh08t26:16_9": "phassova paṭhamaṁ vuttoti veditabbo. Yathā cettha, evaṁ sesadhammesupi pubbāparakkamo",
  "tika-abh08t26:16_10": "nāma na pariyesitabbo. Vacanatthalakkhaṇādīhīti vacanatthato ca lakkhaṇādito ca.",
  "tika-abh08t26:17_0": "Phusatīti kattuniddeso. Tattha kāraṇaṁ heṭṭhā vuttameva, phusanti etena vāti phasso.",
  "tika-abh08t26:17_1": "Sampayuttadhammā hi ārammaṇe pavattamānā taṁ phusanalakkhaṇena phassena phusantā",
  "tika-abh08t26:17_2": "viya honti, ārammaṇaphusanamattaṁ vā phassotipi sādhanattayampi yujjateva. Phusanaṁ",
  "tika-abh08t26:17_3": "lakkhaṇametassāti phusanalakkhaṇo, vedanāya paccayabhāvaṭṭhena ārammaṇaphusanalakkhaṇoti",
  "tika-abh08t26:17_4": "attho. Saṁghaṭṭanarasoti manodvāre cittārammaṇānaṁ saṁghaṭṭanato saṁghaṭṭanakicco.",
  "tika-abh08t26:17_5": "Ayañhi ārammaṇe anallīyamānopi rūpaṁ viya cakkhuṁ, saddo viya ca sotaṁ cittamārammaṇañca",
  "tika-abh08t26:17_6": "ghaṭṭeti. Pañcadvāresu vā vatthārammaṇasaṁghaṭṭanena sampajjatīti saṁghaṭṭanasampattiko",
  "tika-abh08t26:17_7": "phasso “saṁghaṭṭanaraso”ti vutto. Yathā “dve pāṇī vajjeyyu”ntiādīsu pāṇimhi ghaṭṭanaṁ",
  "tika-abh08t26:17_8": "tabbisesabhūtā rūpadhammā, evaṁ cittassa ārammaṇe saṁghaṭṭanaṁ tabbisesabhūto eko",
  "tika-abh08t26:17_9": "cetasikadhammo daṭṭhabbo. Tiṇṇaṁ sannipātasaṅkhātassa attano kāraṇassa vasena paveditattā",
  "tika-abh08t26:17_10": "sannipātapaccupaṭṭhāno. “Cakkhuñca paṭicca rūpe ca uppajjati cakkhuviññāṇaṁ, tiṇṇaṁ",
  "tika-abh08t26:17_11": "saṅgati phasso”ti hi vacanato cakkhurūpaviññāṇādīnaṁ tiṇṇaṁ sannipātavasena gahetabbatāya",
  "tika-abh08t26:17_12": "upaṭṭhānato sannipātasaṅkhātassa kāraṇassa vasena upaṭṭhānamassāti upaṭṭhānaṭṭhena",
  "tika-abh08t26:17_13": "paccupaṭṭhānena sannipātapaccupaṭṭhānatā vuttā. “Phassapaccayā vedanā”ti vacanato",
  "tika-abh08t26:17_14": "vedanā phalamassāti vedanāpaccupaṭṭhāno. Tajjasamannāhārena ceva indriyena ca parikkhate",
  "tika-abh08t26:17_15": "visaye anantarāyeneva uppajjanato āpāthagatavisayapadaṭṭhāno. Ayañhi tassa phassassa",
  "tika-abh08t26:17_16": "kāraṇabhūto tadanurūpabhūto samannāhāroti tajjasamannāhārasaṅkhātena āvajjanena ceva",
  "tika-abh08t26:17_17": "cakkhādiindriyena ca yathākkamaṁ ārammaṇakaraṇatadabhimukhabhāvavasena parikkhate",
  "tika-abh08t26:17_18": "abhisaṅkhāte āpāthagateyeva visaye ekantena uppajjanato āpāthagato visayo padaṭṭhānaṁ",
  "tika-abh08t26:17_19": "āsannakāraṇaṁ imassāti āpāthagatavisayapadaṭṭhāno.",
  "tika-abh08t26:18_0": "Nanu cāyaṁ dhammo cetasiko, svāyaṁ arūpadhammo samāno kathaṁ phusanalakkhaṇo hotīti",
  "tika-abh08t26:18_1": "antolīnacodanaṁ manasi katvā tassā sodhanatthaṁ “arūpadhammopi samāno”tiādi vuttaṁ.",
  "tika-abh08t26:18_2": "Tattha “phusanākāreneva pavattatī”ti iminā arūpassāpi sato tassa dhammassa ayaṁ sabhāvoti",
  "tika-abh08t26:18_3": "dasseti. Sā ca tassa phusanākārappavatti ambilaṁ ambapakkādiṁ khādantaṁ passantassa",
  "tika-abh08t26:18_4": "parassa kheḷuppattiparaṁ bādhiyamānaṁ disvā dayālukassa sarīrakampanaṁ, rukkhasākhagge",
  "tika-abh08t26:18_5": "duṭṭhitaṁ purisaṁ disvā bhūmiyaṁ ṭhitassa purisassa jaṅghacalanaṁ, pisācādibhāyitabbaṁ",
  "tika-abh08t26:18_6": "disvā ūrupatthambhoti evamādi viya daṭṭhabbā. Soti so yathāvuttalakkhaṇādiko phasso.",
  "tika-abh08t26:19_0": "Sundaranti sukhavedanāsampayuttattā pasatthaṁ. Manoti viññāṇaṁ. Sumanassa bhāvoti",
  "tika-abh08t26:19_1": "sumanasaṅkhātassa viññāṇassa bhāvo. Yvāyaṁ saddappavattinibandhano attho, so somanassaṁ.",
  "tika-abh08t26:19_2": "Somanassavedanāsampayuttattā hi sumana-saddo tasmiṁ viññāṇe pavattati. Vedena anubhavanākārena",
  "tika-abh08t26:19_3": "ayitaṁ pavattaṁ vedayitaṁ, taṁ lakkhaṇamassāti vedayitalakkhaṇā. Iṭṭhassa iṭṭhākāratova",
  "tika-abh08t26:19_4": "anubhavanaṁ kiccamassāti iṭṭhākārānubhavanarasā. Sā hi sabhāvato iṭṭhamārammaṇaṁ",
  "tika-abh08t26:19_5": "iṭṭhavasena, itarañca iṭṭhākāreneva anubhavati, tattha iṭṭhākārānubhavanaṁ kusalākusalacittasampayuttavedanāya",
  "tika-abh08t26:19_6": "labbhati tassā aniṭṭhassapi kappanāvasena iṭṭhākārena gahaṇato, sabhāvato pana iṭṭhānubhavanaṁ",
  "tika-abh08t26:19_7": "abyākatacittasampayuttāyapi labbhati tassā vipallāsaggāhābhāvato. “Rājā viya subhojanarasa”nti",
  "tika-abh08t26:19_8": "iminā imaṁ dīpeti – phassassa phusanamattameva hoti, saññāya sañjānanamattameva,",
  "tika-abh08t26:19_9": "cetanāya sañcetanāmattameva, viññāṇassa vijānanamattameva, ekaṁsato pana issaravatāya",
  "tika-abh08t26:19_10": "sāmibhāvena vedanāva ārammaṇarasaṁ anubhavati, rājā viya sūdakārena sampāditasubhojanarasanti.",
  "tika-abh08t26:19_11": "Assādīyatīti assādo, sukhavedanā. Tenāha bhagavā – “yaṁ, bhikkhave, pañcupādānakkhandhe",
  "tika-abh08t26:19_12": "paṭicca uppajjati sukhaṁ somanassaṁ, ayaṁ vuccati, bhikkhave, pañcupādānakkhandhesu",
  "tika-abh08t26:19_13": "assādo”ti. Cetosannissitattā cetasi bhavo assādoti cetasikaassādo, tathā paccupaṭṭhātīti",
  "tika-abh08t26:19_14": "cetasikaassādapaccupaṭṭhānā. Passaddhakāyo sukhaṁ vediyatīti āha “passaddhipadaṭṭhānā”ti.",
  "tika-abh08t26:19_15": "Idaṁ pana nirāmisasomanassavasena veditabbaṁ.",
  "tika-abh08t26:20_0": "Nīlādibhedassa ārammaṇassa sañjānanaṁ tameva saññaṁ katvā jānanaṁ lakkhaṇaṁ etassāti",
  "tika-abh08t26:20_1": "sañjānanalakkhaṇā. Paccābhiññāṇakaraṇarasāti pati abhiññāyati etenāti paccābhiññāṇaṁ,",
  "tika-abh08t26:20_2": "tadevetanti puna paccābhiññāṇanimittaṁ saṇṭhānādiko ākāro, tassa karaṇaraso kiccamassāti",
  "tika-abh08t26:20_3": "paccābhiññāṇakaraṇarasā. Sā hi uppajjamānā pacchā sañjānanassa kāraṇabhūtaṁ saṇṭhānādikaṁ",
  "tika-abh08t26:20_4": "ākāraṁ gahetvā uppajjatīti. Idañca nimittakārikāya nimittena sañjānantiyā ca sabbāya",
  "tika-abh08t26:20_5": "samānasaññāya yojetabbaṁ. Nimittena sañjānantīpi hi puna aparāya saññāya ca sañjānanassa",
  "tika-abh08t26:20_6": "nimittaṁ karotīti. Tañca kusalākusalakiriyājavanasaññaṁ dhuraṁ katvā veditabbaṁ.",
  "tika-abh08t26:20_7": "Taṁ panetaṁ abhiññāṇakaraṇaṁ kathaṁ daṭṭhabbanti āha “vaḍḍhakissa abhiññāṇakaraṇamivā”ti.",
  "tika-abh08t26:20_8": "Yathā vaḍḍhakissa dārūsu “idaṁ uddhaṁ, idaṁ adho”ti evaṁ pacchā sañjānanapaccayabhūtassa",
  "tika-abh08t26:20_9": "saññāṇassa karaṇaṁ, evamassā puna sañjānanapaccayanimittakaraṇanti vuttaṁ hoti. Hatthidassakaandho",
  "tika-abh08t26:20_10": "viya “idameva sacca”nti saññāya yathāgahitanimittavasena abhinivesakaraṇato yathā…pe…",
  "tika-abh08t26:20_11": "paccupaṭṭhānā. Etena saññāya ākāraggahaṇaṁ katvā ṭhitassa diṭṭhiādīnaṁ uppajjanato",
  "tika-abh08t26:20_12": "akusalasaññāya anurūpavasena phalapaccupaṭṭhānaṁ dassitaṁ hoti. Atha vā abhinivesakaraṇanti",
  "tika-abh08t26:20_13": "“idameva sacca”nti saññābhinivesamattameva, tasmā upaparikkhābhāvena yathāgahitanimittavasena",
  "tika-abh08t26:20_14": "abhinivesākārena upaṭṭhānato ākārapaccupaṭṭhānaṁ vuttaṁ. Tiṇapurisakesu migapotakānaṁ",
  "tika-abh08t26:20_15": "“purisā”ti uppannasaññā viya avikappasabhāvattā yathāupaṭṭhitavisayapadaṭṭhānā. Ettha",
  "tika-abh08t26:20_16": "ca ñāṇavippayuttasaññāya ākāraggahaṇavasena uppajjanakāle cittaṁ abbohārikaṁ saññānugatikaṁ",
  "tika-abh08t26:20_17": "hoti. Ñāṇasampayutte citte pana sasambhārapathaviyā anugatā sesadhātuyo viya saññācittañca",
  "tika-abh08t26:20_18": "abbohārikaṁ ñāṇānugatikaṁ hoti.",
  "tika-abh08t26:21_0": "Abhisandahatīti pabandhati pavatteti, “gaṇhatha gaṇhathā”ti vadantī viya sampayuttadhamme",
  "tika-abh08t26:21_1": "ārammaṇe payojeti, sakasakakicce ca paṭṭhapetīti attho. Cetayitalakkhaṇāti niddokkantassa",
  "tika-abh08t26:21_2": "pabuddhakkhaṇe sambhamappavatti viya cetaso ussāhatāva lakkhaṇā. Atha vā “abhisandahatī”ti",
  "tika-abh08t26:21_3": "vuttattā payojanalakkhaṇātveva attho. Āyūhanarasāti cetasikairiyanarasā, payogarasāti",
  "tika-abh08t26:21_4": "vuttaṁ hoti. Kusalākusalakiriyājavanasampayuttāyayeva panetaṁ labbhati. Saṁvidahanapaccupaṭṭhānāti",
  "tika-abh08t26:21_5": "“tvaṁ idaṁ karohī”ti vicārentī viya hotīti vicāraṇapaccupaṭṭhānā. Etāya hi pavattamānāya",
  "tika-abh08t26:21_6": "sabbepi sampayuttadhammā yathā sakiccapasutā honti, teneva hesā sakiccaparakiccasādhikā",
  "tika-abh08t26:21_7": "vuttā. Jeṭṭhasisso pare sajjhāyane uyyojento sayampi sajjhāyati. Tasmiñhi sajjhāyituṁ",
  "tika-abh08t26:21_8": "āraddhe sesasissāpi sajjhāyanti. Mahāvaḍḍhakismimpi vaḍḍhakikammaṁ kātuṁ āraddhe",
  "tika-abh08t26:21_9": "itarepi karonti yevāti āha “jeṭṭhasissamahāvaḍḍhakiādayo viyā”ti. Ādi-saddena jeṭṭhantevāsikādīnaṁ gahaṇaṁ.",
  "tika-abh08t26:22_0": "Yathāpaccayaṁ pavattamānānaṁ dhammānaṁ natthi kāci vasavattitāti vasavattibhāvanivāraṇatthaṁ",
  "tika-abh08t26:22_1": "“vitakkanaṁ vitakko”ti vuttaṁ. Ūhanaṁ ārammaṇassa parikappanaṁ, tasmiṁ abhiniropananti",
  "tika-abh08t26:22_2": "vā vuttaṁ hoti. Yasmā cittaṁ vitakkabalena ārammaṇaṁ abhiruḷhaṁ viya hoti, tasmā",
  "tika-abh08t26:22_3": "vuttaṁ “ārammaṇecittassa abhiniropanalakkhaṇo”ti. Yathā hi koci gāmavāsī puriso rājavallabhaṁ,",
  "tika-abh08t26:22_4": "taṁsambandhinaṁ mittaṁ vā nissāya rājagehaṁ ārohati anupavisati, evaṁ vitakkaṁ nissāya",
  "tika-abh08t26:22_5": "cittaṁ ārammaṇaṁ ārohati. Yadi evaṁ kathaṁ avitakkacittaṁ ārammaṇaṁ ārohati, na hi",
  "tika-abh08t26:22_6": "dvipañcaviññāṇadutiyajjhānādike vitakko upalabbhati, yassa balena taṁ ārammaṇaṁ ārohati,",
  "tika-abh08t26:22_7": "tasmā sabhāvato bhāvanābalena tattha anuppajjanako? Saccaṁ, tampi vitakkabalena ārohati.",
  "tika-abh08t26:22_8": "Yathā hi so puriso paricayena tena vināpi nirāsaṅko rājagehaṁ pavisati, evaṁ paricayena",
  "tika-abh08t26:22_9": "vitakkena vināpi avitakkacittaṁ ārammaṇaṁ ārohati. Paricayoti cettha santāne abhiṇhaṁ",
  "tika-abh08t26:22_10": "pavattacittabhāvanāsaṅkhāto paricayo. Vitakkassa hi santāne abhiṇhaṁ pavattassa vasena",
  "tika-abh08t26:22_11": "cittassa ārammaṇābhirohanaṁ ciraparicitaṁ, tena taṁ cittaṁ kadāci vitakkena vināpi",
  "tika-abh08t26:22_12": "tattha vattateva. Yathā taṁ ñāṇasahitaṁ hutvā sammasanavasena ciraparicitaṁ kadāci",
  "tika-abh08t26:22_13": "ñāṇarahitampi sammasanavasena pavattati, yathā vā kilesasahitaṁ hutvā pavattaṁ sabbaso",
  "tika-abh08t26:22_14": "kilesarahitampi paricayena kilesavāsanāvasena pavattati, evaṁsampadamidaṁ daṭṭhabbaṁ.",
  "tika-abh08t26:23_0": "Atha vā dvipañcaviññāṇaṁ avitakkampi vatthārammaṇaghaṭṭanassa balavatāya, dutiyajjhānādīni",
  "tika-abh08t26:23_1": "ca heṭṭhimaheṭṭhimabhāvanāya balavatāya ārammaṇaṁ ārohatīti. Ādito, abhimukhaṁ vā",
  "tika-abh08t26:23_2": "hananaṁ paharaṇamattaṁ āhananaṁ, parito, parivattetvā vā hananaṁ visesena paharaṇaṁ",
  "tika-abh08t26:23_3": "pariyāhananaṁ, taṁ kiccamassāti āhananapariyāhananaraso. Tathā hi tena yogāvacaro",
  "tika-abh08t26:23_4": "ārammaṇaṁ vitakkāhataṁ vitakkapariyāhataṁ karotīti vuccati. Ānayanaṁ cittassa ārammaṇe",
  "tika-abh08t26:23_5": "upanayanaṁ, ākaḍḍhanaṁ vā, tathā hutvā paccupaṭṭhānamassāti ānayanapaccupaṭṭhāno.",
  "tika-abh08t26:24_0": "Tenāti tena vicārena karaṇabhūtena, hetubhūtena vā cittaṁ ārammaṇe vicarati anuvicarati,",
  "tika-abh08t26:24_1": "avicāracittassa pana avitakkacitte vuttānusārena pavatti veditabbā. Vicaraṇaṁ anusañcaraṇaṁ",
  "tika-abh08t26:24_2": "anuparigamanaṁ. Svāyaṁ viseso santānamhi labbhamāno javanasantāne pākaṭo hotīti daṭṭhabbo.",
  "tika-abh08t26:24_3": "Esa nayo sesesupi. Ārammaṇassa anumajjanaṁ anumasanaṁ parimajjanamassa lakkhaṇanti",
  "tika-abh08t26:24_4": "ārammaṇānumajjanalakkhaṇo. Tathā hi vicāro parimajjanahattho viya, saṁsaraṇahattho",
  "tika-abh08t26:24_5": "viyāti vuccati. Tatthāti ārammaṇe. Sahajātānaṁ anuyojanaṁ ārammaṇe anuvicaraṇasaṅkhātaanumajjanavasena",
  "tika-abh08t26:24_6": "veditabbaṁ. Dhammānañhi sabhāvavinimuttā kāci kiriyā nāma natthi. Tathāgahetabbākāro",
  "tika-abh08t26:24_7": "bodhaneyyajanānurodhena paramatthato ekasabhāvopi sabhāvadhammo pariyāyavacanehi",
  "tika-abh08t26:24_8": "visayasamāropitarūpehi bahūhi pakārehi pakāsīyati. Evañhi so suṭṭhu pakāsito hotīti.",
  "tika-abh08t26:24_9": "Anupabandhapaccupaṭṭhānoti ārammaṇe cittassa avicchinnassa viya pavattipaccupaṭṭhāno.",
  "tika-abh08t26:24_10": "Tathā hi so anusandhānatāti niddiṭṭho.",
  "tika-abh08t26:25_0": "Ettha ca vicārato oḷārikaṭṭhena tasseva pubbaṅgamaṭṭhena paṭhamaghaṇṭābhiravo viya",
  "tika-abh08t26:25_1": "cetaso paṭhamābhinipāto vitakko, anuravo viya anusañcaraṇaṁ vicāro. Yathā hi ghaṇṭābhighātajo",
  "tika-abh08t26:25_2": "paṭhamābhiravo anuravato oḷāriko, pubbaṅgamo ca hoti, evaṁ ārammaṇābhiropanaṭṭhena",
  "tika-abh08t26:25_3": "vitakko oḷāriko, pubbaṅgamo viya ca hoti. Tato sukhumaṭṭhena anumajjanasabhāvena",
  "tika-abh08t26:25_4": "ca ghaṇṭānuravo viya anupabandho vicāro. Vipphāravā cettha vitakko cittassa paṭhamuppattikāle",
  "tika-abh08t26:25_5": "cittassa paripphandanabhūto ākāse uppatitukāmassa sakuṇassa pakkhavikkhepo viya,",
  "tika-abh08t26:25_6": "padumābhimukhapāto viya ca gandhānubandhacetaso bhamarassa. Santavutti vicāro cittassa",
  "tika-abh08t26:25_7": "nātiparipphandanabhāvo, ākāse uppatitassa sakuṇassa pakkhappasāraṇaṁ viya, padumassa",
  "tika-abh08t26:25_8": "uparibhāge paribbhamanaṁ viya ca padumābhimukhapatitassa bhamarassa. Āgamaṭṭhakathāyaṁ",
  "tika-abh08t26:25_9": "pana vipariyāyena āgataṁ. Tathā ca vuttaṁ dukanipātaṭṭhakathāyaṁ –",
  "tika-abh08t26:26_0": "“Ākāse gacchato mahāsakuṇassa ubhohi pakkhehi vātaṁ gahetvā pakkhe sannisīdāpetvā",
  "tika-abh08t26:26_1": "gamanaṁ viya ārammaṇe cetaso abhiniropanabhāvena pavatto vitakko, vātaggahaṇatthaṁ",
  "tika-abh08t26:26_2": "pakkhe phandāpayamānassa gamanaṁ viya anumajjanabhāvena pavatto vicāro”ti.",
  "tika-abh08t26:27_0": "Tampi anupabandhena pavattiyaṁ yujjati. Tathā hi upacāre, appanāyaṁ vā santānena",
  "tika-abh08t26:27_1": "pavattiyaṁ vitakko niccalo hutvā ārammaṇaṁ anupavisitvā viya pavattati, na paṭhamābhinipāte viya pākaṭo hotīti.",
  "tika-abh08t26:28_0": "Pinayatīti kāyacittaṁ appeti, vaḍḍheti vā. Sampiyāyanalakkhaṇāti ārammaṇaṁ kallato",
  "tika-abh08t26:28_1": "gahaṇalakkhaṇā. Pīṇanarasāti kāyacittānaṁ paribrūhanakiccā. Pharaṇarasāti paṇītarūpehi",
  "tika-abh08t26:28_2": "kāyassa byāpanarasā, attanā sampayuttacittasamuṭṭhānehi rūpehi sakalarūpakāyabyāpanaṁ",
  "tika-abh08t26:28_3": "karotīti vuttaṁ hoti. Na hi aññathā imissā pharaṇaṁ hoti, dhammānaṁ abyāpāratāya",
  "tika-abh08t26:28_4": "kesaggamattampi saṅkamanābhāvato. Udaggabhāvo odagyaṁ.",
  "tika-abh08t26:29_0": "Ekaṁ ārammaṇaṁ aggametassāti ekaggaṁ, cittaṁ, yena pana dhammena yogato taṁ ekaggaṁ",
  "tika-abh08t26:29_1": "nāma hoti, so ekaggabhāvo. So pana cittasseva hoti, na yassa kassacīti āha “cittassa",
  "tika-abh08t26:29_2": "ekaggabhāvo”ti, nivāte dīpasikhāya ṭhiti viya cittassa ṭhitīti vuttaṁ hoti. Visārassa",
  "tika-abh08t26:29_3": "byaggabhāvassa paṭipakkho sabhāvo avisāro, na visārābhāvamattaṁ, taṁ imassa lakkhaṇanti",
  "tika-abh08t26:29_4": "āha “avisāralakkhaṇo”ti. Avikkhepo sampayuttadhammānaṁ avikkhittatā, avisārāvikkhepānaṁ",
  "tika-abh08t26:29_5": "samādhānabhāvato atthato visesābhāvepi samukhena, sampayuttamukhena ca ubhayaṁ vuttanti",
  "tika-abh08t26:29_6": "daṭṭhabbaṁ. Avūpasamalakkhaṇassa vikkhepassa paṭipakkhatāya cittassa upasamanākārena",
  "tika-abh08t26:29_7": "paccupaṭṭhātīti upasamapaccupaṭṭhāno. Visesatoti yebhuyyena. Sukhavirahitopi hi atthi",
  "tika-abh08t26:29_8": "samādhīti so yebhuyyena sukhapadaṭṭhāno hoti. Atha vā visesatoti atisayena. “Sukhino",
  "tika-abh08t26:29_9": "cittaṁ samādhiyatī”ti vacanato hi sukhaṁ samādhissa visesakāraṇaṁ sukhavirahitassapi",
  "tika-abh08t26:29_10": "tadupanissayeneva samijjhanato.",
  "tika-abh08t26:30_0": "Saddahanti etāyāti kammaphalādisaddahanakiriyāya pavattamānānaṁ dhammānaṁ tattha",
  "tika-abh08t26:30_1": "ādhipaccabhāvena saddhāya paccayataṁ dasseti. Tassā hi dhammānaṁ tathā paccayabhāve",
  "tika-abh08t26:30_2": "sati taṁsamaṅgipuggalo “saddahatī”ti voharīyati. Saddahanaṁ saddheyyavatthuno pattiyāyanaṁ,",
  "tika-abh08t26:30_3": "taṁ lakkhaṇametissāti saddahanalakkhaṇā. Kālusiyamalaṁ vidhametvā sampayuttānaṁ,",
  "tika-abh08t26:30_4": "puggalasseva vā pasādaṁ anāvilabhāvakāraṇaṁ kiccametissāti pasādanarasā. Yathā kathaṁ",
  "tika-abh08t26:30_5": "viyāti āha “udakappasādakamaṇi viyā”ti. Akālusiyapaccupaṭṭhānāti anāvilabhāvapaccupaṭṭhānā.",
  "tika-abh08t26:30_6": "Ratanattayaṁ kammaṁ kammaphalañca saddheyyavatthu, taṁ imissā āsannakāraṇanti saddheyyavatthupadaṭṭhānā.",
  "tika-abh08t26:30_7": "Na hi saddhāya avatthubhūtesu titthiyādīsu sā uppajjati. Sā panāyaṁ kusaladhammānaṁ",
  "tika-abh08t26:30_8": "ādāne hattho viya, sabbasampattisampadāne vittaṁ viya, amatakasiphalaphalane bījaṁ",
  "tika-abh08t26:30_9": "viya ca daṭṭhabbā. “Saddhāhattho, mahānāma, ariyasāvako, saddhīdha vittaṁ purisassa",
  "tika-abh08t26:30_10": "seṭṭhaṁ, saddhā bījaṁ tapo vuṭṭhī”tiādivacanañhettha sādhakaṁ.",
  "tika-abh08t26:31_0": "Saranti 237 etāyāti saraṇakiriyāya pavattamānānaṁ dhammānaṁ tattha ādhipaccabhāvena",
  "tika-abh08t26:31_1": "satiyā paccayataṁ dasseti. Tassā hi dhammānaṁ tathā paccayabhāve sati taṁsamaṅgipuggalo",
  "tika-abh08t26:31_2": "“saratī”ti voharīyati. Udake alābu viya pilavitvā gantuṁ adatvā pāsāṇassa viya niccalassa",
  "tika-abh08t26:31_3": "ārammaṇassa ṭhapanaṁ asammuṭṭhatākaraṇaṁ apilāpanaṁ, taṁ lakkhaṇamassāti apilāpanalakkhaṇā.",
  "tika-abh08t26:31_4": "Sā hi ārammaṇe daḷhaṁ patiṭṭhitattā esikā viya vuccati. Sammosapaccanīkakiccaṁ asammosaraso,",
  "tika-abh08t26:31_5": "na sammosābhāvamattaṁ. “Satārakkhena cetasā viharatī”ti vuttattā cetoguṇaratanahārakānaṁ",
  "tika-abh08t26:31_6": "kilesacorānaṁ nivāraṇato āha “ārakkhapaccupaṭṭhānā”ti. Tathā hesā cakkhudvārādirakkhanato",
  "tika-abh08t26:31_7": "dovāriko viyāti vuccati. Paṭhamaṁ saññāya thiruppannabhāve pacchā satiyā patiṭṭhānabhāvato",
  "tika-abh08t26:31_8": "āha “thirasaññāpadaṭṭhānā”ti. Atha satisaññānaṁ kiṁ nānākaraṇanti? Saññā tāva paṭhamaṁ",
  "tika-abh08t26:31_9": "aggahitanimittaṁ sañjānāti, gahitanimitte puna paccābhiññāṇapaccayanimittaṁ karoti,",
  "tika-abh08t26:31_10": "paṭhamaṁ aggahite pana saññākiccaṁ appadhānaṁ hoti, sati pana paṭhamaṁ aggahitanimittampi",
  "tika-abh08t26:31_11": "sarati gahitanimittampi, gahitanimitte pana satikiccaṁ guṇabhūtaṁ hotīti idameva tāsaṁ nānattaṁ.",
  "tika-abh08t26:32_0": "Vīrabhāvoti yena vīriyena vīro nāma hoti, so dhammo. Vīrānaṁ vā kammanti yena kammena",
  "tika-abh08t26:32_1": "vīro nāma hoti, taṁ vīrānaṁ kammaṁ nāma. Vīriyaṁ panassa sādhakabhāvato tathā vuttaṁ.",
  "tika-abh08t26:32_2": "Dhammavinimuttaṁ vā kiñci kammaṁ natthīti vīriyameva kammabhāvena vuttanti daṭṭhabbaṁ.",
  "tika-abh08t26:32_3": "Vidhinā īretabbaṁ pavattetabbanti vā vīriyaṁ. Ussāho taṁ taṁ kiccaṁ samārambho, parakkamo",
  "tika-abh08t26:32_4": "vā. Upatthambhanaṁ pana sampayuttadhammānaṁ kosajjapakkhe patituṁ adatvā dhāraṇaṁ",
  "tika-abh08t26:32_5": "anubalappadānaṁ. Sampayuttadhammānaṁ saṁsīdanabhāvanivārako dhammo, na saṁsīdanābhāvamattaṁ,",
  "tika-abh08t26:32_6": "asaṁsīdanabhāvena paccupaṭṭhātīti asaṁsīdanabhāvapaccupaṭṭhānaṁ. “Saṁviggo yoniso",
  "tika-abh08t26:32_7": "padahatī”ti vacanato saṁvegapadaṭṭhānaṁ. Saṁvegoti cettha saṁvegamayaṁ ñāṇaṁ. Asaṁvegapubbikāya",
  "tika-abh08t26:32_8": "pana kusalakiriyāya vīriyārambhavatthupadaṭṭhānaṁ. Tattha vīriyārambhavatthūni nāma –",
  "tika-abh08t26:33_0": "“Maggo gantabbo hoti, maggo gato. Kammaṁ kātabbaṁ hoti, kammaṁ kataṁ. Appamattako",
  "tika-abh08t26:33_1": "ābādho uppanno hoti, gilānā vuṭṭhito hoti, aciravuṭṭhito gelaññā. Gāmaṁ vā nigamaṁ",
  "tika-abh08t26:33_2": "vā piṇḍāya caranto na labhati, lūkhassa vā paṇītassa vā bhojanassa yāvadatthaṁ pāripūriṁ",
  "tika-abh08t26:33_3": "labhati…pe… pāripūri”nti –",
  "tika-abh08t26:34_0": "Evaṁ vuttāni etāni anurūpapaccavekkhaṇasahitāni aṭṭha vīriyārambhavatthūni, tammūlakāni",
  "tika-abh08t26:34_1": "vā paccavekkhaṇāni. Ettha ca vitakko sampayuttadhamme ārammaṇaṁ āropeti. Cetanā te",
  "tika-abh08t26:34_2": "taṁtaṁkiccesu niyojeti. Vīriyaṁ pana te saṁsīdituṁ adatvā ussāhetīti ayaṁ vitakkacetanāvīriyānaṁ viseso.",
  "tika-abh08t26:35_0": "Vijānanalakkhaṇāti visesena jānanalakkhaṇā, yathāsabhāvapaṭivedhalakkhaṇāti attho.",
  "tika-abh08t26:35_1": "Visayassa ārammaṇassa obhāsanaṁ pakāsanaṁ tappaṭicchādakasammohandhakārassa vidhamanatoti",
  "tika-abh08t26:35_2": "visayobhāsanaṁ, taṁ kiccamassāti visayobhāsanarasā. Katthaci visaye asammuyhanākārena",
  "tika-abh08t26:35_3": "sammohapaṭipakkhatāya vā paccupaṭṭhānato sammohābhāvassa paccupaṭṭhānato vā asammohapaccupaṭṭhānā.",
  "tika-abh08t26:36_0": "Attanā anupāletabbānaṁ sahajātadhammānaṁ anupālanaṁ jīvitassa byāpāro, tañca tesaṁ",
  "tika-abh08t26:36_1": "jīvananti taṁ tassa kāraṇabhāvaṁ purakkhatvā vuttaṁ “jīvanti tenā”ti. Rūpārūpajīvitindriyassa",
  "tika-abh08t26:36_2": "anurūpato lakkhaṇādikaṁ dassetuṁ “attanā avinibhuttāna”nti vuttaṁ. “Sampayuttāna”nti",
  "tika-abh08t26:36_3": "hi vuccamāne rūpadhammānaṁ sampayogābhāvato rūpajīvitindriyassa saṅgaho na siyā.",
  "tika-abh08t26:36_4": "“Avinibhuttāna”nti pana vuttattā yāni avinibbhogarūpāni rūpajīvitindriyena saddhiṁ",
  "tika-abh08t26:36_5": "avinibhuttāni avisaṁsaṭṭhāni. Ye ca arūpadhammā arūpajīvitindriyena sampayuttā, tesaṁ",
  "tika-abh08t26:36_6": "sabbesaṁ saṅgaho hotīti. Pavattanarasanti uppādato yāva bhaṅgā anupālanato antarā",
  "tika-abh08t26:36_7": "anivattanasabhāvasādhanena tesaṁ pavattanakiccaṁ. Keci pana “rūpajīvitindriyaṁ tesaṁ",
  "tika-abh08t26:36_8": "ṭhitikkhaṇato paṭṭhāya, arūpajīvitindriyaṁ uppādato paṭṭhāya pavattiyā paccayo”ti",
  "tika-abh08t26:36_9": "vadanti, taṁ na yuttaṁ. Paṭṭhāne hi “abyākataṁ dhammaṁ paṭicca asaññasattānaṁ ekaṁ",
  "tika-abh08t26:36_10": "mahābhūtaṁ paṭicca indriyapaccayaṁ kammapaccayasadisa”nti asaññasattānaṁ indriyapaccayo",
  "tika-abh08t26:36_11": "kammapaccayasadisaṁ katvā vutto, tasmā rūpajīvitindriyampi uppādato paṭṭhāya paccayo",
  "tika-abh08t26:36_12": "hotīti daṭṭhabbaṁ. Uppādato yāva bhaṅgā ṭhapanato ṭhapanapaccupaṭṭhānaṁ. Anupālanavasena",
  "tika-abh08t26:36_13": "yāpayitabbā pavattetabbā dhammā padaṭṭhānamassāti yāpayitabbadhammapadaṭṭhānaṁ. Yadi",
  "tika-abh08t26:36_14": "evaṁ tesaṁ anupālanādisādhakaṁ, kathaṁ tesaṁ nirodho hoti. Evañhi sabbakālaṁ ṭhātabbanti",
  "tika-abh08t26:36_15": "āha “santepi cā”tiādi. Anupālanalakkhaṇādimhīti ādi-saddena pavattanarasādimeva saṅgaṇhāti.",
  "tika-abh08t26:36_16": "Atthikkhaṇeyevāti attanā anupāletabbānaṁ, attano vā atthikkhaṇeyeva. Udakanti taḷākagatajalaṁ,",
  "tika-abh08t26:36_17": "daṇḍagatajalaṁ vā. Tattha taḷākagataudakassa gahaṇe attanā anupāletabbadhammānaṁ",
  "tika-abh08t26:36_18": "atthikkhaṇe anupālanaṁ sādhitaṁ hoti, daṇḍagatajalassa pana gahaṇe attano atthikkhaṇe",
  "tika-abh08t26:36_19": "anupālanaṁ. Attanā anuppāditadhamme kathaṁ pāletīti āha “dhāti viya kumāra”nti. Yadi",
  "tika-abh08t26:36_20": "sesadhammānaṁ pavattikāraṇena kenaci bhavitabbaṁ, jīvitassa pana kiṁ pavattikāraṇanti",
  "tika-abh08t26:36_21": "āha “sayaṁ…pe… pavattatī”ti. Yathā kathaṁ viyāti āha “niyāmako viyā”ti. Sopi attanā",
  "tika-abh08t26:36_22": "pavattitanāvāsambandhena pavattati. Yadi dhammānaṁ pavatti jīvitindriyapaṭibaddhaṁ,",
  "tika-abh08t26:36_23": "bhaṅgato uddhampi kiṁ pana pavattetīti āha “na bhaṅgato uddha”nti. Kasmāti āha “attanoca",
  "tika-abh08t26:36_24": "pavattetabbānañca abhāvā”ti. Bhaṅgakkhaṇe pana kathanti āha “na bhaṅgakkhaṇe ṭhapetī”ti.",
  "tika-abh08t26:37_0": "Yasmā pana lobhapaṭipakkho alobho hoti, ye dhammā tena sampayuttā, taṁsamaṅgino vā",
  "tika-abh08t26:37_1": "sattā, te na lubbhanti, sayampi kadāci na lubbhateva, atthato vā alubbhanākāro eva",
  "tika-abh08t26:37_2": "ca so hoti, tasmā vuttaṁ “na lubbhanti tenā”tiādi. Esa nayo “na dussanti tenā”tiādīsupi.",
  "tika-abh08t26:37_3": "Alaggabhāvo ārammaṇaṁ nissāya pavattantassapi tattha anāsattatā. Tenāha “kamaladale",
  "tika-abh08t26:37_4": "jalabindu viyā”ti. Apariggaho kassaci vatthuno mamattavasena asaṅgaho. Muttabhikkhu",
  "tika-abh08t26:37_5": "viyāti khīṇāsavabhikkhu viya. So hi muttarāgattā katthaci mamāyanarahito hoti. Anallīno",
  "tika-abh08t26:37_6": "bhāvo adhippāyo etassāti anallīnabhāvo. Evañhi “asucimhi patitapuriso viyā”ti upamāya",
  "tika-abh08t26:37_7": "sameti. Yathā hi tassa purisassa satipi kāyena allīyane bhāvo anallīno, evaṁ alobhopi",
  "tika-abh08t26:37_8": "ārammaṇakaraṇavasena gahitepi ārammaṇe alaggabhāvena anallīnabhāvo anallīnākāroyeva",
  "tika-abh08t26:37_9": "pavattati. Evaṁsabhāvo hi so dhammoti.",
  "tika-abh08t26:38_0": "Caṇḍikassa bhāvo caṇḍikkaṁ, pharusabhāvo, atthato pana kopoyeva, tappaṭipakkho apharusabhāvo",
  "tika-abh08t26:38_1": "acaṇḍikkaṁ. Avirodho aviggaho appaṭipakkho sabhāvo. Āghātavinayanarasoti ettha āghāto",
  "tika-abh08t26:38_2": "nāma parassa attānaṁ, attano paraṁ uddissa, parasseva ca paraṁ uddissa pavatto upanāho",
  "tika-abh08t26:38_3": "balavakopo. Tassa vinayanaraso apanayanaraso. Sommabhāvo majjanavasena hilādaniyatā",
  "tika-abh08t26:38_4": "sītalabhāvo. Tenāha “puṇṇacando viyā”ti.",
  "tika-abh08t26:39_0": "Kāyaduccarītādīhīti hetumhi karaṇavacanaṁ. Hirīyati lajjanākārena jigucchiyati. Tehiyevāti",
  "tika-abh08t26:39_1": "kāyaduccaritādīhiyeva. Ottappatīti ubbijjati. Hirī pāpe gūthe viya passantī jigucchatīti",
  "tika-abh08t26:39_2": "āha “pāpato jigucchanalakkhaṇā hirī”ti. Ottappaṁ te uṇhaṁ viya passantaṁ tato uttasatīti",
  "tika-abh08t26:39_3": "vuttaṁ “uttāsalakkhaṇaṁ ottappa”nti. Ubhopi pāpānaṁ akaraṇarasāti lajjanākārena pāpānaṁ",
  "tika-abh08t26:39_4": "akaraṇarasā hirī, uttāsākārena ottappaṁ. Pāpato saṅkocanapaccupaṭṭhānāti vuttappakāreneva",
  "tika-abh08t26:39_5": "pāpato saṅkocanākārena paccupaṭṭhānā. Attagāravaparagāravapadaṭṭhānāti attagāravapadaṭṭhānā",
  "tika-abh08t26:39_6": "hirī ajjhattasamuṭṭhānatāya, attādhipatitāya ca. Paragāravapadaṭṭhānaṁ ottappaṁ bahiddhāsamuṭṭhānatāya,",
  "tika-abh08t26:39_7": "lokādhipatitāya ca. Attānañhi garuṁ katvā hiriyā pāpaṁ pajahati kulavadhū viya. Paraṁ",
  "tika-abh08t26:39_8": "garuṁ katvā ottappena pāpaṁ pajahati vesiyā viya. Ajjhattasamuṭṭhānāditā ca nesaṁ",
  "tika-abh08t26:39_9": "tattha tattha pākaṭabhāvena veditabbā, na pana tesaṁ kadāci aññamaññaviyogato. Na",
  "tika-abh08t26:39_10": "hi lajjanaṁ nibbhayaṁ vā pāpabhayaṁ vā alajjanaṁ atthīti. Hiriyā balavabhāve pana",
  "tika-abh08t26:39_11": "ottappaṁ abbohārikaṁ hoti, ottappassa balavabhāve hirī abbohārikā. Ime ca dve dhammā",
  "tika-abh08t26:39_12": "“lokapālā”ti vuccanti. Yathāha –",
  "tika-abh08t26:40_0": "“Dveme, bhikkhave, sukkā dhammā lokaṁ pālenti. Katame dve? Hirī ca ottappañca, ime",
  "tika-abh08t26:40_1": "kho, bhikkhave, dve sukkā dhammā lokaṁ na pāleyyuṁ, nayidha paññāyetha ‘mātā’ti vā",
  "tika-abh08t26:40_2": "‘mātucchā’ti vā ‘mātulānī’ti vā”tiādi.",
  "tika-abh08t26:41_0": "Passambhanaṁ darathavūpasamo, kāya-saddo samūhavacano. So cettha vedanādikkhandhattayaṁ.",
  "tika-abh08t26:41_1": "Vatticchāvasena hi saddo visiṭṭhavutti hotīti āha “kāyoti cetthā”tiādi. Vedanādayoti",
  "tika-abh08t26:41_2": "vedanākkhandho saññākkhandho saṅkhārakkhandhoti tayo khandhā. Tathā ca vuttaṁ tattha",
  "tika-abh08t26:41_3": "“katamā tasmiṁ samaye kāyapassaddhi hoti, yā tasmiṁ samaye vedanākkhandhassā”tiādi.",
  "tika-abh08t26:41_4": "Daratho sārambho domanassapaccayānaṁ uddhaccādīnaṁ kilesānaṁ, tathā pavattānaṁ vā",
  "tika-abh08t26:41_5": "catunnaṁ khandhānametaṁ adhivacanaṁ. Tassa vūpasamaṁ lakkhaṇamassāti kāyacittadarathavūpasamalakkhaṇā.",
  "tika-abh08t26:41_6": "Kāyacitta…pe… rasāti yathāvuttānameva paṭipakkhadhammānaṁ abhibhavanarasā. Darathanimmaddanena",
  "tika-abh08t26:41_7": "pariḷāhaparipphandanavirahito sītibhāvo aparipphandanasītibhāvo. Avūpasamo paripphandanaṁ",
  "tika-abh08t26:41_8": "asantavuttitā. Uddhaccādikilesāti uddhaccappadhānā uddhaccādhikacittuppādasampayuttā",
  "tika-abh08t26:41_9": "kilesā. Tepi hi uddhaccavasena avūpasamakarā. Uddhaccaṁ vā ādiṁ katvā sabbeyeva kilesā",
  "tika-abh08t26:41_10": "uddhaccādikilesā. Evaṁ sesesupi.",
  "tika-abh08t26:42": "Garubhāvo dandhatā, thinamiddhādhikānaṁ tathā pavattānaṁ vā catunnaṁ khandhānametaṁ adhivacanaṁ. Dandhatāya paṭipakkho adandhatā agarubhāvo.",
  "tika-abh08t26:43_0": "Thaddhabhāvo thambho. Diṭṭhimānādhikānaṁ, tappadhānānaṁ vā catunnaṁ khandhānaṁ etaṁ",
  "tika-abh08t26:43_1": "nāmaṁ. Thaddhabhāvanimmaddanatoyeva katthaci ārammaṇe appaṭihatākārena paccupaṭṭhanti,",
  "tika-abh08t26:43_2": "sampayuttānaṁ vā tattha appaṭighātaṁ paccupaṭṭhāpentīti appaṭighātapaccupaṭṭhānā.",
  "tika-abh08t26:44_0": "Kammani sādhu kammaññaṁ, na kammaññaṁ akammaññaṁ, tassa bhāvo akammaññabhāvo, dānasīlādipuññakiriyāya",
  "tika-abh08t26:44_1": "asamatthatā. Atthato kāmacchandādisaṁkilesadhammā, tappadhānā vā cattāro akusalakkhandhā.",
  "tika-abh08t26:44_2": "Akammaññabhāvanimmaddaneneva sampannākārena ārammaṇassa gahaṇaṁ ārammaṇakaraṇasampatti.",
  "tika-abh08t26:44_3": "Vuttāvasesā kāmacchandādayo, tadekaṭṭhā ca saṁkilesadhammā sesanīvaraṇādayo. Imā",
  "tika-abh08t26:44_4": "pana dve vinibandhanimmaddanena pasādanīyavatthūsu pasādāvahā, hitakiriyāsu viniyogakkhamabhāvāvahā",
  "tika-abh08t26:44_5": "suvaṇṇavisuddhi viyāti daṭṭhabbā.",
  "tika-abh08t26:45_0": "Gelaññaṁ assaddhiyādayo, tadekaṭṭhā ca pāpadhammā, tappaṭipakkho agelaññabhāvo lakkhaṇaṁ",
  "tika-abh08t26:45_1": "etāsanti agelaññabhāvalakkhaṇā. Gelaññanimmaddaneneva natthi etāsaṁ ādīnavo doso",
  "tika-abh08t26:45_2": "upaddavo vā, na vā etā ādīnaṁ kapaṇaṁ vanti pavattantīti nirādīnavā, tenākārena paccupaṭṭhanti,",
  "tika-abh08t26:45_3": "taṁ vā sampayuttesu paccupaṭṭhāpentīti nirādīnavapaccupaṭṭhānā.",
  "tika-abh08t26:46_0": "Kāyasambandhī, cittasambandhī ca ujubhāvoti lakkhitabbatāya kāyacittānaṁ ajjavalakkhaṇā.",
  "tika-abh08t26:46_1": "Kāyacittānaṁ naṅgalasīsacandakoṭigomuttavaṅkatāsaṅkhātānaṁ kuṭilabhāvānaṁ atthato",
  "tika-abh08t26:46_2": "māyāsāṭheyyādibhūtānaṁ nimmaddanato kāyacittānaṁ kuṭilabhāvanimmaddanarasā. Tatoyeva",
  "tika-abh08t26:46_3": "sabbathāpi ajimhabhāvena paccupaṭṭhanti, sampayuttānaṁ vā ajimhataṁ paccupaṭṭhāpentīti",
  "tika-abh08t26:46_4": "ajimhatāpaccupaṭṭhānā.",
  "tika-abh08t26:47_0": "Nanu ca kāyapassaddhiādīnaṁ dvinnaṁ dvinnaṁ dhammānaṁ ekekapaṭipakkhattā darathanimmaddanādikiccaṁ",
  "tika-abh08t26:47_1": "ekekameva karoti. Kasmā pana dve dve dhammā vuttāti? Na kho panevaṁ cintitabbaṁ bhagavatāpi",
  "tika-abh08t26:47_2": "tatheva desitattā. Kasmā pana bhagavatā tathā desitā? Sabhāvadhammabhāvato. Na hi",
  "tika-abh08t26:47_3": "bhagavatā pubbe avijjamānā ete dhammā desanāvasena uppāditā, atha kho sabhāvato vijjamānāyeva",
  "tika-abh08t26:47_4": "sayambhuñāṇena sammā sacchikatvā yathāsabhāvā desitā, tasmā kathamettha bhagavatā",
  "tika-abh08t26:47_5": "sabhāvato vijjamānassa hāpanaṁ kātuṁ sakkā. Sabhāvato vijjamānatāya cettha bhagavato",
  "tika-abh08t26:47_6": "vacanameva pamāṇaṁ. Na hi bhagavā yathādhammasāsanādhikāre ayathādhammaṁ katheyyāti,",
  "tika-abh08t26:47_7": "yassa pana vijjamānassāpi akathanaṁ, taṁ aññahetukaṁ. Na cettha tādiso hetu upalabbhati,",
  "tika-abh08t26:47_8": "yena imesu ekekadhammassa akathananti. Yathā pana dvinnaṁ purisānaṁ ekoyeva veriko",
  "tika-abh08t26:47_9": "hoti, tassa te purisā otāraṁ disvā ekato hutvāva hananti, evameva dve dve dhammā",
  "tika-abh08t26:47_10": "ekato hutvā ekaṁ paṭipakkhadhammaṁ hananti, yathā ca panete visuṁ disvāpi taṁ veriṁ",
  "tika-abh08t26:47_11": "hananti, na evamete taṁ visuṁ hananti tesaṁ aññamaññaṁ avinābhāvatoti, tasmā ete",
  "tika-abh08t26:47_12": "paṭipakkhadhammānaṁ ekekabhāvepi dve dveyeva vuttāti, apica cittapassaddhiādīhi cittameva",
  "tika-abh08t26:47_13": "passaddhi lahu mudu kammaññaṁ paguṇaṁ ujuñca hoti. Kāyapassaddhiādīhi pana rūpakāyopīti",
  "tika-abh08t26:47_14": "tadatthadassanatthaṁ bhagavatā ettheva duvidhatā vuttā, na samādhiādīsu.",
  "tika-abh08t26:48_0": "Chandanaṁ chando, ārammaṇena atthikatā. “Chando kāmo”tiādīsu pana taṇhāpi chandoti",
  "tika-abh08t26:48_1": "vuccati. “Chandaṁ janeti vāyamatī”tiādīsu vīriyampīti tato nivattanatthaṁ vuttaṁ",
  "tika-abh08t26:48_2": "“kattukamyatāyetaṁ adhivacana”nti. Kattukamyatā vuccati karaṇicchā. Cetasikassa dhammassa",
  "tika-abh08t26:48_3": "sārammaṇattā karaṇicchā nāma ārammaṇassa ālambitukāmatāmukheneva hotīti ārammaṇakaraṇicchālakkhaṇo",
  "tika-abh08t26:48_4": "chando “kattukamyatālakkhaṇo”ti vutto. Tenevāha “ārammaṇapariyesanaraso, ārammaṇena",
  "tika-abh08t26:48_5": "atthikatāpaccupaṭṭhāno”ti ca. Yadaggena panāyaṁ attano ārammaṇapariyesanaraso, tadaggena",
  "tika-abh08t26:48_6": "sampayuttadhammānampi hotiyeva ekārammaṇatāya. Tena tesaṁ ārammaṇaggahaṇe cetaso",
  "tika-abh08t26:48_7": "hatthappasāraṇaṁ viyāti vuccati. Kathaṁ pana dānavatthuvissajjanavasena pavattamānacetanāsampayutto",
  "tika-abh08t26:48_8": "chando ārammaṇena atthiko hotīti? Nanu avocumhā “ārammaṇakaraṇicchālakkhaṇo”ti, tasmā",
  "tika-abh08t26:48_9": "saṅgāmagataissāsassa khipitabbausūnaṁ gahaṇe atthikatā viya dānavatthuvissajjanavasena",
  "tika-abh08t26:48_10": "pavattacchandopi vissajjitabbena tena atthikoyevāti. Svāyaṁ kusalesu uppanno kusalacchando",
  "tika-abh08t26:48_11": "nāma hoti yonisomanasikārasamuṭṭhānattā. Tabbiparītato pana akusalesu uppanno akusalacchando.",
  "tika-abh08t26:49_0": "Adhimuccanaṁ ārammaṇe sanniṭṭhānavasena veditabbaṁ, na pasādanavasena. Tenāha “sanniṭṭhānalakkhaṇo”ti.",
  "tika-abh08t26:49_1": "Yathā tathā hi ārammaṇe nicchayanaṁ adhimuccanaṁ anadhimuccantassa pāṇātipātādīsu,",
  "tika-abh08t26:49_2": "dānādīsu vā pavattiyā abhāvato, saddhā pana pasādanīyesu pasādādhimokkhoti ayametesaṁ",
  "tika-abh08t26:49_3": "viseso. Voṭṭhabbanaṁ pana yathā santīrite atthe nicchayanākārena pavattitvā parato",
  "tika-abh08t26:49_4": "pavattamānānaṁ tathā pavattiyā paccayo hoti. Yadi evaṁ vicikicchāsampayuttesu dhammesu",
  "tika-abh08t26:49_5": "kathanti? Tesampi ekaṁseneva saṁsappanākārassa paccayatāya daṭṭhabbaṁ, dārakassa",
  "tika-abh08t26:49_6": "viya ito cito ca saṁsappanassa “karissāmi, na karissāmī”ti anicchayassa paṭipakkhakiriyā",
  "tika-abh08t26:49_7": "asaṁsappanaṁ. Yesu cittuppādesu ayaṁ sanniṭṭhānalakkhaṇo adhimokkho, tesaṁ ārammaṇadhammoyeva",
  "tika-abh08t26:49_8": "sanniṭṭhātabbattā sanniṭṭheyyadhammo. So padaṭṭhānamassāti sanniṭṭheyyadhammapadaṭṭhāno.",
  "tika-abh08t26:49_9": "Indakhiloti esikāthambho vuccati.",
  "tika-abh08t26:50_0": "Tesu tesu dhammesūti yesu dhammesu sayaṁ uppannā, tesu attanā sampayuttesu cittacetasikadhammesu.",
  "tika-abh08t26:50_1": "Anārammaṇattepi hi tesu samappavattesu udāsīnabhāvo “tatramajjhattatā”ti vuccati.",
  "tika-abh08t26:50_2": "Samaṁ avisamaṁ vāhitaṁ attanā pavattitasampayuttānaṁ vā yathāsakakiccesu pavattanaṁ",
  "tika-abh08t26:50_3": "lakkhaṇametissāti samavāhitalakkhaṇā. Tattha samaṁ hutvā pavattanalakkhaṇāti atthe",
  "tika-abh08t26:50_4": "apakkhapatitabhāvo vutto hoti, avisamaṁ katvā pavattanalakkhaṇāti atthe ūnādhikatānivāraṇaṁ.",
  "tika-abh08t26:50_5": "Udāsīnabhāvena pavattamānāpi hi esā sampayuttadhamme samaṁ katvā yathāsakakiccesu",
  "tika-abh08t26:50_6": "pavatteti, yathā rājā tuṇhī nisinnopi adhikaraṇadhammaṭṭhe yathāsakakiccesu samaṁ",
  "tika-abh08t26:50_7": "appamatte pavatteti. Alīnānuddhatappavattipaccayānaṁ dhammānaṁ ūnādhikatāya līnuddhatabhāvassa",
  "tika-abh08t26:50_8": "nivāraṇakiccāti vuttaṁ “ūnādhikatānivāraṇarasā”ti. Yadi evaṁ kathaṁ sahajātādhipatīnaṁ",
  "tika-abh08t26:50_9": "adhipatibhāvo. Ādhipaccañhi tesaṁ kiccato adhikabhāvoti? Nāyaṁ doso. Tampi tassa",
  "tika-abh08t26:50_10": "kiccameva, yaṁ sahajātadhammānaṁ adhipatibhāve pavattāpanaṁ. Yathā hi raṅgamaṇḍalaṁ",
  "tika-abh08t26:50_11": "gato naṭakācariyo te te naṭake yathāsakaṁ anurūpaṁ bhūmiyaṁ yojeti, evamesāpi attanā",
  "tika-abh08t26:50_12": "sampayuttadhammesu adhipatibhāve ṭhite adhipatibhāve yojeti, indriyatte ṭhite indriyatte,",
  "tika-abh08t26:50_13": "na pana sakasakakiccato ūnataṁ, adhikataṁ vā pattuṁ detīti. “Idaṁ nihīnakiccaṁ hotu,",
  "tika-abh08t26:50_14": "idaṁ atirekakicca”nti evaṁ pakkhapātavasena viya pavatti pakkhapāto. Taṁ upacchindantī",
  "tika-abh08t26:50_15": "viya hotīti pakkhapātupacchedanarasā. Sā cittacetasikānaṁ ajjhupekkhanena samappavattesu",
  "tika-abh08t26:50_16": "ājānīyesu sārathi viya daṭṭhabbā.",
  "tika-abh08t26:51_0": "Kiriyā kāroti kāra-saddassa bhāvasādhanataṁ āha. Tena kāroti nāññaṁ, kiriyāyevāti",
  "tika-abh08t26:51_1": "dīpitaṁ hoti. Manasmiṁ kāroti manasi ārammaṇassa karaṇaṁ. Yena hi mano ārammaṇe karīyati",
  "tika-abh08t26:51_2": "ārammaṇenassa saṁyojanato, tato eva tena ārammaṇampi manasi karīyatīti. Manasikāroti",
  "tika-abh08t26:51_3": "cettha aluttasamāso daṭṭhabbo. Purimamanatoti bhavaṅgamanato. Visadisaṁ mananti vīthijavanamanaṁ,",
  "tika-abh08t26:51_4": "taṁ karotīti manasikāro, manasikārasāmaññena vīthijavanapaṭipādake dasseti. Ettha",
  "tika-abh08t26:51_5": "pana upayogatthabhummavacane samāso daṭṭhabbo. Sampayuttadhamme ārammaṇābhimukhaṁ",
  "tika-abh08t26:51_6": "sārento payojento viya hotīti manasikāro sāraṇalakkhaṇoti vutto. Saṁyojanarasoti",
  "tika-abh08t26:51_7": "payojanaraso. Vitakko sampayuttānaṁ ārammaṇe abhiniropanasabhāvattā ārammaṇe cittaṁ",
  "tika-abh08t26:51_8": "pakkhipanto viya hoti. Cetanā attano ārammaṇaṁ gaṇhantī sampayuttepi sakasakakiccaṁ",
  "tika-abh08t26:51_9": "kāretīti attanā karaṇena balaṁ niyojento balanāyako viya hoti. Manasikāro sampayutte",
  "tika-abh08t26:51_10": "ārammaṇe payojetīti ājānīyappayojanakasārathi viyāti ayametesaṁ viseso.",
  "tika-abh08t26:52_0": "Ārammaṇābhimukhabhāvapaccupaṭṭhānoti ārammaṇe saṁyojanavasena tadabhimukhabhāvapaccupaṭṭhāno.",
  "tika-abh08t26:52_1": "Ettha satiyā appamussanacchandatā visayābhimukhapaccupaṭṭhānatā, manasikārassa pana",
  "tika-abh08t26:52_2": "saṁyojanavasenāti ayametesaṁ viseso. Ārammaṇapaṭipādakassa saṅkhārakkhandhapariyāpannatāvacanaṁ",
  "tika-abh08t26:52_3": "itaramanasikārānaṁ viññāṇakkhandhapariyāpannataṁ dasseti. Mahisāsakā pana “āvajjanassa",
  "tika-abh08t26:52_4": "viññāṇabhāve sabbaññutaññāṇassa sabbavisayatā parihāyeyya, tasmā taṁ javanasampayuttasaṅkhārakkhandhapariyāpannamevā”ti",
  "tika-abh08t26:52_5": "vadanti. Tesañhi ayamadhippāyo – yadi taṁ visuṁ cittasabhāvaṁ siyā, paccuppannacittaṁ",
  "tika-abh08t26:52_6": "ārammaṇaṁ katvā pavattassa tassa anantaraṁ uppajjamānajavanānaṁ paccuppannārammaṇatā",
  "tika-abh08t26:52_7": "na bhaveyya, aññadatthu atītārammaṇatāva siyā, evañca sati sabbaññutaññāṇassāpi paccuppannacittārammaṇatāya",
  "tika-abh08t26:52_8": "abhāvato asabbavisayatā āpajjeyya, yadaggena ca taṁ asabbavisayaṁ, tadaggena sāvaraṇampi",
  "tika-abh08t26:52_9": "hoti yattha na pavattati, tattha āvaraṇasambhavato, tasmāssa sakalalokasiddho sabbaññubhāvo,",
  "tika-abh08t26:52_10": "anāvaraṇabhāvo ca parihāyetha, javanasampayuttabhāve pana sati āvajjanassa nāyaṁ",
  "tika-abh08t26:52_11": "iṭṭhavighāto āpajjatīti. Tayidaṁ tesamabhinivesamattaṁ “āvajjanā kusalānaṁ khandhānaṁ,",
  "tika-abh08t26:52_12": "akusalānaṁ khandhānaṁ anantarapaccayena paccayo”ti vacanena tassānantaraṁ kusalākusaluppattiyā",
  "tika-abh08t26:52_13": "dīpitattā. Sabbaññutaññāṇassa pana paccuppannacittārammaṇabhāvo evaṁ veditabbo –",
  "tika-abh08t26:52_14": "atītādivasena hi vibhāgamakatvā “imassa cittaṁ jānāmī”ti pavattassa āvajjanaṁ sāmaññena",
  "tika-abh08t26:52_15": "yaṁ kiñci abhimukhībhūtaṁ cittamāvajjati, tato javanānipi attano attano abhimukhībhūtaṁ",
  "tika-abh08t26:52_16": "cittamārammaṇaṁ katvā pavattanti, na cettha javanānaṁ bhinnārammaṇatā āsaṅkitabbā",
  "tika-abh08t26:52_17": "cittasāmaññena ārammaṇassa abhinnattā, tasmā sabbaññutaññāṇassa paccuppannacittārammaṇataṁ",
  "tika-abh08t26:52_18": "paṭicca na kāci vihesā anubhavitabbāti. Kiṁ vā etena yuttivādena, nanu vuttaṁ bhagavatā",
  "tika-abh08t26:52_19": "– “acinteyyo buddhavisayo”ti, tasmā aparimitapuññasambhārekaphalassa acinteyyasabhāvattā",
  "tika-abh08t26:52_20": "āvajjanena vināpi visayaggahaṇe vibandhanābhāvato yattha katthaci pavatti appaṭihatāyevāti.",
  "tika-abh08t26:52_21": "Keci panettha “āvajjanaṁ anāgatacittamārammaṇaṁ katvā nirujjhati, javanameva pana",
  "tika-abh08t26:52_22": "paccuppannamārammaṇaṁ gaṇhātī”ti vadanti. Yasmā pana “anāgatārammaṇā āvajjanā paccuppannārammaṇānaṁ",
  "tika-abh08t26:52_23": "khandhānaṁ anantarapaccayena paccayo”ti pāḷi natthi, tasmā taṁ appamāṇaṁ.",
  "tika-abh08t26:53_0": "Karotīti karuṇā. Kiṁ karoti, kesaṁ kiṁ nimittanti āha “paradukkhe sati sādhūnaṁ hadayakampana”nti.",
  "tika-abh08t26:53_1": "Kampananti ca paresaṁ dukkhaṁ disvā tassa asahanākārena cittassa aññathattaṁ, tadidaṁ",
  "tika-abh08t26:53_2": "sappurisānaṁyeva hotīti āha “sādhūna”nti. Sappurisā hi attahitaparahitasādhanena",
  "tika-abh08t26:53_3": "“sādhū”ti vuccanti. “Kiṇātī”ti imassa atthamāha “vināsetī”ti, adassanaṁ gameti apanetīti",
  "tika-abh08t26:53_4": "attho. Tenāha “paradukkhāpanayanākārappavattilakkhaṇā”ti. Paresaṁ dukkhassa apanayanaṁ",
  "tika-abh08t26:53_5": "hotu vā, mā vā, so paradukkhāpanayanākāro, tathāpavattilakkhaṇāti para…pe… lakkhaṇā.",
  "tika-abh08t26:53_6": "Apanetukāmatāya paresaṁ dukkhassa asahanaṁ anadhivāsanaṁ paradukkhāsahanaṁ. Na vihiṁsā",
  "tika-abh08t26:53_7": "avihiṁsā, sattānaṁ aviheṭhanaṁ, taṁ paccupaṭṭhāpeti, vihiṁsāya vā paṭipakkhabhāvena",
  "tika-abh08t26:53_8": "paccupaṭṭhātīti avihiṁsāpaccupaṭṭhānā.",
  "tika-abh08t26:54_0": "Pamodanalakkhaṇāti parasampattiyā pamodanalakkhaṇā. Anissāyanarasāti issāyanassa",
  "tika-abh08t26:54_1": "usūyanassa paṭipakkhabhāvakiccā. Pantasenāsanesu, adhikusaladhammesu ca aramaṇaṁ",
  "tika-abh08t26:54_2": "arati. Sā atthato issādhikaṁ domanassasahagataṁ, thinamiddhādhikañca uddhaccaṁ. Tattha",
  "tika-abh08t26:54_3": "purimaṁ parasampattivisayaṁ, dutiyaṁ pantasenāsanādivisayanti daṭṭhabbaṁ. Aratiyā",
  "tika-abh08t26:54_4": "vihananākārena paccupaṭṭhāti, tassā vighātaṁ vā vūpasamaṁ paccupaṭṭhāpetīti arativighātapaccupaṭṭhānā.",
  "tika-abh08t26:54_5": "“Aniyate icchantī”ti iminā cetasikantarabhāvena icchantīti dasseti.",
  "tika-abh08t26:55_0": "Kāyaduccaritatoti vatthuvītikkamasaṅkhātaduccaritato. Kāyaduccaritādivatthūnanti",
  "tika-abh08t26:55_1": "parapāṇaparadhanaparaitthiādīnaṁ kāyaduccaritādīnamālambaṇabhūtānameva vatthūnaṁ.",
  "tika-abh08t26:55_2": "Avītikkamalakkhaṇāti amaddanalakkhaṇā. Kāyaduccaritādivatthuto saṅkocanakiriyāpadesena",
  "tika-abh08t26:55_3": "kāyaduccaritāditoyeva saṅkocanakiriyā vuttāti daṭṭhabbaṁ. Na hi viratiyo duccaritavatthuno",
  "tika-abh08t26:55_4": "akiriyapaccupaṭṭhānā yujjanti, atha kho duccaritasseva, viratīnañca soraccavasena",
  "tika-abh08t26:55_5": "saṅkocanaṁ, akiriyā ca hirottappānaṁ jigucchādivasenāti ayametesaṁ viseso. Saddhā…pe…",
  "tika-abh08t26:55_6": "padaṭṭhānāti ettha saddhādayo sabbeva dhammā kāyasucaritādīnaṁ padaṭṭhānāti eke.",
  "tika-abh08t26:55_7": "Apare pana “kammaṁ kammaphalaṁ saddahantassa kāyaduccaritādiakaraṇato, hirottappasampannassa",
  "tika-abh08t26:55_8": "musāvādādiakathanato, appicchasantuṭṭhīsallekhaguṇasamannāgatassa micchājīvavivajjanato",
  "tika-abh08t26:55_9": "ca saddhādayo tiṇṇaṁ dhammānaṁ yathākkamena padaṭṭhānā”ti vadanti. Kecīti abhayagirivāsino.",
  "tika-abh08t26:55_10": "Imāsūti imāsu tīsu viratīsu. Ekekaṁ niyataṁ viratimicchantīti aññaṁ ekaṁ catutthaniyataviratimicchanti.",
  "tika-abh08t26:55_11": "Atha vā niddhāraṇatthe bhummavasena imāsaṁ antare ekaṁ niyataṁ viratimicchantīti",
  "tika-abh08t26:55_12": "attho. Ubhayathāpi pana tesaṁ icchā na yujjati aparāya viratiyā dhammasenāpatināpi",
  "tika-abh08t26:55_13": "adesitattā, visayassa ca sadā sannihitattābhāvena niyatāya eva ekissā abhāvato. Teneva",
  "tika-abh08t26:55_14": "hi abhayagirivāsinoyeva ca keci imāsaṁ tividhattaṁ aniyatattameva ca icchanti. Vuttañhi tehi –",
  "tika-abh08t26:56": "“Karuṇāmuditā sammāvācākammantaājivā;",
  "tika-abh08t26:57": "Yebhuyyato aniyatā, honti gocarabhedato”ti. –",
  "tika-abh08t26:58": "Ettha pana “yebhuyyato”ti vacanaṁ lokuttaracittesu sabbadā ekatoyeva ca labbhamānataṁ sandhāya vuttaṁ.",
  "tika-abh08t26:59_0": "Dutiyacittena sampayogaṁ gacchantīti sambandho. Yathā cittaṁ, evaṁ taṁsampayuttadhammāpīti",
  "tika-abh08t26:59_1": "dutiye sasaṅkhārā evāti āha “sasaṅkhārabhāvamattameva hettha viseso”ti. Tathāti yathā",
  "tika-abh08t26:59_2": "tatiye, tathā catutthepi pītiyā sukhapadaṭṭhānattā. Sukhassa cettha abhāvato āha",
  "tika-abh08t26:59_3": "“ṭhapetvā pīti”nti. Nanu ca “karuṇāmuditā upekkhāsahagate na sambhavantī”ti vadanti,",
  "tika-abh08t26:59_4": "tasmā yathā pītiyā, evaṁ tāsampi paṭikkhepo kātabboti? Na kātabbo, appanāpattito",
  "tika-abh08t26:59_5": "pubbe karuṇāmuditānaṁ upekkhāsahagatānampi sambhavato. Karuṇāmuditābhāvanākāle hi",
  "tika-abh08t26:59_6": "appanāvīthito pubbe upekkhāsahagatacittenāpi parikammaṁ hoti, appanāvīthiyaṁ pana",
  "tika-abh08t26:59_7": "somanassasahagatacitteneva ekāvajjanavīthiyā vedanāparivattanābhāvato, tasmā pubbabhāgavaseneva",
  "tika-abh08t26:59_8": "karuṇāmuditānampi upekkhāsahagatesu sambhavo hotīti ācariyā. Apare pana sabbadāpi",
  "tika-abh08t26:59_9": "tāsaṁ upekkhāsahagatesu sambhavaṁ na icchanti. “Avasesā pañcamena sampayogaṁ gacchantī”ti",
  "tika-abh08t26:59_10": "avisesena vuttattā idāni visesadassanatthamāha “somanassaṭṭhāne cā”tiādi.",
  "tika-abh08t26:60": "81.Karuṇāmuditādayoti karuṇāmuditā ceva viratittayañca. Tenāha “pañcā”ti.",
  "tika-abh08t26:61_0": "Evaṁ kāmāvacarakusalacittasampayutte dassetvā idāni rūpāvacarakusalacittasampayuttadhamme",
  "tika-abh08t26:61_1": "dassetuṁ “avasesesu panā”tiādimāha. Tattha ṭhapetvā viratittayanti viratittayaṁ vajjetvā.",
  "tika-abh08t26:61_2": "Kasmā panettha viratittayaṁ pariccattanti? Vuccate – suvisuddhakāyakammādikassa cittasamādhānavasena",
  "tika-abh08t26:61_3": "rūpārūpāvacarakusalappavatti, na kāyakammādīnaṁ sodhanavasena, nāpi duccaritadurājīvānaṁ",
  "tika-abh08t26:61_4": "samucchindanavasena. Tathā hi nīvaraṇādidhammānaṁ avatthattayaṁ hoti vītikkamāvatthā",
  "tika-abh08t26:61_5": "pariyuṭṭhānāvatthā anusayāvatthāti. Tattha vītikkamāvatthāya paṭipakkhaṁ kāmāvacarakusalaṁ",
  "tika-abh08t26:61_6": "pariyuṭṭhānāvatthāya rūpārūpāvacaraṁ, anusayāvatthāya lokuttarakusalaṁ. Duccaritadurājīvānaṁ",
  "tika-abh08t26:61_7": "pana ṭhapetvā vītikkamāvatthaṁ, anusayāvatthañca vītikkamāvatthāya visuṁ pariyuṭṭhānāvatthā",
  "tika-abh08t26:61_8": "na upalabbhati. Yassā vipaccanīkaṁ rūpārūpāvacarakusalaṁ siyā, tasmā taṁ neva kāmāvacarakusalaṁ",
  "tika-abh08t26:61_9": "viya tesaṁ vītikkamāvatthaṁ sodheti, na ca lokuttaraṁ viya anusayāvatthaṁ samucchindati,",
  "tika-abh08t26:61_10": "paṭipassambheti vā. Sīlavisuddhiyaṁ sīlasodhanavasena kāmāvacarakusaleneva vigatavītikkamassa",
  "tika-abh08t26:61_11": "parisuddhakāyakammādikassa yogino cittasamādhānavasena pavattatīti mahaggatacittuppāde",
  "tika-abh08t26:61_12": "viratīnaṁ asambhavoyeva. Imameva hi atthaṁ sādhetuṁ “viratiyo panā”tiādi āraddhaṁ.",
  "tika-abh08t26:61_13": "Tettiṁsa vā karuṇādijhānavasena pavattanakāle. Tatoti tato tatiye vuttacetasikato.",
  "tika-abh08t26:61_14": "Karuṇāmuditānaṁ appanāpattānamekantasomanassasahagatattā āha “pañcamena…pe… karuṇāmuditāvajjā”ti.",
  "tika-abh08t26:62_0": "Rūpāvacarapañcame vuttanayenāti tiṁsevāti adhippāyo. Yadi evaṁ rūpāvacarato ko visesoti",
  "tika-abh08t26:62_1": "āha “arūpāvacarabhāvovettha viseso”ti, pañcame rūpasaññābhāvato rūpāvacarabhāvo,",
  "tika-abh08t26:62_2": "idha pana rūpasaññāsamatikkamena pattabbattā arūpāvacarabhāvoti ayamevassa tato visesoti attho.",
  "tika-abh08t26:63_0": "Paṭhamajjhāniketi paṭhamajjhānavati. Maggacitteti catubbidhepi maggañāṇe. Dutiyajjhānikādibhedeti",
  "tika-abh08t26:63_1": "dutiyatatiyacatutthapañcamajjhānike. Vuttanayenāti “dutiyena vitakkavajjā”tiādinā",
  "tika-abh08t26:63_2": "vuttanayena. Kiṁ avisesenāti ce, noti āha “karuṇāmuditāna”ntiādi. Maggadhammesu pādakajjhānādivasena",
  "tika-abh08t26:63_3": "kadāci sammāsaṅkappaviraho siyā, na pana virativiraho, kāyaduccaritādīnaṁ samucchinnavaseneva",
  "tika-abh08t26:63_4": "ariyamaggassa pavattanatoti āha “niyataviratibhāvo”ti. Lokuttarabhāvoti chabbisuddhiparamparāya",
  "tika-abh08t26:63_5": "pattabbattā lokato uttaraṇabhāvo.",
  "tika-abh08t26:64_0": "Evaṁ kusalacetasikānaṁ sampayogavacanatthalakkhaṇādīni dassetvā idāni akusalacetasikāni",
  "tika-abh08t26:64_1": "dassetuṁ “akusalā panā”tiādi āraddhaṁ. Cha yevāpanakāti kiñcāpi paṭhame aniyatayevāpanakā",
  "tika-abh08t26:64_2": "na labbhanti, akusalesu pana labbhamānakayevāpanadhamme ekattha dassetuṁ tesampi",
  "tika-abh08t26:64_3": "idheva vacanaṁ daṭṭhabbaṁ. Evañca katvā upari dhammānaṁ uddesānantaraṁ “evaṁ yevāpanā”tiādi",
  "tika-abh08t26:64_4": "vuttaṁ. Vicikicchāsahagate chandādhimokkhānaṁ, uddhaccasahagate chandassa ca abhāvato",
  "tika-abh08t26:64_5": "vuttaṁ “paṭipāṭiyā dasasu cittesū”ti.",
  "tika-abh08t26:65_0": "82.Niddiṭṭhāti nissesena dassitā. Hatā vihatā viddhastā pāpā apāyādidukkhapāpanato",
  "tika-abh08t26:65_1": "“pāpā”ti saṅkhātā akusaladhammā yena so bhagavā hatapāpo, tena. Lābho alābho, yaso",
  "tika-abh08t26:65_2": "ayaso, nindā pasaṁsā, sukhaṁ dukkhanti imesu aṭṭhasu lokadhammesu akampanaṭṭhena",
  "tika-abh08t26:65_3": "tādinā sammāsambuddhena. So hi lābhādīsu yādiso, alābhādīsupi tādisoyevāti “tādī”ti vuccati.",
  "tika-abh08t26:66_0": "Na hirīyatīti na lajjati. Ahirikoti puggalo dhammasamūho vā. “Ahirikka”nti vattabbe",
  "tika-abh08t26:66_1": "ekassa ka-kārassa lopaṁ katvā “ahirika”nti vuttaṁ. Na ottappanti ottappassa paṭipakkhabhūtaṁ",
  "tika-abh08t26:66_2": "dhammamāha. Ajigucchanaṁ ahīḷanaṁ. Alajjanaṁ avilā. Ajigucchanalakkhaṇanti sabhāvavasena",
  "tika-abh08t26:66_3": "vuttaṁ, alajjanalakkhaṇanti kusalābyākatassa sādhāraṇāya hiriyā paṭipakkhavasena.",
  "tika-abh08t26:66_4": "Tehevāti kāyaduccaritādīhi eva. Asārajjanaṁ nibbhayatā. Anuttāso asambhamo. Rasādīni",
  "tika-abh08t26:66_5": "hiriottappesu vuttapaṭipakkhavasena gahetabbānīti na tāni idha vuttāni. Tesu hi alajjanākārena",
  "tika-abh08t26:66_6": "pāpānaṁ karaṇarasaṁ ahirikaṁ. Anuttāsākārena anottappaṁ. Vuttappakāreneva pāpato",
  "tika-abh08t26:66_7": "asaṅkocanapaccupaṭṭhānāni. Attani, paresu ca agāravapadaṭṭhānāni. Gāmasūkarassa viya",
  "tika-abh08t26:66_8": "asucito kilesāsucito ajigucchanaṁ ahirikena hoti. Salabhassa viya aggito pāpato anuttāso",
  "tika-abh08t26:66_9": "anottappena hoti. Yathāhu porāṇā –",
  "tika-abh08t26:67": "“Jigucchati nāhiriko, pāpā gūthāva sūkaro;",
  "tika-abh08t26:68": "Na bhāyati anottappo, salabho viya pāvakā”ti.",
  "tika-abh08t26:69_0": "Ettha ca yathā hiriyā balavabhāve ottappaṁ abbohārikaṁ hoti, ottappassa balavabhāve",
  "tika-abh08t26:69_1": "hirī abbohārikā, evaṁ ahirikassa balavabhāve anottappaṁ abbohārikaṁ, anottappassa",
  "tika-abh08t26:69_2": "balavabhāve ahirikaṁ abbohārikaṁ hotīti keci, taṁ na yujjati. Yathā hi asucinā attānaṁ",
  "tika-abh08t26:69_3": "makkhento, sappamukhe hatthaṁ pavesento bāladārako tattha paṭikkūlabhāvassa, ādīnavassa",
  "tika-abh08t26:69_4": "ca anupaparikkhanato neva jigucchati, na ca uttasati, evamevaṁ dhammasabhāvassa aññāṇato",
  "tika-abh08t26:69_5": "moho pāpato neva jigucchati, na uttasati, tasmā taṁsampayuttacittuppāde ubhayampi balavataraṁ hotīti.",
  "tika-abh08t26:70_0": "Lubbhantīti abhigijjhanti, allīyantīti vuttaṁ hoti. Ārammaṇaggahaṇalakkhaṇoti ettha",
  "tika-abh08t26:70_1": "ārammaṇaggahaṇaṁ nāma “mama ida”nti taṇhābhinivesavasena abhiniviṭṭhassa ārammaṇassa",
  "tika-abh08t26:70_2": "avissajjanaṁ, na ārammaṇakaraṇamattaṁ. Abhisaṅgo atisayavatāya āsattiyā dummocanīyabhāvo.",
  "tika-abh08t26:70_3": "Apariccāgo avijahanaṁ. Telañjanarāgo viyāti dhovitvāpi pariccajituṁ asakkuṇeyyo telamakkhitaañjanarāgo",
  "tika-abh08t26:70_4": "viya. “Assādānupassino taṇhā pavaḍḍhatī”ti vacanato vuttaṁ “assādadassanapadaṭṭhāno”ti.",
  "tika-abh08t26:70_5": "Tattha assādavasena dassanaṁ assādadassanaṁ. Nanu ca assādadassanampi atthato lobhoyevāti",
  "tika-abh08t26:70_6": "kathaṁ sayaṁ attano padaṭṭhānaṁ hotīti? Saccaṁ, paṭhamaṁ nātibalavalobhavasena assādadassano",
  "tika-abh08t26:70_7": "pacchā balavalobho hotīti tassa taṁpadaṭṭhānatā vuttā. Teneva ca “taṇhā pavaḍḍhatī”ti",
  "tika-abh08t26:70_8": "vuttaṁ. Apare pana “assādo nāma sukhavedanā, assādadassananti assādadiṭṭhī”ti vadanti.",
  "tika-abh08t26:70_9": "Sukhavedanāya vā kāraṇabhūtaṁ subhanimittaṁ assādo nāma, asubhe “subha”nti pavattā",
  "tika-abh08t26:70_10": "tayo vipallāsā assādadassanaṁ nāmāti keci.",
  "tika-abh08t26:71_0": "Muyhantīti na bujjhanti. Dhammasabhāvassa yāthāvato adassanaṁ cittassa andhabhāvo.",
  "tika-abh08t26:71_1": "Aññāṇaṁ ñāṇapaṭipakkho dhammo. Tattha purimalakkhaṇaṁ sabhāvavasena vuttaṁ, itaraṁ",
  "tika-abh08t26:71_2": "paṭipakkhavasena. Atha vā aññāṇalakkhaṇoti kiccavasena vuttaṁ. So hi asampaṭivedharasoti",
  "tika-abh08t26:71_3": "vutto. Dhammasabhāvaṁ paṭivijjhituṁ asamatthatā asampaṭivedho. Ārammaṇasabhāvacchādanarasoti",
  "tika-abh08t26:71_4": "yathā aññāṇaṁ, mohasamaṅgipuggalo vā ārammaṇasabhāvaṁ paṭivijjhituṁ na labhati, mohassa",
  "tika-abh08t26:71_5": "tathā pavatti ārammaṇasabhāvacchādanaṁ. Ettha ca ñāṇaṁ ārammaṇaṁ yathāsabhāvato jānāti,",
  "tika-abh08t26:71_6": "diṭṭhi yathāsabhāvaṁ vijahitvā ayāthāvato gaṇhāti, moho pana na kathañci vijānāti.",
  "tika-abh08t26:71_7": "Yadi evaṁ ārammaṇaggahaṇakālo kathaṁ tadā so ārammaṇaṁ jānātevāti? Tadāpi na jānāti.",
  "tika-abh08t26:71_8": "Yathā pana phassādayo phusanākārādimattavaseneva ārammaṇaṁ gaṇhanti, na jānanavasena,",
  "tika-abh08t26:71_9": "evamayaṁ ārammaṇaṁ gahetvā uppajjamāno paṭicchādanākāreneva gaṇhāti, na pana jānanākārenāti.",
  "tika-abh08t26:71_10": "Yassa uppajjati, tassa andhakaraṇaṁ andhakāro, tathā paccupaṭṭhāti, taṁ vā paccupaṭṭhāpetīti",
  "tika-abh08t26:71_11": "andhakārapaccupaṭṭhāno.",
  "tika-abh08t26:72_0": "Micchā passantīti dhammasabhāvassa viparītavasena aniccādiṁ niccādivasena passanti.",
  "tika-abh08t26:72_1": "Ayoniso abhiniveso uppathābhiniveso. Dhammasabhāvaṁ atikkamitvā parato niccādito",
  "tika-abh08t26:72_2": "vā parappaccayato vā āmasanaṁ parāmāso, viparītaggāhavasena “idameva saccaṁ, moghamañña”nti",
  "tika-abh08t26:72_3": "abhinivesanaṁ micchābhiniveso. Ariyānaṁ adassanakāmatādīti ādi-saddena saddhammaasotukāmatādiṁ saṅgaṇhāti.",
  "tika-abh08t26:73_0": "Yassa dhammassa vasena uddhataṁ hoti cittaṁ, taṁsampayuttadhammā vā, so dhammo uddhaccaṁ.",
  "tika-abh08t26:73_1": "Tenāha “uddhatabhāvo”ti. Avūpasamoti asannisinnabhāvo. Vātā…pe… paṭākāviyāti yathā",
  "tika-abh08t26:73_2": "paṭākā yottabalena dhajayaṭṭhiṁ amuñcantīpi vātābhighātena ettha avaṭṭhātuṁ na sakkoti,",
  "tika-abh08t26:73_3": "evamidampi adhimokkhabalena ārammaṇaṁ amuñcantampi ayonisomanasikārabalena ārammaṇe",
  "tika-abh08t26:73_4": "acalaṁ avaṭṭhātuṁ na sakkotīti vātappahāreneva caladhajapaṭākā viya anavaṭṭhānakiccaṁ.",
  "tika-abh08t26:73_5": "Bhantattaṁ paribbhamanākāro. Uddhaccassa sabbākusalasādhāraṇattā, aññesañca akusalasādhāraṇānaṁ",
  "tika-abh08t26:73_6": "visuṁ padaṭṭhānassa labbhamānattā vuttaṁ “ayoniso…pe… padaṭṭhāna”nti. Yenākārena",
  "tika-abh08t26:73_7": "vā manasikaroto uddhaccaṁ uppajjati, tenākārena manasikaraṇaṁ idha ayonisomanasikāro.",
  "tika-abh08t26:73_8": "Atha vā uddhaccanimittassa ārammaṇassa manasikaraṇaṁ idha ayonisomanasikāro.",
  "tika-abh08t26:74_0": "Maññatīti abhimaññati, ahaṁkāraṁ karotīti attho. Seyyādivasena uccato namanaṁ uṇṇati.",
  "tika-abh08t26:74_1": "Sampaggaharasoti uṇṇativaseneva attano, sampayuttadhammānaṁ vā sampaggaṇhanakicco,",
  "tika-abh08t26:74_2": "na vīriyaṁ viya taṁtaṁkiccasādhanena. Abhibhussahanavasena hīnassa attānaṁ nīcaṁ",
  "tika-abh08t26:74_3": "katvā gahaṇampi paggaṇhanavasenevāti veditabbaṁ. Ketu…pe… paccupaṭṭhānoti ettha ketu",
  "tika-abh08t26:74_4": "vuccati accuggatadhajo, idha pana ketu viyāti ketu, uḷāratamādibhāvo, taṁ ketubhāvasaṅkhātaṁ",
  "tika-abh08t26:74_5": "ketuṁ kamyatīti ketukamyaṁ, yassa dhammassa vasena taṁ ketukamyaṁ, so ketukamyatā.",
  "tika-abh08t26:74_6": "“Aha”nti pavattanato mānassa diṭṭhisadisī pavattatīti diṭṭhimānā ekacittuppāde na",
  "tika-abh08t26:74_7": "pavattanti, dve kesarasīhā viya ekaguhāyaṁ, tasmā māno diṭṭhivippayuttacitte sabbadā",
  "tika-abh08t26:74_8": "anuppajjamānopi diṭṭhisampayuttacitte niyamena anuppajjanato diṭṭhivippayuttalobhapadaṭṭhāno.",
  "tika-abh08t26:74_9": "Māno dhammasamūhaggahaṇe balavaṁ hutvā attukkaṁsanabhāvena pavattati, diṭṭhi ekekadhammampi",
  "tika-abh08t26:74_10": "niccādiākārena gaṇhantī pavattati. Attasinehasannissayo vā māno, attakilamathānuyogasannissayā",
  "tika-abh08t26:74_11": "diṭṭhīti ayametesaṁ viseso.",
  "tika-abh08t26:75": "Issatīti usūyati. Tatthevāti parasampattīsuyeva. Issāvasena parasampattīsu atussanato vuttaṁ “anabhiratirasā”ti. Tenevetaṁ vuccati –",
  "tika-abh08t26:76": "“Issānalasikhā yesaṁ, hadaye jalatīdha te;",
  "tika-abh08t26:77": "Neva vindanti pāmojjaṁ, sambuddhādīhi sevita”nti.",
  "tika-abh08t26:78_0": "Maccharayogena maccharini pavattaṁ macchara-saddaṁ gahetvā āha “maccharabhāvo macchariya”nti.",
  "tika-abh08t26:78_1": "Niruttinayena pana “mā idaṁ acchariyaṁ aññesaṁ hotu, mayhaṁva hotū”ti macchariyanti",
  "tika-abh08t26:78_2": "porāṇā. Niguhaṇaṁ attano sampattiyā paresaṁ adassanaṁ. Saṅkocanaṁ attasampattīnaṁ",
  "tika-abh08t26:78_3": "parehi sādhāraṇabhāvakaraṇassa aruccanākārena paṭikuṭanaṁ. “Mā idaṁ parassa hotū”ti",
  "tika-abh08t26:78_4": "paresu paṭihananavasena attasantakassa ārammaṇakaraṇato maccheraṁ paṭighacittesveva",
  "tika-abh08t26:78_5": "labbhatīti vadanti, taṁ na yuttaṁ ekasseva dhammassa aññattha paṭihaññitvā aññārammaṇabhāvappasaṅgato.",
  "tika-abh08t26:78_6": "Parehi sādhāraṇabhāve paṭihananavasena pana taṁ ārabbha pavattanato maccheraṁ paṭighacittesu",
  "tika-abh08t26:78_7": "uppajjatīti yuttaṁ. Attasampattīti āvāsādisampatti.",
  "tika-abh08t26:79_0": "Kucchitaṁ katanti ettha katampi akatampi garahitabbattā kucchitaṁ kataṁ nāma hoti.",
  "tika-abh08t26:79_1": "Evañhi vattāro honti “yaṁ mayā na kataṁ, taṁ kukata”nti. Tathā hi vakkhati “katākatānusocanarasa”nti.",
  "tika-abh08t26:79_2": "Evaṁ katākataṁ duccaritaṁ sucaritampi kucchitaṁ kataṁ nāma. Sucaritampi hi garahantassa",
  "tika-abh08t26:79_3": "kucchitaṁ katanti hoti. Yathā pana pathavīkasiṇārammaṇaṁ jhānaṁ pathavīkasiṇaṁ, evaṁ",
  "tika-abh08t26:79_4": "kukataṁ ārabbha vippaṭisāravasena pavattaṁ cittaṁ taṁsahacaritatāya idha kukatanti",
  "tika-abh08t26:79_5": "gahetabbaṁ. Atha vā katākataṁ ārabbha uppajjanakavippaṭisāracittaṁyeva garahitabbato",
  "tika-abh08t26:79_6": "“kucchitaṁ kataṁ kukata”nti vuccati. Yassa dhammassa vasena taṁ cittaṁ kukataṁ nāma",
  "tika-abh08t26:79_7": "hoti, so dhammo kukkuccaṁ. Tenāha “kukataṁ, tassa bhāvo”ti. Pacchā anutappanaṁ viheṭhanaṁ",
  "tika-abh08t26:79_8": "pacchānutāpo. Katākatānusocanaṁ katākatassa sucaritaduccaritassa anusocanaṁ, “akataṁ",
  "tika-abh08t26:79_9": "vata me kalyāṇa”ntiādinā anutappanaṁ, “akataṁ mayā pubbe kalyāṇakammaṁ, ito dāni",
  "tika-abh08t26:79_10": "paṭṭhāya karomī”ti pavattaṁ pana kusalapakkhikaṁ vīriyameva, na katākatānusocanaṁ,",
  "tika-abh08t26:79_11": "katākatākāravisiṭṭhassa sucaritaduccaritassa anusocanavasena virūpaṁ paṭisaraṇaṁ",
  "tika-abh08t26:79_12": "vippaṭisāro. Katākatānusocanañhi avaḍḍhisampādanato virūpaṁ paṭisaraṇaṁ, taṁ parāyattatāhetutāya",
  "tika-abh08t26:79_13": "dāsabyaṁ viya daṭṭhabbaṁ. Yathā hi dāsabye sati dāso parāyatto hoti, evaṁ kukkucce",
  "tika-abh08t26:79_14": "sati taṁsamaṅgīpuggalo. Na hi so attano dhammatāya kusale pavattituṁ sakkoti. Atha",
  "tika-abh08t26:79_15": "vā katākatakusalākusalānusocanavasena āyattatāya tadubhayavasena kukkuccena taṁsamaṅgī",
  "tika-abh08t26:79_16": "hotīti taṁ dāsabyaṁ viya hoti.",
  "tika-abh08t26:80_0": "Anussāhanāvasīdanavasena saṁhatabhāvo thinaṁ, tena yogato cittaṁ thinaṁ, tassa bhāvo",
  "tika-abh08t26:80_1": "thinatā. Tenāha “anussāhasaṁhananatā”ti. Asamatthatāvighātavasena akammaññatā middhaṁ.",
  "tika-abh08t26:80_2": "Tenāha “asattivighāto”ti. Yasmā middhavaseneva tena sampayuttadhammā medhitā vihatasāmatthiyā",
  "tika-abh08t26:80_3": "honti, tasmā “middhatā middha”nti vuttaṁ. Na vijjati ussāho assāti anussāhaṁ, tabbhāvopi",
  "tika-abh08t26:80_4": "anussāhaṁ. Anussāhasaṅkhāto saṁhananabhāvo anussāhasaṁsīdanatā, kusītabhāvoti vuttaṁ",
  "tika-abh08t26:80_5": "hoti. Asattivighātoti yasmā taṁ middhaṁ uppajjamānameva sattivināsavasena uppajjati,",
  "tika-abh08t26:80_6": "tasmā natthi etassa sattīti taṁ sampayuttacittaṁ asatti, tassa bhāvopi, asattiyeva",
  "tika-abh08t26:80_7": "vighātoti asattivighāto.",
  "tika-abh08t26:81_0": "Anussāhanalakkhaṇanti ussāhapaṭipakkhalakkhaṇaṁ. Vīriyassa vinodanaṁ khepanaṁ vīriyavinodanaṁ.",
  "tika-abh08t26:81_1": "Sampayuttadhammānaṁ saṁsīdanākārena paccupaṭṭhāti, tesaṁ vā saṁsīdanaṁ paccupaṭṭhāpetīti",
  "tika-abh08t26:81_2": "saṁsīdanapaccupaṭṭhānaṁ. Akammaññatālakkhaṇanti ettha kāmaṁ thinampi akammaññatāsabhāvameva,",
  "tika-abh08t26:81_3": "taṁ pana cittassa akammaññaṁ, middhaṁ vedanādikkhandhattayassāti ayamettha viseso.",
  "tika-abh08t26:81_4": "Tathā hi pāḷiyaṁ “tattha katamaṁ thinaṁ? Yā cittassa akallatā akammaññatā. Katamaṁ",
  "tika-abh08t26:81_5": "middhaṁ? Yā kāyassa akallatā akammaññatā”ti ca ādinā imesaṁ niddeso pavatto. Oṇahanaṁ",
  "tika-abh08t26:81_6": "viññāṇadvārānaṁ pidahanaṁ, sampayuttānaṁ bandhanaṁ vā. Līnatā līnākāro, ārammaṇaggahaṇe",
  "tika-abh08t26:81_7": "saṅkoco. Yasmā thinena cittasseva saṁhananaṁ hoti, middhena pana vedanādikkhandhattayassa",
  "tika-abh08t26:81_8": "viya rūpakāyassapi, tasmā taṁ pacalāyikāniddaṁ paccupaṭṭhāpetīti pacalāyikāniddāpaccupaṭṭhānantipi",
  "tika-abh08t26:81_9": "vaṭṭati. Pottharūpapaṭicchādakapaṭo viya ārammaṇasabhāvāvacchādako moho. Mukhe bandhapaṭo",
  "tika-abh08t26:81_10": "viya sampayuttadhamme pattharituṁ adentaṁ middhanti ayametesaṁ viseso.",
  "tika-abh08t26:82_0": "Sesāti idha lakkhaṇādivasena vuttāvasesā phassādayo. Kusalesu vuttanayenāti lakkhaṇādito",
  "tika-abh08t26:82_1": "vuttanayena. Na koci ettha viseso atthīti ce, no natthīti āha “ettha panā”tiādi,",
  "tika-abh08t26:82_2": "vitakkādīnaṁ tiṇṇaṁ yathākkamaṁ micchāsaṅkappādināmamattameva visesoti attho. Ekūnavīsatīti",
  "tika-abh08t26:82_3": "ṭhapetvā mānādayo cha aniyatayevāpanake sesā sarūpenāgatā pannarasa chandādayo ca",
  "tika-abh08t26:82_4": "cattāro niyatayevāpanakāti ime ekena ūnā vīsati cetasikā. Aniyatayevāpanakānaṁ pana",
  "tika-abh08t26:82_5": "idha alabhantānampi ettha vacane kāraṇaṁ vuttameva.",
  "tika-abh08t26:83_0": "Thinamiddhassa aniyatabhāvoti thinamiddhassa aniyatassa idha uppajjanakabhāvamāha,",
  "tika-abh08t26:83_1": "na pana paṭhame niyatabhāvaṁ tattha sabbasova anuppajjanato. Na hi sabhāvatikhiṇaṁ",
  "tika-abh08t26:83_2": "cittaṁ thinamiddhayogī hotīti. Tatiye mānassa aniyatassa sambhavepi niyatadhamme",
  "tika-abh08t26:83_3": "sandhāya “aṭṭhārasā”ti vuttaṁ. Tenāha “māno panettha aniyato”ti. Diṭṭhiyā saha na",
  "tika-abh08t26:83_4": "uppajjatīti ettha kāraṇaṁ vuttameva. Catutthe avasesāti aṭṭhāraseva, pañcame ṭhapetvā",
  "tika-abh08t26:83_5": "pītiṁ diṭṭhiyā saha aṭṭhāraseva, tathā chaṭṭhepi. Sattame pītiyā, diṭṭhiyā ca abhāvato",
  "tika-abh08t26:83_6": "sattarasa, tathā aṭṭhamepi.",
  "tika-abh08t26:84_0": "Etepi tayoti na kevalaṁ karuṇāmuditā eva, etepi tayo ekato na uppajjanti aññamaññaṁ",
  "tika-abh08t26:84_1": "visayabhedatoyeva. Tathā hi issā parasampattivisayā, macchariyaṁ attasampattiyā parehi",
  "tika-abh08t26:84_2": "sādhāraṇābhāvavisayaṁ, kukkuccaṁ katākatavisayanti, tasmā yaṁ abhayagirivāsino vadanti",
  "tika-abh08t26:84_3": "“issāmaccheraṁ yadicchāvasena ekatopi uppajjatī”ti, na taṁ gahetabbaṁ.",
  "tika-abh08t26:85_0": "Sabhāvato, parikappanato vā aniṭṭhassa ārammaṇassa aniṭṭhākāraṁ vā ārammaṇassa anubhavanaṁ",
  "tika-abh08t26:85_1": "sambhuñjanaṁ aniṭṭhārammaṇānubhavanaṁ, taṁ lakkhaṇamassāti aniṭṭhārammaṇānubhavanalakkhaṇaṁ.",
  "tika-abh08t26:85_2": "Tenāha “aniṭṭhākārasambhogarasa”nti, yathābhūtena vā ayathābhūtena vā aniṭṭhākārena",
  "tika-abh08t26:85_3": "ārammaṇassa sambhuñjanarasaṁ, paccānubhavanakiccanti attho. Titthiyādīnañhi sabhāvato",
  "tika-abh08t26:85_4": "iṭṭhe buddhādiārammaṇepi aniṭṭhākārato gahaṇavasena domanassaṁ uppajjati. Domanassassa",
  "tika-abh08t26:85_5": "ekantena kāmadhātuyaṁyeva pavattanato āha “hadayavatthupadaṭṭhāna”nti. Tassa hi anīvaraṇāvatthāya",
  "tika-abh08t26:85_6": "abhāvato rūpārūpadhātuyaṁ asambhavo.",
  "tika-abh08t26:86_0": "Attano pavattiākāravasena aniṭṭharūpasamuṭṭhāpanavasena vā virūpaṁ sappanaṁ visappanaṁ,",
  "tika-abh08t26:86_1": "aniṭṭharūpasamuṭṭhāpanavaseneva vā visappanaṁ sarīrakampanaṁ, taṁ raso kiccaṁ, sampatti",
  "tika-abh08t26:86_2": "vā assāti visappanaraso, nissayassa hadayavatthuno, sakalasseva vā kāyassa vijjhattabhāvāpādanato",
  "tika-abh08t26:86_3": "āha “attano nissayadahanaraso vā”ti, vijjhattabhāvāpādanatoti ca milātabhāvāpādanatoti",
  "tika-abh08t26:86_4": "attho. Yathā kathaṁ viyāti āha “dāvaggi viyā”ti. So hi vanaghaṭeyeva uppanno tameva",
  "tika-abh08t26:86_5": "dahati. Dussanapaccupaṭṭhānoti attano, parassa ca dūsanākārena paccupaṭṭhāno. So",
  "tika-abh08t26:86_6": "hi yassa santāne uppanno, taṁ ekantena antamaso virūpabhāvāpādanenapi dūseti, paraṁ",
  "tika-abh08t26:86_7": "pana dūsetu vā, mā vā hatthena gahitaasuci viya. “Anatthaṁ me acarī”tiādīni nava",
  "tika-abh08t26:86_8": "āghātavatthūni padaṭṭhānamassāti āghātavatthupadaṭṭhāno. So upayogaphalakālesu aniṭṭhattā",
  "tika-abh08t26:86_9": "visasaṁsaṭṭhapūtimuttaṁ viya daṭṭhabbo. Aṭṭhārasa vāti issādīsu aniyatesu ekena saddhiṁ aṭṭhārasa vā.",
  "tika-abh08t26:87_0": "Pavattiṭṭhitimattāti cetaso pavattisaṅkhātā ṭhitimattā, maggaṅgādibhāvaṁ na gacchati",
  "tika-abh08t26:87_1": "adhimokkhavirahatoti attho. Atha vā pavattiṭṭhitimattāti khaṇaṭṭhitimattā. “Nivāte",
  "tika-abh08t26:87_2": "dīpaccīnaṁ ṭhiti viyā”ti hi vuttaṁ. Cittaṭṭhiti viya santānaṭṭhitiyā paccayo bhavituṁ",
  "tika-abh08t26:87_3": "asamatthattā nicchayābhāvena asaṇṭhahanato cetaso pavattipaccayamattatāya pavattiṭṭhitimattā",
  "tika-abh08t26:87_4": "khaṇaṭṭhitimattā pavattipaccayamattā ṭhiti pavattiṭṭhitīti katvā. Vigatā cikicchāti",
  "tika-abh08t26:87_5": "nissakke paccattavacanaṁ “pisuṇā vācā paṭivirato”tiādīsu viya, vigatā tikicchāyāti",
  "tika-abh08t26:87_6": "attho. Ayameva vā pāṭho. “Vigatā cikicchā”ti cikicchituṁ dukkaratāya cetaṁ vuttaṁ,",
  "tika-abh08t26:87_7": "na sabbathā cikicchāya abhāvato. “Evaṁ nu kho, na nu kho”tiādinā saṁsappanavasena",
  "tika-abh08t26:87_8": "seti, samantato vā setīti saṁsayo. Kampanarasāti cittassa kampanakiccā. Uddhaccañhi",
  "tika-abh08t26:87_9": "attanā gahitākāreyeva ṭhatvā bhamatīti ekārammaṇasmiṁ eva vipphandanavasena pavattati,",
  "tika-abh08t26:87_10": "vicikicchā pana yadipi ekasmiṁ ārammaṇe uppajjati, tathāpi “evaṁ nu kho, na nu kho”ti",
  "tika-abh08t26:87_11": "aññaṁ gahetabbākāraṁ apekkhatīti nānārammaṇe kampanaṁ hoti. Anicchayākārena dveḷhakākārena",
  "tika-abh08t26:87_12": "paccupaṭṭhāti, anicchayaṁ vā paccupaṭṭhāpetīti anicchayapaccupaṭṭhānā.",
  "tika-abh08t26:88_0": "Adhimokkhavicikicchānaṁ aññamaññaṁ viparītakiccatāya āha “vicikicchāya abhāvenā”ti.",
  "tika-abh08t26:88_1": "Samādhīti cittekaggatā. Sā hi ārammaṇe cittassa sammā ādhānato “samādhī”ti vuccati.",
  "tika-abh08t26:88_2": "Balavā hotīti balavamittena dinnapiṭṭhibalo puriso viya balavā hoti, balādibhāvaṁ",
  "tika-abh08t26:88_3": "gacchatīti adhippāyo.",
  "tika-abh08t26:89_0": "Sattārammaṇattāti sattapaññattārammaṇattā. Nanu paññattārammaṇāpi vipākā hontīti",
  "tika-abh08t26:89_1": "codanaṁ sandhāyāha “kāmāvacaravipākānaṁ ekantaparittārammaṇattā”ti. Kuto pana viratīnaṁ",
  "tika-abh08t26:89_2": "kusalattamevāti cāritanti āha “pañca sikkhāpadā kusalāti hi vutta”nti. Yadi evaṁ",
  "tika-abh08t26:89_3": "lokuttaravipākesu viratiyo na labbhantīti? No na labbhanti sikkhāpadavibhaṅge lokiyaviratiyoyeva",
  "tika-abh08t26:89_4": "sandhāya vuttattā. Tena lokiyavipākesuyeva viratiyo na sambhavantīti gahetabbaṁ.",
  "tika-abh08t26:90": "Kāyapasādasannissitattā kāye bhavo sātabhāvo lakkhaṇamassāti kāyikasātalakkhaṇā. Cetasikasukhe vuttanayena paccupaṭṭhānādayo netabbāti āha “sesā vuttanayā evā”ti.",
  "tika-abh08t26:91_0": "84-6. Nanu ca iṭṭhe ārammaṇe sukhavedanā uppajjati, aniṭṭhe dukkhavedanā, iṭṭhāniṭṭhamajjhatte",
  "tika-abh08t26:91_1": "upekkhāvedanā, cakkhuviññāṇādayo ca kusalavipākā iṭṭhe, iṭṭhamajjhatte vā ārammaṇe",
  "tika-abh08t26:91_2": "uppajjanti, tattha yutto tāva iṭṭhamajjhatte upekkhāvedanāyogo, na pana iṭṭhārammaṇe,",
  "tika-abh08t26:91_3": "na cāpi etaṁ sakkā vattuṁ parikappanāvasena iṭṭhārammaṇampi iṭṭhamajjhattato gaṇhanti",
  "tika-abh08t26:91_4": "yathā “kammaviññāṇa”nti vipākānaṁ avañcanīyabhāvato, tasmā kathaṁ iṭṭhe, iṭṭhamajjhatte",
  "tika-abh08t26:91_5": "ca uppajjamānesu cakkhusotaghānajivhāviññāṇesu upekkhāvedanāyeva sambhavati, na sukhavedanā,",
  "tika-abh08t26:91_6": "yato tesu upekkhāvedanā vuttāti imaṁ codanaṁ saṅkhepato dassetuṁ “iṭṭhārammaṇayogasmi”ntiādiṁ",
  "tika-abh08t26:91_7": "vatvā puna tassā sodhanatthaṁ “upādāya ca rūpenā”tiādi vuttaṁ. Bhūtarūpaṁ upādāya",
  "tika-abh08t26:91_8": "nissāya pavattaṁ rūpaṁ upādāyarūpaṁ. “Upādāya ca rūpenā”ti pana “manasī ca kāro”ti",
  "tika-abh08t26:91_9": "ettha vuttanayameva. “Upādāyakarūpenā”ti vā pāṭho, cakkhuviññāṇassa vatthubhūtena",
  "tika-abh08t26:91_10": "cakkhupasādena, tathā sotaviññāṇādīnaṁ vatthubhūtena sotapasādādinā ca upādāyarūpenāti",
  "tika-abh08t26:91_11": "attho. Upādārūpake panāti ya-kāralopaṁ katvā niddeso “paṭisaṅkhā yoniso”tiādīsu viya,",
  "tika-abh08t26:91_12": "yathākkamaṁ cakkhuviññāṇādīnaṁ ārammaṇabhūte rūpasaddādike upādāyarūpeti attho. Saṁghaṭṭanānighaṁsassāti",
  "tika-abh08t26:91_13": "saṁghaṭṭanāsaṅkhātassa nighaṁsassa. Saṁghaṭṭanāyeva aññamaññavisayavisayībhāvassa",
  "tika-abh08t26:91_14": "anurūpadesuppattisaṅkhātanighaṁso viyāti nighaṁsoti vuccati. Atha vā sampattāsampattaggahaṇavasena",
  "tika-abh08t26:91_15": "saṁghaṭṭanāya nighaṁsassa cāti attho. Cakkhurūpasotasaddā hi aññamaññaṁ asampattāyeva",
  "tika-abh08t26:91_16": "anurūpadesuppattiyā aññamaññaṁ ghaṭṭanti nāma. Tato tesaṁ vasena ghaṭṭanākārabhūto",
  "tika-abh08t26:91_17": "aññamaññābhimukhabhāvo “saṁghaṭṭanā”ti vutto. Ghānagandhā, pana jivhārasā ca aññamaññaṁ",
  "tika-abh08t26:91_18": "sampattāyeva āsannataradese uppannā aññamaññaṁ nighaṁsenti āhacca tiṭṭhanti. Tato",
  "tika-abh08t26:91_19": "tesaṁ vasena nighaṁso vuttoti. Dubbalattāti adhikaraṇīmatthake picupiṇḍakaṁ ṭhapetvā",
  "tika-abh08t26:91_20": "picupiṇḍeneva pahatakāle viya phuṭṭhamattabhāvena dubbalattā. Dīpayeti evaṁ saṁghaṭṭanānighaṁsassa",
  "tika-abh08t26:91_21": "dubbalattā vedanā majjhattaṭṭhāne tiṭṭhatīti upekkhāyogaṁ pakāseyya. Yadi evaṁ kāyaviññāṇepi",
  "tika-abh08t26:91_22": "idaṁ samānanti, noti āha “pasādaṁ panā”tiādi. Yathā hi adhikaraṇīmatthake kappāsapicupiṇḍaṁ",
  "tika-abh08t26:91_23": "ṭhapetvā kūṭena paharantassa kūṭaṁ picupiṇḍamatikkamma adhikaraṇiṁ gaṇhāti, evamevaṁ",
  "tika-abh08t26:91_24": "kāyadvāre bahiddhā mahābhūtārammaṇaṁ ajjhattikakāyapasādaṁ ghaṭṭetvā taṁ atikkamma",
  "tika-abh08t26:91_25": "pasādapaccayesu mahābhūtesu paṭihaññati, nighaṁso balavā hoti, tasmā iṭṭhārammaṇe",
  "tika-abh08t26:91_26": "kāyaviññāṇasampayuttā sukhavedanā hoti, aniṭṭhārammaṇe pana vuttanayena dukkhavedanāti vuttaṁ hoti.",
  "tika-abh08t26:92_0": "Manodhātunāti ettha kiñcāpi dhātu-saddo idha itthiliṅgeyeva dissati, imināyeva pana",
  "tika-abh08t26:92_1": "ācariyassa vacanena pulliṅgo atthīti siddhaṁ. Keci pana “sakkaṭavohārena vutta”nti",
  "tika-abh08t26:92_2": "vadanti. Sampayuttā dasa dhammāti sambandho. Tasmāvetthāti ettha va-kāro padasandhimattakaro.",
  "tika-abh08t26:93_0": "Kāyaviññāṇe dukkhavedanāti kiñcāpi sukhādikanti ādi-saddena akusalavipākakāyaviññāṇassa",
  "tika-abh08t26:93_1": "dukkhavedanāsampayogo vutto, idha panassā lakkhaṇādidassanatthaṁ puna “kāyaviññāṇe",
  "tika-abh08t26:93_2": "dukkhavedanā”ti upaññāso kato, rasādayo panassa kusalavipāke sukhavedanāya vuttavipariyāyena",
  "tika-abh08t26:93_3": "yojetabbāti idha na vuttā. Sesāti sesacetasikā.",
  "tika-abh08t26:94_0": "Balappattoti sesāhetukacittasampayuttasamādhito ayaṁ vīriyindriyayogena balavabhāvappatto,",
  "tika-abh08t26:94_1": "na pana balarāsippattoti attho. Yadi evaṁ kasmā cetasikavibhāganiddese “balāni dve",
  "tika-abh08t26:94_2": "dvicittesū”ti vuttaṁ? Tattha hi kiriyāhetukamanoviññāṇayugaḷaṁ sandhāya tathā vuttaṁ.",
  "tika-abh08t26:94_3": "Sabbaṁ sesāhetukacittesu cittekaggatāya vibhaṅge –",
  "tika-abh08t26:95": "“Katamā tasmiṁ samaye cittassa ekaggatā hoti? Yā tasmiṁ samaye cittassa ṭhitī”ti –",
  "tika-abh08t26:96": "Ettakameva vatvā kiriyāhetukamanoviññāṇadhātusampayuttāya ekaggatāya vibhaṅge –",
  "tika-abh08t26:97": "“Katamā tasmiṁ samaye cittassa ekaggatā hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibala”nti –",
  "tika-abh08t26:98": "Balapariyosānaṁ katvā vibhajitattā vīriyavibhaṅge ca –",
  "tika-abh08t26:99_0": "“Katamaṁ tasmiṁ samaye vīriyindriyaṁ hoti? Yo tasmiṁ samaye cetasiko vīriyārambho",
  "tika-abh08t26:99_1": "nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā",
  "tika-abh08t26:99_2": "anikkhittadhuratā dhurasampaggāho vīriyaṁ vīriyindriyaṁ vīriyabala”nti –",
  "tika-abh08t26:100_0": "Balapariyosānaṁ katvā vibhajitattā vibhaṅgavāre āgataṁ samādhibalaṁ, vīriyabalañca",
  "tika-abh08t26:100_1": "sandhāya “balāni dve dvicittesū”ti vuttaṁ, na pana dhammuddesavāre balarāsiyaṁ āgatabalaṁ",
  "tika-abh08t26:100_2": "sandhāya sabbāhetukacittesu dhammuddesassa maggarāsito paṭṭhāya parihīnattā.",
  "tika-abh08t26:101_0": "87.Vipākakiriyāhadayehīti vipākakiriyacittehi. Hadayaṁ mano mānasaṁ cittanti hi pariyāyavacanaṁ.",
  "tika-abh08t26:101_1": "Sobhanaṁ gataṁ gamanamassāti sugato. Bhagavato hi vineyyajanūpasaṅkamanaṁ ekantena",
  "tika-abh08t26:101_2": "tesaṁ hitasukhanipphādanato sobhanaṁ, tathā lakkhaṇānubyañjanapaṭimaṇḍitarūpakāyatāya",
  "tika-abh08t26:101_3": "dhutavilambitādidosarahitaṁ avahasitarājahaṁsavasabhavāraṇamigarājagamanaṁ kāyagamanaṁ,",
  "tika-abh08t26:101_4": "ñāṇagamanañca nimmalavipulakaruṇāsativīriyādiguṇavisesasamaṅgībhūtamabhinīhārato",
  "tika-abh08t26:101_5": "yāva mahābodhiṁ anavajjatāya sobhanamevāti. Atha vā sakalampi lokaṁ pariññābhisamayavasena",
  "tika-abh08t26:101_6": "sayambhuñāṇena parijānanto sammā gato avagatoti sugato, tathā lokasamudayaṁ pahānābhisamayavasena",
  "tika-abh08t26:101_7": "pajahanto anuppattidhammataṁ āpādento sammā gato atītoti sugato, lokanirodhasaṅkhātaṁ",
  "tika-abh08t26:101_8": "nibbānaṁ sacchikiriyābhisamayavasena sammā gato adhigatoti sugato, lokanirodhagāminipaṭipadāsaṅkhātaṁ",
  "tika-abh08t26:101_9": "maggaṁ bhāvanābhisamayavasena sammā gato pattoti sugato. Atha vā sammā gadatīti sugato.",
  "tika-abh08t26:101_10": "Bhagavā hi bhūtaṁ tacchaṁ atthasaṁhitaṁ vineyyānaṁ yathārahaṁ kālayuttameva dhammaṁ",
  "tika-abh08t26:101_11": "bhāsati, tasmā sammā gadatīti da-kārassa ta-kāraṁ katvā “sugato”ti vutto. Atha vā",
  "tika-abh08t26:101_12": "sundaraṁ ṭhānaṁ sammāsambodhiṁ, nibbānameva vā gatoti sugato, tena sugatena.",
  "tika-abh08t26:102_0": "88.“Avagacchatī”tiādīsu yo bhikkhu anūnaṁ atthato vā byañjanato vā anūnaṁ suparipuṇṇaṁ",
  "tika-abh08t26:102_1": "tatoyeva paramaṁ visiṭṭhaṁ imaṁ abhidhammāvatāraṁ nāma pakaraṇaṁ avagacchati avabujjhati,",
  "tika-abh08t26:102_2": "sammāuggahaṇadhāraṇādisampādanavasena ogāhitvā jānāti. Atha vā paramanayadīpanato",
  "tika-abh08t26:102_3": "paramaṁ imaṁ pakaraṇaṁ yo anūnaṁ katvā avagacchati jānāti, tassevaṁ avagacchato yathāsabhāvaṁ",
  "tika-abh08t26:102_4": "mananato matisaṅkhātā paññā durāsade maṁsacakkhunā paramāṇu viya lokiyañāṇena durāsade",
  "tika-abh08t26:102_5": "durādhigantabbe adhigantuṁ dukkaratare, atigambhīraṭṭhāne ṭhapetvā sinerupabbatarājānaṁ",
  "tika-abh08t26:102_6": "rāhuādīhi mahākāyehipi sabbena sabbaṁ ajjhogāhituṁ asakkuṇeyyatāya mahāsamudde viya",
  "tika-abh08t26:102_7": "ṭhapetvā sammāsambuddhaṁ sāriputtādīhipi mahāñāṇehi sāvakehi sabbena sabbaṁ ajjhogāhituṁ",
  "tika-abh08t26:102_8": "asakkuṇeyyarūpe abhidhammanaye vijambhate hemantasālapanti viya pattharati, abhimukhābhimukheyeva",
  "tika-abh08t26:102_9": "dhamme pavattatīti vā attho.",
  "tika-abh08t26:103": "Iti abhidhammatthavikāsiniyā nāma",
  "tika-abh08t26:104": "Abhidhammāvatārasaṁvaṇṇanāya",
  "tika-abh08t26:105": "Cetasikaniddesavaṇṇanā niṭṭhitā."
}