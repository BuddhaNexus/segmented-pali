{
  "atk-s0519a5:0": "Nayasamuṭṭhānavāravaṇṇanā",
  "atk-s0519a5:1_0": "79. Evaṁ nānāsuttavasena ekasuttavasena ca hāravicāraṁ dassetvā idāni nayavicāraṁ",
  "atk-s0519a5:1_1": "dassetuṁ ‘‘tattha katamaṁ nayasamuṭṭhāna’’ntiādi āraddhaṁ. Kasmā panettha yathā ‘‘tattha",
  "atk-s0519a5:1_2": "katamo desanāhāro, assādādīnavatāti gāthā. Ayaṁ desanāhāro kiṁ desayatī’’tiādinā",
  "atk-s0519a5:1_3": "hāraniddeso āraddho, evaṁ ‘‘tattha katamo nandiyāvaṭṭo, taṇhañca avijjampi cāti gāthā,",
  "atk-s0519a5:1_4": "ayaṁ nandiyāvaṭṭo kiṁ nayatī’’tiādinā anārabhitvā samuṭṭhānamukhena āraddhanti? Vuccate",
  "atk-s0519a5:1_5": "– hāranayānaṁ visayabhedato. Yathā hi hārā byañjanamukhena suttassa atthasaṁvaṇṇanā,",
  "atk-s0519a5:1_6": "na evaṁ nayā. Nayā pana nānāsuttato niddhāritehi taṇhāvijjādīhi mūlapadehi catusaccayojanāya",
  "atk-s0519a5:1_7": "nayato anubujjhiyamāno dukkhādiattho. So hi maggañāṇaṁ nayati sampāpetīti nayo. Paṭivijjhantānaṁ",
  "atk-s0519a5:1_8": "pana ugghaṭitaññuādīnaṁ tiṇṇaṁ veneyyānaṁ vasena mūlapadavibhāgato tidhā vibhattā.",
  "atk-s0519a5:1_9": "Ekameko cettha yato neti, yañca neti, tesaṁ saṁkilesavodānānaṁ vibhāgato dvisaṅgaho",
  "atk-s0519a5:1_10": "catuchaaṭṭhadiso cāti bhinno hāranayānaṁ visayo. Tathā hi vuttaṁ – ‘‘hārā byañjanavicayo,",
  "atk-s0519a5:1_11": "suttassa nayā tayo ca suttattho’’ti (netti. saṅgahavāra). Evaṁ visiṭṭhavisayattā",
  "atk-s0519a5:1_12": "hāranayānaṁ hārehi aññathā naye niddisanto ‘‘tattha katamaṁ nayasamuṭṭhāna’’ntiādimāha.",
  "atk-s0519a5:2_0": "Tatthāyaṁ vacanattho – samuṭṭhahanti etenāti samuṭṭhānaṁ. Ke samuṭṭhahanti? Nayā.",
  "atk-s0519a5:2_1": "Nayānaṁ samuṭṭhānaṁ nayasamuṭṭhānaṁ. Kiṁ pana taṁ? Taṁtaṁmūlapadehi catusaccayojanā.",
  "atk-s0519a5:2_2": "Sā hi nandiyāvaṭṭādīnaṁ nayānaṁ uppattiṭṭhānatāya samuṭṭhānaṁ bhūmīti ca vuccati.",
  "atk-s0519a5:2_3": "Tathā ca vakkhati – ‘‘ayaṁ vuccati nandiyāvaṭṭassa nayassa bhūmī’’ti (netti. 81).",
  "atk-s0519a5:2_4": "Pubbā koṭi na paññāyati avijjāya ca bhavataṇhāya cātiādi nandiyāvaṭṭassa nayassa",
  "atk-s0519a5:2_5": "bhūmidassanaṁ. Tattha pubbā koṭi na paññāyatīti asukassa nāma buddhassa bhagavato,",
  "atk-s0519a5:2_6": "asukassa vā cakkavattino kāle avijjā bhavataṇhā ca uppannā. Tato pubbe nāhosīti evaṁ",
  "atk-s0519a5:2_7": "avijjābhavataṇhānaṁ na kāci purimā mariyādā upalabbhati. Kasmā? Anamataggattā saṁsārassa.",
  "atk-s0519a5:2_8": "Vuttañhetaṁ – ‘‘anamataggoyaṁ, bhikkhave, saṁsāro, pubbā koṭi na paññāyatī’’ti (saṁ.",
  "atk-s0519a5:2_9": "ni. 2.124; kathā. 75) vitthāro. Tatthāti avijjābhavataṇhāsu. Yadipi avijjāya saṁyojanabhāvo,",
  "atk-s0519a5:2_10": "taṇhāya ca nīvaraṇabhāvo pāḷiyaṁ vutto, tathāpi avijjāya paṭicchāditādīnavehi bhavehi",
  "atk-s0519a5:2_11": "taṇhā saṁyojetīti imassa atthassa dassanatthaṁ ‘‘avijjānīvaraṇaṁ taṇhāsaṁyojana’’nti vuttaṁ.",
  "atk-s0519a5:3_0": "Avijjāsaṁyuttāti avijjāya missitā, avijjāya vā abhinivesavatthūsu baddhā. Avijjāpakkhena",
  "atk-s0519a5:3_1": "vicarantīti avijjāpakkhena avijjāsahāyena dvādasavidhena vipallāsena abhinivesavatthubhūte",
  "atk-s0519a5:3_2": "ārammaṇe pavattanti. Te vuccanti diṭṭhicaritāti te avijjābhibhūtā rūpādīni niccādito",
  "atk-s0519a5:3_3": "abhinivisantā diṭṭhicaritāti vuccanti, diṭṭhicaritā nāmāti attho. Taṇhāpakkhenāti",
  "atk-s0519a5:3_4": "aṭṭhasatataṇhāvicaritena. Diṭṭhivicarite taṇhāvicarite ca paṭipattiyā vibhajitvā",
  "atk-s0519a5:3_5": "dassetuṁ ‘‘diṭṭhicaritā’’tiādi vuttaṁ. Tattha attakilamathānuyoganti attano kāyassa",
  "atk-s0519a5:3_6": "kilissanapayogaṁ attaparitāpanapaṭipattiṁ. Kāmasukhallikānuyoganti kāmasukhassa allīyanapayogaṁ kāmesu pātabyataṁ.",
  "atk-s0519a5:4_0": "Yadipi bāhirakā ‘‘dukkhaṁ taṇhā’’ti ca jānanti ‘‘idaṁ dukkhaṁ, ettakaṁ dukkha’’nti,",
  "atk-s0519a5:4_1": "‘‘ayaṁ taṇhā, ayaṁ tassā virāgo’’ti pariññeyyapahātabbabhāvena pana na jānanti, iti",
  "atk-s0519a5:4_2": "pavattipavattihetumattampi na jānanti. Kā pana kathā nivattinivattihetūsūti āha –",
  "atk-s0519a5:4_3": "‘‘ito bahiddhā natthi saccavavatthāna’’ntiādi. Tattha saccappakāsanāti saccadesanā.",
  "atk-s0519a5:4_4": "Samathavipassanākosallanti samathavipassanāsu bhāvanākosallaṁ, tāsu uggahaparipucchāsavanamanasikārakosallaṁ",
  "atk-s0519a5:4_5": "vā. Vipassanādhiṭṭhānañcettha samathaṁ adhippetaṁ. Upasamasukhappattīti kilesānaṁ",
  "atk-s0519a5:4_6": "vūpasamasukhādhigamo. Viparītacetāti micchābhiniviṭṭhacetā. Natthi sukhena sukhanti",
  "atk-s0519a5:4_7": "yaṁ anavajjapaccayaparibhogasukhena kāyaṁ cittañca paṭippassaddhadarathaṁ katvā ariyehi",
  "atk-s0519a5:4_8": "pattabbaṁ upasamasukhaṁ, taṁ paṭikkhipati. Dukkhenāti kāyakhedanadukkhena.",
  "atk-s0519a5:5_0": "So lokaṁ vaḍḍhayatīti so kāme paṭisevento attabhāvasaṅkhātaṁ lokaṁ vaḍḍheti pīneti.",
  "atk-s0519a5:5_1": "Puttanattuparamparāya vā saṁsārassa anupacchedanato sattalokaṁ vaḍḍheti. Bahuṁ puññaṁ",
  "atk-s0519a5:5_2": "pasavatīti attano pañcahi kāmaguṇehi santappanena puttamukhadassanena ca bahuṁ puññaṁ",
  "atk-s0519a5:5_3": "uppādeti. Abhinivesassa nātidaḷhatāya evaṁsaññī. Daḷhatāya evaṁdiṭṭhī dukkhena sukhaṁ",
  "atk-s0519a5:5_4": "patthayamānā attakilamathānuyogamanuyuttā kāmesu puññasaññī kāmasukhallikānuyogamanuyuttā",
  "atk-s0519a5:5_5": "ca viharantīti yojetabbaṁ.",
  "atk-s0519a5:6_0": "Tadabhiññā santāti tathāsaññino samānā. Rogameva vaḍḍhayantīti attabhāvarogameva",
  "atk-s0519a5:6_1": "kilesarogameva vā aparāparaṁ vaḍḍhenti. Gaṇḍasallesupi eseva nayo. Rogābhitunnāti",
  "atk-s0519a5:6_2": "yathāvuttarogabyādhitā. Gaṇḍapaṭipīḷitāti yathāvuttagaṇḍabādhitā. Sallānuviddhāti",
  "atk-s0519a5:6_3": "yathāvuttasallena anupaviṭṭhā. Ummujjanimujjānīti upapajjanacavanāni. Ugghātanigghātanti",
  "atk-s0519a5:6_4": "uccāvacabhāvaṁ. Rogagaṇḍasallabhesajjanti yathāvuttarogāditikicchanaṁ, samathavipassanaṁ",
  "atk-s0519a5:6_5": "sandhāya vadati. Tenevāha – ‘‘samathavipassanā roganigghātakabhesajja’’nti. Tattha",
  "atk-s0519a5:6_6": "roganigghātakanti rogavūpasamanaṁ. ‘‘Saṁkileso dukkha’’ntiādinā saccāni tesaṁ pariññeyyādibhāvena katheti.",
  "atk-s0519a5:7_0": "Tattha saṁkileso dukkhanti attakilamathānuyogakāmasukhallikānuyogasaṁkilesavanto,",
  "atk-s0519a5:7_1": "tehi vā saṁkilissamāno rūpārūpakāyo dukkhaṁ ariyasaccaṁ. Tadabhisaṅgo taṇhāti tattha",
  "atk-s0519a5:7_2": "abhisaṅgo āsaṅgoti laddhanāmā taṇhā.",
  "atk-s0519a5:8_0": "80. Idāni diṭṭhicaritataṇhācaritānaṁ sakkāyadiṭṭhidassane pavattibhedaṁ dassetuṁ",
  "atk-s0519a5:8_1": "‘‘diṭṭhicaritā’’tiādi vuttaṁ. Tattha diṭṭhicaritā rūpaṁ attato upagacchantīti diṭṭhicaritā",
  "atk-s0519a5:8_2": "diṭṭhābhinivesassa balavabhāvato rūpaṁ ‘‘attā’’ti gaṇhanti. Tesañhi attābhiniveso",
  "atk-s0519a5:8_3": "balavā, na tathā attaniyābhiniveso. Esa nayo vedanantiādīsupi. Taṇhācaritā rūpavantaṁ",
  "atk-s0519a5:8_4": "attānanti taṇhācaritā taṇhābhinivesassa balavabhāvato rūpaṁ attano kiñcanapalibodhabhāve",
  "atk-s0519a5:8_5": "ṭhapetvā avasesaṁ vedanādiṁ ‘‘attā’’ti gaṇhanti. Attani vā rūpanti attādhāraṁ vā",
  "atk-s0519a5:8_6": "rūpaṁ. Rūpasmiṁ vāattānanti rūpādhāraṁ vā attānaṁ. Vedanāvantantiādīsupi eseva nayo.",
  "atk-s0519a5:8_7": "Etesañhi attaniyābhiniveso balavā, na tathā attābhiniveso. Tasmā yathāladdhaṁ attaniyanti",
  "atk-s0519a5:8_8": "kappetvā tadaññaṁ ‘‘attā’’ti gaṇhanti. Ayaṁ vuccati vīsativatthukā sakkāyadiṭṭhīti",
  "atk-s0519a5:8_9": "ayaṁ pañcasu upādānakkhandhesu ekekasmiṁ catunnaṁ catunnaṁ gāhānaṁ vasena vīsativatthukā",
  "atk-s0519a5:8_10": "sati vijjamāne khandhapañcakasaṅkhāte kāye, satī vā vijjamānā tattha diṭṭhīti sakkāyadiṭṭhi.",
  "atk-s0519a5:9_0": "Lokuttarā sammādiṭṭhīti paṭhamamaggasammādiṭṭhi. Anvāyikāti sammādiṭṭhiyā anugāmino.",
  "atk-s0519a5:9_1": "Yadā sammādiṭṭhi sakkāyadiṭṭhiyā pajahanavasena pavattā, tadā tassā anuguṇabhāvena",
  "atk-s0519a5:9_2": "pavattamānakāti attho. Ke pana teti? Āha ‘‘sammāsaṅkappo’’tiādi. ‘‘Te tayo khandhā’’tiādinā",
  "atk-s0519a5:9_3": "ariyamaggato khandhamukhena samathavipassanā niddhāreti. ‘‘Tattha sakkāyo’’tiādi",
  "atk-s0519a5:9_4": "catusaccaniddhāraṇaṁ. Taṁ sabbaṁ suviññeyyameva.",
  "atk-s0519a5:10_0": "Puna ‘‘tattha ye rūpaṁ attato upagacchantī’’tiādinā sakkāyadassanamukhena ucchedādiantadvayaṁ,",
  "atk-s0519a5:10_1": "majjhimañca paṭipadaṁ niddhāreti. Tattha ime vuccanti ucchedavādinoti ime rūpādike",
  "atk-s0519a5:10_2": "pañcakkhandhe attato upagacchantā rūpādīnaṁ aniccabhāvato ucchijjati attā vinassati",
  "atk-s0519a5:10_3": "na hoti paraṁ maraṇāti evaṁ abhinivisanato ‘‘ucchedavādino’’ti vuccanti. Ime vuccanti",
  "atk-s0519a5:10_4": "sassatavādinoti ime ‘‘rūpavantaṁ vā attāna’’ntiādinā rūpādivinimutto añño koci attāti",
  "atk-s0519a5:10_5": "upagacchantā ‘‘so nicco dhuvo sassato’’ti abhinivisanato ‘‘sassatavādino’’ti vuccanti.",
  "atk-s0519a5:10_6": "‘‘Ucchedasassatavādā ubho antā, ayaṁ saṁsārapavattī’’tiādi saccaniddhāraṇaṁ, taṁ suviññeyyaṁ.",
  "atk-s0519a5:11_0": "Ucchedasassataṁ samāsato vīsativatthukā sakkāyadiṭṭhīti attā ucchijjati attā niccoti",
  "atk-s0519a5:11_1": "ca ādippavattanato ucchedasassatadassanaṁ saṅkhepato vīsativatthukā sakkāyadiṭṭhi",
  "atk-s0519a5:11_2": "eva hoti. Sabbopi hi attavādo sakkāyadiṭṭhiantogadho evāti. Vitthārato dvāsaṭṭhi",
  "atk-s0519a5:11_3": "diṭṭhigatānīti ucchedasassatadassanaṁ vitthārena brahmajāle (dī. ni. 1.28 ādayo)",
  "atk-s0519a5:11_4": "āgatāni dvāsaṭṭhi diṭṭhigatāni. Tesanti evaṁ saṅkhepavitthāravantānaṁ ucchedasassatadassanānaṁ.",
  "atk-s0519a5:11_5": "Paṭipakkhoti pahāyakapaṭipakkho. Tecattālīsaṁ bodhipakkhiyā dhammāti aniccasaññā",
  "atk-s0519a5:11_6": "dukkhasaññā anattasaññā pahānasaññā virāgasaññā nirodhasaññā cattāro satipaṭṭhānā…pe…",
  "atk-s0519a5:11_7": "ariyo aṭṭhaṅgiko maggoti ete tecattālīsaṁ bodhipakkhiyā dhammā.",
  "atk-s0519a5:12_0": "Evaṁ vipassanāvasena paṭipakkhaṁ dassetvā puna samathavasena dassetuṁ ‘‘aṭṭha vimokkhā",
  "atk-s0519a5:12_1": "dasa ca kasiṇāyatanānī’’ti vuttaṁ. Dvāsaṭṭhi diṭṭhigatāni mohajālanti dvāsaṭṭhi diṭṭhigatāni",
  "atk-s0519a5:12_2": "mohajālahetukattā mohajālañca. Anādianidhanappavattanti purimāya koṭiyā abhāvato",
  "atk-s0519a5:12_3": "anādi. Asati paṭipakkhādhigame santānavasena anupacchedena pavattanato anidhanappavattaṁ.",
  "atk-s0519a5:12_4": "Yasmā pana mohajālahetukāni diṭṭhigatāni mohajāle padālite padālitāni honti, tasmā",
  "atk-s0519a5:12_5": "vuttaṁ – ‘‘tecattālīsaṁ bodhipakkhiyā dhammā ñāṇavajiraṁ mohajālappadālana’’nti.",
  "atk-s0519a5:13_0": "Tattha ñāṇavajiranti vajirūpamañāṇaṁ. Aṭṭha samāpattiyo samāpajjitvā tejetvā tikkhasabhāvaṁ",
  "atk-s0519a5:13_1": "āpāditaṁ vipassanāñāṇaṁ maggañāṇañca ñāṇavajiraṁ. Idameva hi ñāṇaṁ bhagavato pavattaṁ",
  "atk-s0519a5:13_2": "‘‘mahāvajirañāṇa’’nti vuccati. Taṁ pana sasambhāraṁ katvā dassento ‘‘tecattālīsaṁ",
  "atk-s0519a5:13_3": "bodhipakkhiyā dhammā’’ti āha. Mohajālappadālananti pubbabhāge vikkhambhanavasena",
  "atk-s0519a5:13_4": "maggakkhaṇe samucchedavasena avijjābhavataṇhānaṁ padālanaṁ. Atītādibhedabhinnesu",
  "atk-s0519a5:13_5": "rūpādīsu sakaattabhāvādīsu ca saṁsibbanavasena pavattanato jālaṁ bhavataṇhā. Tassā",
  "atk-s0519a5:13_6": "hi taṇhā jālinī sibbinī jālanti ca adhivacananti. Evaṁ attakilamathānuyogakāmasukhallikānuyogadiṭṭhitaṇhābhinivesasassatucchedānaṁ",
  "atk-s0519a5:13_7": "niddhāraṇavasena mohajālapariyāyavisesato avijjātaṇhā vibhajitvā yathānusandhinā",
  "atk-s0519a5:13_8": "saṁkilesapakkhaṁ nigamento ‘‘tena vuccati pubbā koṭi na paññāyati avijjāya ca bhavataṇhāya cā’’ti āha.",
  "atk-s0519a5:14_0": "81.‘‘Tatthadiṭṭhicarito’’tiādinā vodānapakkhaṁ dasseti. Tattha sallekhānusantatavuttīti",
  "atk-s0519a5:14_1": "anupaddutasallekhavutti. Kasmā? Yasmā sallekhe tibbagāravo. Diṭṭhicarito hi tapojigucchādinā",
  "atk-s0519a5:14_2": "anupāyenapi yebhuyyena kilesānaṁ sallekhanādhippāyena carati, tasmā so sāsane pabbajito",
  "atk-s0519a5:14_3": "dhutadhammavasena sallekhapaṭipadaṁ pūreti. Sikkhānusantatavuttīti acchiddacatupārisuddhisīlavutti.",
  "atk-s0519a5:14_4": "Diṭṭhiyā savisaye paññāsadisī pavattīti so visujjhamāno paññādhiko hotīti āha – ‘‘diṭṭhicarito",
  "atk-s0519a5:14_5": "sammattaniyāmaṁ okkamanto dhammānusārī bhavatī’’ti. Taṇhāvasena micchāvimokkho hotīti",
  "atk-s0519a5:14_6": "taṇhācarito visujjhamāno saddhādhikova hoti, tasmā vuttaṁ – ‘‘taṇhācarito sammattaniyāmaṁ",
  "atk-s0519a5:14_7": "okkamanto saddhānusārī bhavatī’’ti. Diṭṭhicarito sukhāya paṭipadāyātiādi paṭipadāniddeso",
  "atk-s0519a5:14_8": "heṭṭhā desanāhāravibhaṅge (netti. 5 ādayo) āgato eva, atthopi tattha sabbappakārato vutto eva.",
  "atk-s0519a5:15_0": "Apubbapadesu pana viveciyamānoti vimociyamāno. Paṭinissaratīti niyyāti vimuccatīti",
  "atk-s0519a5:15_1": "attho. Dandhañca dhammaṁ ājānātīti taṇhācaritassa mandapaññassa vasena vuttaṁ. Tikkhapañño",
  "atk-s0519a5:15_2": "pana khippaṁ dhammaṁ ājānātīti. ‘‘Sattāpi duvidhā’’tiādinā indriyavibhāgena puna",
  "atk-s0519a5:15_3": "paṭipadāvibhāgaṁ dasseti, taṁ suviññeyyaṁ.",
  "atk-s0519a5:16_0": "‘‘Ye hi kecī’’tiādinā tāsaṁ paṭipadānaṁ niyyāne tīsupi kālesu ekantikabhāvaṁ dasseti.",
  "atk-s0519a5:16_1": "Tattha imāhi eva catūhi paṭipadāhīti imāhi eva catūhi paṭipadāhi, tabbinimuttāya",
  "atk-s0519a5:16_2": "aññāya paṭipadāya abhāvato. Catukkamagganti paṭipadācatukkaṁ, paṭipadā hi maggoti.",
  "atk-s0519a5:16_3": "Atha vā catukkamagganti nandiyāvaṭṭassa catuddisāsaṅkhātaṁ maggaṁ. Tā pana catasso",
  "atk-s0519a5:16_4": "disā disālocananaye āgamissanti. Kimatthaṁ pana catukkamaggaṁ paññapentīti āha ‘‘abudhajanasevitāyā’’tiādi.",
  "atk-s0519a5:16_5": "Tattha abudhajanasevitāyāti apaṇḍitajanasevitāya. Bālakantāyāti bālajanakāmitāya.",
  "atk-s0519a5:16_6": "Rattavāsiniyāti rattesu rāgābhibhūtesu vasatīti rattavāsinī, tassā. Nandiyāti tatra",
  "atk-s0519a5:16_7": "tatrābhinandanaṭṭhena nandīsaṅkhātāya. Avaṭṭanatthanti samucchindanatthaṁ. Ayaṁ vuccati",
  "atk-s0519a5:16_8": "nandiyāvaṭṭassa nayassa bhūmīti ayaṁ taṇhāvijjānaṁ vasena saṁkilesapakkhe dve disā",
  "atk-s0519a5:16_9": "samathavipassanānaṁ vasena vodānapakkhepi dve disā catusaccayojanā nandiyāvaṭṭassa",
  "atk-s0519a5:16_10": "nayassa samuṭṭhānatāya bhūmīti.",
  "atk-s0519a5:17_0": "82. Evaṁ nandiyāvaṭṭassa nayassa bhūmiṁ niddisitvā idāni tassa disābhūtadhamme niddisantena",
  "atk-s0519a5:17_1": "yasmā cassa disābhūtadhammesu vuttesu disālocananayo vuttoyeva hoti, tasmā ‘‘veyyākaraṇesu",
  "atk-s0519a5:17_2": "hi ye kusalākusalā’’ti disālocanalakkhaṇaṁ ekadesena paccāmasitvā ‘‘te duvidhā upaparikkhitabbā’’tiādi",
  "atk-s0519a5:17_3": "āraddhaṁ. Tattha teti disābhūtadhammā. Duvidhāti ‘‘ime saṁkilesadhammā, ime vodānadhammā’’ti",
  "atk-s0519a5:17_4": "evaṁ duvidhena. Upaparikkhitabbāti upapattito parito ikkhitabbā, dhammayuttito taṁtaṁdisābhāvena",
  "atk-s0519a5:17_5": "pekkhitabbā ālocitabbāti attho.",
  "atk-s0519a5:18_0": "Yaṁ pakāraṁ sandhāya ‘‘duvidhā upaparikkhitabbā’’ti vuttaṁ, taṁ dasseti ‘‘lokavaṭṭānusārī",
  "atk-s0519a5:18_1": "ca lokavivaṭṭānusārī cā’’ti. Tassattho – loko eva vaṭṭaṁ lokavaṭṭaṁ. Lokavaṭṭabhāvena",
  "atk-s0519a5:18_2": "anusarati pavattatīti lokavaṭṭānusārī, saṁkilesadhammoti attho. Lokassa, lokato vā",
  "atk-s0519a5:18_3": "vivaṭṭaṁ lokavivaṭṭaṁ, nibbānaṁ. Taṁ anusarati anulomanavasena gacchatīti lokavivaṭṭānusārī,",
  "atk-s0519a5:18_4": "vodānadhammoti attho. Tenevāha – ‘‘vaṭṭaṁ nāma saṁsāro, vivaṭṭaṁ nibbāna’’nti.",
  "atk-s0519a5:19_0": "Taṁkathaṁ daṭṭhabbanti taṁ kathaṁ kena pakārena daṭṭhabbanti ce? Upacayena. Yathā",
  "atk-s0519a5:19_1": "kataṁ kammaṁ phaladānasamatthaṁ hoti, tathā kataṁ upacitanti vuccati. Evaṁ upacitabhāve",
  "atk-s0519a5:19_2": "kammaṁ nāma hoti, vipākavaṭṭassa kāraṇaṁ hotīti attho. Sabbepi kilesā catūhi vipallāsehi",
  "atk-s0519a5:19_3": "niddisitabbā, dasannampi kilesānaṁ vipallāsahetubhāvato. Te kattha daṭṭhabbāti te",
  "atk-s0519a5:19_4": "pana vipallāsā kattha passitabbāti āha – ‘‘dasa vatthuke kilesapuñje’’ti. Dasavidhakāraṇe",
  "atk-s0519a5:19_5": "kilesasamūheti attho. Tattha kilesāpi kilesavatthu, kilesānaṁ paccayadhammāpi kilesavatthu.",
  "atk-s0519a5:19_6": "Tesu kāraṇabhāvena purimasiddhā kilesā parato paresaṁ kilesānaṁ paccayabhāvato kilesāpi",
  "atk-s0519a5:19_7": "kilesavatthu. Ayonisomanasikāro, ayonisomanasikāraparikkhatā ca dhammā kilesuppattihetubhāvato",
  "atk-s0519a5:19_8": "kilesappaccayāpi kilesavatthūti daṭṭhabbaṁ.",
  "atk-s0519a5:20_0": "Cattāroāhārāti ettha āhārasīsena tabbisayā kilesāpi adhippetā. Catasso viññāṇaṭṭhitiyoti",
  "atk-s0519a5:20_1": "etthāpi eseva nayo. ‘‘Paṭhame āhāre’’tiādinā dasavatthuke kilesapuñje purimaṁ purimaṁ",
  "atk-s0519a5:20_2": "pacchimassa pacchimassa kāraṇanti dasseti. Tattha paṭhame āhāreti visayabhūte paṭhame",
  "atk-s0519a5:20_3": "āhāre paṭhamo vipallāso pavattatīti attho. Sesāhāresupi eseva nayo. Paṭhame vipallāseti",
  "atk-s0519a5:20_4": "paṭhame vipallāse appahīne sati paṭhamaṁ upādānaṁ pavattatīti attho. Sesapadesupi",
  "atk-s0519a5:20_5": "eseva nayo. Yaṁ panettha vattabbaṁ, taṁ niddeseyeva kathayissāma.",
  "atk-s0519a5:21_0": "83. Idāni dasavatthukaṁ kilesapuñjaṁ taṇhāvijjāvasena dve koṭṭhāse karonto ‘‘yo ca",
  "atk-s0519a5:21_1": "kabaḷīkāro āhāro’’tiādimāha. Tattha kabaḷīkārāhāraṁ phassāhārañca aparijānantassa",
  "atk-s0519a5:21_2": "taṇhācaritassa yathākkamaṁ kāyavedanāsu tibbo chandarāgo hoti, iti upakkilesassa",
  "atk-s0519a5:21_3": "chandarāgassa hetubhāvato yo ca kabaḷīkāro āhāro, yo ca phasso āhāro, ime taṇhācaritassa",
  "atk-s0519a5:21_4": "puggalassa upakkilesāti vuttā. Tathā manosañcetanāhāraṁ viññāṇāhārañca aparijānanto",
  "atk-s0519a5:21_5": "diṭṭhicarito tesu attasaññī niccasaññī ca hotīti vuttanayeneva te diṭṭhicaritassa",
  "atk-s0519a5:21_6": "puggalassa upakkilesāti vuttā. Tathā purimakā dve vipallāsā purimakāni eva ca dve",
  "atk-s0519a5:21_7": "dveupādānayogaganthāsavaoghasallaviññāṇaṭṭhitiagatigamanāni taṇhāpadhānattā taṇhāsabhāvattā",
  "atk-s0519a5:21_8": "taṇhāvisayattā ca taṇhācaritassa upakkilesāti vuttā. Pacchimakāni pana tāni diṭṭhipadhānattā",
  "atk-s0519a5:21_9": "diṭṭhisabhāvattā diṭṭhivisayattā ca diṭṭhicaritassa upakkilesāti vuttāti daṭṭhabbā.",
  "atk-s0519a5:22_0": "84.Kabaḷīkāre āhāre ‘‘asubhe subha’’nti vipallāsoti catūsu āhāresu kabaḷīkāre āhāre",
  "atk-s0519a5:22_1": "catūsu ca vipallāsesu ‘‘asubhe subha’’nti vipallāso daṭṭhabbo kabaḷīkārāhārassa asubhasabhāvattā",
  "atk-s0519a5:22_2": "asubhasamuṭṭhānattā ca. Tathā phassāhārassa dukkhasabhāvattā dukkhapaccayattā ca",
  "atk-s0519a5:22_3": "visesato tattha ‘‘dukkhe sukha’’nti vipallāso. Tathā yebhuyyena sattā viññāṇe niccasaññino,",
  "atk-s0519a5:22_4": "saṅkhāresu ca attasaññino, cetanāpadhānā ca saṅkhārāti vuttaṁ – ‘‘viññāṇe āhāre…pe…",
  "atk-s0519a5:22_5": "attāti vipallāso’’ti. Paṭhame vipallāse ṭhito kāme upādiyatīti ‘‘asubhe subha’’nti",
  "atk-s0519a5:22_6": "vipariyesaggāhī kilesakāmena vatthukāme daḷhaṁ gaṇhāti . Idaṁ vuccati kāmupādānanti",
  "atk-s0519a5:22_7": "yaṁ tathā kāmānaṁ gahaṇaṁ, idaṁ vuccati kāmupādānaṁ. ‘‘Dukkhe sukha’’nti vipariyesaggāhī",
  "atk-s0519a5:22_8": "‘‘sīlabbatehi anāgate bhavavisuddhīti taṁ nibbutisukha’’nti daḷhaṁ gaṇhāti. ‘‘Anicce",
  "atk-s0519a5:22_9": "nicca’’nti vipariyesaggāhī ‘‘sabbe bhavā niccā dhuvā sassatā avipariṇāmadhammā’’ti",
  "atk-s0519a5:22_10": "saṁsārābhinandiniṁ bhavadiṭṭhiṁ daḷhaṁ gaṇhāti. ‘‘Anattani attā’’ti vipariyesaggāhī",
  "atk-s0519a5:22_11": "‘‘asati attani kassidaṁ kammaphalaṁ, tasmā so karoti, so paṭisaṁvedetī’’ti attadiṭṭhiṁ",
  "atk-s0519a5:22_12": "daḷhaṁ gaṇhātīti imamatthaṁ dasseti ‘‘dutiye vipallāse ṭhito’’tiādinā.",
  "atk-s0519a5:23_0": "Ayaṁ vuccati kāmayogoti yena kāmarāgasaṅkhātena kāmupādānena vatthukāmehi saha satto",
  "atk-s0519a5:23_1": "saṁyojīyati, ayaṁ kāmarāgo ‘‘kāmayogo’’ti vuccati. Ayaṁ vuccati bhavayogoti yato",
  "atk-s0519a5:23_2": "sīlabbatupādānasaṅkhātena bhavupādānena bhavena saha satto saṁyojīyati, ayaṁ bhavarāgo",
  "atk-s0519a5:23_3": "‘‘bhavayogo’’ti vuccati. Ayaṁ vuccati diṭṭhiyogoti yāya ahetukadiṭṭhiādisaṅkhātāya",
  "atk-s0519a5:23_4": "pāpikāya diṭṭhiyā, sakkāyadiṭṭhiādiavasiṭṭhadiṭṭhiyā ca satto dukkhena saha saṁyojīyati,",
  "atk-s0519a5:23_5": "ayaṁ pāpikā diṭṭhi ‘‘diṭṭhiyogo’’ti vuccati. Ayaṁ vuccati avijjāyogoti yāya attavādupādānena",
  "atk-s0519a5:23_6": "sakalavaṭṭadukkhena ca saha satto saṁyojīyati, ayaṁ avijjā ‘‘avijjāyogo’’ti vuccati.",
  "atk-s0519a5:24_0": "Yasmā pana kāmayogādayo abhijjhākāyaganthādīnaṁ paccayā honti, tasmā ‘‘paṭhame yoge",
  "atk-s0519a5:24_1": "ṭhito abhijjhāya kāyaṁ ganthatī’’tiādi vuttaṁ. Tattha abhijjhāya kāyaṁ ganthatīti",
  "atk-s0519a5:24_2": "parābhijjhāyanalakkhaṇāya abhijjhāya nāmakāyaṁ ganthati ghaṭṭetīti attho. Tathā bhavapatthanāya",
  "atk-s0519a5:24_3": "appahīnattā bhavadiṭṭhibhavarāgavasena āghātavatthūsu sattā cittāni padūsentīti āha",
  "atk-s0519a5:24_4": "– ‘‘dutiye yoge ṭhito byāpādena kāyaṁ ganthatī’’ti. Tathā diṭṭhivasena avijjāvasena",
  "atk-s0519a5:24_5": "ca sīlabbatehi sujjhati, idameva saccaṁ moghamaññanti ca abhinivisatīti āha – ‘‘tatiye…pe…",
  "atk-s0519a5:24_6": "idaṁsaccābhinivesena kāyaṁ ganthatī’’ti.",
  "atk-s0519a5:25_0": "Tassāti tassa abhijjhādīhi samannāgatassa puggalassa. Evaṁ ganthitāti evaṁ abhijjhāyanādivasena",
  "atk-s0519a5:25_1": "nāmakāyaṁ ganthitvā ṭhitā. Āsavantīti āsavabhāvena pavattanti. Kuto ca vuccati āsavantīti",
  "atk-s0519a5:25_2": "kuto pana hetuto te kilesā āsavantīti āsavahetuṁ pucchati. Yasmā pana kilesā kusalappavattiṁ",
  "atk-s0519a5:25_3": "nivāretvā cittaṁ pariyādāya tiṭṭhantā, maggena asamucchinnā eva vā āsavānaṁ uppattihetu",
  "atk-s0519a5:25_4": "honti, tasmā ‘‘anusayato vā pariyuṭṭhānato vā’’ti vuttaṁ. Abhijjhākāyaganthena kāmāsavoti",
  "atk-s0519a5:25_5": "abhijjhākāyaganthena siddhena kāmarāgasabhāvattā kāmāsavo siddho hoti. Katthacideva",
  "atk-s0519a5:25_6": "visaye domanassito tappaṭipakkhe visaye tabbisayabahule ca bhave patthetīti āha –",
  "atk-s0519a5:25_7": "‘‘byāpādakāyaganthena bhavāsavo’’ti. Parāmāsakāyaganthena diṭṭhāsavoti sīlabbataparāmāsakāyaganthena",
  "atk-s0519a5:25_8": "siddhena taṁsabhāvattā aparāparaṁ vā diṭṭhiyo ganthentassa diṭṭhāsavo siddho hoti.",
  "atk-s0519a5:25_9": "Idaṁsaccābhinivesakāyaganthena avijjāsavoti ‘‘idameva saccaṁ moghamañña’’nti abhinivisantassa",
  "atk-s0519a5:25_10": "ayonisomanasikārato anekehi akusalehi dhammehi saddhiṁ avijjāsavo uppajjati, sabbesaṁ",
  "atk-s0519a5:25_11": "vā akusaladhammānaṁ avijjāpubbaṅgamattā idaṁsaccābhinivesakāyaganthena siddhena tassa",
  "atk-s0519a5:25_12": "hetubhūto avijjāsavo siddho hoti.",
  "atk-s0519a5:26": "Yasmā pana āsavā eva paribuddhā vaṭṭasmiṁ ohananti osādentīti ‘‘oghā’’ti vuccanti, tasmā vuttaṁ – ‘‘tassa ime cattāro āsavā’’tiādi.",
  "atk-s0519a5:27_0": "Anusayasahagatāti anusayabhāvaṁ appaṭikkhipitvā gatā pavattā, anusayabhūtā vā. Ajjhāsayanti",
  "atk-s0519a5:27_1": "cittaṁ. Anupaviṭṭhāti ogāḷhā. Hadayaṁ āhacca tiṭṭhantīti cittassa abbhantarasaṅkhātaṁ",
  "atk-s0519a5:27_2": "hadayaṁ āhantvā tiṭṭhanti. Tathā hi vuttaṁ aṭṭhasāliniyaṁ (dha. sa. aṭṭha. 5) ‘‘abbhantaraṭṭhena",
  "atk-s0519a5:27_3": "hadaya’’nti. Tena vuccanti sallāti yasmā ajjhāsayaṁ anupaviṭṭhā hadayaṁ āhacca tiṭṭhanti,",
  "atk-s0519a5:27_4": "tena vuccanti ‘‘sallā’’ti. Pīḷājananaṁ duruddharaṇatā ca sallaṭṭho. ‘‘Eso me attā’’ti",
  "atk-s0519a5:27_5": "gahaṇamukhena ‘‘esohamasmī’’ti gahaṇaṁ hotīti diṭṭhiṁ nissāyapi mānaṁ jappentīti",
  "atk-s0519a5:27_6": "āha ‘‘diṭṭhoghena mānasallo’’ti.",
  "atk-s0519a5:28_0": "Pariyādinnanti aññassa okāsaṁ adatvā samantato gahitaṁ. Catūsu dhammesu saṇṭhahatīti",
  "atk-s0519a5:28_1": "ārammaṇapaccayatāya ārammaṇabhūtesu catūsu dhammesu patiṭṭhahati. Tāni sarūpato dasseti",
  "atk-s0519a5:28_2": "‘‘rūpe vedanāya saññāya saṅkhāresū’’ti. Nandūpasecanenāti lobhasahagatassa sampayuttā",
  "atk-s0519a5:28_3": "nandī sahajātakoṭiyā , itarassa upanissayakoṭiyā upasecananti nandūpasecanaṁ, tena",
  "atk-s0519a5:28_4": "nandūpasecanena. Kena pana taṁ nandūpasecananti āha – ‘‘rāgasallena nandūpasecanena viññāṇenā’’ti.",
  "atk-s0519a5:29_0": "Tattha rāgasallenāti rāgasallena hetubhūtena nandūpasecanena viññāṇenāti itthambhūtalakkhaṇe",
  "atk-s0519a5:29_1": "karaṇavacanaṁ. Rūpūpagā viññāṇaṭṭhitīti rūpameva ārammaṇakaraṇavasena upagantabbato,",
  "atk-s0519a5:29_2": "viññāṇassa patiṭṭhābhāvato ca rūpūpagā viññāṇaṭṭhiti. Tiṭṭhati etthāti ṭhiti. Pañcavokārabhavasmiñhi",
  "atk-s0519a5:29_3": "abhisaṅkhāraviññāṇaṁ rūpakkhandhaṁ nissāya tiṭṭhati. Dosasallenāti sahajātena dosasallena.",
  "atk-s0519a5:29_4": "Yadā vedanūpagā viññāṇaṭṭhiti vuccati, tadā upanissayakoṭiyāva nandiyā upasittaṁ",
  "atk-s0519a5:29_5": "viññāṇaṁ daṭṭhabbaṁ. Vedanāpi domanassavedanāva. Yadā ca upanissayapaccayabhūtena",
  "atk-s0519a5:29_6": "dosasallena vedanūpagā viññāṇaṭṭhiti vuccati, tadā sahajātakoṭiyā, upanissayakoṭiyā",
  "atk-s0519a5:29_7": "vā nandiyā upasittaṁ viññāṇaṁ daṭṭhabbaṁ. Vedanā pana tissopi tissannaṁ vedanānaṁ",
  "atk-s0519a5:29_8": "ārammaṇūpanissayabhāvato. Tattha paṭhamanayo domanassārammaṇassa abhisaṅkhāraviññāṇassa",
  "atk-s0519a5:29_9": "vasena vutto. Dutiyo sabbavedanārammaṇassa vasenāpi daṭṭhabbaṁ.",
  "atk-s0519a5:30_0": "Mānasallenāti mānasallena sahajātena, upanissayabhūtena vā. Mohasallenāti etthāpi",
  "atk-s0519a5:30_1": "eseva nayo. Ettha ca anādimatisaṁsāre itthipurisā rūpābhirāmāti rāgasallavasena paṭhamā",
  "atk-s0519a5:30_2": "viññāṇaṭṭhiti yojitā. Sabbāyapi vedanāya dukkhapariyāyasabbhāvato dukkhāya ca doso",
  "atk-s0519a5:30_3": "anusetīti dosasallavasena dutiyā, saññāvasena ‘‘seyyohamasmī’’ti maññanā hotīti mānasallavasena",
  "atk-s0519a5:30_4": "tatiyā, saṅkhāresu samūhaghanaṁ dubbinibbhoganti mohasallavasena catutthī viññāṇaṭṭhiti yojitāti daṭṭhabbā.",
  "atk-s0519a5:31_0": "Upatthaddhanti olubbhārammaṇabhūtāhi viññāṇaṭṭhitīhi upatthambhitaṁ. Tañca kammanti",
  "atk-s0519a5:31_1": "yaṁ ‘‘cetanā cetasika’’nti pubbe (netti. 82) vuttaṁ. Ime ca kilesāti ime ca dasavatthukā",
  "atk-s0519a5:31_2": "kilesā. Sesaṁ suviññeyyameva.",
  "atk-s0519a5:32_0": "85. Idāni āhārādayo nayānaṁ saṁkilesapakkhe disābhāvena vavatthapetuṁ ‘‘imā catasso",
  "atk-s0519a5:32_1": "disā’’tiādi āraddhaṁ, taṁ uttānameva. Puna kabaḷīkāro āhārotiādi āhārādīsuyeva yassa",
  "atk-s0519a5:32_2": "puggalassa upakkilesā, taṁ vibhajitvā dassetuṁ āraddhaṁ. Tattha dasannaṁ suttānanti",
  "atk-s0519a5:32_3": "ekadesesu samudāyavohārena vuttaṁ. Samudāyesu hi pavattā samaññā avayavesupi dissati",
  "atk-s0519a5:32_4": ", ‘‘yathā paṭo daḍḍho, samuddo diṭṭho’’ti ca. Eko atthoti ekassa atthassa nipphādanato",
  "atk-s0519a5:32_5": "vuttaṁ. Byañjanameva nānanti ettha byañjanaggahaṇena byañjanatthopi gahitoti daṭṭhabbaṁ.",
  "atk-s0519a5:32_6": "Dasahipi suttapadehi savatthukā taṇhā vuttā. Taṇhā ca rāgacaritaṁ puggalaṁ khippaṁ",
  "atk-s0519a5:32_7": "dūsetīti āha – ‘‘ime rāgacaritassa puggalassa upakkilesā’’ti. Yathā ca paṭhamadisābhāvena",
  "atk-s0519a5:32_8": "vuttadhammā rāgacaritassa upakkilesā, evaṁ dutiyadisābhāvena vuttadhammā dosacaritassa.",
  "atk-s0519a5:32_9": "Tatiyacatutthadisābhāvena vuttadhammā yathākkamaṁ diṭṭhicaritassa mandassa tikkhassa",
  "atk-s0519a5:32_10": "ca upakkilesā vuttā. Tesaṁ upakkilesabhāvo vuttanayānusārena veditabbo.",
  "atk-s0519a5:33_0": "Āhāravipallāsādayo yadipi sabbehi tīhi vimokkhamukhehi pubbabhāge yathārahaṁ pariññeyyā",
  "atk-s0519a5:33_1": "pahātabbā ca. Yassa pana dukkhānupassanā purime āhāradvaye dukkhākārena bahulaṁ pavattati,",
  "atk-s0519a5:33_2": "tassa vasena yo ca kabaḷīkāro āhāro, yo ca phasso āhāro, ime appaṇihitena vimokkhamukhena",
  "atk-s0519a5:33_3": "pariññaṁ gacchantīti vuttaṁ. Esa nayo sesesu. Evañcetaṁ, na aññathā. Na hi ariyamaggānaṁ",
  "atk-s0519a5:33_4": "viya pahātabbesu vimokkhamukhānaṁ pariññeyyapahātabbesu koci niyamo sambhavati. Iti",
  "atk-s0519a5:33_5": "sabbe lokavaṭṭānusārino dhammā niyyanti, te lokā tīhi vimokkhamukhehīti nigamanaṁ.",
  "atk-s0519a5:33_6": "Tassattho – iti evaṁ vuttappakārā sabbe āhārādayo lokasaṅkhātavaṭṭānusārino dhammā",
  "atk-s0519a5:33_7": "te lokabhūtā vaṭṭato niyyanti aniccānupassanādīhi tīhi vimokkhamukhehīti.",
  "atk-s0519a5:34_0": "86. Evaṁ saṁkilesapakkhe disābhūtadhamme niddisitvā idāni vodānapakkhe disābhūtadhamme",
  "atk-s0519a5:34_1": "dassetuṁ ‘‘catasso paṭipadā’’tiādi vuttaṁ. Tattha dibbabrahmaariyaāneñjavihāroti",
  "atk-s0519a5:34_2": "cattāro vihārā. Mānappahānaālayasamugghātaavijjāpahānabhavūpasamā cattāro acchariyā",
  "atk-s0519a5:34_3": "abbhutā dhammā. Saccādhiṭṭhānādīni cattāri adhiṭṭhānāni. Chandasamādhibhāvanādayo",
  "atk-s0519a5:34_4": "catasso samādhibhāvanā. Indriyasaṁvaro tapasaṅkhāto puññadhammo bojjhaṅgabhāvanā",
  "atk-s0519a5:34_5": "sabbūpadhipaṭinissaggasaṅkhātaṁ nibbānañcāti cattāro sukhabhāgiyā dhammā veditabbāti.",
  "atk-s0519a5:35_0": "Paṭhamā paṭipadātiādi paṭipadāsatipaṭṭhānādīnaṁ abhedasandassanaṁ. Yadi evaṁ kasmā",
  "atk-s0519a5:35_1": "visuṁ gahaṇaṁ katanti? Dasavatthukassa kilesapuñjassa paṭipakkhabhāvadassanatthaṁ",
  "atk-s0519a5:35_2": "paṭipadādidasakaniddeso. Tathā hi vakkhati – ‘‘cattāro āhārā tesaṁ paṭipakkho catasso",
  "atk-s0519a5:35_3": "paṭipadā’’tiādi (netti. 87). Kiñcāpi catūsu satipaṭṭhānesu ‘‘idaṁ nāma satipaṭṭhānaṁ",
  "atk-s0519a5:35_4": "imāya eva paṭipadāya ijjhatī’’ti niyamo natthi, tathāpi paṭhamāya paṭipadāya paṭhamaṁ",
  "atk-s0519a5:35_5": "satipaṭṭhānaṁ sambhavatīti sambhavavasena evaṁ vuttaṁ – ‘‘paṭhamā paṭipadā, paṭhamaṁ",
  "atk-s0519a5:35_6": "satipaṭṭhāna’’nti. Yasmā pana āhāravipallāsādīnaṁ viya paṭipadāsatipaṭṭhānādīnaṁ",
  "atk-s0519a5:35_7": "atthato nānattaṁ natthi. Satipaṭṭhānāniyeva hi tathā tathā paṭipajjamānāni dukkhāpaṭipadādandhābhiññādināmakāni",
  "atk-s0519a5:35_8": "honti, tasmā yathā saṁkilesapakkhe ‘‘paṭhame āhāre paṭhamo vipallāso’’tiādinā adhikaraṇabhedena",
  "atk-s0519a5:35_9": "vuttaṁ, evaṁ adhikaraṇabhedaṁ akatvā ‘‘paṭhamā paṭipadā, paṭhamaṁ satipaṭṭhāna’’ntiādi",
  "atk-s0519a5:35_10": "vuttaṁ. Sesesupi eseva nayo.",
  "atk-s0519a5:36_0": "Andhassa pabbatārohanaṁ viya kadācideva uppajjanakaṁ acchariyaṁ, accharāyoggaṁ acchariyanti",
  "atk-s0519a5:36_1": "porāṇā. Abhūtapubbaṁ bhūtanti abbhutaṁ. Ubhayampetaṁ vimhayāvahassa adhivacanaṁ.",
  "atk-s0519a5:36_2": "Na hi mānappahānādito aññaṁ durabhisambhavataraṁ vimhanīyañca upalabbhatīti adhitiṭṭhati",
  "atk-s0519a5:36_3": "etena, ettha vā adhiṭṭhānamattameva vā tanti adhiṭṭhānaṁ. Saccañca taṁ adhiṭṭhānañca,",
  "atk-s0519a5:36_4": "saccassa vā adhiṭṭhānaṁ, saccaṁ adhiṭṭhānaṁ etassāti vā saccādhiṭṭhānaṁ. Sesesupi",
  "atk-s0519a5:36_5": "eseva nayo. Samādhi eva bhāvetabbatāya samādhibhāvanā. Sukhaṁ bhajatīti sukhabhāgiyo,",
  "atk-s0519a5:36_6": "sukhabhāgassa vā sukhakoṭṭhāsassa hitoti sukhabhāgiyo. Ekassapi sattassa asubhabhāvanādayo",
  "atk-s0519a5:36_7": "viya ekadese avattitvā anavasesapariyādānato natthi etissā pamāṇanti appamaññā.",
  "atk-s0519a5:37_0": "Paṭhamā paṭipadā bhāvitā bahulīkatā paṭhamaṁ satipaṭṭhānaṁ paripūretīti paṭhamāya",
  "atk-s0519a5:37_1": "paṭipadāya bhāvanābahulīkāro paṭhamassa satipaṭṭhānassa bhāvanāpāripūrīti attho.",
  "atk-s0519a5:37_2": "Sesapadesupi eseva nayo. Yathā hi ariyamagge bhāvite satipaṭṭhānādayo bodhipakkhiyadhammā",
  "atk-s0519a5:37_3": "sabbepi bhāvitā eva honti, evaṁsampadamidaṁ daṭṭhabbaṁ.",
  "atk-s0519a5:38_0": "Kāyānupassanāya kāmarāgassa ujuvipaccanīkabhāvato ‘‘paṭhamo satipaṭṭhāno bhāvito",
  "atk-s0519a5:38_1": "bahulīkato kāmapaṭipakkhaṁ paṭhamaṁ jhānaṁ paripūretī’’ti vuttaṁ. Tathā pītipaṭisaṁvedanādivasena",
  "atk-s0519a5:38_2": "pavattamānaṁ dutiyaṁ satipaṭṭhānaṁ, sappītikassa dutiyajjhānassa cittassa abhippamodanavasena",
  "atk-s0519a5:38_3": "pavattamānaṁ tatiyaṁ satipaṭṭhānaṁ ukkaṁsagatasukhassa tatiyajjhānassa aniccavirāgādivasena",
  "atk-s0519a5:38_4": "pavattiyā saṅkhāresu upekkhakaṁ catutthaṁ satipaṭṭhānaṁ upekkhāsatipārisuddhibhāvato",
  "atk-s0519a5:38_5": "catutthajjhānassa pāripūriyā saṁvattati.",
  "atk-s0519a5:39_0": "Yasmā pana rūpāvacarapaṭhamajjhānaṁ rūpāvacarasamāpattīnaṁ, dutiyajjhānaṁ byāpādavitakkādidūrībhāvena",
  "atk-s0519a5:39_1": "brahmavihārānaṁ, tatiyajjhānaṁ pītivirāgena sukhena vipassanāya adhiṭṭhānabhūtaṁ",
  "atk-s0519a5:39_2": "ariyavihārānaṁ, catutthajjhānaṁ upekkhāsatipārisuddhiāneñjappattaṁ āneñjavihārānaṁ",
  "atk-s0519a5:39_3": "visesato paccayo hoti, tasmā ‘‘paṭhamaṁ jhānaṁ bhāvitaṁ bahulīkataṁ paṭhamaṁ vihāraṁ",
  "atk-s0519a5:39_4": "paripūretī’’tiādi vuttaṁ. Iti yo yassa visesapaccayo, so taṁ paripūretīti vuttoti daṭṭhabbaṁ.",
  "atk-s0519a5:40_0": "87. Idāni paṭipadādayo vodānapakkhe disābhāvena vavatthapetuṁ ‘‘tattha imā catasso",
  "atk-s0519a5:40_1": "disā’’tiādi vuttaṁ. Taṁ suviññeyyameva. Puna ‘‘paṭhamā paṭipadā’’tiādi paṭipadācatukkādīsu",
  "atk-s0519a5:40_2": "yena yassa puggalassa vodānaṁ, taṁ vibhajitvā dassetuṁ āraddhaṁ. Taṁ heṭṭhā vuttanayameva.",
  "atk-s0519a5:40_3": "Yadipi tīsu vimokkhamukhesu ‘‘idaṁ nāma vimokkhamukhaṁ imāya eva paṭipadāya ijjhatī’’ti",
  "atk-s0519a5:40_4": "niyamo natthi. Yesaṁ pana puggalānaṁ purimāhi dvīhi paṭipadāhi appaṇihitena vimokkhamukhena",
  "atk-s0519a5:40_5": "ariyamaggādhigamo. Tathā yassa tatiyāya paṭipadāya suññatavimokkhamukhena, yassa",
  "atk-s0519a5:40_6": "ca catutthāya paṭipadāya animittavimokkhamukhena ariyamaggādhigamo, tesaṁ puggalānaṁ",
  "atk-s0519a5:40_7": "vasena ayaṁ paṭipadāvimokkhamukhasaṁsandanā. Satipaṭṭhānādīhi vimokkhamukhasaṁsandanāyapi eseva nayo.",
  "atk-s0519a5:41_0": "Tesaṁ vikkīḷitanti tesaṁ asantāsanajavaparakkamādivisesayogena sīhānaṁ buddhānaṁ",
  "atk-s0519a5:41_1": "paccekabuddhānaṁ buddhasāvakānañca vikkīḷitaṁ viharaṇaṁ. Yadidaṁ āhārādikilesavatthusamatikkamanamukhena",
  "atk-s0519a5:41_2": "saparasantāne paṭipadādisampādanā. Idāni āhārādīnaṁ paṭipadādīhi yena samatikkamanaṁ,",
  "atk-s0519a5:41_3": "taṁ nesaṁ paṭipakkhabhāvaṁ dassento ‘‘cattāro āhārā tesaṁ paṭipakkho catassopaṭipadā’’tiādimāha.",
  "atk-s0519a5:41_4": "Tattha tesaṁ paṭipakkhabhāvo pahātabbabhāvo pahāyakabhāvo ca āhāraviññāṇaṭṭhitīnañcettha",
  "atk-s0519a5:41_5": "pahātabbabhāvo tappaṭibandhachandarāgavasena daṭṭhabbo. Tattha ‘‘vikkīḷitaṁ bhāvanā",
  "atk-s0519a5:41_6": "sacchikiriyā cā’’tiādi tassāyaṁ saṅkhepattho – tesaṁ vikkīḷitanti ettha yadetaṁ vikkīḷitaṁ",
  "atk-s0519a5:41_7": "nāma bhāvetabbānaṁ bodhipakkhiyadhammānaṁ bhāvanā, sacchikātabbānaṁ phalanibbānānaṁ",
  "atk-s0519a5:41_8": "sacchikiriyā ca. Tathā pahātabbassa dasavatthukassa kilesapuñjassa tadaṅgādivasena",
  "atk-s0519a5:41_9": "pahānaṁ byantīkiriyā anavasesananti. Idāni taṁ saṅkhepena dassento ‘‘indriyādhiṭṭhānaṁ",
  "atk-s0519a5:41_10": "vikkīḷitaṁ vipariyāsānadhiṭṭhāna’’nti āha.",
  "atk-s0519a5:42_0": "Indriyādhiṭṭhānanti indriyānaṁ pavattanaṁ bhāvanā sacchikiriyā ca. Vipariyāsānadhiṭṭhānanti",
  "atk-s0519a5:42_1": "vipallāsānaṁ apavattanaṁ pahānaṁ anuppādanaṁ. Indriyāni saddhammagocaroti indriyāni",
  "atk-s0519a5:42_2": "cettha saddhammassa gocarabhūtāni pavattihetūti adhippetāni saddhindriyādīnīti attho.",
  "atk-s0519a5:42_3": "Vipariyāsā kilesagocaroti vipallāsā saṁkilesapakkhassa pavattiṭṭhānaṁ pavattihetūti.",
  "atk-s0519a5:42_4": "Ayaṁ vuccati sīhavikkīḷitassa nayassa bhūmīti yāyaṁ ‘‘cattāro āhārā’’tiādinā saṁkilesapakkhe",
  "atk-s0519a5:42_5": "dasannaṁ catukkānaṁ, ‘‘catasso paṭipadā’’tiādinā vodānapakkhepi dasannaṁ catukkānaṁ",
  "atk-s0519a5:42_6": "taṇhācaritādīnaṁ upakkilesavodānavibhāvanāmukhena niddhāraṇā, ayaṁ sīhavikkīḷitassa nayassa bhūmi nāma.",
  "atk-s0519a5:43_0": "88. Idāni ugghaṭitaññuādipuggalattayavasena tipukkhalanayassa bhūmiṁ vibhāvetukāmo",
  "atk-s0519a5:43_1": "yasmā pana nayānaṁ aññamaññānuppavesassa icchitattā sīhavikkīḷitanayato tipukkhalanayo",
  "atk-s0519a5:43_2": "niggacchati, tasmā paṭipadāvibhāgato cattāro puggale sīhavikkīḷitanayassa bhūmiṁ",
  "atk-s0519a5:43_3": "niddisitvā tato eva ugghaṭitaññuādipuggalattaye niddhāretuṁ ‘‘tattha ye dukkhāya",
  "atk-s0519a5:43_4": "paṭipadāyā’’tiādi āraddhaṁ. Tattha ime dve puggalāti ime purimānaṁ dvinnaṁ paṭipadānaṁ",
  "atk-s0519a5:43_5": "vasena dve puggalā. Esa nayo itaratthāpi. Puna ‘‘tattha ye dukkhāya paṭipadāyā’’tiādi",
  "atk-s0519a5:43_6": "yathāvuttapuggalacatukkato ugghaṭitaññuādipuggalattayaṁ niddhāretuṁ vuttaṁ. Tattha",
  "atk-s0519a5:43_7": "yo sādhāraṇāyāti dukkhāpaṭipadāya khippābhiññāya, sukhāpaṭipadāya dandhābhiññāya",
  "atk-s0519a5:43_8": "ca niyyātīti sambandho. Kathaṁ pana paṭipadādvayaṁ ekassa sambhavatīti? Nayidamevaṁ",
  "atk-s0519a5:43_9": "daṭṭhabbaṁ. Ekassa puggalassa ekasmiṁ dve paṭipadā sambhavantīti. Yathāvuttāsu pana",
  "atk-s0519a5:43_10": "dvīsu paṭipadāsu yo yāya kāyaci niyyāti, ayaṁ vipañcitaññūti ayamettha adhippāyo.",
  "atk-s0519a5:43_11": "Yasmā pana aṭṭhasāliniyaṁ (dha. sa. aṭṭha. 350) paṭipadā calati na calatīti vicāraṇāyaṁ",
  "atk-s0519a5:43_12": "‘‘calatī’’ti vuttaṁ, tasmā ekassapi puggalassa jhānantaramaggantaresu paṭipadābhedo icchitovāti.",
  "atk-s0519a5:44_0": "‘‘Tattha bhagavā’’tiādinā desanāvibhāgehipi tameva puggalavibhāgaṁ vibhāveti. Taṁ",
  "atk-s0519a5:44_1": "heṭṭhā vuttanayameva. Tattha adhicittanti adhicittasikkhañcāti ca-saddo luttaniddiṭṭho.",
  "atk-s0519a5:44_2": "Tena adhicittasikkhañca adhipaññāsikkhañca vipañcitaññussa paññapetīti attho. Adhisīlanti",
  "atk-s0519a5:44_3": "etthāpi eseva nayo. Adhisīlasikkhaṁ adhicittasikkhaṁ adhipaññāsikkhañcāti yojetabbaṁ.",
  "atk-s0519a5:45": "Cattāri hutvā tīṇi bhavantīti liṅgavipallāsena vuttaṁ, cattāro puggalā hutvā tayo puggalā hontīti attho.",
  "atk-s0519a5:46": "Ayaṁsaṁkilesoti ayaṁ akusalamūlādidvādasattikasaṅgaho saṁkilissati etenāti saṁkilesoti katvā. Idaṁ vodānanti etthāpi eseva nayo.",
  "atk-s0519a5:47": "Tīṇi hutvā dve bhavantīti nandiyāvaṭṭanayassa disābhūtadhammadassanatthaṁ vuttaṁ. Tenevāha – ‘‘taṇhā ca avijjā cā’’tiādi, taṁ sabbaṁ suviññeyyameva.",
  "atk-s0519a5:48_0": "Kasmā panettha nayānaṁ uddesānukkamena niddeso na katoti? Nayānaṁ nayehi sambhavadassanatthaṁ.",
  "atk-s0519a5:48_1": "Paṭhamanayato hi puggalādhiṭṭhānavasena tatiyanayassa, tatiyanayato ca dutiyanayassa",
  "atk-s0519a5:48_2": "sambhavoti imassa visesassa dassanatthaṁ paṭhamanayānantaraṁ tatiyanayo, tatiyanayānantarañca",
  "atk-s0519a5:48_3": "dutiyanayo niddiṭṭho. Dhammādhiṭṭhānavasena pana tatiyanayato dutiyanayo, dutiyanayato",
  "atk-s0519a5:48_4": "paṭhamanayopi sambhavatīti imassa visesassa dassanatthaṁ ante ‘‘taṇhā ca avijjā cā’’tiādinā",
  "atk-s0519a5:48_5": "paṭhamanayassa bhūmi dassitā. Teneva hi ‘‘cattāri hutvā tīṇi bhavanti, tīṇi hutvā",
  "atk-s0519a5:48_6": "dve bhavantī’’ti vuttaṁ. Yadi evaṁ ‘‘dve hutvā cattāri bhavanti, dve hutvā tīṇi bhavanti,",
  "atk-s0519a5:48_7": "tīṇi hutvā cattāri bhavantī’’ti ayampi nayo vattabbo siyāti? Saccametaṁ, ayaṁ pana",
  "atk-s0519a5:48_8": "nayo atthato dassito evāti katvā na vutto. Yasmā tiṇṇaṁ atthanayānaṁ aññamaññaṁ anuppaveso",
  "atk-s0519a5:48_9": "icchito, sati ca anuppavese tato viniggamopi sambhavati evāti. Ayañca attho peṭakopadesena vibhāvetabbo.",
  "atk-s0519a5:49_0": "Tatthāyaṁ ādito paṭṭhāya vibhāvanā – cattāro puggalā taṇhācarito duvidho mudindriyo",
  "atk-s0519a5:49_1": "tikkhindriyo ca. Tathā diṭṭhicaritoti. Tattha taṇhācarito mudindriyo dukkhāya paṭipadāya",
  "atk-s0519a5:49_2": "dandhābhiññāya niyyāti, tikkhindriyo dukkhāya paṭipadāya khippābhiññāya niyyāti,",
  "atk-s0519a5:49_3": "diṭṭhicarito pana mudindriyo sukhāya paṭipadāya dandhābhiññāya niyyāti, tikkhindriyo",
  "atk-s0519a5:49_4": "sukhāya paṭipadāya khippābhiññāya niyyāti. Iti imāsu paṭipadāsu yathārahaṁ ṭhitehi",
  "atk-s0519a5:49_5": "taṇhācaritadiṭṭhicaritehi cattāro āhārā tappaṭibandhachandarāgappahānena pahātabbā.",
  "atk-s0519a5:49_6": "Cattāro satipaṭṭhāne bhāvetvā cattāro vipallāsā daṭṭhabbāti sabbo yathāvuttanayo anugantabbo.",
  "atk-s0519a5:50_0": "Tatthāyaṁ pāḷi – tattha ye diṭṭhicaritā sattā, te kāmesu dosadiṭṭhī, na ca ye kāmesu",
  "atk-s0519a5:50_1": "anusayā samūhatā, te attakilamathānuyogamanuyuttā viharanti. Tesaṁ satthā vā dhammaṁ",
  "atk-s0519a5:50_2": "deseti aññataro vā garuṭṭhāniyo sabrahmacārī ‘‘kāmehi natthi attho’’ti, te ca pubbeyeva",
  "atk-s0519a5:50_3": "kāmehi anatthikā , iti kāme appakasirena paṭinissajjanti, te cetasikena dukkhena",
  "atk-s0519a5:50_4": "anajjhositā. Tena vuccati ‘‘sukhā paṭipadā’’ti. Ye pana taṇhācaritā sattā, te kāmesu",
  "atk-s0519a5:50_5": "ajjhositā, tesaṁ satthā vā dhammaṁ deseti aññataro vā bhikkhu ‘‘kāmehi natthi attho’’ti,",
  "atk-s0519a5:50_6": "te piyarūpaṁ dukkhena paṭinissajjanti. Tena vuccati ‘‘dukkhā paṭipadā’’ti. Iti ime",
  "atk-s0519a5:50_7": "sabbe sattā dvīsu paṭipadāsu samosaraṇaṁ gacchanti dukkhāyañca sukhāyañca.",
  "atk-s0519a5:51_0": "Tattha ye diṭṭhicaritā sattā, te dvidhā tikkhindriyā ca mudindriyā ca. Tattha ye",
  "atk-s0519a5:51_1": "diṭṭhicaritā sattā tikkhindriyā, te sukhena paṭinissajjanti, khippañca abhisamenti.",
  "atk-s0519a5:51_2": "Tena vuccati – ‘‘sukhā paṭipadā khippābhiññā’’ti. Tattha ye diṭṭhicaritā sattā mudindriyā",
  "atk-s0519a5:51_3": "paṭhamaṁ tikkhindriyaṁ upādāya dandhataraṁ abhisamenti, te sukhena paṭinissajjanti,",
  "atk-s0519a5:51_4": "dandhañca abhisamenti. Tena vuccati – ‘‘sukhā paṭipadā dandhābhiññā’’ti. Tattha taṇhācaritā",
  "atk-s0519a5:51_5": "sattā duvidhā tikkhindriyā ca mudindriyā ca. Tattha ye taṇhācaritā sattā tikkhindriyā,",
  "atk-s0519a5:51_6": "te dukkhena paṭinissajjanti, khippañca abhisamenti. Tena vuccati – ‘‘dukkhā paṭipadā",
  "atk-s0519a5:51_7": "khippābhiññā’’ti. Tattha ye taṇhācaritā sattā mudindriyā paṭhamaṁ tikkhindriyaṁ upādāya",
  "atk-s0519a5:51_8": "dandhataraṁ abhisamenti, te dukkhena paṭinissajjanti, dandhañca abhisamenti. Tena",
  "atk-s0519a5:51_9": "vuccati – ‘‘dukkhā paṭipadā dandhābhiññā’’ti. Imā catasso paṭipadāyo apañcamā achaṭṭhā.",
  "atk-s0519a5:51_10": "Ye hi keci nibbutā nibbāyanti nibbāyissanti vā imāhi catūhi paṭipadāhi anaññāhi,",
  "atk-s0519a5:51_11": "ayaṁ paṭipadā catukkamaggena kilese niddisati. Yā catukkamaggena ariyadhammesu niddisitabbā,",
  "atk-s0519a5:51_12": "ayaṁ vuccati sīhavikkīḷito nāma nayo.",
  "atk-s0519a5:52": "Tatrime cattāro āhārā, cattāro vipallāsā upādānā yogā ganthā āsavā oghā sallā viññāṇaṭṭhitiyo agatigamanānīti evaṁ imāni sabbāni dasa padāni. Ayaṁ suttassa saṁsandanā.",
  "atk-s0519a5:53": "Cattāro āhārā, tattha yo ca kabaḷīkāro āhāro, yo ca phasso āhāro, ime taṇhācaritena pahātabbā. Tattha yo ca manosañcetanāhāro, yo ca viññāṇāhāro, ime diṭṭhicaritena pahātabbā.",
  "atk-s0519a5:54_0": "Tattha paṭhamo āhāro paṭhamo vipallāso, dutiyo āhāro dutiyo vipallāso, tatiyo āhāro",
  "atk-s0519a5:54_1": "tatiyo vipallāso, catuttho āhāro catuttho vipallāso, ime cattāro vipallāsā apañcamā",
  "atk-s0519a5:54_2": "achaṭṭhā. Idañca pamāṇā cattāro āhārā.",
  "atk-s0519a5:55_0": "Tattha paṭhame vipallāse ṭhito kāme upādiyati, idaṁ kāmupādānaṁ. Dutiye vipallāse",
  "atk-s0519a5:55_1": "ṭhito anāgataṁ bhavaṁ upādiyati, idaṁ sīlabbatupādānaṁ. Tatiye vipallāse ṭhito viparītadiṭṭhiṁ",
  "atk-s0519a5:55_2": "upādiyati, idaṁ diṭṭhupādānaṁ. Catutthe vipallāse ṭhito khandhe attato upādiyati,",
  "atk-s0519a5:55_3": "idaṁ attavādupādānaṁ.",
  "atk-s0519a5:56_0": "Tattha kāmupādāne ṭhito kāme abhijjhāya ganthati, ayaṁ abhijjhākāyagantho. Sīlabbatupādāne",
  "atk-s0519a5:56_1": "ṭhito byāpādaṁ ganthati, ayaṁ byāpādakāyagantho. Diṭṭhupādāne ṭhito parāmāsaṁ ganthati,",
  "atk-s0519a5:56_2": "ayaṁ parāmāsakāyagantho. Attavādupādāne ṭhito papañcento ganthati, ayaṁ idaṁsaccābhinivesakāyagantho.",
  "atk-s0519a5:57_0": "Tassa ganthaganthitā kilesā āsavanti. Kiṁ pana vuccati āsavantīti? Vippaṭisārā. Ye",
  "atk-s0519a5:57_1": "vippaṭisārā, te anusayā. Tattha abhijjhākāyaganthena kāmāsavo, byāpādakāyaganthena",
  "atk-s0519a5:57_2": "bhavāsavo, parāmāsakāyaganthena diṭṭhāsavo, idaṁsaccābhinivesakāyaganthena avijjāsavo.",
  "atk-s0519a5:58": "Te cattāro āsavā vepullaṁ gatā oghā honti, tena vuccanti ‘‘oghā’’ti. Tattha kāmāsavo kāmogho, bhavāsavo bhavogho, avijjāsavo avijjogho, diṭṭhāsavo diṭṭhogho.",
  "atk-s0519a5:59_0": "Te cattāro oghā āsayamanupaviṭṭhā anusayasahagatā vuccanti sallāti hadayamāhacca",
  "atk-s0519a5:59_1": "tiṭṭhanti. Tattha kāmogho rāgasallaṁ, bhavogho dosasallaṁ, avijjogho mohasallaṁ,",
  "atk-s0519a5:59_2": "diṭṭhogho diṭṭhisallaṁ.",
  "atk-s0519a5:60_0": "Imehi catūhi sallehi pariyādinnaṁ viññāṇaṁ catūsu dhammesu tiṭṭhati rūpe vedanāya",
  "atk-s0519a5:60_1": "saññāya saṅkhāresu. Imā catasso viññāṇaṭṭhitiyo. Tattha rāgasallena nandūpasecanaṁ",
  "atk-s0519a5:60_2": "rūpūpagaṁ viññāṇaṁ tiṭṭhati. Dosasallena vedanūpagaṁ. Mohasallena saññūpagaṁ. Diṭṭhisallena",
  "atk-s0519a5:60_3": "nandūpasecanaṁ saṅkhārūpagaṁ viññāṇaṁ tiṭṭhati.",
  "atk-s0519a5:61_0": "Catūhi viññāṇaṭṭhitīhi catubbidhaṁ agatiṁ gacchanti chandā dosā bhayā mohā. Rāgena",
  "atk-s0519a5:61_1": "chandā agatiṁ gacchati, dosena dosā agatiṁ gacchati, mohena mohā agatiṁ gacchati,",
  "atk-s0519a5:61_2": "diṭṭhiyā bhayā agatiṁ gacchati, iti imāni ca kammāni ime ca kilesā ayaṁ saṁsārahetu.",
  "atk-s0519a5:62_0": "Tatthimā catasso disā kabaḷīkāro āhāro ‘‘asubhe subha’’nti vipallāso kāmupādānaṁ",
  "atk-s0519a5:62_1": "kāmayogo abhijjhākāyagantho kāmāsavo kāmogho rāgasallaṁ rūpūpagā viññāṇaṭṭhiti chandā",
  "atk-s0519a5:62_2": "agatigamanaṁ, ayaṁ paṭhamā disā.",
  "atk-s0519a5:63": "Phasso āhāro ‘‘dukkhe sukha’’nti vipallāso sīlabbatupādānaṁ bhavayogo byāpādakāyagantho bhavāsavo bhavogho dosasallaṁ vedanūpagā viññāṇaṭṭhiti dosā agatigamanaṁ, ayaṁ dutiyā disā.",
  "atk-s0519a5:64_0": "Manosañcetanāhāro ‘‘anattani attā’’ti vipallāso diṭṭhupādānaṁ diṭṭhiyogo parāmāsakāyagantho",
  "atk-s0519a5:64_1": "diṭṭhāsavo diṭṭhogho diṭṭhisallaṁ saññūpagā viññāṇaṭṭhiti bhayā agatigamanaṁ, ayaṁ tatiyā disā.",
  "atk-s0519a5:65_0": "Viññāṇāhāro ‘‘anicce nicca’’nti vipallāso attavādupādānaṁ avijjāyogo idaṁsaccābhinivesokāyagantho",
  "atk-s0519a5:65_1": "avijjāsavo avijjogho mohasallaṁ saṅkhārūpagā viññāṇaṭṭhiti mohā agatigamanaṁ, ayaṁ",
  "atk-s0519a5:65_2": "catutthī disā. Iti imesaṁ dasannaṁ suttānaṁ paṭhamena padena paṭhamāya disāya ālokanaṁ,",
  "atk-s0519a5:65_3": "dutiyena padena dutiyāya disāya, tatiyena padena tatiyāya disāya, catutthena padena",
  "atk-s0519a5:65_4": "catutthiyā disāya ālokanaṁ, ayaṁ vuccati disā ālokanā. Iminā nayena sabbe kilesā",
  "atk-s0519a5:65_5": "catūsu padesu pakkhipitabbā. Ayaṁ akusalapakkho.",
  "atk-s0519a5:66_0": "Catasso paṭipadā, cattāri jhānāni, cattāro satipaṭṭhānā, cattāro vihārā dibbo brahmā",
  "atk-s0519a5:66_1": "ariyo āneñjo, cattāro sammappadhānā, cattāro acchariyā abbhutā dhammā, cattāro adhiṭṭhānā,",
  "atk-s0519a5:66_2": "cattāro samādhayo chandasamādhi vīriyasamādhi cittasamādhi vīmaṁsāsamādhi, cattāro",
  "atk-s0519a5:66_3": "dhammā sukhabhāgiyā nāññatra bojjhaṅgā nāññatra tapasā nāññatra indriyasaṁvarā nāññatra",
  "atk-s0519a5:66_4": "sabbanissaggā, cattāri appamāṇāni.",
  "atk-s0519a5:67_0": "Tattha dukkhā paṭipadā dandhābhiññā bhāviyamānā bahulīkariyamānā paṭhamaṁ jhānaṁ",
  "atk-s0519a5:67_1": "paripūreti, paṭhamaṁ jhānaṁ paripuṇṇaṁ paṭhamaṁ satipaṭṭhānaṁ paripūreti, paṭhamaṁ",
  "atk-s0519a5:67_2": "satipaṭṭhānaṁ paripuṇṇaṁ paṭhamaṁ vihāraṁ paripūreti, paṭhamo vihāro paripuṇṇo paṭhamaṁ",
  "atk-s0519a5:67_3": "sammappadhānaṁ paripūreti, paṭhamaṁ sammappadhānaṁ paripuṇṇaṁ paṭhamaṁ acchariyaṁ",
  "atk-s0519a5:67_4": "abbhutaṁ dhammaṁ paripūreti, paṭhamo acchariyo abbhuto dhammo paripuṇṇo paṭhamaṁ",
  "atk-s0519a5:67_5": "adhiṭṭhānaṁ paripūreti, paṭhamaṁ adhiṭṭhānaṁ paripuṇṇaṁ chandasamādhiṁ paripūreti,",
  "atk-s0519a5:67_6": "chandasamādhi paripuṇṇo indriyasaṁvaraṁ paripūreti, indriyasaṁvaro paripuṇṇo paṭhamaṁ",
  "atk-s0519a5:67_7": "appamāṇaṁ paripūreti. Evaṁ yāva sabbanissaggā catutthaṁ appamāṇaṁ paripūreti.",
  "atk-s0519a5:68_0": "Tattha paṭhamā ca paṭipadā paṭhamañca jhānaṁ paṭhamañca satipaṭṭhānaṁ dibbo ca vihāro",
  "atk-s0519a5:68_1": "paṭhamañca sammappadhānaṁ paṭhamo ca acchariyo abbhuto dhammo saccādhiṭṭhānañca chandasamādhi",
  "atk-s0519a5:68_2": "ca indriyasaṁvaro ca mettā ca appamāṇaṁ. Ayaṁ paṭhamā disā.",
  "atk-s0519a5:69_0": "Dutiyā ca paṭipadā khippābhiññā dutiyañca jhānaṁ dutiyañca satipaṭṭhānaṁ brahmā ca",
  "atk-s0519a5:69_1": "vihāro dutiyañca sammappadhānaṁ dutiyo ca acchariyo abbhuto dhammo cāgādhiṭṭhānañca",
  "atk-s0519a5:69_2": "cittasamādhi ca tapo ca karuṇā ca appamāṇaṁ. Ayaṁ dutiyā disā.",
  "atk-s0519a5:70_0": "Tatiyā ca paṭipadā dandhābhiññā tatiyañca jhānaṁ tatiyañca satipaṭṭhānaṁ ariyo ca",
  "atk-s0519a5:70_1": "vihāro tatiyañca sammappadhānaṁ tatiyo ca acchariyo abbhuto dhammo saccādhiṭṭhānañca",
  "atk-s0519a5:70_2": "vīriyasamādhi ca bojjhaṅgā ca muditā ca appamāṇaṁ. Ayaṁ tatiyā disā.",
  "atk-s0519a5:71_0": "Catutthī ca paṭipadā khippābhiññā catutthañca jhānaṁ catutthañca satipaṭṭhānaṁ āneñjo",
  "atk-s0519a5:71_1": "ca vihāro catutthañca sammappadhānaṁ catuttho ca acchariyo abbhuto dhammo upasamādhiṭṭhānañca",
  "atk-s0519a5:71_2": "vīmaṁsāsamādhi ca sabbanissaggo ca upekkhā ca appamāṇaṁ. Ayaṁ catutthī disā. Imāsaṁ",
  "atk-s0519a5:71_3": "catunnaṁ disānaṁ yā ālokanā, ayaṁ vuccati disālocano nāma nayo.",
  "atk-s0519a5:72_0": "Tatthāyaṁ yojanā – cattāro ca āhārā, catasso ca paṭipadā, cattāro ca vipallāsā, cattāro",
  "atk-s0519a5:72_1": "ca satipaṭṭhānā, cattāri ca upādānāni, cattāri ca jhānāni, cattāro ca yogā, cattāro",
  "atk-s0519a5:72_2": "ca vihārā, cattāro ca ganthā, cattāro ca sammappadhānā, cattāro ca āsavā, cattāro",
  "atk-s0519a5:72_3": "ca acchariyā abbhutā dhammā, cattāro ca oghā, cattāri ca adhiṭṭhānāni, cattāri ca",
  "atk-s0519a5:72_4": "sallāni, cattāro ca samādhayo, catasso ca viññāṇaṭṭhitiyo, cattāro ca sukhabhāgiyā",
  "atk-s0519a5:72_5": "dhammā, cattāri ca agatigamanāni cattāri ca appamāṇāni. Iti kusalākusalānaṁ pakkhapaṭipakkhavasena",
  "atk-s0519a5:72_6": "yojanā. Ayaṁ sīhavikkīḷite disālocano nayo.",
  "atk-s0519a5:73_0": "Tassa cattāri sāmaññaphalāni pariyosānaṁ, tattha paṭhamāya disāya sotāpattiphalaṁ",
  "atk-s0519a5:73_1": "pariyosānaṁ, dutiyāya sakadāgāmiphalaṁ, tatiyāya anāgāmiphalaṁ, catutthiyā arahattaphalaṁ pariyosānanti.",
  "atk-s0519a5:74_0": "Tattha katamo tipukkhalanayo? Paṭipadāvibhāgena catūsu puggalesu yo sukhāya paṭipadāya",
  "atk-s0519a5:74_1": "khippābhiññāya niyyāti, ayaṁ ugghaṭitaññū. Yo sukhāya vā paṭipadāya, dandhābhiññāya,",
  "atk-s0519a5:74_2": "dukkhāya vā paṭipadāya khippābhiññāya niyyāti, ayaṁ vipañcitaññū. Yo dukkhāya paṭipadāya",
  "atk-s0519a5:74_3": "dandhābhiññāya niyyāti, ayaṁ neyyo. Iti cattāro hutvā tayo honti. Tattha ugghaṭitaññussa",
  "atk-s0519a5:74_4": "samathapubbaṅgamā vipassanā sappāyā . Neyyassa vipassanāpubbaṅgamo samatho, vipañcitaññussa",
  "atk-s0519a5:74_5": "samathavipassanā yuganaddhā. Ugghaṭitaññussa mudukā desanā, neyyassa tikkhā desanā,",
  "atk-s0519a5:74_6": "vipañcitaññussa tikkhamudukā desanā.",
  "atk-s0519a5:75_0": "Ugghaṭitaññussa adhipaññāsikkhā, vipañcitaññussa adhicittasikkhā ca adhipaññāsikkhā",
  "atk-s0519a5:75_1": "ca, neyyassa adhisīlasikkhā ca adhicittasikkhā ca adhipaññāsikkhā ca. Iti imesaṁ",
  "atk-s0519a5:75_2": "puggalānaṁ catūhi paṭipadāhi niyyānaṁ.",
  "atk-s0519a5:76": "Tatthāyaṁ saṁkilesapakkho, tīṇi akusalamūlāni, tayo phassā, tisso vedanā, tayo upavicārā, tayo kilesā, tayo vitakkā, tayo pariḷāhā, tīṇi saṅkhatalakkhaṇāni, tisso dukkhatā.",
  "atk-s0519a5:77_0": "Tīṇi akusalamūlānīti lobho akusalamūlaṁ, doso akusalamūlaṁ, moho akusalamūlaṁ. Tayo",
  "atk-s0519a5:77_1": "phassāti sukhavedanīyo phasso, dukkhavedanīyo phasso, adukkhamasukhavedanīyo phasso.",
  "atk-s0519a5:77_2": "Tisso vedanāti sukhā vedanā, dukkhā vedanā, adukkhamasukhā vedanā. Tayo upavicārāti",
  "atk-s0519a5:77_3": "somanassūpavicāro, domanassūpavicāro, upekkhūpavicāro. Tayo kilesāti lobho, doso,",
  "atk-s0519a5:77_4": "moho. Tayo vitakkāti kāmavitakko, byāpādavitakko, vihiṁsāvitakko. Tayo pariḷāhāti",
  "atk-s0519a5:77_5": "rāgajo, dosajo, mohajo. Tīṇi saṅkhatalakkhaṇānīti uppādo, ṭhiti, vayo. Tisso dukkhatāti",
  "atk-s0519a5:77_6": "dukkhadukkhatā, vipariṇāmadukkhatā, saṅkhāradukkhatā.",
  "atk-s0519a5:78_0": "Tattha lobho akusalamūlaṁ manāpikena ārammaṇena samuṭṭhahati. Tadeva manāpikārammaṇaṁ",
  "atk-s0519a5:78_1": "paṭicca uppajjati sukhavedanīyo phasso, sukhavedanīyaṁ phassaṁ paṭicca uppajjati",
  "atk-s0519a5:78_2": "sukhā vedanā, sukhaṁ vedanaṁ paṭicca uppajjati somanassūpavicāro, somanassūpavicāraṁ",
  "atk-s0519a5:78_3": "paṭicca uppajjati rāgo, rāgaṁ paṭicca uppajjati kāmavitakko, kāmavitakkaṁ paṭicca",
  "atk-s0519a5:78_4": "uppajjati rāgajo pariḷāho, rāgajaṁ pariḷāhaṁ paṭicca uppajjati uppādo saṅkhatalakkhaṇaṁ,",
  "atk-s0519a5:78_5": "uppādaṁ saṅkhatalakkhaṇaṁ paṭicca uppajjati vipariṇāmadukkhatā.",
  "atk-s0519a5:79_0": "Doso akusalamūlaṁ amanāpikena ārammaṇena samuṭṭhahati. Tadeva amanāpikārammaṇaṁ paṭicca",
  "atk-s0519a5:79_1": "uppajjati dukkhavedanīyo phasso, dukkhavedanīyaṁ phassaṁ paṭicca uppajjati dukkhā",
  "atk-s0519a5:79_2": "vedanā, dukkhaṁ vedanaṁ paṭicca uppajjati domanassūpavicāro, domanassūpavicāraṁ paṭicca",
  "atk-s0519a5:79_3": "uppajjati doso, dosaṁ paṭicca uppajjati byāpādavitakko, byāpādavitakkaṁ paṭicca uppajjati",
  "atk-s0519a5:79_4": "dosajo pariḷāho, dosajaṁ pariḷāhaṁ paṭicca uppajjati ṭhitassa aññathattaṁ saṅkhatalakkhaṇaṁ,",
  "atk-s0519a5:79_5": "ṭhitassa aññathattaṁ saṅkhatalakkhaṇaṁ paṭicca uppajjati dukkhadukkhatā.",
  "atk-s0519a5:80_0": "Moho akusalamūlaṁ upekkhāṭhāniyaṁ ārammaṇena samuṭṭhahati. Tadeva upekkhāṭhāniyaṁ",
  "atk-s0519a5:80_1": "ārammaṇaṁ paṭicca uppajjati adukkhamasukhavedanīyo phasso, adukkhamasukhavedanīyaṁ",
  "atk-s0519a5:80_2": "phassaṁ paṭicca uppajjati adukkhamasukhā vedanā, adukkhamasukhaṁ vedanaṁ paṭicca",
  "atk-s0519a5:80_3": "uppajjati upekkhūpavicāro, upekkhūpavicāraṁ paṭicca uppajjati moho, mohaṁ paṭicca",
  "atk-s0519a5:80_4": "uppajjati vihiṁsāvitakko, vihiṁsāvitakkaṁ paṭicca uppajjati mohajo pariḷāho, mohajaṁ",
  "atk-s0519a5:80_5": "pariḷāhaṁ paṭicca uppajjati vayo saṅkhatalakkhaṇaṁ, vayaṁ saṅkhatalakkhaṇaṁ paṭicca",
  "atk-s0519a5:80_6": "uppajjati saṅkhāradukkhatā. Iti ayaṁ tīhi ākārehi kilesānaṁ niddeso. Yo koci akusalapakkho,",
  "atk-s0519a5:80_7": "sabbo so tīsu akusalamūlesu samosaratīti.",
  "atk-s0519a5:81_0": "Tattha katamo kusalapakkho? Tīṇi kusalamūlāni alobho, adoso, amoho. Tisso paññā sutamayī,",
  "atk-s0519a5:81_1": "cintāmayī, bhāvanāmayī. Tayo samādhī savitakkasavicāro, avitakkavicāramatto, avitakkaavicāro.",
  "atk-s0519a5:81_2": "Tisso sikkhā adhisīlasikkhā, adhicittasikkhā , adhipaññāsikkhā. Tīṇi nimittāni samathanimittaṁ,",
  "atk-s0519a5:81_3": "paggahanimittaṁ, upekkhānimittaṁ. Tayo vitakkā nekkhammavitakko, abyāpādavitakko,",
  "atk-s0519a5:81_4": "avihiṁsāvitakko. Tīṇi indriyāni anaññātaññassāmītindriyaṁ, aññindriyaṁ, aññātāvindriyaṁ.",
  "atk-s0519a5:81_5": "Tayo upavicārā nekkhammūpavicāro, abyāpādūpavicāro, avihiṁsūpavicāro tisso esanā",
  "atk-s0519a5:81_6": "kāmesanā, bhavesanā, brahmacariyesanā. Tayo khandhā sīlakkhandho, samādhikkhandho, paññākkhandho.",
  "atk-s0519a5:82_0": "Tattha alobho kusalamūlaṁ sutamayipaññaṁ paripūreti. Sutamayi paññā paripuṇṇā savitakkasavicāraṁ",
  "atk-s0519a5:82_1": "samādhiṁ paripūreti, savitakkasavicāro samādhi paripuṇṇo adhisīlasikkhaṁ paripūreti,",
  "atk-s0519a5:82_2": "adhisīlasikkhā paripuṇṇā samathanimittaṁ paripūreti, samathanimittaṁ paripuṇṇaṁ nekkhammavitakkaṁ",
  "atk-s0519a5:82_3": "paripūreti, nekkhammavitakko paripuṇṇo anaññātaññassāmītindriyaṁ paripūreti, anaññātaññassāmītindriyaṁ",
  "atk-s0519a5:82_4": "paripuṇṇaṁ nekkhammasitūpavicāraṁ paripūreti, nekkhammūpavicāraṁ paripuṇṇo kāmesanaṁ",
  "atk-s0519a5:82_5": "pajahati. Kāmesanappahānaṁ sīlakkhandhaṁ paripūreti.",
  "atk-s0519a5:83_0": "Adoso kusalamūlaṁ cintāmayipaññaṁ paripūreti, cintāmayipaññā paripuṇṇā avitakkavicāramattaṁ",
  "atk-s0519a5:83_1": "samādhiṁ paripūreti, avitakkavicāramatto samādhi paripuṇṇo adhicittasikkhaṁ paripūreti,",
  "atk-s0519a5:83_2": "adhicittasikkhā paripuṇṇā upekkhānimittaṁ paripūreti, upekkhānimittaṁ paripuṇṇaṁ",
  "atk-s0519a5:83_3": "abyāpādavitakkaṁ paripūreti, abyāpādavitakko paripuṇṇo aññindriyaṁ paripūreti, aññindriyaṁ",
  "atk-s0519a5:83_4": "paripuṇṇaṁ abyāpādūpavicāraṁ paripūreti, abyāpādūpavicāro paripuṇṇo bhavesanaṁ pajahati,",
  "atk-s0519a5:83_5": "bhavesanappahānaṁ samādhikkhandhaṁ paripūreti.",
  "atk-s0519a5:84_0": "Amoho kusalamūlaṁ bhāvanāmayipaññaṁ paripūreti, bhāvanāmayipaññā paripuṇṇā avitakkaavicāraṁ",
  "atk-s0519a5:84_1": "samādhiṁ paripūreti, avitakkaavicāro samādhi paripuṇṇo adhipaññāsikkhaṁ paripūreti,",
  "atk-s0519a5:84_2": "adhipaññāsikkhā paripuṇṇā paggahanimittaṁ paripūreti, paggahanimittaṁ paripuṇṇaṁ",
  "atk-s0519a5:84_3": "avihiṁsāvitakkaṁ paripūreti, avihiṁsāvitakko paripuṇṇo aññātāvindriyaṁ paripūreti,",
  "atk-s0519a5:84_4": "aññātāvindriyaṁ paripuṇṇaṁ avihiṁsūpavicāraṁ paripūreti, avihiṁsūpavicāro paripuṇṇo",
  "atk-s0519a5:84_5": "brahmacariyesanaṁ paripūreti, brahmacariyesanā paripuṇṇā paññākkhandhaṁ paripūreti.",
  "atk-s0519a5:85_0": "Iti ime tayo dhammā akusalapakkhikā kusalapakkhikā ca tikaniddesehi niddiṭṭhā tipukkhalanayassa",
  "atk-s0519a5:85_1": "disā nāma. Tassa pariyosānaṁ tayo vimokkhā appaṇihito suññato animitto, ayaṁ tipukkhalo nāma dutiyo nayo.",
  "atk-s0519a5:86_0": "Tattha ye ime tayo puggalā ugghaṭitaññū vipañcitaññū neyyoti imesaṁ tiṇṇaṁ puggalānaṁ",
  "atk-s0519a5:86_1": "dve puggalā sukhāya paṭipadāya khippābhiññāya, sukhāya paṭipadāya dandhābhiññāya",
  "atk-s0519a5:86_2": "ca niyyanti, dveyeva puggalā dukkhāya paṭipadāya khippābhiññāya, dukkhāya paṭipadāya",
  "atk-s0519a5:86_3": "dandhābhiññāya ca niyyanti, ime cattāro. Te visesena dve honti diṭṭhicarito ca taṇhācarito",
  "atk-s0519a5:86_4": "ca. Ime cattāro hutvā tayo honti, tayo hutvā dve honti. Imesaṁ dvinnaṁ puggalānaṁ",
  "atk-s0519a5:86_5": "ayaṁ saṁkileso – avijjā ca taṇhā ca ahirīkañca anottappañca asati ca asampajaññañca",
  "atk-s0519a5:86_6": "nīvaraṇāni ca saṁyojanāni ca ajjhosānañca abhiniveso ca ahaṁkāro ca mamaṁkāro ca",
  "atk-s0519a5:86_7": "assaddhiyañca dovacassatā ca kosajjañca ayonisomanasikāro ca vicikicchā ca avijjā",
  "atk-s0519a5:86_8": "ca asaddhammassavanañca asamāpatti ca.",
  "atk-s0519a5:87": "Tattha avijjā ca ahirīkañca asati ca nīvaraṇāni ca ajjhosānañca ahaṁkāro ca assaddhiyañca kosajjañca vicikicchā ca asaddhammassavanañca, ayaṁ ekā disā.",
  "atk-s0519a5:88_0": "Taṇhā ca anottappañca asampajaññañca saṁyojanāni ca abhiniveso ca mamaṁkāro ca dovacassatā",
  "atk-s0519a5:88_1": "ca ayonisomanasikāro ca avijjā ca asamāpatti ca, ayaṁ dutiyā disā. Dasannaṁ dukānaṁ",
  "atk-s0519a5:88_2": "dasa padāni paṭhamā disāti kātabbāni. Saṁkhittena atthaṁ ñāpenti paṭipakkhe kaṇhapakkhassa",
  "atk-s0519a5:88_3": "dasannaṁ dukānaṁ dasa padāni dutiyakāni, ayaṁ dutiyā disā.",
  "atk-s0519a5:89_0": "Tattha katamo kusalapakkho? Samatho ca vipassanā ca vijjā ca caraṇañca sati ca sampajaññañca",
  "atk-s0519a5:89_1": "hirī ca ottappañca ahaṁkārappahānañca mamaṁkārappahānañca sammāvāyāmo ca yonisomanasikāro",
  "atk-s0519a5:89_2": "ca sammāsati ca sammāsamādhi ca paññā ca nibbidā ca samāpatti ca saddhammassavanañca",
  "atk-s0519a5:89_3": "somanassañca dhammānudhammapaṭipatti ca.",
  "atk-s0519a5:90_0": "Dasannaṁ dukānaṁ samathādīni somanassapariyosānāni paṭhamāni dasa padāni paṭhamā",
  "atk-s0519a5:90_1": "disā, vipassanādīni dhammānudhammapaṭipattipariyosānāni dutiyāni dasa padāni dutiyā",
  "atk-s0519a5:90_2": "disā. Iti akusalapakkhe kusalapakkhe ca nandiyāvaṭṭassa nayassa catasso disā.",
  "atk-s0519a5:91_0": "Tāsu kusalapakkhe samathādīhi akusalapakkhe taṇhādayo pahānaṁ gacchanti, tesaṁ pahānā",
  "atk-s0519a5:91_1": "rāgavirāgā cetovimutti, kusalapakkhe vipassanādīhi akusalapakkhe avijjādayo pahānaṁ",
  "atk-s0519a5:91_2": "gacchanti, tesaṁ pahānā avijjāvirāgā paññāvimutti. Iti imā dve vimuttiyo nandiyāvaṭṭanaye pariyosānaṁ.",
  "atk-s0519a5:92_0": "Tattha taṇhā avijjā samatho vipassanāti cattāri padāni, tesu aṭṭhārasa mūlapadāni",
  "atk-s0519a5:92_1": "samosaranti. Kathaṁ? Samatho ca alobho ca adoso ca asubhasaññā ca dukkhasaññā cāti",
  "atk-s0519a5:92_2": "imāni pañca padāni samathaṁ bhajanti, vipassanā ca amoho ca aniccasaññā ca anattasaññā",
  "atk-s0519a5:92_3": "cāti imāni cattāri padāni vipassanaṁ bhajanti. Evaṁ nava padāni kusalāni dvīsu padesu",
  "atk-s0519a5:92_4": "samosaranti. Taṇhā ca lobho ca doso ca subhasaññā ca sukhasaññā cāti imāni pañca",
  "atk-s0519a5:92_5": "padāni taṇhaṁ bhajanti, avijjā ca moho ca niccasaññā ca attasaññā cāti imāni cattāri",
  "atk-s0519a5:92_6": "padāni avijjaṁ bhajanti. Evaṁ nava padāni akusalāni dvīsu padesu samosaranti. Iti",
  "atk-s0519a5:92_7": "tipukkhalo ca sīhavikkīḷito ca nandiyāvaṭṭanayaṁ anuppavisanti.",
  "atk-s0519a5:93_0": "Kathaṁ tipukkhale naye itare dve nayā anuppavisanti? Vipassanā ca amoho ca aniccasaññā",
  "atk-s0519a5:93_1": "ca anattasaññā cāti imāni cattāri padāni amoho, samatho ca alobho ca asubhasaññā",
  "atk-s0519a5:93_2": "ca dukkhasaññā cāti imāni cattāri padāni alobho, adoso adoso eva. Evaṁ nava padāni",
  "atk-s0519a5:93_3": "kusalāni tīsu padesu samosaranti. Taṇhā ca lobho ca subhasaññā ca sukhasaññā cāti",
  "atk-s0519a5:93_4": "imāni cattāri padāni lobho, avijjā ca moho ca niccasaññā ca attasaññā cāti imāni",
  "atk-s0519a5:93_5": "cattāri padāni moho, doso doso eva. Evaṁ nava padāni akusalāni tīsu padesu samosaranti.",
  "atk-s0519a5:93_6": "Iti tipukkhale naye itare dve nayā anuppavisanti.",
  "atk-s0519a5:94_0": "Kathaṁ catūsu padesu aṭṭhārasa mūlapadāni samosaranti? Taṇhā ca subhasaññā ca, ayaṁ",
  "atk-s0519a5:94_1": "paṭhamo vipallāso. Lobho ca sukhasaññā ca, ayaṁ dutiyo vipallāso. Avijjā ca niccasaññā",
  "atk-s0519a5:94_2": "ca, ayaṁ tatiyo vipallāso. Moho ca attasaññā ca, ayaṁ catuttho vipallāso. Iti nava",
  "atk-s0519a5:94_3": "padāni akusalāni catūsu padesu samosaranti. Samatho ca asubhasaññā ca paṭhamaṁ satipaṭṭhānaṁ,",
  "atk-s0519a5:94_4": "alobho ca dukkhasaññā ca dutiyaṁ satipaṭṭhānaṁ, vipassanā ca aniccasaññā ca tatiyaṁ",
  "atk-s0519a5:94_5": "satipaṭṭhānaṁ, amoho ca anattasaññā ca catutthaṁ satipaṭṭhānaṁ. Iti nava padāni kusalāni",
  "atk-s0519a5:94_6": "catūsu padesu samosaranti. Evaṁ sīhavikkīḷitanaye itare dve nayā anuppavisanti. Tiṇṇañhi",
  "atk-s0519a5:94_7": "nayānaṁ yā bhūmiyo gocaro, so ekekaṁ nayaṁ anuppavisati. Tasmā ekekassa nayassa akusale",
  "atk-s0519a5:94_8": "vā dhamme viññāte kusale vā paṭipakkho anvesitabbo. Paṭipakkhaṁ anvesitvā so nayo",
  "atk-s0519a5:94_9": "niddisitabbo. Tamhi naye niddiṭṭhe yathā ekamhi naye itaresaṁ nayānaṁ mūlapadāni",
  "atk-s0519a5:94_10": "anuppaviṭṭhāni, tato tato nīharitvā niddisitabbāni. Ekekasmiñhi naye aṭṭhārasa mūlapadāni anuppaviṭṭhāni.",
  "atk-s0519a5:95_0": "Tattha ekekasmiṁ dhamme viññāte sabbe dhammā viññātā honti. Imesaṁ tiṇṇaṁ nayānaṁ",
  "atk-s0519a5:95_1": "sīhavikkīḷitassa nayassa cattāri phalāni pariyosānaṁ paṭhamāya disāya paṭhamaṁ phalaṁ,",
  "atk-s0519a5:95_2": "dutiyāya disāya dutiyaṁ phalaṁ, tatiyāya disāya tatiyaṁ phalaṁ, catutthāya disāya",
  "atk-s0519a5:95_3": "catutthaṁ phalaṁ pariyosānaṁ.",
  "atk-s0519a5:96": "Tipukkhalassa nayassa tayo vimokkhā pariyosānaṁ paṭhamāya disāya appaṇihito, dutiyāya suññato, tatiyāya animitto vimokkho pariyosānaṁ.",
  "atk-s0519a5:97_0": "Nandiyāvaṭṭassa nayassa dve vimuttiyo pariyosānaṁ paṭhamāya disāya taṇhāvirāgā cetovimutti,",
  "atk-s0519a5:97_1": "dutiyāya disāya avijjāvirāgā paññāvimutti pariyosānaṁ. Imesu tīsu nayesu yā aṭṭhārasannaṁ",
  "atk-s0519a5:97_2": "padānaṁ ālocanā, ayaṁ disālocano nayo. Yā āloketvā kusalapakkhe akusalapakkhe ca",
  "atk-s0519a5:97_3": "‘‘ayaṁ dhammo imaṁ dhammaṁ bhajatī’’ti jānantena sammā yojanā, ayaṁ aṅkuso nayoti ime pañca nayā.",
  "atk-s0519a5:98": "Nayasamuṭṭhānavāravaṇṇanā niṭṭhitā."
}