{
  "anya-e0802n5:0": "5. Taddhitakappa",
  "anya-e0802n5:1": "Aṭṭhamakaṇḍa",
  "anya-e0802n5:2": "344, 361.Vāṇa’pacce.",
  "anya-e0802n5:3": "Ṇapaccayo hoti vā ‘‘tassāpacca’’ miccetasmiṁ atthe.",
  "anya-e0802n5:4_0": "Vasiṭṭhassa apaccaṁ vāsiṭṭho, vasiṭṭhassa apaccaṁ vā, vasiṭṭhassa apaccaṁ vāsiṭṭhī,",
  "anya-e0802n5:4_1": "vasiṭṭhassa apaccaṁ vāsiṭṭhaṁ. Evaṁ bhāradvājo, bhāradvājī, bhāradvājaṁ. Gotamo,",
  "anya-e0802n5:4_2": "gotamī, gotamaṁ. Vāsudevo, vāsudevī, vāsudevaṁ. Bāladevo, bāladevī, bāladevaṁ. Vesāmitto,",
  "anya-e0802n5:4_3": "vesāmittī vesāmittaṁ.",
  "anya-e0802n5:5": "345, 366.Ṇāyana ṇāna vacchādito.",
  "anya-e0802n5:6": "Tasmā vacchādito gottagaṇato ṇāyanaṇānapaccayā honti vā ‘‘tassāpacca’’miccetasmiṁ atthe.",
  "anya-e0802n5:7_0": "Vacchassa apaccaṁvacchāyano, vacchāno, vacchassa apaccaṁ vā, vacchassa apaccaṁ vacchāyanī,",
  "anya-e0802n5:7_1": "vacchānī, vacchassa apaccaṁ vacchāyanaṁ, vacchānaṁ. Sakaṭassa apaccaṁ sākaṭāyano,",
  "anya-e0802n5:7_2": "sākaṭāno , sakaṭassa apaccaṁ vā, sākaṭāyanī, sā kaṭānī, sākaṭāyanaṁ, sākaṭānaṁ. Evaṁ",
  "anya-e0802n5:7_3": "kaṇhāyano, kaṇhāno, kaṇhassa apaccaṁ vā. Kaṇhāyanī, kaṇhānī, kaṇhāyanaṁ, kaṇhānaṁ.",
  "anya-e0802n5:7_4": "Aggivessāyano, aggivessāno, aggivessāyanī, aggivessānī, aggivessāyanaṁ, aggivessānaṁ.",
  "anya-e0802n5:7_5": "Gacchāyano, gacchāno, gacchāyanī, gacchānī, gacchāyanaṁ, gacchānaṁ. Kappāyano, kappāno,",
  "anya-e0802n5:7_6": "kappāyanī, kappānī, kappāyanaṁ, kappānaṁ. Moggallāyano, moggallāno, moggallāyanī,",
  "anya-e0802n5:7_7": "moggallānī, moggallāyanaṁ, moggallānaṁ. Muñcāyano, muñcāno, muñcāyanī, muñcānī, muñcāyanaṁ,",
  "anya-e0802n5:7_8": "muñcānaṁ. Saṅghāyano, saṅghāno, saṅghāyanī, saṅghānī, saṅghāyanaṁ, saṅghānaṁ. Lomāyano,",
  "anya-e0802n5:7_9": "lomāno, lomāyanī, lomānī, lomāyanaṁ, lomānaṁ, sākamāyano, sākamāno, sākamāyanī, sākamānī,",
  "anya-e0802n5:7_10": "sākamāyanaṁ, sākamānaṁ. Nārāyano, nārāno, nārāyanī, nārānī, nārāyanaṁ, nārānaṁ. Corāyanocorāno,",
  "anya-e0802n5:7_11": "corāyanī, corānī, corāyanaṁ, corānaṁ, āvasālāyano, āvasālāno, āvasālāyanī, āvasālānī,",
  "anya-e0802n5:7_12": "āvasālāyanaṁ, āvasālānaṁ. Dvepāyano, dvepāno, dvepāyanī, dvepānī, dvepāyanaṁ, dvepānaṁ.",
  "anya-e0802n5:7_13": "Kuñcāyano, kuñcāno, kuñcāyanī, kuñcānī, kuñcāyanaṁ, kuñcānaṁ. Kaccāyano, kaccāno,",
  "anya-e0802n5:7_14": "kaccāyanī, kaccānī, kaccāyanaṁ, kaccānaṁ.",
  "anya-e0802n5:8": "346, 367.Ṇeyyokattikādīhi.",
  "anya-e0802n5:9": "Tehi gottagaṇehi kattikādīhi ṇeyyapaccayo hoti vā ‘‘tassāpacca’’miccetasmiṁ atthe.",
  "anya-e0802n5:10_0": "Kattikāya apaccaṁ kattikeyyo, kattikāya apaccaṁ vā. Evaṁ venateyyo, rohiṇeyyo, gaṅgeyyo,",
  "anya-e0802n5:10_1": "kaddameyyo, nādeyyo, āleyyo, āheyo, kāmeyyo, suciyā apaccaṁ soceyyo, sāleyyo, bāleyyo, māleyyo, kāleyyo.",
  "anya-e0802n5:11": "347, 368.Ato ṇi vā.",
  "anya-e0802n5:12": "Tasmā akārato ṇipaccayo hoti vā ‘‘tassāpacca’’miccetasmiṁ atthe.",
  "anya-e0802n5:13_0": "Dakkhassa apaccaṁ dakkhi, dakkhassa apaccaṁ vā. Duṇassa apaccaṁ doṇi, duṇassa apaccaṁ",
  "anya-e0802n5:13_1": "vā, evaṁ vāsavi, sakyaputti, nāṭaputti, dāsaputti, dāsavi, vāruṇi, gaṇḍi, bāladevi,",
  "anya-e0802n5:13_2": "pāvaki, jenadatti, buddhi, dhammi, saṅghi, kappi, anuruddhi.",
  "anya-e0802n5:14": "Vāti vikappanatthena ṇikapaccayo hoti ‘‘tassāpacca’’miccetasmiṁ atthe. Sakyaputtassa apaccaṁ sakyaputtiko. Evaṁ nāṭaputtiko, jenadattiko.",
  "anya-e0802n5:15": "148, 371.Ṇavo’pakvādīhi.",
  "anya-e0802n5:16": "Upakuiccevamādīhi ṇavapaccayo hoti vā ‘‘tassāpacca’’miccetasmiṁ atthe.",
  "anya-e0802n5:17_0": "Upakussa apaccaṁ opakavo, upakussa apaccaṁ vā. Manuno apaccaṁ mānavo, manuno apaccaṁ",
  "anya-e0802n5:17_1": "vā. Bhaggussa apaccaṁ bhaggavo, bhaggussa apaccaṁ vā, paṇḍussa apaccaṁ paṇḍavo, paṇḍussa",
  "anya-e0802n5:17_2": "apaccaṁ vā, bahussa apaccaṁ bāhavo, bahussa apaccaṁ vā.",
  "anya-e0802n5:18": "349, 372.Ṇera vidhavādito.",
  "anya-e0802n5:19": "Tasmā vidhavādito ṇerapaccayo hoti vā ‘‘tassāpacca’’miccetasmiṁ atthe.",
  "anya-e0802n5:20_0": "Vidhavāya apaccaṁ vedhavero, vidhavāya apaccaṁ vā. Bandhukiyā apaccaṁ bandhukero,",
  "anya-e0802n5:20_1": "bandhukiyā apaccaṁ vā. Samaṇassa apaccaṁ sāmaṇero, samaṇassa apaccaṁ vā. Evaṁ sāmaṇerī,",
  "anya-e0802n5:20_2": "sāmaṇeraṁ, nāḷikero, nāḷikerī, nāḷikeraṁ.",
  "anya-e0802n5:21": "350, 373.Yena vā saṁsaṭṭhaṁ tarati carati vahati ṇiko.",
  "anya-e0802n5:22": "Yena vā saṁsaṭṭhaṁ, yena vā tarati, yena vā carati, yena vā vahati iccetesvatthesu ṇikapaccayo hoti vā.",
  "anya-e0802n5:23": "Tilena saṁsaṭṭhaṁ bhojanaṁ telikaṁ, tilena saṁsaṭṭhaṁ vā. Evaṁ goḷikaṁ, ghātikaṁ.",
  "anya-e0802n5:24": "Nāvāya taratīti nāviko, nāvāya tarati vā. Evaṁ oḷumpiko.",
  "anya-e0802n5:25": "Sakaṭena caratīti sākaṭiko, sakaṭena carati vā. Evaṁ pattiko, daṇḍiko, dhammiko, pādiko.",
  "anya-e0802n5:26": "Sīsena vahatīti sīsiko, sīsena vahati vā. Aṁsena vahatīti aṁsiko, aṁsena vahati vā. Evaṁ khandhiko, aṅguliko.",
  "anya-e0802n5:27_0": "Vāti vikappanatthena aññesupi ṇikapaccayo hoti. Rājagahe vasatīti rājagahiko, rājagahe",
  "anya-e0802n5:27_1": "vasati vā. Rājagahe jāto rājagahiko, rājagahe jāto vā. Evaṁ māgadhiko, sāvatthiko,",
  "anya-e0802n5:27_2": "kāpila vatthiko, pāṭaliputtiko, vesāliko.",
  "anya-e0802n5:28": "351, 374.Tamadhīte tenakatādi sannidhāna niyoga sippa bhaṇḍa jīvikatthesu ca.",
  "anya-e0802n5:29": "Tamadhīte, tenakatādiatthe, tamhi sannidhānā, tattha niyutto, tamassa sippaṁ, tamassa bhaṇḍaṁ, tamassa jīvikaṁ iccetesvatthesu ca ṇikapaccayo hoti vā.",
  "anya-e0802n5:30": "Vinayamadhīte venayiko, vinayamadhīte vā. Evaṁ suttantiko, ābhidhammiko, veyyākaraṇiko.",
  "anya-e0802n5:31": "Kāyena kataṁ kammaṁ kāyikaṁ, kāyena kataṁ kammaṁ vā. Evaṁ vācasikaṁ, mānasikaṁ.",
  "anya-e0802n5:32": "Sarīre sannidhānā vedanā sārīrikā, sarīre sannidhānā vā, evaṁ mānasikā.",
  "anya-e0802n5:33": "Dvāre niyutto dovāriko, dvāre niyutto vā. Evaṁ bhaṇḍāgāriko, nāgariko, nāvakammiko.",
  "anya-e0802n5:34": "Vīṇā assa sippaṁ veṇiko, vīṇā assa sippaṁ vā. Evaṁ pāṇaviko, modiṅgiko, vaṁsiko.",
  "anya-e0802n5:35": "Gandho assa bhaṇḍaṁ gandhiko, gandho assa bhaṇḍaṁ vā. Evaṁ teliko, goḷiko.",
  "anya-e0802n5:36": "Urabbhaṁ hantvā jīvatīti orabbhiko, urabbhaṁ hantvā jīvati vā. Magaṁ hantvā jīvatīti māgaviko, magaṁ hantvā jīvati vā. Evaṁ sokariko, sākuṇiko.",
  "anya-e0802n5:37": "Ādiggahaṇena aññatthāpi ṇika paccayo yojetabbo. Jālena hato jāliko, jālena hato vā.",
  "anya-e0802n5:38": "Suttena bandho suttiko, suttena bandho vā.",
  "anya-e0802n5:39": "Cāpo assa āvudho cāpiko, cāpo assa āvudho vā. Evaṁ tomariko, muggariko, mosaliko.",
  "anya-e0802n5:40": "Vāto assa ābādho vātiko, vāto assa ābādho vā. Evaṁ semhiko, pittiko.",
  "anya-e0802n5:41": "Buddhe pasanno buddhiko, buddhe pasanno vā. Evaṁ dhammiko, saṅghiko.",
  "anya-e0802n5:42": "Buddhassa santakaṁ buddhikaṁ, buddhassa santakaṁ vā. Evaṁ dhammikaṁ, saṅghikaṁ.",
  "anya-e0802n5:43": "Vatthena kītaṁ bhaṇḍaṁ vatthikaṁ, vatthena kītaṁ bhaṇḍaṁ vā. Evaṁ kumbhikaṁ, phālikaṁ, kiṁ kaṇikaṁ, sovaṇṇikaṁ.",
  "anya-e0802n5:44": "Kumbho assa parimāṇaṁ kumbhikaṁ, kumbho assa parimāṇaṁ vā.",
  "anya-e0802n5:45": "Kumbhassa rāsi kumbhikaṁ, kumbhassa rāsi vā.",
  "anya-e0802n5:46": "Kumbhaṁ arahatīti kumbhiko, kumbhaṁ arahati vā.",
  "anya-e0802n5:47": "Akkhena dibbatīti akkhiko, akkhena dibbati vā. Evaṁ sālākiko, tindukiko, ambaphaliko. Kapiṭṭhaphaliko, nāḷikeriko iccevamādi.",
  "anya-e0802n5:48": "352, 376.Ṇa rāgā tasse damaññatthesu ca.",
  "anya-e0802n5:49": "Ṇapaccayo hoti vā rāgamhā ‘‘tena rattaṁ’’ iccetasmiṁ atthe, ‘‘tassedaṁ’’ aññatthesu ca.",
  "anya-e0802n5:50": "Kasāvena rattaṁ vatthaṁ kāsāvaṁ, kasāvena rattaṁ vatthaṁ vā. Evaṁ kosumbhaṁ, hāliddaṁ, pāṭaṅgaṁ, rattaṅga, mañjiṭṭhaṁ, kuṅkumaṁ.",
  "anya-e0802n5:51": "Sūkarassa idaṁ maṁsaṁ sokaraṁ, sūkarassa idaṁ maṁsaṁ vā. Evaṁ māhisaṁ.",
  "anya-e0802n5:52": "Udumbarassa avidūre pavattaṁ vimānaṁ odumbaraṁ, udumbarassa avidūre pavattaṁ vimānaṁ vā.",
  "anya-e0802n5:53": "Vidisāya avidūre nivāso vediso, vidisāya avidūre nivāso vā.",
  "anya-e0802n5:54": "Mathurāya jāto māthuro, mathurāya jāto vā.",
  "anya-e0802n5:55": "Mathurāya āgato māthuro, mathurāya āgato vā.",
  "anya-e0802n5:56": "Kattikāya niyutto māso kattiko, kattikāya niyutto māso vā. Evaṁ māgasiro, phusso, māgho, phagguno, citto, vesākho, jeṭṭho, āsaḷho, sāvaṇo, bhaddo, assayujo.",
  "anya-e0802n5:57": "Na vuddhi nīlapītādo, paccaye saṇakārake.",
  "anya-e0802n5:58": "Phakāro phussasaddassa, ‘‘siro’’ti sirasaṁ vade.",
  "anya-e0802n5:59": "Sikkhānaṁ samūho sikkho, bhikkhānaṁ samūho bhikkho. Evaṁ kāpoto, māyūro, kokilo.",
  "anya-e0802n5:60": "Buddhe, assa devatā buddho. Evaṁ bhaddo, māro, māhindo, vessavaṇo, yāmo, somo, nārāyaṇo.",
  "anya-e0802n5:61": "Saṁvaccharamadhīte saṁvaccharo. Evaṁ mohutto, nemitto, aṅgavijjo, veyyākaraṇo, chando, bhāsso, cando.",
  "anya-e0802n5:62": "Vasādānaṁ visayo deso vāsādo. Evaṁ kumbho, sākunto, ātisāro.",
  "anya-e0802n5:63": "Udumbarā asmiṁ padese santīti odumbaro. Sāgarehi nibbatto sāgaro. Sāgalamassa nivāso sāgalo. Mathurā assa nivāso māthuro. Mathurāya issaro māthuro. Iccevamādayo yojetabbā.",
  "anya-e0802n5:64": "353, 378.Jātādīnamimiyā ca.",
  "anya-e0802n5:65": "Jātaiccevamādīnamatthe imaiyapaccayā honti.",
  "anya-e0802n5:66": "Pacchā jāto pacchimo. Evaṁ antimo, majjhimo, purimo, uparimo, heṭṭhimo, gopphimo. Bodhisattajātiyā jāto bodhisattajātiyo, evaṁ assajātiyo, hatthijātiyo, manussajātiyo.",
  "anya-e0802n5:67": "Ādiggahaṇena niyuttatthāditopi tadassatthāditopi ima iya ika iccete paccayā honti. Anto niyutto antimo. Evaṁ antiyo, antiko.",
  "anya-e0802n5:68": "Putto assa atthi, tasmiṁ vā vijjatīti puttimo. Evaṁ puttiyeva, puttiko, kappimo, kappiyo, kappiko.",
  "anya-e0802n5:69": "Caggahaṇena kiyapaccayo hoti niyuttatthe. Jātiyaṁ niyutto jātikiyo, andhe niyutto andhakiyo, jātiyā andho jaccandho, jaccandhe niyutto jaccandhakiyo.",
  "anya-e0802n5:70": "354, 379.Samūhatthe kaṇa ṇā.",
  "anya-e0802n5:71": "Samūhatthe kaṇa ṇaiccete paccayā honti.",
  "anya-e0802n5:72": "Rājaputtānaṁ samūho rājaputtako. Evaṁ rājaputto, mānussako, mānusso, māyūrako, māyūro, māhiṁsako, māhiṁso.",
  "anya-e0802n5:73": "355, 380.Gāma jana bandhu sahāyādīhitā.",
  "anya-e0802n5:74": "Gāma jana bandhu sahāyaiccevamādīhi tāpaccayo hoti samūhatthe.",
  "anya-e0802n5:75": "Gāmānaṁ samūho gāmatā. Evaṁ janatā, bandhutā, sahāyatā, nagaratā.",
  "anya-e0802n5:76": "356, 381.Tadassa ṭhānamiyo ca.",
  "anya-e0802n5:77": "‘‘Tadassa ṭhāna’’ miccetasmiṁ atthe iyapaccayo hoti.",
  "anya-e0802n5:78": "Madanassa ṭhānaṁ madaniyaṁ, bandhanassa ṭhānaṁ bandhaniyaṁ, mucchanassa ṭhānaṁ mucchaniyaṁ, evaṁ rajaniyaṁ, kamaniyaṁ, gamaniyaṁ, dussaniyaṁ, dassaniyaṁ.",
  "anya-e0802n5:79": "357, 382.Upamatthāyitattaṁ.",
  "anya-e0802n5:80": "Upamatthe āyitattapaccayo hoti.",
  "anya-e0802n5:81": "Dhūmo viya dissati aduṁ vanaṁ tadidaṁ dhūmāyitattaṁ, timiraṁ viya dissati aduṁ vanaṁ tadidaṁ timirāyitattaṁ.",
  "anya-e0802n5:82": "358, 383.Tannissitatthe lo.",
  "anya-e0802n5:83": "‘‘Tannissitatthe, tadassa ṭhāna’’miccetasmiṁ atthe ca lapaccayo hoti.",
  "anya-e0802n5:84": "Duṭṭhu nissitaṁ duṭṭhullaṁ, vedaṁ nissitaṁ vedallaṁ, duṭṭhu ṭhānaṁ duṭṭhullaṁ, vedassa ṭhānaṁ vedallaṁ.",
  "anya-e0802n5:85": "359, 384.Ālu tabbahule.",
  "anya-e0802n5:86": "Ālupaccayo hoti tabbahulatthe.",
  "anya-e0802n5:87": "Abhijjhā assa pakati abhijjhālu, abhijjhā assa bahulā vā abhijjhālu. Evaṁ sītālu, dhajālu, dayālu.",
  "anya-e0802n5:88": "360, 387.Ṇya tta tā bhāve tu.",
  "anya-e0802n5:89": "Ṇyattatāiccete paccayā honti bhāvatthe.",
  "anya-e0802n5:90_0": "Alasassa bhāvo ālasyaṁ, arogassa bhāvo ārogyaṁ. Paṁsukūlikassa bhāvo paṁsukūlikattaṁ,",
  "anya-e0802n5:90_1": "anodarikassa bhāvo anodarikattaṁ. Saṅgaṇikārāmassa bhāvo saṅgaṇikārāmatā, niddārāmassa bhāvo niddārāmatā.",
  "anya-e0802n5:91": "Tuggahaṇena ttanapaccayo hoti. Puthujjanattanaṁ, vedanattanaṁ.",
  "anya-e0802n5:92": "361, 388.Ṇavisamādīhi.",
  "anya-e0802n5:93": "Ṇapaccayo hoti visamādīhi ‘‘tassa bhāvo’’iccetasmiṁ atthe.",
  "anya-e0802n5:94": "Visamassa bhāvo vesamaṁ, sucissa bhāvo socaṁ.",
  "anya-e0802n5:95": "362, 389.Ramaṇīyādito kaṇa.",
  "anya-e0802n5:96": "Ramaṇīyaiccevamādito kaṇa paccayo hoti ‘‘tassa bhāvo’’iccetasmiṁ atthe.",
  "anya-e0802n5:97": "Ramaṇīyassa bhāvo rāmaṇīyakaṁ, manuññassa bhāvo mānuññakaṁ.",
  "anya-e0802n5:98": "363, 390.Visese taratamisikiyiṭṭhā.",
  "anya-e0802n5:99": "Visesatthe tara tama isika iya iṭṭhaiccete paccayā honti.",
  "anya-e0802n5:100": "Sabbe ime pāpā, ayamimesaṁ visesena pāpoti pāpataro. Evaṁ pāpatamo, pāpisiko, pāpiyo, pāpiṭṭho.",
  "anya-e0802n5:101": "364, 398.Tadassatthīti vī ca.",
  "anya-e0802n5:102": "‘‘Tadassatthi’’iccetasmiṁ atthe vīpaccayo hoti.",
  "anya-e0802n5:103": "Medhā yassa atthi, tasmiṁ vā vijjatītimedhāvī. Evaṁ māyāvī.",
  "anya-e0802n5:104": "Caggahaṇena sopaccayo hoti. Sumedhā yassa atthi, tasmiṁ vā vijjatīti sumedhaso.",
  "anya-e0802n5:105": "365, 399.Tapādito sī.",
  "anya-e0802n5:106": "Tapādito sīpaccayo hoti ‘‘tadassatthi’’iccetasmiṁ atthe.",
  "anya-e0802n5:107": "Tapo yassa atthi tasmiṁ vā vijjatīti tapassī. Evaṁ yasassī, tejassī.",
  "anya-e0802n5:108": "266, 400.Daṇḍādito ikaī.",
  "anya-e0802n5:109": "Daṇḍādito ika īiccete paccayā honti ‘‘tadassatthi’’iccetasmiṁ atthe.",
  "anya-e0802n5:110": "Daṇḍo yassa atthi, tasmiṁ vā vijjatīti daṇḍiko, daṇḍī. Evaṁ māliko, mālī.",
  "anya-e0802n5:111": "367, 401.Madhvādito ro.",
  "anya-e0802n5:112": "Madhuiccevamādito rapaccayo hoti ‘‘tadassatthi’’iccetasmiṁ atthe.",
  "anya-e0802n5:113": "Madhu yassa atthi, tasmiṁ vā vijjatīti madhuro. Evaṁ kuñjaro, muggaro, mukharo, susiro, (sīsaro, sukaro, suṅkaro), subharo, suciro, ruciro.",
  "anya-e0802n5:114": "368, 402.Guṇādito vantu.",
  "anya-e0802n5:115": "Guṇaiccevamādito vantupaccayo hoti ‘‘tadassatthi’’iccetasmiṁ atthe.",
  "anya-e0802n5:116": "Guṇo yassa atthi, tasmiṁ vā vijjatīti guṇavā. Evaṁ yasavā, dhanavā, paññavā, balavā, bhagavā.",
  "anya-e0802n5:117": "369, 403.Satyādīhi mantu.",
  "anya-e0802n5:118": "Satiiccevamādīhi mantupaccayohoti ‘‘tadassatthi’’ iccetasmiṁ atthe.",
  "anya-e0802n5:119": "Sati yassa atthi, tasmiṁ vā vijjatīti satimā, evaṁ jutimā, rucimā, thutimā, dhitimā, matimā, bhāṇumā.",
  "anya-e0802n5:120": "370, 405.Saddhāditoṇa.",
  "anya-e0802n5:121": "Saddhāiccevamādito ṇa paccayo hoti ‘‘tadassatthi’’iccetasmiṁ atthe.",
  "anya-e0802n5:122": "Saddhā yassa atthi, tasmiṁ vā vijjatībhi saddho, evaṁ pañño, amaccharo.",
  "anya-e0802n5:123": "371, 404.Āyussukārāsa mantumhi.",
  "anya-e0802n5:124": "Āyussa anto ukāro asādeso hotimantumhi paccaye pare.",
  "anya-e0802n5:125": "Āyu assa atthi, tasmiṁ vā vijjatīti āyasmā.",
  "anya-e0802n5:126": "372, 385.Tappakativacane mayo.",
  "anya-e0802n5:127": "Tappakativacanatthe mayapaccayo hoti.",
  "anya-e0802n5:128": "Suvaṇṇena pakataṁ kammaṁ sovaṇṇamayaṁ. Evaṁ rūpiyamayaṁ jatumayaṁ, rajatamayaṁ, iṭṭhakamayaṁ, ayomayaṁ, mattikā mayaṁ, dārumayaṁ, gomayaṁ.",
  "anya-e0802n5:129": "373, 406.Saṅkhyāpūraṇe mo.",
  "anya-e0802n5:130": "Saṅkhyāpūraṇatthe mapaccayo hoti.",
  "anya-e0802n5:131": "Pañcannaṁ pūraṇo pañcamo, evaṁ sattamo, aṭṭhamo, navamo, dasamo.",
  "anya-e0802n5:132": "374, 408.Sachassavā.",
  "anya-e0802n5:133": "Chassa sakārādeso hoti vā saṅkhyāpūraṇatthe.",
  "anya-e0802n5:134": "Channaṁ pūraṇo saṭṭho, chaṭṭho vā.",
  "anya-e0802n5:135": "375, 412.Ekādito dasassī.",
  "anya-e0802n5:136": "Ekādito dasassa ante īpaccayo hoti vā saṅkhyāpūraṇatthe.",
  "anya-e0802n5:137": "Eko ca dasa ca ekādasa, ekādasannaṁ pūraṇī ekādasī. Pañcaca dasa ca pañcadasa, pañcadasannaṁ pūraṇī pañcadasī. Cattāro ca dasa ca catuddasa, catuddasannaṁ pūraṇī cātuddasī.",
  "anya-e0802n5:138": "Pūraṇeti kimatthaṁ? Ekādasa, pañcadasa.",
  "anya-e0802n5:139": "376, 257.Dase so niccañca.",
  "anya-e0802n5:140": "Dasasadde pare niccaṁ chassa so hoti.",
  "anya-e0802n5:141": "Soḷasa.",
  "anya-e0802n5:142": "377, 0.Ante niggahitañca.",
  "anya-e0802n5:143": "Tāsaṁ saṅkhyānaṁ ante niggahitāgamo hoti.",
  "anya-e0802n5:144": "Pañcadasi, cātuddasi.",
  "anya-e0802n5:145": "378, 414.Tica.",
  "anya-e0802n5:146": "Tāsaṁ saṅkhyānaṁ ante tikārāgamo hoti. Vīsati, tiṁsati.",
  "anya-e0802n5:147": "379, 258.La darānaṁ.",
  "anya-e0802n5:148": "Dakāra rakārānaṁ saṅkhyānaṁ lakārādeso hoti. Soḷasa, cattālīsaṁ.",
  "anya-e0802n5:149": "380, 255.Vīsati dasesu bā dvissa tu.",
  "anya-e0802n5:150": "Vīsati dasaiccetesu dvissa bā hoti.",
  "anya-e0802n5:151": "Bāvīsatindriyāni, bārasa manussā.",
  "anya-e0802n5:152": "Tuggahaṇena dvissa du di do ādesā ca honti. Durattaṁ, dirattaṁ, diguṇaṁ, dohaḷinī.",
  "anya-e0802n5:153": "381, 254.Ekādito dassa ra saṅkhyāne.",
  "anya-e0802n5:154": "Ekādito dasassa dakārassa rakāro hoti vā saṅkhyāne.",
  "anya-e0802n5:155": "Ekārasa, ekādasa, bārasa, dvādasa.",
  "anya-e0802n5:156": "Saṅkhyāneti kimatthaṁ? Dvādasāyatanāni.",
  "anya-e0802n5:157": "382, 259.Aṭṭhāditoca.",
  "anya-e0802n5:158": "Aṭṭhaiccevamādito ca dasasaddassa dakārassa rakārādeso hoti vā saṅkhyāne.",
  "anya-e0802n5:159": "Aṭṭhārasa, aṭṭhadasa.",
  "anya-e0802n5:160": "Aṭṭhāditoti kimatthaṁ? Pañcadasa, soḷasa.",
  "anya-e0802n5:161": "Saṅkhyāneti kimatthaṁ? Aṭṭhadasiko.",
  "anya-e0802n5:162": "383, 253.Dvekaṭṭhānamākāro vā.",
  "anya-e0802n5:163": "Dvi eka aṭṭhaiccetesamanto ākāro hoti vā saṅkhyāne.",
  "anya-e0802n5:164": "Dvādasa, ekādasa, aṭṭhārasa.",
  "anya-e0802n5:165": "Saṅkhyāneti kimatthaṁ? Dvidanto, ekadanto, ekacchanno, aṭṭhatthambho.",
  "anya-e0802n5:166": "384, 407.Catucchehī tha ṭhā.",
  "anya-e0802n5:167": "Catu chaiccetehi tha ṭhaiccete paccayā honti saṅkhyāpūraṇatthe.",
  "anya-e0802n5:168": "Catuttho, chaṭṭho.",
  "anya-e0802n5:169": "385, 409.Dvitīhitiyo.",
  "anya-e0802n5:170": "Dvi tiiccetehi tiyapaccayo hoti saṅkhyāpūraṇatthe.",
  "anya-e0802n5:171": "Dutiyo, tatiyo.",
  "anya-e0802n5:172": "386, 410.Tiye dutāpi ca.",
  "anya-e0802n5:173": "Dvi tiiccetesaṁ du taiccete ādesā honti tiyapaccaye pare.",
  "anya-e0802n5:174": "Dutiyo, tatiyo.",
  "anya-e0802n5:175": "Apiggahaṇena aññesupi dviiccetassa duādeso hoti. Durattaṁ.",
  "anya-e0802n5:176": "Caggahaṇena dviiccetassa dikāro hoti. Dirattaṁ, diguṇaṁ saṅghāṭiṁ pārupetvā.",
  "anya-e0802n5:177": "387, 411.Tesamaḍḍhūpapadena aḍḍhuḍḍha divaḍḍha diyaḍḍhaḍḍhatiyā.",
  "anya-e0802n5:178": "Tesaṁ catuttha dutiya tatiyānaṁ aḍḍhūpapadānaṁ aḍḍhaḍḍhudivaḍḍha diyaḍḍha aḍḍhatiyādesā honti, aḍḍhūpapadena sahanippajjante.",
  "anya-e0802n5:179": "Aḍḍhena catuttho aḍḍhuḍḍho, aḍḍhena dutiyo divaḍḍho, aḍḍhena dutiyo diyaḍḍho, aḍḍhena tatiyo aḍḍhatiyo.",
  "anya-e0802n5:180": "388, 68.Sarūpānamekasesvasakiṁ.",
  "anya-e0802n5:181": "Sarūpānaṁ padabyañjanānaṁ ekaseso hoti asakiṁ. Puriso ca puriso ca purisā.",
  "anya-e0802n5:182": "Sarūpānamiti kimatthaṁ? Hatthī ca asso ca ratho ca pattiko ca hatthiassarathapattikā,",
  "anya-e0802n5:183": "Asakinti kimatthaṁ? Puriso.",
  "anya-e0802n5:184": "389, 413.Gaṇane dasassa dviticatupañcachasattaaṭṭhanavakānaṁ vī ti cattāra paññā cha sattāsanavā yosu, yonañcīsamāsaṁ ṭhi ri tī tuti.",
  "anya-e0802n5:185_0": "Gaṇane dasassa dvika tika catukka pañcaka chakka sattakaaṭṭhaka navakānaṁ sarūpānaṁ",
  "anya-e0802n5:185_1": "katekasesānaṁ yathāsaṅkhyaṁ vī ti cattāra paññā cha satta asa navaiccādesā honti",
  "anya-e0802n5:185_2": "asakiṁ yosu, yonañca īsaṁ āsaṁ ṭhi ri ti īti utiiccādesā honti. Pacchā puna nippajjante.",
  "anya-e0802n5:186": "Vīsaṁ , tiṁsaṁ, cattālīsaṁ, paññāsaṁ, saṭṭhi, sattari, sattati, asīti, navuti.",
  "anya-e0802n5:187": "Asakinti kimatthaṁ? Dasa.",
  "anya-e0802n5:188": "Gaṇaneti kimatthaṁ? Dasadasakā purisā.",
  "anya-e0802n5:189": "390, 256.Catūpapadassa lopo tuttarapadādicassa cucopi navā.",
  "anya-e0802n5:190": "Catūpapadassa gaṇane pariyāpannassa tukārassa lopo hoti, uttarapadādicakārassa cucopi ādesā honti navā.",
  "anya-e0802n5:191": "Cuddasa, coddasa, catuddasa.",
  "anya-e0802n5:192": "Apiggahaṇena anupapadassāpi padādicakārassa. Lopohoti navā, cassa cucopi honti. Tālīsaṁ, cattālīsaṁ, cuttālīsaṁ, cottālīsaṁ.",
  "anya-e0802n5:193": "391, 423.Yadanupapannā nipātanā sijjhanti.",
  "anya-e0802n5:194_0": "Ye saddā aniddiṭṭhalakkhaṇā, akkharapadabyañjanato, itthipumanapuṁsakaliṅgato , nāmupasagganipātato,",
  "anya-e0802n5:194_1": "abyayībhāvasamāsataddhitākhyātato, gaṇanasaṅkhyākālakārakappayogasaññāto, sandhipakativuddhilopāgamavikāraviparitato,",
  "anya-e0802n5:194_2": "vibhattivibhajanato ca, te nipātanā sijjhanti.",
  "anya-e0802n5:195": "392, 418.Dvādito ko’nekattheca.",
  "anya-e0802n5:196": "Dviiccevamādito kapaccayo hoti anekatthe ca, nipātanā sijjhanti.",
  "anya-e0802n5:197_0": "Satassa dvikaṁ dvisataṁ, satassa tikaṁ tisataṁ, satassa catukkaṁ catusataṁ, satassa",
  "anya-e0802n5:197_1": "pañcakaṁ pañcasataṁ, satassa chakkaṁ chasataṁ, satassa sattakaṁ sattasataṁ, satassa",
  "anya-e0802n5:197_2": "aṭṭhakaṁ aṭṭhasataṁ, satassa navakaṁ navasataṁ, satassa dasakaṁ dasasataṁ, sahassaṁ hoti.",
  "anya-e0802n5:198": "393, 415.Dasadasakaṁ sataṁ dasakānaṁ sataṁ sahassañca yomhi.",
  "anya-e0802n5:199": "Gaṇane pariyāpannassa dasadasakassa sataṁ hoti, satadasakassa sahassaṁ hoti yomhi pare.",
  "anya-e0802n5:200": "Sataṁ, sahassaṁ.",
  "anya-e0802n5:201_0": "Dvikādīnaṁ taduttarapadānañca nippajjante yathāsaṅkhyaṁ. Satassa dvikaṁ (tadidaṁ",
  "anya-e0802n5:201_1": "hoti) dvisataṁ, evaṁ tisataṁ, catusataṁ , pañcasataṁ, chasataṁ, sattasataṁ, aṭṭhasataṁ,",
  "anya-e0802n5:201_2": "navasataṁ, dasasataṁ, sahassaṁ hoti.",
  "anya-e0802n5:202": "394, 416.Yāva taduttari dasaguṇitañca.",
  "anya-e0802n5:203": "Yāva tāsaṁ saṅkhyānaṁ uttari dasaguṇitañca kātabbaṁ.",
  "anya-e0802n5:204_0": "Taṁ yathā? Dasassa gaṇanassa dasaguṇitaṁ katvā sataṁ hoti, satassa dasaguṇitaṁ katvā",
  "anya-e0802n5:204_1": "sahassaṁ hoti, sahassassa dasaguṇitaṁ katvā dasasahassaṁ hoti, dasasahassassa dasaguṇitaṁ",
  "anya-e0802n5:204_2": "katvāsatasahassaṁ hoti, satasahassassa dasaguṇitaṁ katvādasasatasahassaṁ hoti, dasasatasahassassadasaguṇitaṁ",
  "anya-e0802n5:204_3": "katvā koṭi hoti, koṭisatasahassassa sataguṇitaṁ katvā pakoṭi hoti. Evaṁ sesāpi yojetabbā.",
  "anya-e0802n5:205": "Caggahaṇaṁ visesanatthaṁ.",
  "anya-e0802n5:206": "395, 417.Sakanāmehi.",
  "anya-e0802n5:207": "Yāsaṁ pana saṅkhyānaṁ aniddiṭṭhanāmadheyyānaṁ sakehi sakehi nāmehi nippajjante.",
  "anya-e0802n5:208_0": "Satasahassānaṁ sataṁ koṭi, koṭisatasahassānaṁ sataṁ pakoṭi, pakoṭisatasahassānaṁ",
  "anya-e0802n5:208_1": "sataṁ koṭipakoṭi , koṭipakoṭisatasahassānaṁ sataṁ nahutaṁ, nahutasatasahassānaṁ sataṁ",
  "anya-e0802n5:208_2": "ninnahutaṁ, ninnahutasatasahassānaṁ sataṁ akkhobhiṇī. Tathā bindu, abbudaṁ, nirabbudaṁ,",
  "anya-e0802n5:208_3": "ahahaṁ, ababaṁ, aṭaṭaṁ, sogandhikaṁ, uppalaṁ, kumudaṁ, padumaṁ, puṇḍarikaṁ, kathānaṁ,",
  "anya-e0802n5:208_4": "mahākathānaṁ, asaṅkhyeyyaṁ.",
  "anya-e0802n5:209": "396, 363.Tesaṁ ṇo lopaṁ.",
  "anya-e0802n5:210": "Tesaṁ paccayānaṁ ṇo lopamāpajjate.",
  "anya-e0802n5:211": "Gotamassa apaccaṁ gotamo. Evaṁ vāsiṭṭho. Venateyyo, ālasyaṁ, ārogyaṁ.",
  "anya-e0802n5:212": "397, 420.Vibhāge dhā ca.",
  "anya-e0802n5:213": "Vibhāgatthe ca dhāpaccayo hoti.",
  "anya-e0802n5:214": "Ekena vibhāgena ekadhā. Evaṁ dvidhā, tidhā, catudhā, pañcadhā, chadhā.",
  "anya-e0802n5:215": "Ceti kimatthaṁ? Sopaccayo hoti. Suttaso, byañjanaso, padaso.",
  "anya-e0802n5:216": "398, 421.Sabbanāmehipakāravacane tu thā.",
  "anya-e0802n5:217": "Sabbanāmehi pakāravacanatthe thāpaccayo hoti.",
  "anya-e0802n5:218_0": "So pakāro tathā, taṁ pakāraṁ tathā, tena pakārena tathā, tassa pakārassa tathā, tasmā",
  "anya-e0802n5:218_1": "pakārā tathā, tassa pakārassa tathā, tasmiṁ pakāre tathā. Evaṁ yathā, sabbathā, aññathā, itarathā.",
  "anya-e0802n5:219": "Tuggahaṇaṁ kimatthaṁ? Tatthāpaccayo hoti. So pakāro tathatthā. Evaṁ yathatthā. Sabbathatthā, aññathatthā, itarathatthā.",
  "anya-e0802n5:220": "399, 422.Kimimehi thaṁ.",
  "anya-e0802n5:221": "Kiṁ imaiccetehi thaṁpaccayo hoti pakāravacanatthe.",
  "anya-e0802n5:222_0": "Ko pakāro kathaṁ, kaṁ pakāraṁ kathaṁ, kena pakārena kathaṁ, kassa pakārassa kathaṁ,",
  "anya-e0802n5:222_1": "kasmā pakārā kathaṁ. Kassa pakārassa kathaṁ, kasmiṁ pakāre kathaṁ, ayaṁ pakāro itthaṁ,",
  "anya-e0802n5:222_2": "imaṁ pakāraṁ itthaṁ, iminā pakārena itthaṁ, imassa pakārassa itthaṁ, imasmā pakārā",
  "anya-e0802n5:222_3": "itthaṁ, imassa pakārassa itthaṁ, imasmiṁ pakāre itthaṁ.",
  "anya-e0802n5:223": "400, 364.Vuddhādisarassavā’saṁyogantassa saṇe ca.",
  "anya-e0802n5:224": "Ādisarassa vā asaṁyogantassa ādibyañjanassa vā sarassa vuddhi hoti saṇakārake paccaye pare.",
  "anya-e0802n5:225": "Ābhidhammiko, venateyyo, vāsiṭṭho, ālasyaṁ, ārogyaṁ.",
  "anya-e0802n5:226": "Asaṁyogantasseti kimatthaṁ? Bhaggavo, manteyyo, kunteyyo.",
  "anya-e0802n5:227": "401, 375.Māyūnamāgamo ṭhāne.",
  "anya-e0802n5:228": "Iuiccetesaṁ ādibhūtānaṁ mā vuddhi hoti. Tesu ca e o vuddhāgamo hoti ṭhāne.",
  "anya-e0802n5:229": "Byākaraṇamadhīte veyyākaraṇiko, nyāyamadhīte neyyāyiko, byāvacchassa apaccaṁ veyyāvaccho, dvāre niyutto dovāriko.",
  "anya-e0802n5:230": "402, 377.Āttañca.",
  "anya-e0802n5:231": "Iuiccetesaṁ āttañca hoti, rikārāgamo ca ṭhāne.",
  "anya-e0802n5:232": "Isissa bhāvo ārisyaṁ, iṇassa bhāvo āṇyaṁ, usabhassa bhāvo āsabhaṁ, ujuno bhāvo ajjavaṁ, iccevamādī yojetabbā.",
  "anya-e0802n5:233": "Yūnamiti kimatthaṁ? Apāyesu jāto āpāyi ko.",
  "anya-e0802n5:234": "Ṭhāneti kimatthaṁ? Vematiko, opanayiko, opamāyiko, opāyiko.",
  "anya-e0802n5:235": "403, 354.Kvacādimajjhuttarānaṁ dīgharassā paccayesu ca.",
  "anya-e0802n5:236": "Kvaci ādimajjhauttaraiccetesaṁ dīgharassā honti paccayesu ca apaccayesu ca.",
  "anya-e0802n5:237": "Ādidīgho tāva – pākāro, nīvāro, pāsādo, pākaṭo, pātimokkho, pāṭikaṅkho iccevamādi.",
  "anya-e0802n5:238": "Majjhedīgho tāva – aṅgamāgadhiko, orabbhamāgavīko iccevamādi.",
  "anya-e0802n5:239": "Uttaradīgho tāva – khantī paramaṁ tapo titikkhā, añjanā giri, koṭarā vanaṁ, aṅgulī iccevamādi.",
  "anya-e0802n5:240": "Ādirasso tāva – pageva iccevamādi.",
  "anya-e0802n5:241": "Majjherasso tāva – sumedhaso suvaṇṇadharehi iccevamādi.",
  "anya-e0802n5:242": "Uttararasso tāva – bhovādi nāma so hoti, yathābhāvi guṇena so iccevamādi. Aññepi yathājinavacanānuparodhena yojetabbā.",
  "anya-e0802n5:243": "Caggahaṇena apaccayesu cāti atthaṁ samucceti,",
  "anya-e0802n5:244": "404, 370.Tesu vuddhilopāgamavikāraviparītādesā ca.",
  "anya-e0802n5:245": "Tesu ādimajjhuttaresu yathājinavacanānuparodhena kvaci vuddhi hoti, kvaci lopo hoti, kvaci āgamo hoti, kvaci vikāro hoti, kvaci viparīto hoti, kvaci ādeso hoti.",
  "anya-e0802n5:246": "Ādivuddhi tāva – ābhidhammiko, venateyyo iccevamādi.",
  "anya-e0802n5:247": "Majjhevuddhi tāva – sukhaseyyaṁ, sukhakāri dānaṁ, sukhakāri sīlaṁ iccevamādi.",
  "anya-e0802n5:248": "Uttaravuddhi tāva – kāliṅgo, māgadhiko, paccakkhadhammā iccevamādi.",
  "anya-e0802n5:249": "Ādilopo tāva – tālīsaṁ iccevamādi.",
  "anya-e0802n5:250": "Majjhelopo tāva – kattukāmo, kumbhakāraputto, vedallaṁ iccevamādi.",
  "anya-e0802n5:251": "Uttaralopo tāva – bhikkhu, bhikkhunī iccevamādi.",
  "anya-e0802n5:252": "Ādiāgamo tāva – vutto bhagavatā iccevamādi.",
  "anya-e0802n5:253": "Majjheāgamo tāva – sasīlavā, sapaññavāiccevamādi.",
  "anya-e0802n5:254": "Uttaraāgamo tāva – vedallaṁ iccevamādi.",
  "anya-e0802n5:255": "Ādivikāro tāva – ārisyaṁ, āṇyaṁ, āsabhaṁ, ajjavaṁ iccevamādi.",
  "anya-e0802n5:256": "Majjhevikāro tāva – varārisyaṁ, parārisyaṁ iccevamādi.",
  "anya-e0802n5:257": "Uttaravikāro tāva – yāni, tāni, sukhāni iccevamādi.",
  "anya-e0802n5:258": "Ādiviparīto tāva – uggate sūriye uggacchati iccevamādi.",
  "anya-e0802n5:259": "Majjheviparīto tāva – samuggacchati, samuggate sūriye iccevamādi.",
  "anya-e0802n5:260": "Uttaraviparīto tāva – digu, diguṇaṁ iccevamādi.",
  "anya-e0802n5:261": "Ādiādeso tāva – yūnaṁ iccevamādi.",
  "anya-e0802n5:262": "Majjheādeso tāva – nyāyogā iccevamādi.",
  "anya-e0802n5:263": "Uttaraādeso tāva – sabbaseyyo, sabbaseṭṭho, cittaṁ iccevamādi. Evaṁ yathājinavacanānuparodhena sabbattha yojetabbā.",
  "anya-e0802n5:264": "405, 365.Ayuvaṇṇānañcāyo vuddhi.",
  "anya-e0802n5:265": "A iti akāro, i īiti ivaṇṇo, u ūiti uvaṇṇo, tesaṁ akāraivaṇṇuvaṇṇānaṁ ā e ovuddhiyo honti yathāsaṅkhyaṁ, ā ī ūvuddhi ca.",
  "anya-e0802n5:266": "Ābhidhammiko, venateyyo, oḷumpiko.",
  "anya-e0802n5:267_0": "Puna vuddhiggahaṇaṁ kimatthaṁ? Uttarapadavuddhibhāvatthaṁ, aṅgamagadhehi āgatāti",
  "anya-e0802n5:267_1": "aṅgamāgadhikā. Nigamajanapadesu jātāti negamajānapadā. Purimajanapadesu jātāti porimajānapadā.",
  "anya-e0802n5:267_2": "Sattāhe niyuttoti sattāhikā, catuvijje niyuttoti cātuvijjikā. Iccevamādī yojetabbā.",
  "anya-e0802n5:268": "Vuddhiiccanena kvattho? Vuddhādisarassa vā’saṁyogantassa saṇe ca.",
  "anya-e0802n5:269": "Iti nāmakappe taddhitakappo aṭṭhamo kaṇḍo.",
  "anya-e0802n5:270": "Taddhitakappo niṭṭhito."
}