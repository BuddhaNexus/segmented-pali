{
  "tika-vin02t28:0": "9. Pātimokkhaṭṭhapanakkhandhakaṁ",
  "tika-vin02t28:1": "Pātimokkhuddesayācanakathāvaṇṇanā",
  "tika-vin02t28:2_0": "383. Pātimokkhaṭṭhapanakkhandhake tadahūti (udā. aṭṭha. 45) tasmiṁ ahani tasmiṁ divase.",
  "tika-vin02t28:2_1": "Uposatheti ettha upavasanti etthāti uposatho, upavasantīti sīlena vā anasanena vā",
  "tika-vin02t28:2_2": "upetā hutvā vasantīti attho. Ayañhi uposatha-saddo ‘‘aṭṭhaṅgasamannāgataṁ uposathaṁ",
  "tika-vin02t28:2_3": "upavasāmī’’tiādīsu (a. ni. 3.71; 10.46) sīle āgato. ‘‘Uposatho vā pavāraṇā vā’’tiādīsu",
  "tika-vin02t28:2_4": "(mahāva. 155) pātimokkhuddesādivinayakamme. ‘‘Gopālakūposatho nigaṇṭhūposatho’’tiādīsu",
  "tika-vin02t28:2_5": "(a. ni. 3.71) upavāse. ‘‘Uposatho nāma nāgarājā’’tiādīsu (dī. ni. 2.246; ma. ni.",
  "tika-vin02t28:2_6": "3.258) paññattiyaṁ. ‘‘Ajjuposatho pannaraso’’tiādīsu (mahāva. 168) divase. Idhāpi",
  "tika-vin02t28:2_7": "divaseyeva daṭṭhabbo. Tasmā tadahuposatheti tasmiṁ uposathadivasabhūte ahanīti attho.",
  "tika-vin02t28:2_8": "Nisinno hotīti mahābhikkhusaṅghaparivuto ovādapātimokkhaṁ uddisituṁ upāsikāya ratanapāsāde",
  "tika-vin02t28:2_9": "nisinno hoti. Nisajja pana bhikkhūnaṁ cittāni olokento ekaṁ dussīlapuggalaṁ disvā",
  "tika-vin02t28:2_10": "‘‘sacāhaṁ imasmiṁ puggale idha nisinneyeva pātimokkhaṁ uddisissāmi, sattadhāvassa",
  "tika-vin02t28:2_11": "muddhā phalissatī’’ti tasmiṁ anukampāya tuṇhīyeva ahosi.",
  "tika-vin02t28:3_0": "Abhikkantāti atikkantā parikkhīṇā. Uddhaste aruṇeti uggate aruṇasīse. Nandimukhiyāti",
  "tika-vin02t28:3_1": "tuṭṭhimukhiyā. Uddhastaṁ aruṇanti aruṇuggamanaṁ patvāpi ‘‘uddisatu, bhante, bhagavā",
  "tika-vin02t28:3_2": "bhikkhūnaṁ pātimokkha’’nti thero bhagavantaṁ pātimokkhuddesaṁ yāci tasmiṁ kāle ‘‘na,",
  "tika-vin02t28:3_3": "bhikkhave, anuposathe uposatho kātabbo’’ti (mahāva. 183) sikkhāpadassa apaññattattā.",
  "tika-vin02t28:3_4": "Aparisuddhā, ānanda, parisāti tikkhattuṁ therena pātimokkhuddesassa yācitattā anuddesassa",
  "tika-vin02t28:3_5": "kāraṇaṁ kathento ‘‘asukapuggalo aparisuddho’’ti avatvā ‘‘aparisuddhā, ānanda, parisā’’ti",
  "tika-vin02t28:3_6": "āha . Kasmā pana bhagavā tiyāmarattiṁ tathā vītināmesi? Tato paṭṭhāya ovādapātimokkhaṁ",
  "tika-vin02t28:3_7": "anuddisitukāmo tassa vatthuṁ pākaṭaṁ kātuṁ.",
  "tika-vin02t28:4_0": "Addasāti kathaṁ addasa. Attano cetopariyañāṇena tassaṁ parisati bhikkhūnaṁ cittāni",
  "tika-vin02t28:4_1": "parijānanto tassa purisassa dussīlyacittaṁ passi. Yasmā pana citte diṭṭhe taṁsamaṅgīpuggalo",
  "tika-vin02t28:4_2": "diṭṭho nāma hoti, tasmā ‘‘addasā kho āyasmā mahāmoggallāno taṁ puggalaṁ dussīla’’nti",
  "tika-vin02t28:4_3": "vuttaṁ. Yatheva hi anāgate sattasu divasesu pavattaṁ paresaṁ cittaṁ cetopariyañāṇalābhī",
  "tika-vin02t28:4_4": "pajānāti, evaṁ atītepīti. Dussīlanti nissīlaṁ, sīlavirahitanti attho. Pāpadhammanti",
  "tika-vin02t28:4_5": "dussīlattā eva hīnajjhāsayatāya lāmakasabhāvaṁ. Asucinti aparisuddhehi kāyakammādīhi",
  "tika-vin02t28:4_6": "samannāgatattā na suciṁ. Saṅkassarasamācāranti kiñcideva asāruppaṁ disvā ‘‘idaṁ iminā",
  "tika-vin02t28:4_7": "kataṁ bhavissatī’’ti evaṁ paresaṁ āsaṅkanīyatāya saṅkāya saritabbasamācāraṁ. Atha",
  "tika-vin02t28:4_8": "vā kenacideva karaṇīyena mantayante bhikkhū disvā ‘‘kacci nu kho ime mayā katakammaṁ",
  "tika-vin02t28:4_9": "jānitvā mantentī’’ti attanoyeva saṅkāya saritabbasamācāraṁ. Lajjitabbatāya paṭicchādetabbassa",
  "tika-vin02t28:4_10": "karaṇato paṭicchannaṁ kammantaṁ etassāti paṭicchannakammantaṁ. Kucchitasamaṇavesadhāritāya",
  "tika-vin02t28:4_11": "na samaṇanti assamaṇaṁ. Salākaggahaṇādīsu ‘‘kittakā samaṇā’’ti gaṇanāya ‘‘ahampi",
  "tika-vin02t28:4_12": "samaṇomhī’’ti micchāpaṭiññāya samaṇapaṭiññaṁ. Aseṭṭhacāritāya abrahmacāriṁ. Aññe",
  "tika-vin02t28:4_13": "brahmacārino sunivatthe supārute kusumbhakapaṭadhare gāmanigamādīsu piṇḍāya caritvā",
  "tika-vin02t28:4_14": "jīvikaṁ kappente disvā abrahmacārī samāno sayampi tādisena ākārena paṭipajjanto uposathādīsu",
  "tika-vin02t28:4_15": "ca sandissanto ‘‘ahampi brahmacārī’’ti paṭiññaṁ dento viya hotīti brahmacāripaṭiññaṁ.",
  "tika-vin02t28:4_16": "Pūtinā kammena sīlavipattiyā anto anupaviṭṭhattā antopūtiṁ. Chahi dvārehi rāgādikilesāvassavena",
  "tika-vin02t28:4_17": "tintattā avassutaṁ. Sañjātarāgādikacavarattā sīlavantehi chaḍḍetabbattā ca kasambujātaṁ.",
  "tika-vin02t28:4_18": "Majjhe bhikkhusaṅghassa nisinnanti saṅghapariyāpanno viya bhikkhusaṅghassa anto nisinnaṁ.",
  "tika-vin02t28:5_0": "Diṭṭhosīti ‘‘ayaṁ na pakatatto’’ti bhagavatā diṭṭho asi. Yasmā ca evaṁ diṭṭho, tasmā",
  "tika-vin02t28:5_1": "natthi te tava bhikkhūhi saddhiṁ ekakammādisaṁvāso. Yasmā pana so saṁvāso tava natthi,",
  "tika-vin02t28:5_2": "tasmā uṭṭhehi āvusoti evamettha padayojanā veditabbā. Tatiyampi kho so puggalo tuṇhī",
  "tika-vin02t28:5_3": "ahosīti anekavāraṁ vatvāpi ‘‘thero sayameva nibbinno oramissati, idāni imesaṁ paṭipattiṁ",
  "tika-vin02t28:5_4": "jānissāmī’’ti vā adhippāyena tuṇhī ahosi. Bāhāyaṁ gahetvāti ‘‘bhagavatā mayā ca yāthāvato",
  "tika-vin02t28:5_5": "diṭṭho, yāvatatiyaṁ ‘uṭṭhehī’ti ca vutto na uṭṭhāti, idānissa nikkaḍḍhanakālo , mā",
  "tika-vin02t28:5_6": "saṅghassa uposathantarāyo ahosī’’ti bāhāyaṁ aggahesi. Bahi dvārakoṭṭhakā nikkhāmetvāti",
  "tika-vin02t28:5_7": "dvārakoṭṭhakā dvārasālato nikkhāmetvā, bahīti pana nikkhāmitaṭṭhānadassanaṁ. Atha",
  "tika-vin02t28:5_8": "vā bahidvārakoṭṭhakāti bahidvārakoṭṭhakatopi nikkhāmetvā, na antodvārakoṭṭhakato",
  "tika-vin02t28:5_9": "eva. Ubhayathāpi vihārato bahikatvāti attho. Sūcighaṭikaṁ datvāti aggaḷasūciñca uparighaṭikañca",
  "tika-vin02t28:5_10": "ādahitvā, suṭṭhu kavāṭaṁ thaketvāti attho. Yāva bāhāgahaṇāpi nāmāti ‘‘aparisuddhā,",
  "tika-vin02t28:5_11": "ānanda, parisā’’ti vacanaṁ sutvā eva hi tena pakkamitabbaṁ siyā, evaṁ apakkamitvā",
  "tika-vin02t28:5_12": "yāva bāhāgahaṇāpi nāma so moghapuriso āgamissati, acchariyamidanti dasseti. Idañca",
  "tika-vin02t28:5_13": "garahaṇacchariyamevāti veditabbaṁ.",
  "tika-vin02t28:6": "Mahāsamudde aṭṭhacchariyakathāvaṇṇanā",
  "tika-vin02t28:7_0": "384.Aṭṭhime, bhikkhave, mahāsamuddeti (udā. aṭṭha. 45) ko anusandhi? Yvāyaṁ aparisuddhāya",
  "tika-vin02t28:7_1": "parisāya pātimokkhassa anuddeso, so imasmiṁ dhammavinaye acchariyo abbhuto dhammoti",
  "tika-vin02t28:7_2": "taṁ aparehi sattahi acchariyaabbhutadhammehi saddhiṁ vibhajitvā dassetukāmo paṭhamaṁ",
  "tika-vin02t28:7_3": "tāva tesaṁ upamābhāvena mahāsamudde acchariyaabbhutadhamme dassento satthā ‘‘aṭṭhime,",
  "tika-vin02t28:7_4": "bhikkhave, mahāsamudde’’tiādimāha. Asurāti devā viya na suranti na īsanti na virocantīti",
  "tika-vin02t28:7_5": "asurā. Surā nāma devā, tesaṁ paṭipakkhāti vā asurā, vepacittipahārādādayo. Tesaṁ",
  "tika-vin02t28:7_6": "bhavanaṁ sinerussa heṭṭhābhāge, te tattha pavisantā nikkhamantā sinerupāde maṇḍapādīni",
  "tika-vin02t28:7_7": "nimminitvā kīḷantāva abhiramanti. Sā tattha tesaṁ abhirati ime guṇe disvāti āha ‘‘ye",
  "tika-vin02t28:7_8": "disvā disvā asurā mahāsamudde abhiramantī’’ti. Tattha abhiramantīti ratiṁ vindanti,",
  "tika-vin02t28:7_9": "anukkaṇṭhamānā vasantīti attho.",
  "tika-vin02t28:8_0": "Anupubbaninnotiādīni sabbāni anupaṭipāṭiyā ninnabhāvasseva vevacanāni. Na āyatakeneva",
  "tika-vin02t28:8_1": "papātoti nacchinnataṭamahāsobbho viya ādito eva papāto. So hi tīradesato paṭṭhāya",
  "tika-vin02t28:8_2": "ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanayojanādivasena",
  "tika-vin02t28:8_3": "gambhīro hutvā gacchanto gacchanto sinerupādamūle caturāsītiyojanasahassagambhīro",
  "tika-vin02t28:8_4": "hutvā ṭhitoti dasseti.",
  "tika-vin02t28:9_0": "Ṭhitadhammoti ṭhitasabhāvo avaṭṭhitasabhāvo. Kuṇapenāti yena kenaci hatthiassādikaḷevarena.",
  "tika-vin02t28:9_1": "Vāhetīti hatthena gahetvā viya vīcippahāreneva thale khipati. Gaṅgā yamunāti anotattadahassa",
  "tika-vin02t28:9_2": "dakkhiṇamukhato nikkhantanadī pañcadhārā hutvā pavattaṭṭhāne gaṅgātiādinā pañcadhā",
  "tika-vin02t28:9_3": "saṅkhaṁ gatā. Tattha nadī ninnagātiādikaṁ gottaṁ, gaṅgā yamunātiādikaṁ nāmaṁ. Savantiyoti",
  "tika-vin02t28:9_4": "yā kāci savamānā sandamānā gacchantiyo mahānadiyo vā kunnadiyo vā. Appentīti allīyanti",
  "tika-vin02t28:9_5": "osaranti. Dhārāti vuṭṭhidhārā. Pūrattanti puṇṇabhāvo. Mahāsamuddassa hi ayaṁ dhammatā",
  "tika-vin02t28:9_6": "– ‘‘imasmiṁ kāle devo mando jāto, jālakkhipādīni ādāya macchakacchape gaṇhissāmī’’ti",
  "tika-vin02t28:9_7": "vā ‘‘imasmiṁ kāle atimahantā vuṭṭhi, labhissāma nu kho piṭṭhipasāraṇaṭṭhāna’’nti",
  "tika-vin02t28:9_8": "vā na sakkā vattuṁ. Paṭhamakappikakālato paṭṭhāya hi tīraṁ bhassitvā sinerumekhalaṁ",
  "tika-vin02t28:9_9": "āhacca udakaṁ ṭhitaṁ, tato ekaṅgulamattampi udakaṁ neva heṭṭhā otarati, na uddhaṁ",
  "tika-vin02t28:9_10": "uttarati. Ekarasoti asambhinnaraso.",
  "tika-vin02t28:10_0": "Muttāti khuddakamahantavaṭṭadīghādibhedā anekavidhamuttā. Maṇīti rattanīlādibhedo",
  "tika-vin02t28:10_1": "anekavidho maṇi. Veḷuriyoti vaṁsavaṇṇasirīsapupphavaṇṇādisaṇṭhānato anekavidho. Saṅkhoti",
  "tika-vin02t28:10_2": "dakkhiṇāvaṭṭakatumbakucchidhamanasaṅkhādibhedo anekavidho. Silāti setakāḷamuggavaṇṇādibhedā",
  "tika-vin02t28:10_3": "anekavidhā. Pavāḷampi khuddakamahantarattaghanarattādibhedaṁ anekavidhaṁ. Lohitako",
  "tika-vin02t28:10_4": "padumarāgādibhedo anekavidho. Masāragallaṁ kabaramaṇi. Cittaphalikantipi vadanti.",
  "tika-vin02t28:10_5": "Mahataṁ bhūtānanti mahantānaṁ sattānaṁ. Timi timiṅgalo timitimiṅgaloti tisso macchajātiyo.",
  "tika-vin02t28:10_6": "Timiṁ gilanasamattho timiṅgalo, timiñca timiṅgalañca gilanasamattho timitimiṅgaloti",
  "tika-vin02t28:10_7": "vadanti. Nāgāti ūmipiṭṭhivāsinopi vimānaṭṭhakanāgāpi.",
  "tika-vin02t28:11": "Imasmiṁ dhammavinaye aṭṭhacchariyakathāvaṇṇanā",
  "tika-vin02t28:12_0": "385.Evamevakhoti kiñcāpi satthā imasmiṁ dhammavinaye soḷasapi bāttiṁsapi tato bhiyyopi",
  "tika-vin02t28:12_1": "acchariyabbhutadhamme vibhajitvā dassetuṁ sakkoti, upamābhāvena pana gahitānaṁ aṭṭhannaṁ",
  "tika-vin02t28:12_2": "anurūpavasena aṭṭheva te upametabbadhamme vibhajitvā dassanto ‘‘evameva kho, bhikkhave,",
  "tika-vin02t28:12_3": "imasmiṁ dhammavinaye aṭṭha acchariyā abbhutā dhammā’’ti āha. Tattha anupubbasikkhāya",
  "tika-vin02t28:12_4": "tisso sikkhā gahitā, anupubbakiriyāya terasa dhutadhammā, anupubbapaṭipadāya satta",
  "tika-vin02t28:12_5": "anupassanā aṭṭhārasa mahāvipassanā aṭṭhatiṁsa ārammaṇavibhattiyo sattatiṁsa bodhipakkhiyadhammā",
  "tika-vin02t28:12_6": "ca gahitā. Na āyatakeneva aññāpaṭivedhoti maṇḍūkassa uppatitvā gamanaṁ viya āditova",
  "tika-vin02t28:12_7": "sīlapūraṇādīni akatvā arahattapaṭivedho nāma natthi, paṭipāṭiyā pana sīlasamādhipaññāyo",
  "tika-vin02t28:12_8": "pūretvāva arahattappattīti attho.",
  "tika-vin02t28:13_0": "Mamasāvakāti sotāpannādike ariyapuggale sandhāya vadati. Na saṁvasatīti uposathakammādivasena",
  "tika-vin02t28:13_1": "saṁvāsaṁ na karoti. Ukkhipatīti apaneti. Ārakāvāti dūre eva. Tathāgatappavediteti",
  "tika-vin02t28:13_2": "tathāgatena bhagavatā sāvakesu desite akkhāte pakāsite. Na tena nibbānadhātuyā ūnattaṁ",
  "tika-vin02t28:13_3": "vā pūrattaṁ vāti asaṅkhyeyyepi mahākappe buddhesu anuppajjantesu ekasattopi parinibbātuṁ",
  "tika-vin02t28:13_4": "na sakkoti, tadāpi ‘‘tucchā nibbānadhātū’’ti na sakkā vattuṁ, buddhakāle pana ekekasmiṁ",
  "tika-vin02t28:13_5": "samāgame asaṅkhyeyyāpi sattā amataṁ ārādhenti, tadāpi na sakkā vattuṁ ‘‘pūrā nibbānadhātū’’ti.",
  "tika-vin02t28:13_6": "Vimuttirasoti kilesehi vimuccanaraso. Sabbā hi sāsanasampatti yāvadeva anupādāya",
  "tika-vin02t28:13_7": "āsavehi cittassa vimuttīti attho.",
  "tika-vin02t28:14": "Ratanānīti ratijananaṭṭhena ratanāni. Satipaṭṭhānādayo hi bhāviyamānā pubbabhāgepi anekavidhaṁ pītipāmojjaṁ nibbattenti, pageva aparabhāge. Vuttañhetaṁ –",
  "tika-vin02t28:15": "‘‘Yato yato sammasati, khandhānaṁ udayabbayaṁ;",
  "tika-vin02t28:16": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "tika-vin02t28:17": "Lokiyaratananimittaṁ pana pītipāmojjaṁ na tassa kalabhāgampi agghati. Apica –",
  "tika-vin02t28:18": "Cittīkataṁ mahagghañca, atulaṁ dullabhadassanaṁ;",
  "tika-vin02t28:19": "Anomasattaparibhogaṁ, ratananti pavuccati. (dī. ni. aṭṭha. 2.33);",
  "tika-vin02t28:20_0": "Yadi ca cittīkatādibhāvena ratanaṁ nāma hoti, satipaṭṭhānādīnaññeva bhūto ratanabhāvo.",
  "tika-vin02t28:20_1": "Bodhipakkhiyadhammānañhi so ānubhāvo, yaṁ sāvakā sāvakapāramīñāṇaṁ, paccekasambuddhā",
  "tika-vin02t28:20_2": "paccekabodhiñāṇaṁ, sammāsambuddhā sammāsambodhiṁ adhigacchanti āsannakāraṇattā. Paramparakāraṇañhi",
  "tika-vin02t28:20_3": "dānādiupanissayoti evaṁ ratijananaṭṭhena cittīkatādiatthena ca ratanabhāvo bodhipakkhiyadhammānaṁ",
  "tika-vin02t28:20_4": "sātisayo. Tena vuttaṁ ‘‘tatrimāni ratanāni, seyyathidaṁ – cattāro satipaṭṭhānā’’tiādi.",
  "tika-vin02t28:21_0": "Ārammaṇe okkanditvā upaṭṭhānaṭṭhena paṭṭhānaṁ, satiyeva paṭṭhānaṁ satipaṭṭhānaṁ.",
  "tika-vin02t28:21_1": "Ārammaṇassa pana kāyādivasena catubbidhattā vuttaṁ ‘‘cattāro satipaṭṭhānā’’ti. Tathā",
  "tika-vin02t28:21_2": "hi kāyavedanācittadhammesu subhasukhaniccaattasaññānaṁ pahānato asubhadukkhāniccānattabhāvaggahaṇato",
  "tika-vin02t28:21_3": "ca nesaṁ kāyānupassanādibhāvo vibhatto.",
  "tika-vin02t28:22_0": "Sammā padahanti etena, sayaṁ vā sammā padahati, pasatthaṁ sundaraṁ vā padahananti",
  "tika-vin02t28:22_1": "sammappadhānaṁ, puggalassa vā sammadeva padhānabhāvakaraṇato sammappadhānaṁ, vīriyassetaṁ",
  "tika-vin02t28:22_2": "adhivacanaṁ. Tampi anuppannuppannānaṁ akusalānaṁ anuppādanapahānavasena anuppannuppannānaṁ",
  "tika-vin02t28:22_3": "kusalānaṁ uppādanaṭhāpanavasena ca catukiccasādhakattā vuttaṁ ‘‘cattāro sammappadhānā’’ti.",
  "tika-vin02t28:23_0": "Ijjhatīti iddhi, samijjhati nipphajjatīti attho. Ijjhanti tāya vā sattā iddhā vuddhā",
  "tika-vin02t28:23_1": "ukkaṁsagatā hontīti iddhi. Paṭhamena atthena iddhi eva pādo iddhipādo, iddhikoṭṭhāsoti",
  "tika-vin02t28:23_2": "attho. Dutiyena atthena iddhiyā pādo patiṭṭhā adhigamupāyoti iddhipādo. Tena hi uparūparivisesasaṅkhātaṁ",
  "tika-vin02t28:23_3": "iddhiṁ pajjanti pāpuṇanti. Svāyaṁ iddhipādo yasmā chandādike cattāro adhipatidhamme",
  "tika-vin02t28:23_4": "dhure jeṭṭhake katvā nibbattīyati, tasmā vuttaṁ ‘‘cattāro iddhipādo’’ti.",
  "tika-vin02t28:24_0": "Pañcindriyānīti saddhādīni pañca indriyāni. Tattha assaddhiyaṁ abhibhavitvā adhimokkhalakkhaṇe",
  "tika-vin02t28:24_1": "indaṭṭhaṁ kāretīti saddhā indriyaṁ. Kosajjaṁ abhibhavitvā paggahalakkhaṇe, pamādaṁ",
  "tika-vin02t28:24_2": "abhibhavitvā upaṭṭhānalakkhaṇe, vikkhepaṁ abhibhavitvā avikkhepalakkhaṇe, aññāṇaṁ",
  "tika-vin02t28:24_3": "abhibhavitvā dassanalakkhaṇe indaṭṭhaṁ kāretīti paññā indriyaṁ.",
  "tika-vin02t28:25": "Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca balāni veditabbāni.",
  "tika-vin02t28:26_0": "Satta bojjhaṅgāti bodhiyā, bodhissa vā aṅgāti bojjhaṅgā. Yā hi esā dhammasāmaggī,",
  "tika-vin02t28:26_1": "yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "tika-vin02t28:26_2": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya",
  "tika-vin02t28:26_3": "dhammasāmaggiyā ariyasāvako bujjhati kilesaniddāya uṭṭhahati, cattāri vā ariyasaccāni",
  "tika-vin02t28:26_4": "paṭivijjhati, nibbānameva vā sacchikarotīti ‘‘bodhī’’ti vuccati, tassā dhammasāmaggisaṅkhātāya",
  "tika-vin02t28:26_5": "bodhiyā aṅgāti bojjhaṅgā jhānaṅgamaggaṅgādayo viya. Yopesa vuttappakārāya dhammasāmaggiyā",
  "tika-vin02t28:26_6": "bujjhatīti katvā ariyasāvako ‘‘bodhī’’ti vuccati, tassa bodhissa vā aṅgātipi bojjhaṅgā",
  "tika-vin02t28:26_7": "senaṅgarathaṅgādayo viya. Tenāhu porāṇā ‘‘bujjhanakassa puggalassa aṅgāti bojjhaṅgā’’ti",
  "tika-vin02t28:26_8": "(saṁ. ni. aṭṭha. 3.5.182; vibha. aṭṭha. 466; paṭi. ma. aṭṭha. 1.1.25), ‘‘bodhāya",
  "tika-vin02t28:26_9": "saṁvattantīti bojjhaṅgā’’tiādinā (paṭi. ma. 2.17) nayenapi bojjhaṅgaṭṭho veditabbo.",
  "tika-vin02t28:27_0": "Ariyo aṭṭhaṅgiko maggoti taṁtaṁmaggavajjhehi kilesehi ārakattā ariyabhāvakarattā",
  "tika-vin02t28:27_1": "ariyaphalapaṭilābhakarattā ca ariyo. Sammādiṭṭhiādīni aṭṭhaṅgāni assa atthi, aṭṭhaṅgāniyeva",
  "tika-vin02t28:27_2": "vā aṭṭhaṅgiko. Mārento kilese gacchati, nibbānatthikehi vā maggīyati, sayaṁ vā nibbānaṁ",
  "tika-vin02t28:27_3": "maggatīti maggoti evametesaṁ satipaṭṭhānādīnaṁ atthavibhāgo veditabbo.",
  "tika-vin02t28:28_0": "Sotāpannoti maggasaṅkhātaṁ sotaṁ āpajjitvā pāpuṇitvā ṭhito, sotāpattiphalaṭṭhoti",
  "tika-vin02t28:28_1": "attho. Sotāpattiphalasacchikiriyāya paṭipannoti sotāpattiphalassa attapaccakkhakaraṇatthāya",
  "tika-vin02t28:28_2": "paṭipajjamāno paṭhamamaggaṭṭho , yo aṭṭhamakotipi vuccati. Sakadāgāmīti sakideva",
  "tika-vin02t28:28_3": "imaṁ lokaṁ paṭisandhiggahaṇavasena āgamanasīlo dutiyaphalaṭṭho. Anāgāmīti paṭisandhiggahaṇavasena",
  "tika-vin02t28:28_4": "kāmalokaṁ anāgamanasīlo tatiyaphalaṭṭho. Yo pana saddhānusārī dhammānusārī ekabījīti",
  "tika-vin02t28:28_5": "evamādiko ariyapuggalavibhāgo, so tesaṁyeva bhedoti. Sesaṁ vuttanayameva.",
  "tika-vin02t28:29_0": "Etamatthaṁ viditvāti etaṁ attano dhammavinaye matakuṇapasadisena dussīlapuggalena",
  "tika-vin02t28:29_1": "saddhiṁ saṁvāsābhāvasaṅkhātaṁ atthaṁ viditvā. Imaṁ udānanti imaṁ asaṁvāsārahasaṁvāsārahabhāvānaṁ",
  "tika-vin02t28:29_2": "kāraṇaparidīpanaṁ udānaṁ udānesi.",
  "tika-vin02t28:30": "Tattha channamativassatīti āpattiṁ āpajjitvā paṭicchādento aññaṁ navaṁ āpattiṁ",
  "tika-vin02t28:31_0": "Āpajjati, tato aparanti evaṁ āpattivassaṁ kilesavassaṁ ativiya vassati. Vivaṭaṁ nātivassatīti",
  "tika-vin02t28:31_1": "āpattiṁ āpanno taṁ appaṭicchādetvā vivaranto sabrahmacārīnaṁ pakāsento yathādhammaṁ",
  "tika-vin02t28:31_2": "yathāvinayaṁ paṭikaronto desento vuṭṭhahanto aññaṁ navaṁ āpattiṁ nāpajjati, tenassa",
  "tika-vin02t28:31_3": "taṁ vivaṭaṁ puna āpattivassaṁ kilesavassaṁ na vassati. Yasmā ca etadeva, tasmā channaṁ",
  "tika-vin02t28:31_4": "chāditaṁ āpattiṁ vivaretha. Evaṁ taṁ nātivassatīti evaṁ sante taṁ āpattiṁ āpajjanapuggalānaṁ",
  "tika-vin02t28:31_5": "attabhāvaṁ ativijjhitvā kilesavassanena na vassati na temeti, evaṁ so kilesehi anavassuto",
  "tika-vin02t28:31_6": "parisuddhasīlo samāhito hutvā vipassanaṁ paṭṭhapetvā sammasanto anukkamena nibbānaṁ",
  "tika-vin02t28:31_7": "pāpuṇātīti adhippāyo.",
  "tika-vin02t28:32": "Imasmiṁ dhammavinaye aṭṭhacchariyakathāvaṇṇanā niṭṭhitā.",
  "tika-vin02t28:33": "Pātimokkhasavanārahakathāvaṇṇanā",
  "tika-vin02t28:34_0": "386. Atha bhagavā cintesi ‘‘idāni bhikkhusaṅghe abbudo jāto, aparisuddhā puggalā",
  "tika-vin02t28:34_1": "uposathaṁ āgacchanti, na ca tathāgato aparisuddhāya parisāya uposathaṁ uddisati,",
  "tika-vin02t28:34_2": "anuddisante ca bhikkhusaṅghassa uposatho pacchijjati, yannūnāhaṁ ito paṭṭhāya bhikkhūnaññeva",
  "tika-vin02t28:34_3": "pātimokkhuddesaṁ anujāneyya’’nti, evaṁ pana cintetvā bhikkhūnaññeva pātimokkhuddesaṁ",
  "tika-vin02t28:34_4": "anujāni . Tena vuttaṁ ‘‘atha kho bhagavā…pe… pātimokkhaṁ uddiseyyāthā’’ti. Tattha",
  "tika-vin02t28:34_5": "nadānāhanti na idāni ahaṁ. Uposathaṁ na karissāmi, pātimokkhaṁ na uddisissāmīti paccekaṁ",
  "tika-vin02t28:34_6": "na-kārena sambandho. Duvidhaṁ pātimokkhaṁ āṇāpātimokkhaṁ ovādapātimokkhanti. Tesu",
  "tika-vin02t28:34_7": "‘‘suṇātu me bhante’’tiādikaṁ āṇāpātimokkhaṁ, taṁ sāvakāva uddisanti, na buddhā, yaṁ",
  "tika-vin02t28:34_8": "anvaddhamāsaṁ uddisīyati. ‘‘Khantī paramaṁ…pe… sabbapāpassa akaraṇaṁ…pe… anupavādo",
  "tika-vin02t28:34_9": "anupaghāto…pe… etaṁ buddhāna sāsana’’nti (dī. ni. 2.90; dha. pa. 183-185) imā pana",
  "tika-vin02t28:34_10": "tisso gāthā ovādapātimokkhaṁ nāma, taṁ buddhāva uddisanti, na sāvakā. Channampi vassānaṁ",
  "tika-vin02t28:34_11": "accayena uddisanti. Dīghāyukabuddhānañhi dharamānakāle ayameva pātimokkhuddeso, appāyukabuddhānaṁ",
  "tika-vin02t28:34_12": "pana paṭhamabodhiyaṁyeva, tato paraṁ itaro, tañca kho bhikkhū eva uddisanti, na buddhā.",
  "tika-vin02t28:34_13": "Tasmā amhākampi bhagavā vīsativassamattaṁ imaṁ ovādapātimokkhaṁ uddisitvā imaṁ antarāyaṁ",
  "tika-vin02t28:34_14": "disvā tato paraṁ na uddisi.",
  "tika-vin02t28:35_0": "Aṭṭhānanti akāraṇaṁ. Anavakāsoti tasseva vevacanaṁ. Kāraṇañhi tiṭṭhati ettha phalaṁ",
  "tika-vin02t28:35_1": "tadāyattavuttitāyāti ‘‘ṭhāna’’nti vuccati, evaṁ ‘‘avakāso’’tipi vuccati. Yanti kiriyāparāmasanaṁ.",
  "tika-vin02t28:35_2": "Na ca, bhikkhave, sāpattikena pātimokkhaṁ sotabbantiādi padatthato suviññeyyaṁ. Vinicchayato",
  "tika-vin02t28:35_3": "panettha yaṁ vattabbaṁ, taṁ aṭṭhakathāya vuttameva. Tattha pure vā pacchā vāti ñattito pubbe vā pacchā vā.",
  "tika-vin02t28:36": "Dhammikādhammikapātimokkhaṭṭhapanakathāvaṇṇanā",
  "tika-vin02t28:37": "387.Katañca akatañca ubhayaṁ gahetvāti yassa ekantena katāpi atthi, akatāpi atthi, tassa tadubhayaṁ gahetvā.",
  "tika-vin02t28:38": "Dhammikapātimokkhaṭṭhapanakathāvaṇṇanā",
  "tika-vin02t28:39": "389.Parisāvuṭṭhātīti yasmiṁ vatthusmiṁ pātimokkhaṁ ṭhapitaṁ, taṁ vatthuṁ avinicchinitvā kenaci antarāyena vuṭṭhāti.",
  "tika-vin02t28:40": "393.Paccādiyatīti pati ādiyati, ‘‘akataṁ kamma’’ntiādinā puna ārabhatīti attho.",
  "tika-vin02t28:41": "Attādānaaṅgakathāvaṇṇanā",
  "tika-vin02t28:42": "398. Paraṁ codetuṁ attanā ādātabbaṁ gahetabbaṁ adhikaraṇaṁ attādānaṁ. Tenāha ‘‘sāsanaṁ sodhetukāmo’’tiādi. Vassārattoti vassakālo.",
  "tika-vin02t28:43": "Codakena paccavekkhitabbadhammakathāvaṇṇanā",
  "tika-vin02t28:44": "399.Paṭimāsitunti parāmasituṁ. Palibodhe chinditvā…pe… adhigataṁ mettacittanti iminā appanāppattaṁ mettābhāvanaṁ dasseti. Tenevāha ‘‘vikkhambhanavasena vihatāghāta’’nti.",
  "tika-vin02t28:45": "Codakena upaṭṭhāpetabbadhammakathāvaṇṇanā",
  "tika-vin02t28:46": "400.No dosantaroti ettha cittapariyāyo antara-saddoti āha ‘‘na duṭṭhacitto hutvā’’ti.",
  "tika-vin02t28:47": "Codakacuditakapaṭisaṁyuttakathāvaṇṇanā",
  "tika-vin02t28:48": "401.Karuṇanti appanāppattaṁ karuṇajjhānaṁ. Karuṇāpubbabhāganti parikammupacāravasappavattaṁ karuṇaṁ. Mettañca mettāpubbabhāgañcāti etthāpi eseva nayo. Sesamettha suviññeyyamevāti.",
  "tika-vin02t28:49": "Pātimokkhaṭṭhapanakkhandhakavaṇṇanā niṭṭhitā."
}