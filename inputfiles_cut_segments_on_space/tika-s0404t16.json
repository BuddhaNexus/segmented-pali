{
  "tika-s0404t16:0": "4. Upālivaggo",
  "tika-s0404t16:1": "1. Upālisuttavaṇṇanā",
  "tika-s0404t16:2_0": "31. Catutthassa paṭhame atthavaseti vuddhivisese, sikkhāpadapaññattihetu adhigamanīye",
  "tika-s0404t16:2_1": "hitaviseseti attho. Atthoyeva vā atthavaso, dasa atthe dasa kāraṇānīti vuttaṁ hoti.",
  "tika-s0404t16:2_2": "Atha vā attho phalaṁ tadadhīnavuttitāya vaso etassāti atthavaso, hetūti evampettha",
  "tika-s0404t16:2_3": "attho daṭṭhabbo. “Ye mama sotabbaṁ saddahātabbaṁ maññissanti, tesaṁ taṁ assa dīgharattaṁ",
  "tika-s0404t16:2_4": "hitāya sukhāyā”ti vuttattā “yo ca tathāgatassa vacanaṁ sampaṭicchati, tassa taṁ dīgharattaṁ",
  "tika-s0404t16:2_5": "hitāya sukhāya saṁvattatī”ti vuttaṁ. Asampaṭicchane ādīnavanti bhaddālisutte viya",
  "tika-s0404t16:2_6": "asampaṭicchane ādīnavaṁ dassetvā. Sukhavihārābhāve sahajīvamānassa abhāvato sahajīvitāpi",
  "tika-s0404t16:2_7": "sukhavihārova vutto. Sukhavihāro nāma catunnaṁ iriyāpathavihārānaṁ phāsutā.",
  "tika-s0404t16:3": "Maṅkutanti nittejataṁ. Dhammenātiādīsu dhammoti bhūtaṁ vatthu. Vinayoti codanā ceva sāraṇā ca. Satthusāsananti ñattisampadā ceva anussāvanasampadā ca.",
  "tika-s0404t16:4_0": "Piyasīlānanti sikkhākāmānaṁ. Tesañhi sīlaṁ piyaṁ hoti. Tenevāha “sikkhāttayapāripūriyā",
  "tika-s0404t16:4_1": "ghaṭamānā”ti. Sandiddhamanāti saṁsayaṁ āpajjamanā. Ubbaḷhā hontīti pīḷitā honti.",
  "tika-s0404t16:4_2": "Saṅghakammānīti satipi uposathapavāraṇānaṁ saṅghakammabhāve gobalībaddañāyena uposathaṁ",
  "tika-s0404t16:4_3": "pavāraṇañca ṭhapetvā upasampadādisesasaṅghakammānaṁ gahaṇaṁ veditabbaṁ. Samaggānaṁ bhāvo sāmaggī.",
  "tika-s0404t16:5": "“Nāhaṁ, cunda, diṭṭhadhammikānaṁyeva āsavānaṁ saṁvarāya dhammaṁ desemī”ti ettha vivādamūlabhūtā kilesā āsavāti āgatā.",
  "tika-s0404t16:6": "“Yena devūpapatyassa, gandhabbo vā vihaṅgamo;",
  "tika-s0404t16:7": "Yakkhattaṁ yena gaccheyyaṁ, manussattañca abbaje;",
  "tika-s0404t16:8": "Te mayhaṁ āsavā khīṇā, viddhastā vinaḷīkatā”ti. –",
  "tika-s0404t16:9_0": "Ettha tebhūmakaṁ kammaṁ avasesā ca akusalā dhammā. Idha pana parūpavādavippaṭisāravadhabandhādayo",
  "tika-s0404t16:9_1": "ceva apāyadukkhabhūtā ca nānappakārā upaddavā āsavāti āha “asaṁvare ṭhitena tasmiṁyeva",
  "tika-s0404t16:9_2": "attabhāve pattabbā”tiādi. Yadi hi bhagavā sikkhāpadaṁ na ca paññapeyya, tato asaddhammappaṭisevanaadinnādānapāṇātipātādihetu",
  "tika-s0404t16:9_3": "ye uppajjeyyuṁ parūpavādādayo diṭṭhadhammikā nānappakārā anatthā, ye ca tannimittameva",
  "tika-s0404t16:9_4": "nirayādīsu nibbattassa pañcavidhabandhanakammakāraṇādivasena mahādukkhānubhavanappakārā",
  "tika-s0404t16:9_5": "anatthā, te sandhāya idaṁ vuttaṁ “diṭṭhadhammikānaṁ āsavānaṁ saṁvarāya samparāyikānaṁ",
  "tika-s0404t16:9_6": "āsavānaṁ paṭighātāyā”ti. Diṭṭhadhammo vuccati paccakkho attabhāvo, tattha bhavā diṭṭhadhammikā.",
  "tika-s0404t16:9_7": "Tena vuttaṁ “tasmiṁyeva attabhāve pattabbā”ti. Sammukhā garahanaṁ akitti, parammukhā",
  "tika-s0404t16:9_8": "garahanaṁ ayaso. Atha vā sammukhā parammukhā garahanaṁ akitti, parivārahāni ayasoti",
  "tika-s0404t16:9_9": "veditabbaṁ. Āgamanamaggathakanāyāti āgamanadvārapidahanatthāya. Samparetabbato pecca",
  "tika-s0404t16:9_10": "gantabbato samparāyo, paralokoti āha “samparāye narakādīsū”ti.",
  "tika-s0404t16:10": "Methunādīni rajjanaṭṭhānāni. Pāṇātipātādīni dussanaṭṭhānāni.",
  "tika-s0404t16:11_0": "Saṁvaravinayoti sīlasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti",
  "tika-s0404t16:11_1": "pañcavidho saṁvaro. Yathāsakaṁ saṁvaritabbānaṁ vinetabbānañca kāyaduccaritādīnaṁ",
  "tika-s0404t16:11_2": "saṁvaraṇato saṁvaro, vinayanato vinayoti vuccati. Pahānavinayoti tadaṅgappahānaṁ",
  "tika-s0404t16:11_3": "vikkhambhanappahānaṁ, samucchedappahānaṁ, paṭipassaddhippahānaṁ, nissaraṇappahānanti",
  "tika-s0404t16:11_4": "pañcavidhaṁ pahānaṁ yasmā cāgaṭṭhena pahānaṁ, vinayaṭṭhena vinayo, tasmā “pahānavinayo”ti",
  "tika-s0404t16:11_5": "vuccati. Samathavinayoti satta adhikaraṇasamathā. Paññattivinayoti sikkhāpadameva.",
  "tika-s0404t16:11_6": "Sikkhāpadapaññattiyā hi vijjamānāya eva sikkhāpadasambhavato paññattivinayopi sikkhāpadapaññattiyā",
  "tika-s0404t16:11_7": "anuggahito hoti. Sesamettha vuttatthameva.",
  "tika-s0404t16:12": "Upālisuttavaṇṇanā niṭṭhitā.",
  "tika-s0404t16:13": "Upālivaggavaṇṇanā niṭṭhitā."
}