{
  "atk-s0502a11:0": "11. Jarāvaggo",
  "atk-s0502a11:1": "1. Visākhāya sahāyikānaṁ vatthu",
  "atk-s0502a11:2": "Konu hāso kimānandoti imaṁ dhammadesanaṁ satthā jetavane viharanto visākhāya sahāyikāyo ārabbha kathesi.",
  "atk-s0502a11:3_0": "Sāvatthiyaṁ kira pañcasatā kulaputtā ‘‘evaṁ imā appamādavihāriniyo bhavissantī’’ti",
  "atk-s0502a11:3_1": "attano attano bhariyāyo visākhaṁ mahāupāsikaṁ sampaṭicchāpesuṁ. Tā uyyānaṁ vā vihāraṁ",
  "atk-s0502a11:3_2": "vā gacchantiyo tāya saddhiṁyeva gacchanti. Tā ekasmiṁ kāle ‘‘sattāhaṁ surāchaṇo bhavissatī’’ti",
  "atk-s0502a11:3_3": "chaṇe saṅghuṭṭhe attano attano sāmikānaṁ suraṁ paṭiyādesuṁ. Te sattāhaṁ surāchaṇaṁ",
  "atk-s0502a11:3_4": "kīḷitvā aṭṭhame divase kammantabheriyā nikkhantāya kammante agamaṁsu. Tāpi itthiyo",
  "atk-s0502a11:3_5": "‘‘mayaṁ sāmikānaṁ sammukhā suraṁ pātuṁ na labhimhā, avasesā surā ca atthi, idaṁ yathā",
  "atk-s0502a11:3_6": "te na jānanti, tathā pivissāmā’’ti visākhāya santikaṁ gantvā ‘‘icchāma, ayye, uyyānaṁ",
  "atk-s0502a11:3_7": "daṭṭhu’’nti vatvā ‘‘sādhu, ammā, tena hi kattabbakiccāni katvā nikkhamathā’’ti vutte",
  "atk-s0502a11:3_8": "tāya saddhiṁ gantvā paṭicchannākārena suraṁ nīharāpetvā uyyāne pivitvā mattā vicariṁsu.",
  "atk-s0502a11:3_9": "Visākhāpi ‘‘ayuttaṁ imāhi kataṁ, idāni maṁ ‘samaṇassa gotamassa sāvikā visākhā suraṁ",
  "atk-s0502a11:3_10": "pivitvā vicaratī’ti titthiyāpi garahissantī’’ti cintetvā tā itthiyo āha – ‘‘ammā",
  "atk-s0502a11:3_11": "ayuttaṁ vo kataṁ, mamapi ayaso uppādito, sāmikāpi vo kujjhissanti, idāni kiṁ karissathā’’ti.",
  "atk-s0502a11:3_12": "Gilānālayaṁ dassayissāma, ayyeti. Tena hi paññāyissatha sakena kammenāti. Tā gehaṁ",
  "atk-s0502a11:3_13": "gantvā gilānālayaṁ kariṁsu. Atha tāsaṁ sāmikā ‘‘itthannāmā ca itthannāmā ca kaha’’nti",
  "atk-s0502a11:3_14": "pucchitvā ‘‘gilānā’’ti sutvā ‘‘addhā etāhi avasesasurā pītā bhavissantī’’ti sallakkhetvā",
  "atk-s0502a11:3_15": "tā pothetvā anayabyasanaṁ pāpesuṁ. Tā aparasmimpi chaṇavāre tatheva suraṁ pivitukāmā",
  "atk-s0502a11:3_16": "visākhaṁ upasaṅkamitvā, ‘‘ayye, uyyānaṁ no nehī’’ti vatvā ‘‘pubbepi me tumhehi ayaso",
  "atk-s0502a11:3_17": "uppādito, gacchatha, na vo ahaṁ nessāmī’’ti tāya paṭikkhittā ‘‘idāni evaṁ na karissāmā’’ti",
  "atk-s0502a11:3_18": "sammantayitvā puna taṁ upasaṅkamitvā āhaṁsu, ‘‘ayye , buddhapūjaṁ kātukāmāmhā, vihāraṁ",
  "atk-s0502a11:3_19": "no nehī’’ti. Idāni ammā yujjati, gacchatha, parivacchaṁ karothāti. Tā caṅkoṭakehi",
  "atk-s0502a11:3_20": "gandhamālādīni gāhāpetvā surāpuṇṇe muṭṭhivārake hatthehi olambetvā mahāpaṭe pārupitvā",
  "atk-s0502a11:3_21": "visākhaṁ upasaṅkamitvā tāya saddhiṁ vihāraṁ pavisamānā ekamantaṁ gantvā muṭṭhivārakeheva",
  "atk-s0502a11:3_22": "suraṁ pivitvā vārake chaḍḍetvā dhammasabhāyaṁ satthu purato nisīdiṁsu .",
  "atk-s0502a11:4_0": "Visākhā ‘‘imāsaṁ, bhante, dhammaṁ kathethā’’ti āha. Tāpi madavegena kampamānasarīrā",
  "atk-s0502a11:4_1": "‘‘iccāma, gāyāmā’’ti cittaṁ uppādesuṁ. Athekā mārakāyikā devatā ‘‘imāsaṁ sarīre adhimuccitvā",
  "atk-s0502a11:4_2": "samaṇassa gotamassa purato vippakāraṁ dassessāmī’’ti cintetvā tāsaṁ sarīre adhimucci.",
  "atk-s0502a11:4_3": "Tāsu ekaccā satthu purato pāṇiṁ paharitvā hasituṁ, ekaccā naccituṁ ārabhiṁsu. Satthā",
  "atk-s0502a11:4_4": "‘‘kiṁ ida’’nti āvajjento taṁ kāraṇaṁ ñatvā ‘‘na idāni mārakāyikānaṁ otāraṁ labhituṁ",
  "atk-s0502a11:4_5": "dassāmi. Na hi mayā ettakaṁ kālaṁ pāramiyo pūrentena mārakāyikānaṁ otāralābhatthāya",
  "atk-s0502a11:4_6": "pūritā’’ti tā saṁvejetuṁ bhamukalomato rasmiyo vissajjesi, tāvadeva andhakāratimisā",
  "atk-s0502a11:4_7": "ahosi. Tā bhītā ahesuṁ maraṇabhayatajjitā. Tena tāsaṁ kucchiyaṁ surā jīri. Satthā",
  "atk-s0502a11:4_8": "nisinnapallaṅke antarahito sinerumuddhani ṭhatvā uṇṇālomato rasmiṁ vissajjesi, taṅkhaṇaṁyeva",
  "atk-s0502a11:4_9": "candasahassuggamanaṁ viya ahosi. Atha satthā tā itthiyo āmantetvā ‘‘tumhehi mama",
  "atk-s0502a11:4_10": "santikaṁ āgacchamānāhi pamattāhi āgantuṁ na vaṭṭati. Tumhākañhi pamādeneva mārakāyikā",
  "atk-s0502a11:4_11": "devatā otāraṁ labhitvā tumhe hasādīnaṁ akaraṇaṭṭhāne hasādīni kārāpesi, idāni tumhehi",
  "atk-s0502a11:4_12": "rāgādīnaṁ aggīnaṁ nibbāpanatthāya ussāhaṁ kātuṁ vaṭṭatī’’ti vatvā imaṁ gāthamāha –",
  "atk-s0502a11:5": "146.",
  "atk-s0502a11:6": " ‘‘Ko nu hāso kimānando, niccaṁ pajjalite sati;",
  "atk-s0502a11:7": "Andhakārena onaddhā, padīpaṁ na gavesathā’’ti.",
  "atk-s0502a11:8_0": "Tattha ānandoti tuṭṭhi. Idaṁ vuttaṁ hoti – imasmiṁ lokasannivāse rāgādīhi ekādasahi",
  "atk-s0502a11:8_1": "aggīhi niccaṁ pajjalite sati ko nu tumhākaṁ hāso vā tuṭṭhi vā? Nanu esa akattabbarūpoyeva.",
  "atk-s0502a11:8_2": "Aṭṭhavatthukena hi avijjāndhakārena onaddhā tumhe tasseva andhakārassa vidhamanatthāya",
  "atk-s0502a11:8_3": "kiṁ kāraṇā ñāṇappadīpaṁ na gavesatha na karothāti.",
  "atk-s0502a11:9": "Desanāvasāne pañcasatāpi tā itthiyo sotāpattiphale patiṭṭhahiṁsu.",
  "atk-s0502a11:10_0": "Satthā tāsaṁ acalasaddhāya patiṭṭhitabhāvaṁ ñatvā sinerumatthakā otaritvā buddhāsane",
  "atk-s0502a11:10_1": "nisīdi. Atha naṁ visākhā āha – ‘‘bhante, surā nāmesā pāpikā. Evarūpā hi nāma imā",
  "atk-s0502a11:10_2": "itthiyo tumhādisassa buddhassa purato nisīditvā iriyāpathamattampi saṇṭhāpetuṁ asakkontiyo",
  "atk-s0502a11:10_3": "uṭṭhāya pāṇiṁ paharitvā hasanagītanaccādīni ārabhiṁsū’’ti. Satthā ‘‘āma, visākhe,",
  "atk-s0502a11:10_4": "pāpikā eva esā surā nāma. Etañhi nissāya aneke sattā anayabyasanaṁ pattā’’ti vatvā",
  "atk-s0502a11:10_5": "‘‘kadā panesā, bhante, uppannā’’ti vutte tassā uppattiṁ vitthārena kathetuṁ atītaṁ",
  "atk-s0502a11:10_6": "āharitvā kumbhajātakaṁ (jā. 1.16.33 ādayo) kathesīti.",
  "atk-s0502a11:11": "Visākhāya sahāyikānaṁ vatthu paṭhamaṁ.",
  "atk-s0502a11:12": "2. Sirimāvatthu",
  "atk-s0502a11:13": "Passacittakatanti imaṁ dhammadesanaṁ satthā veḷuvane viharanto sirimaṁ ārabbha kathesi.",
  "atk-s0502a11:14_0": "Sā kira rājagahe abhirūpā gaṇikā. Ekasmiṁ pana antovasse sumanaseṭṭhiputtassa bhariyāya",
  "atk-s0502a11:14_1": "puṇṇakaseṭṭhissa dhītāya uttarāya nāma upāsikāya aparajjhitvā taṁ pasādetukāmā tassā",
  "atk-s0502a11:14_2": "gehe bhikkhusaṅghena saddhiṁ katabhattakiccaṁ satthāraṁ khamāpetvā taṁ divasaṁ dasabalassa",
  "atk-s0502a11:14_3": "bhattānumodanaṁ sutvā –",
  "atk-s0502a11:15": "‘‘Akkodhena jine kodhaṁ, asādhuṁ sādhunā jine;",
  "atk-s0502a11:16": "Jine kadariyaṁ dānena, saccenālikavādina’’nti. (jā. 1.2.2; dha. pa. 223) –",
  "atk-s0502a11:17_0": "Gāthāpariyosāne sotāpattiphalaṁ pāpuṇi. Ayamettha saṅkhepo, vitthārakathā pana kodhavagge",
  "atk-s0502a11:17_1": "anumodanagāthāvaṇṇanāyameva āvibhavissati. Evaṁ sotāpattiphalaṁ pattā pana sirimā",
  "atk-s0502a11:17_2": "dasabalaṁ nimantetvā punadivase mahādānaṁ datvā saṅghassa aṭṭhakabhattaṁ nibaddhaṁ",
  "atk-s0502a11:17_3": "dāpesi. Ādito paṭṭhāya nibaddhaṁ aṭṭha bhikkhū gehaṁ gacchanti. ‘‘Sappiṁ gaṇhatha,",
  "atk-s0502a11:17_4": "khīraṁ gaṇhathā’’tiādīni vatvā tesaṁ patte pūreti. Ekena laddhaṁ tiṇṇampi catunnampi",
  "atk-s0502a11:17_5": "pahoti. Devasikaṁ soḷasakahāpaṇaparibbayena piṇḍapāto dīyati. Athekadivasaṁ eko bhikkhu",
  "atk-s0502a11:17_6": "tassā gehe aṭṭhakabhattaṁ bhuñjitvā tiyojanamatthake ekaṁ vihāraṁ agamāsi. Atha naṁ",
  "atk-s0502a11:17_7": "sāyaṁ therupaṭṭhāne nisinnaṁ pucchiṁsu – ‘‘āvuso, kahaṁ bhikkhaṁ gahetvā āgatosī’’ti.",
  "atk-s0502a11:17_8": "Sirimāya aṭṭhakabhattaṁ me bhuttanti. Manāpaṁ katvā deti, āvusoti. ‘‘Na sakkā tassā",
  "atk-s0502a11:17_9": "bhattaṁ vaṇṇetuṁ, ativiya paṇītaṁ katvā deti, ekena laddhaṁ tiṇṇampi catunnampi pahoti,",
  "atk-s0502a11:17_10": "tassā pana deyyadhammatopi dassanameva uttaritaraṁ. Sā hi itthī evarūpā ca evarūpā",
  "atk-s0502a11:17_11": "cā’’ti tassā guṇe vaṇṇesi.",
  "atk-s0502a11:18_0": "Atheko bhikkhu tassā guṇakathaṁ sutvā adassaneneva sinehaṁ uppādetvā ‘‘mayā gantvā",
  "atk-s0502a11:18_1": "taṁ daṭṭhuṁ vaṭṭatī’’ti attano vassaggaṁ kathetvā taṁ bhikkhuṁ ṭhitikaṁ pucchitvā",
  "atk-s0502a11:18_2": "‘‘sve, āvuso, tasmiṁ gehe tvaṁ saṅghatthero hutvā aṭṭhakabhattaṁ labhissasī’’ti sutvā",
  "atk-s0502a11:18_3": "taṅkhaṇaññeva pattacīvaraṁ ādāya pakkantopi pātova aruṇe uggate salākaggaṁ pavisitvā",
  "atk-s0502a11:18_4": "ṭhito saṅghatthero hutvā tassā gehe aṭṭhakabhattaṁ labhi. Yo pana bhikkhu hiyyo bhuñjitvā",
  "atk-s0502a11:18_5": "pakkāmi, tassa gatavelāyameva assā sarīre rogo uppajji. Tasmā sā ābharaṇāni omuñcitvā",
  "atk-s0502a11:18_6": "nipajji. Athassā dāsiyo aṭṭhakabhattaṁ labhitvā āgate bhikkhū disvā ārocesuṁ. Sā",
  "atk-s0502a11:18_7": "sahatthā patte gahetvā nisīdāpetuṁ vā parivisituṁ vā asakkontī dāsiyo āṇāpesi – ‘‘ammā",
  "atk-s0502a11:18_8": "patte gahetvā, ayye, nisīdāpetvā yāguṁ pāyetvā khajjakaṁ datvā bhattavelāya patte",
  "atk-s0502a11:18_9": "pūretvā dethā’’ti. Tā ‘‘sādhu, ayye’’ti bhikkhū pavesetvā yāguṁ pāyetvā khajjakaṁ",
  "atk-s0502a11:18_10": "datvā bhattavelāya bhattassa patte pūretvā tassā ārocayiṁsu. Sā ‘‘maṁ pariggahetvā",
  "atk-s0502a11:18_11": "netha, ayye, vandissāmī’’ti vatvā tāhi pariggahetvā bhikkhūnaṁ santikaṁ nītā vedhamānena",
  "atk-s0502a11:18_12": "sarīrena bhikkhū vandi. So bhikkhu taṁ oloketvā cintesi – ‘‘gilānāya tāva evarūpā",
  "atk-s0502a11:18_13": "ayaṁ etissā rūpasobhā, arogakāle pana sabbābharaṇapaṭimaṇḍitāya imissā kīdisī rūpasampattī’’ti.",
  "atk-s0502a11:18_14": "Athassa anekavassakoṭisannicito kileso samudācari, so aññāṇī hutvā bhattaṁ bhuñjituṁ",
  "atk-s0502a11:18_15": "asakkonto pattamādāya vihāraṁ gantvā pattaṁ pidhāya ekamante ṭhapetvā cīvaraṁ pattharitvā nipajji.",
  "atk-s0502a11:19_0": "Atha naṁ eko sahāyako bhikkhu yācantopi bhojetuṁ nāsakkhi. So chinnabhatto ahosi.",
  "atk-s0502a11:19_1": "Taṁ divasameva sāyanhasamaye sirimā kālamakāsi. Rājā satthu sāsanaṁ pesesi – ‘‘bhante,",
  "atk-s0502a11:19_2": "jīvakassa kaniṭṭhabhaginī, sirimā, kālamakāsī’’ti. Satthā taṁ sutvā rañño sāsanaṁ",
  "atk-s0502a11:19_3": "pahiṇi ‘‘sirimāya jhāpanakiccaṁ natthi, āmakasusāne taṁ yathā kākasunakhādayo na",
  "atk-s0502a11:19_4": "khādanti, tathā nipajjāpetvā rakkhāpethā’’ti. Rājāpi tathā akāsi. Paṭipāṭiyā tayo",
  "atk-s0502a11:19_5": "divasā atikkantā, catutthe divase sarīraṁ uddhumāyi, navahi vaṇamukhehi puḷavā pagghariṁsu",
  "atk-s0502a11:19_6": ", sakalasarīraṁ bhinnaṁ sālibhattacāṭi viya ahosi. Rājā nagare bheriṁ carāpesi –",
  "atk-s0502a11:19_7": "‘‘ṭhapetvā geharakkhake dārake sirimāya dassanatthaṁ anāgacchantānaṁ aṭṭha kahāpaṇāni",
  "atk-s0502a11:19_8": "daṇḍo’’ti. Satthu santi kañca pesesi – ‘‘buddhappamukho kira bhikkhusaṅgho sirimāya",
  "atk-s0502a11:19_9": "dassanatthaṁ āgacchatū’’ti. Satthā bhikkhūnaṁ ārocesi – ‘‘sirimāya dassanatthaṁ gamissāmā’’ti.",
  "atk-s0502a11:19_10": "Sopi daharabhikkhu cattāro divase kassaci vacanaṁ aggahetvā chinnabhattova nipajji.",
  "atk-s0502a11:19_11": "Patte bhattaṁ pūtikaṁ jātaṁ, patte malaṁ uṭṭhahi. Atha naṁ so sahāyako bhikkhu upasaṅkamitvā,",
  "atk-s0502a11:19_12": "‘‘āvuso, satthā sirimāya dassanatthaṁ gacchatī’’ti āha. So tathā chātajjhattopi ‘‘sirimā’’ti",
  "atk-s0502a11:19_13": "vuttapadeyeva sahasā uṭṭhahitvā ‘‘kiṁ bhaṇasī’’ti āha. ‘‘Satthā sirimaṁ daṭṭhuṁ gacchati,",
  "atk-s0502a11:19_14": "tvampi gamissasī’’ti vutte, ‘‘āma, gamissāmī’’ti bhattaṁ chaḍḍetvā pattaṁ dhovitvā",
  "atk-s0502a11:19_15": "thavikāya pakkhipitvā bhikkhusaṅghena saddhiṁ agamāsi. Satthā bhikkhusaṅghaparivuto",
  "atk-s0502a11:19_16": "ekapasse aṭṭhāsi, bhikkhunisaṅghopi rājaparisāpi upāsakaparisāpi upāsikāparisāpi",
  "atk-s0502a11:19_17": "ekekapasse aṭṭhaṁsu .",
  "atk-s0502a11:20_0": "Satthā rājānaṁ pucchi – ‘‘kā esā, mahārājo’’ti. Bhante, jīvakassa bhaginī, sirimā,",
  "atk-s0502a11:20_1": "nāmāti. Sirimā, esāti. Āma, bhanteti. Tena hi nagare bheriṁ carāpehi ‘‘sahassaṁ datvā",
  "atk-s0502a11:20_2": "sirimaṁ gaṇhantū’’ti. Rājā tathā kāresi. Ekopi ‘ha’nti vā ‘hu’nti vā vadanto nāma",
  "atk-s0502a11:20_3": "nāhosi. Rājā satthu ārocesi – ‘‘na gaṇhanti, bhante’’ti. Tena hi, mahārāja, agghaṁ",
  "atk-s0502a11:20_4": "ohārehīti. Rājā ‘‘pañcasatāni datvā gaṇhantū’’ti bheriṁ carāpetvā kañci gaṇhanakaṁ",
  "atk-s0502a11:20_5": "adisvā ‘‘aḍḍhateyyāni satāni, dve satāni, sataṁ, paṇṇāsaṁ, pañcavīsati kahāpaṇe,",
  "atk-s0502a11:20_6": "dasa kahāpaṇe, pañca kahāpaṇe, ekaṁ kahāpaṇaṁ aḍḍhaṁ, pādaṁ, māsakaṁ, kākaṇikaṁ datvā",
  "atk-s0502a11:20_7": "sirimaṁ gaṇhantū’’ti bheriṁ carāpesi. Koci taṁ na icchi. ‘‘Mudhāpi gaṇhantū’’ti bheriṁ",
  "atk-s0502a11:20_8": "carāpesi. ‘Ha’nti vā ‘hu’nti vā vadanto nāma nāhosi. Rājā ‘‘mudhāpi, bhante, gaṇhanto",
  "atk-s0502a11:20_9": "nāma natthī’’ti āha. Satthā ‘‘passatha, bhikkhave, mahājanassa piyaṁ mātugāmaṁ, imasmiṁyeva",
  "atk-s0502a11:20_10": "nagare sahassaṁ datvā pubbe ekadivasaṁ labhiṁsu, idāni mudhā gaṇhantopi natthi, evarūpaṁ",
  "atk-s0502a11:20_11": "nāma rūpaṁ khayavayappattaṁ, passatha, bhikkhave, āturaṁ attabhāva’’nti vatvā imaṁ gāthamāha –",
  "atk-s0502a11:21": "147.",
  "atk-s0502a11:22": " ‘‘Passa cittakataṁ bimbaṁ, arukāyaṁ samussitaṁ;",
  "atk-s0502a11:23": "Āturaṁ bahusaṅkappaṁ, yassa natthi dhuvaṁ ṭhitī’’ti.",
  "atk-s0502a11:24_0": "Tattha cittakatanti katacittaṁ, vatthābharaṇamālālattakādīhi vicittanti attho. Bimbanti",
  "atk-s0502a11:24_1": "dīghādiyuttaṭṭhānesu dīghādīhi aṅgapaccaṅgehi saṇṭhitaṁ attabhāvaṁ. Arukāyanti navannaṁ",
  "atk-s0502a11:24_2": "vaṇamukhānaṁ vasena arubhūtaṁ kāyaṁ. Samussitanti tīhi aṭṭhisatehi samussitaṁ. Āturanti",
  "atk-s0502a11:24_3": "sabbakālaṁ iriyāpathādīhi pariharitabbatāya niccagilānaṁ. Bahusaṅkappanti mahājanena",
  "atk-s0502a11:24_4": "bahudhā saṅkappitaṁ. Yassa natthi dhuvaṁ ṭhitīti yassa dhuvabhāvo vā ṭhitibhāvo vā",
  "atk-s0502a11:24_5": "natthi, ekantena bhedanavikiraṇaviddhaṁsanadhammamevetaṁ, imaṁ passathāti attho.",
  "atk-s0502a11:25": "Desanāvasāne caturāsītiyā pāṇasahassānaṁ dhammābhisamayo ahosi, sopi bhikkhu sotāpattiphale patiṭṭhahīti.",
  "atk-s0502a11:26": "Sirimāvatthu dutiyaṁ.",
  "atk-s0502a11:27": "3. Uttarātherīvatthu",
  "atk-s0502a11:28": "Parijiṇṇamidanti imaṁ dhammadesanaṁ satthā jetavane viharanto uttarātheriṁ nāma bhikkhuniṁ ārabbha kathesi.",
  "atk-s0502a11:29_0": "Therī kira vīsavassasatikā jātiyā piṇḍāya caritvā laddhapiṇḍapātā antaravīthiyaṁ",
  "atk-s0502a11:29_1": "ekaṁ bhikkhuṁ disvā piṇḍapātena āpucchitvā tassa apaṭikkhipitvā gaṇhantassa sabbaṁ",
  "atk-s0502a11:29_2": "datvā nirāhārā ahosi. Evaṁ dutiyepi tatiyepi divase tasseva bhikkhuno tasmiṁyeva",
  "atk-s0502a11:29_3": "ṭhāne bhattaṁ datvā nirāhārā ahosi, catutthe divase pana piṇḍāya carantī ekasmiṁ",
  "atk-s0502a11:29_4": "sambādhaṭṭhāne satthāraṁ disvā paṭikkamantī olambantaṁ attano cīvarakaṇṇaṁ akkamitvā",
  "atk-s0502a11:29_5": "saṇṭhātuṁ asakkontī parivattitvā pati. Satthā tassā santikaṁ gantvā, ‘‘bhagini, parijiṇṇo",
  "atk-s0502a11:29_6": "te attabhāvo na cirasseva bhijjissatī’’ti vatvā imaṁ gāthamāha –",
  "atk-s0502a11:30": "148.",
  "atk-s0502a11:31": " ‘‘Parijiṇṇamidaṁ rūpaṁ, roganīḷaṁ pabhaṅguraṁ;",
  "atk-s0502a11:32": "Bhijjati pūtisandeho, maraṇantañhi jīvita’’nti.",
  "atk-s0502a11:33_0": "Tassattho – bhagini idaṁ tava sarīrasaṅkhātaṁ rūpaṁ mahallakabhāvena parijiṇṇaṁ,",
  "atk-s0502a11:33_1": "tañca kho sabbarogānaṁ nivāsaṭṭhānaṭṭhena roganīḷaṁ, yathā kho pana taruṇopi siṅgālo",
  "atk-s0502a11:33_2": "‘‘jarasiṅgālo’’ti vuccati, taruṇāpi gaḷocīlatā ‘‘pūtilatā’’ti vuccati, evaṁ tadahujātaṁ",
  "atk-s0502a11:33_3": "suvaṇṇavaṇṇampi samānaṁ niccaṁ paggharaṇaṭṭhena pūtitāya pabhaṅguraṁ, so esa pūtiko",
  "atk-s0502a11:33_4": "samāno tava deho bhijjati, na cirasseva bhijjissatīti veditabbo. Kiṁ kāraṇā? Maraṇantañhi",
  "atk-s0502a11:33_5": "jīvitaṁ yasmā sabbasattānaṁ jīvitaṁ maraṇapariyosānamevāti vuttaṁ hoti.",
  "atk-s0502a11:34": "Desanāvasāne sā therī sotāpattiphalaṁ pattā, mahājanassāpi sātthikā dhammadesanā ahosīti.",
  "atk-s0502a11:35": "Uttarātherīvatthu tatiyaṁ.",
  "atk-s0502a11:36": "4. Sambahulaadhimānikabhikkhuvatthu",
  "atk-s0502a11:37": "Yānimānīti imaṁ dhammadesanaṁ satthā jetavane viharanto sambahule adhimānike bhikkhū ārabbha kathesi.",
  "atk-s0502a11:38_0": "Pañcasatā kira bhikkhū satthu santike kammaṭṭhānaṁ gahetvā araññaṁ pavisitvā ghaṭentā",
  "atk-s0502a11:38_1": "vāyamantā jhānaṁ nibbattetvā ‘‘kilesānaṁ asamudācārena pabbajitakiccaṁ no nipphannaṁ,",
  "atk-s0502a11:38_2": "attanā paṭiladdhaguṇaṁ satthu ārocessāmā’’ti āgamiṁsu. Satthā tesaṁ bahidvārakoṭṭhakaṁ",
  "atk-s0502a11:38_3": "pattakāleyeva ānandattheraṁ āha – ‘‘ānanda, etesaṁ bhikkhūnaṁ pavisitvā mayā diṭṭhena",
  "atk-s0502a11:38_4": "kammaṁ natthi, āmakasusānaṁ gantvā tato āgantvā maṁ passantū’’ti. Thero gantvā tesaṁ",
  "atk-s0502a11:38_5": "tamatthaṁ ārocesi. Te ‘‘kiṁ amhākaṁ āmakasusānenā’’ti avatvāva ‘‘dīghadassinā buddhena",
  "atk-s0502a11:38_6": "kāraṇaṁ diṭṭhaṁ bhavissatī’’ti āmakasusānaṁ gantvā tattha kuṇapāni passantā ekāhadvīhapatitesu",
  "atk-s0502a11:38_7": "kuṇapesu āghātaṁ paṭilabhitvā taṁ khaṇaṁ patitesu allasarīresu rāgaṁ uppādayiṁsu,",
  "atk-s0502a11:38_8": "tasmiṁ khaṇe attano sakilesabhāvaṁ jāniṁsu. Satthā gandhakuṭiyaṁ nisinnova obhāsaṁ",
  "atk-s0502a11:38_9": "pharitvā tesaṁ bhikkhūnaṁ sammukhe kathento viya ‘‘nappatirūpaṁ nu kho, bhikkhave,",
  "atk-s0502a11:38_10": "tumhākaṁ evarūpaṁ aṭṭhisaṅghātaṁ disvā rāgaratiṁ uppādetu’’nti vatvā imaṁ gāthamāha –",
  "atk-s0502a11:39": "149.",
  "atk-s0502a11:40": " ‘‘Yānimāni apatthāni, alābūneva sārade;",
  "atk-s0502a11:41": "Kāpotakāni aṭṭhīni, tāni disvāna kā ratī’’ti.",
  "atk-s0502a11:42_0": "Tattha apatthānīti chaḍḍitāni. Sāradeti saradakāle vātātapapahatāni tattha tattha",
  "atk-s0502a11:42_1": "vippakiṇṇaalābūni viya. Kāpotakānīti kapotakavaṇṇāni. Tāni disvānāti tāni evarūpāni",
  "atk-s0502a11:42_2": "aṭṭhīni disvā tumhākaṁ kā rati, nanu appamattakampi kāmaratiṁ kātuṁ na vaṭṭatiyevāti attho.",
  "atk-s0502a11:43": "Desanāvasāne te bhikkhū yathāṭhitāva arahattaṁ patvā bhagavantaṁ abhitthavamānā āgantvā vandiṁsūti.",
  "atk-s0502a11:44": "Sambahulaadhimānikabhikkhuvatthu catutthaṁ.",
  "atk-s0502a11:45": "5. Janapadakalyāṇī rūpanandātherīvatthu",
  "atk-s0502a11:46": "Aṭṭhīnaṁnagaraṁ katanti imaṁ dhammadesanaṁ satthā jetavane viharanto janapadakalyāṇiṁ rūpanandātheriṁ ārabbha kathesi.",
  "atk-s0502a11:47_0": "Sā kira ekadivasaṁ cintesi – ‘‘mayhaṁ jeṭṭhabhātiko rajjasiriṁ pahāya pabbajitvā",
  "atk-s0502a11:47_1": "loke aggapuggalo buddho jāto, puttopissa rāhulakumāro pabbajito, bhattāpi me pabbajito,",
  "atk-s0502a11:47_2": "mātāpi me pabbajitā, ahampi ettake ñātijane pabbajite gehe kiṁ karissāmi, pabbajissāmā’’ti.",
  "atk-s0502a11:47_3": "Sā bhikkhunupassayaṁ gantvā pabbaji ñātisineheneva, no saddhāya, abhirūpatāya pana",
  "atk-s0502a11:47_4": "rūpanandāti paññāyi. ‘‘Satthā kira ‘rūpaṁ aniccaṁ dukkhaṁ anattā, vedanā… saññā…",
  "atk-s0502a11:47_5": "saṅkhārā… viññāṇaṁ aniccaṁ dukkhaṁ anattā’ti vadetī’’ti sutvā sā evaṁ dassanīye pāsādike",
  "atk-s0502a11:47_6": "mamapi rūpe dosaṁ katheyyāti satthu sammukhībhāvaṁ na gacchati. Sāvatthivāsino pātova",
  "atk-s0502a11:47_7": "dānaṁ datvā samādinnuposathā suddhuttarāsaṅgā gandhamālādihatthā sāyanhasamaye jetavane",
  "atk-s0502a11:47_8": "sannipatitvā dhammaṁ suṇanti. Bhikkhunisaṅghopi satthu dhammadesanāya uppannacchando",
  "atk-s0502a11:47_9": "vihāraṁ gantvā dhammaṁ suṇāti. Dhammaṁ sutvā nagaraṁ pavisanto satthu guṇakathaṁ",
  "atk-s0502a11:47_10": "kathentova pavisati.",
  "atk-s0502a11:48_0": "Catuppamāṇike hi lokasannivāse appakāva te sattā, yesaṁ tathāgataṁ passantānaṁ pasādo",
  "atk-s0502a11:48_1": "na uppajjati. Rūpappamāṇikāpi hi tathāgatassa lakkhaṇānubyañjanapaṭimaṇḍitaṁ suvaṇṇavaṇṇaṁ",
  "atk-s0502a11:48_2": "sarīraṁ disvā pasīdanti, ghosappamāṇikāpi anekāni jātisatāni nissāya pavattaṁ satthu",
  "atk-s0502a11:48_3": "guṇaghosañceva aṭṭhaṅgasamannāgataṁ dhammadesanāghosañca sutvā pasīdanti, lūkhappamāṇikāpissa",
  "atk-s0502a11:48_4": "cīvarādilūkhataṁ paṭicca pasīdanti, dhammappamāṇikāpi ‘‘evarūpaṁ dasabalassa sīlaṁ,",
  "atk-s0502a11:48_5": "evarūpo samādhi, evarūpā paññā, bhagavā sīlādīhi guṇehi asamo appaṭipuggalo’’ti pasīdanti.",
  "atk-s0502a11:48_6": "Tesaṁ tathāgatassa guṇaṁ kathentānaṁ mukhaṁ nappahoti. Rūpanandā bhikkhunīnañceva",
  "atk-s0502a11:48_7": "upāsikānañca santikā tathāgatassa guṇakathaṁ sutvā cintesi – ‘‘ativiya me bhātikassa",
  "atk-s0502a11:48_8": "vaṇṇaṁ kathentiyeva. Ekadivasampi me rūpe dosaṁ kathento kittakaṁ kathessati. Yaṁnūnāhaṁ",
  "atk-s0502a11:48_9": "bhikkhunīhi saddhiṁ gantvā attānaṁ adassetvāva tathāgataṁ passitvā dhammamassa suṇitvā",
  "atk-s0502a11:48_10": "āgaccheyya’’nti. Sā ‘‘ahampi ajja dhammassavanaṁ gamissāmī’’ti bhikkhunīnaṁ ārocesi.",
  "atk-s0502a11:49_0": "Bhikkhuniyo ‘‘cirassaṁ vata rūpanandāya satthu upaṭṭhānaṁ gantukāmatā uppannā, ajja",
  "atk-s0502a11:49_1": "satthā imaṁ nissāya vicitradhammadesanaṁ nānānayaṁ desessatī’’ti tuṭṭhamānasā taṁ",
  "atk-s0502a11:49_2": "ādāya nikkhamiṁsu. Sā nikkhantakālato paṭṭhāya ‘‘ahaṁ attānaṁ neva dassessāmī’’ti",
  "atk-s0502a11:49_3": "cintesi. Satthā ‘‘ajja rūpanandā mayhaṁ upaṭṭhānaṁ āgamissati, kīdisī nu kho tassā",
  "atk-s0502a11:49_4": "dhammadesanā sappāyā’’ti cintetvā ‘‘rūpagarukā esā attabhāve balavasinehā, kaṇṭakena",
  "atk-s0502a11:49_5": "kaṇṭakuddharaṇaṁ viya rūpenevassā rūpamadanimmadanaṁ sappāya’’nti sanniṭṭhānaṁ katvā",
  "atk-s0502a11:49_6": "tassā vihāraṁ pavisanasamaye ekaṁ pana abhirūpaṁ itthiṁ soḷasavassuddesikaṁ rattavatthanivatthaṁ",
  "atk-s0502a11:49_7": "sabbābharaṇapaṭimaṇḍitaṁ bījaniṁ gahetvā attano santike ṭhatvā bījayamānaṁ iddhibalena",
  "atk-s0502a11:49_8": "abhinimmini. Taṁ kho pana itthiṁ satthā ceva passati rūpanandā ca. Sā bhikkhunīhi",
  "atk-s0502a11:49_9": "saddhiṁ vihāraṁ pavisitvā bhikkhunīnaṁ piṭṭhipasse ṭhatvā pañcapatiṭṭhitena satthāraṁ",
  "atk-s0502a11:49_10": "vanditvā bhikkhunīnaṁ antare nisinnā pādantato paṭṭhāya satthāraṁ olokentī lakkhaṇavicittaṁ",
  "atk-s0502a11:49_11": "anubyañjanasamujjalaṁ byāmappabhāparikkhittaṁ satthu sarīraṁ disvā puṇṇacandasassirikaṁ",
  "atk-s0502a11:49_12": "mukhaṁ olokentī samīpe ṭhitaṁ itthirūpaṁ addasa . Sā taṁ oloketvā attabhāvaṁ olokentī",
  "atk-s0502a11:49_13": "suvaṇṇarājahaṁsiyā purato kākīsadisaṁ attānaṁ avamaññi. Iddhimayarūpaṁ diṭṭhakālato",
  "atk-s0502a11:49_14": "paṭṭhāyeva hi tassā akkhīni bhamiṁsu. Sā ‘‘aho imissā kesā sobhanā, aho nalāṭaṁ sobhana’’nti",
  "atk-s0502a11:49_15": "sabbesaṁ sārīrappadesānaṁ rūpasiriyā samākaḍḍhitacittā tasmiṁ rūpe balavasinehā ahosi.",
  "atk-s0502a11:50_0": "Satthā tassā tattha abhiratiṁ ñatvā dhammaṁ desentova taṁ rūpaṁ soḷasavassuddesikabhāvaṁ",
  "atk-s0502a11:50_1": "atikkamitvā vīsativassuddesikaṁ katvā dassesi. Rūpanandā oloketvā ‘‘na vatidaṁ rūpaṁ",
  "atk-s0502a11:50_2": "purimasadisa’’nti thokaṁ virattacittā ahosi. Satthā anukkameneva tassā itthiyā sakiṁ",
  "atk-s0502a11:50_3": "vijātavaṇṇaṁ majjhimitthivaṇṇaṁ jarājiṇṇamahallikitthivaṇṇañca dassesi. Sāpi anupubbeneva",
  "atk-s0502a11:50_4": "‘‘idampi antarahitaṁ, idampi antarahita’’nti jarājiṇṇakāle taṁ virajjamānā khaṇḍadantiṁ",
  "atk-s0502a11:50_5": "palitasiraṁ obhaggaṁ gopānasivaṅkaṁ daṇḍaparāyaṇaṁ pavedhamānaṁ disvā ativiya virajji.",
  "atk-s0502a11:50_6": "Atha satthā taṁ byādhinā abhibhūtaṁ katvā dassesi. Sā taṅkhaṇaññeva daṇḍañca tālavaṇṭañca",
  "atk-s0502a11:50_7": "chaḍḍetvā mahāviravaṁ viravamānā bhūmiyaṁ patitvā sake muttakarīse nimuggā aparāparaṁ",
  "atk-s0502a11:50_8": "parivatti. Rūpanandā tampi disvā ativiya virajji. Satthāpi tassā itthiyā maraṇaṁ",
  "atk-s0502a11:50_9": "dassesi. Sā taṅkhaṇaṁyeva uddhumātakabhāvaṁ āpajji, navahi vaṇamukhehi pubbavaṭṭiyo",
  "atk-s0502a11:50_10": "ceva puḷavā ca pagghariṁsu, kākādayo sannipatitvā vilumpiṁsu. Rūpanandāpi taṁ oloketvā",
  "atk-s0502a11:50_11": "‘‘ayaṁ itthī imasmiṁyeva ṭhāne jaraṁ pattā, byādhiṁ pattā, maraṇaṁ pattā, imassāpi",
  "atk-s0502a11:50_12": "me attabhāvassa evameva jarābyādhimaraṇāni āgamissantī’’ti attabhāvaṁ aniccato passi.",
  "atk-s0502a11:50_13": "Aniccato diṭṭhattā eva pana dukkhato anattato diṭṭhoyeva hoti. Athassā tayo bhavā",
  "atk-s0502a11:50_14": "ādittā gehā viya gīvāya baddhakuṇapaṁ viya ca upaṭṭhahiṁsu, kammaṭṭhānābhimukhaṁ",
  "atk-s0502a11:50_15": "cittaṁ pakkhandi. Satthā tāya aniccato diṭṭhabhāvaṁ ñatvā ‘‘sakkhissati nu kho sayameva",
  "atk-s0502a11:50_16": "attano patiṭṭhaṁ kātu’’nti olokento ‘‘na sakkhissati, bahiddhā paccayaṁ laddhuṁ vaṭṭatī’’ti",
  "atk-s0502a11:50_17": "cintetvā tassā sappāyavasena dhammaṁ desento āha –",
  "atk-s0502a11:51": "‘‘Āturaṁ asuciṁ pūtiṁ, passa nande samussayaṁ;",
  "atk-s0502a11:52": "Uggharantaṁ paggharantaṁ, bālānaṁ abhipatthitaṁ.",
  "atk-s0502a11:53": "‘‘Yathā idaṁ tathā etaṁ, yathā etaṁ tathā idaṁ;",
  "atk-s0502a11:54": "Dhātuto suññato passa, mā lokaṁ punarāgami;",
  "atk-s0502a11:55": "Bhave chandaṁ virājetvā, upasanto carissatī’’ti. –",
  "atk-s0502a11:56_0": "Itthaṁ sudaṁ bhagavā nandaṁ bhikkhuniṁ ārabbha imā gāthāyo abhāsitthāti. Nandā desanānusārena",
  "atk-s0502a11:56_1": "ñāṇaṁ pesetvā sotāpattiphalaṁ pāpuṇi. Athassā upari tiṇṇaṁ maggaphalānaṁ vipassanāparivāsatthāya",
  "atk-s0502a11:56_2": "suññatākammaṭṭhānaṁ kathetuṁ, ‘‘nande, mā ‘imasmiṁ sarīre sāro atthī’ti saññaṁ kari.",
  "atk-s0502a11:56_3": "Appamattakopi hi ettha sāro natthi, tīṇi aṭṭhisatāni ussāpetvā kataṁ aṭṭhinagarameta’’nti",
  "atk-s0502a11:56_4": "vatvā imaṁ gāthamāha –",
  "atk-s0502a11:57": "150.",
  "atk-s0502a11:58": " ‘‘Aṭṭhīnaṁ nagaraṁ kataṁ, maṁsalohitalepanaṁ;",
  "atk-s0502a11:59": "Yattha jarā ca maccu ca, māno makkho ca ohito’’ti.",
  "atk-s0502a11:60_0": "Tassattho – yatheva hi pubbaṇṇāparaṇṇādīnaṁ odahanatthāya kaṭṭhāni ussāpetvā vallīhi",
  "atk-s0502a11:60_1": "bandhitvā mattikāya vilimpetvā nagarasaṅkhātaṁ bahiddhā gehaṁ karonti, evamidaṁ ajjhattikampi",
  "atk-s0502a11:60_2": "tīṇi aṭṭhisatāni ussāpetvā nhāruvinaddhaṁ maṁsalohitalepanaṁ tacapaṭicchannaṁ jīraṇalakkhaṇāya",
  "atk-s0502a11:60_3": "jarāya maraṇalakkhaṇassa maccuno ārohasampadādīni paṭicca maññanalakkhaṇassa mānassa",
  "atk-s0502a11:60_4": "sukatakāraṇavināsanalakkhaṇassa makkhassa ca odahanatthāya nagaraṁ kataṁ. Evarūpo",
  "atk-s0502a11:60_5": "eva hi ettha kāyikacetasiko ābādho ohito, ito uddhaṁ kiñci gayhūpagaṁ natthīti.",
  "atk-s0502a11:61": "Desanāvasāne sā therī arahattaṁ pāpuṇi, mahājanassāpi sātthikā dhammadesanā ahosīti.",
  "atk-s0502a11:62": "Janapadakalyāṇī rūpanandātherīvatthu pañcamaṁ.",
  "atk-s0502a11:63": "6. Mallikādevīvatthu",
  "atk-s0502a11:64": "Jīrantiveti imaṁ dhammadesanaṁ satthā jetavane viharanto mallikaṁ deviṁ ārabbha kathesi.",
  "atk-s0502a11:65_0": "Sā kira ekadivasaṁ nhānakoṭṭhakaṁ paviṭṭhā mukhaṁ dhovitvā onatasarīrā jaṅghaṁ dhovituṁ",
  "atk-s0502a11:65_1": "ārabhi. Tāya ca saddhiṁyeva paviṭṭho eko vallabhasunakho atthi. So taṁ tathā onataṁ",
  "atk-s0502a11:65_2": "disvā asaddhammasanthavaṁ kātuṁ ārabhi. Sā phassaṁ sādiyantī aṭṭhāsi. Rājāpi uparipāsāde",
  "atk-s0502a11:65_3": "vātapānena olokento taṁ disvā tato āgatakāle ‘‘nassa, vasali, kasmā evarūpamakāsī’’ti",
  "atk-s0502a11:65_4": "āha. Kiṁ mayā kataṁ, devāti. Sunakhena saddhiṁ santhavoti. Natthetaṁ, devāti. Mayā",
  "atk-s0502a11:65_5": "sāmaṁ diṭṭhaṁ, nāhaṁ tava saddahissāmi, nassa, vasalīti. ‘‘Mahārāja, yo koci imaṁ",
  "atk-s0502a11:65_6": "koṭṭhakaṁ paviṭṭho iminā vātapānena olokentassa ekova dvidhā paññāyatī’’ti abhūtaṁ",
  "atk-s0502a11:65_7": "kathesi. Deva, sace me saddahasi, etaṁ koṭṭhakaṁ pavisa, ahaṁ taṁ iminā vātapānena",
  "atk-s0502a11:65_8": "olokessāmīti. Rājā mūḷhadhātuko tassā vacanaṁ saddahitvā koṭṭhakaṁ pāvisi. Sāpi kho",
  "atk-s0502a11:65_9": "devī vātapāne ṭhatvā olokentī ‘‘andhabāla, mahārāja, kiṁ nāmetaṁ, ajikāya saddhiṁ",
  "atk-s0502a11:65_10": "santhavaṁ karosī’’ti āha. ‘‘Nāhaṁ, bhadde, evarūpaṁ karomī’’ti ca vuttepi ‘‘mayā",
  "atk-s0502a11:65_11": "sāmaṁ diṭṭhaṁ, nāhaṁ tava saddahissāmī’’ti āha.",
  "atk-s0502a11:66_0": "Taṁ sutvā rājā ‘‘addhā imaṁ koṭṭhakaṁ paviṭṭho ekova dvidhā paññāyatī’’ti saddahi.",
  "atk-s0502a11:66_1": "Mallikā cintesi – ‘‘ayaṁ rājā andhabālatāya mayā vañcito, pāpaṁ me kataṁ, ayañca",
  "atk-s0502a11:66_2": "me abhūtena abbhācikkhito, idaṁ me kammaṁ satthāpi jānissati, dve aggasāvakāpi asīti",
  "atk-s0502a11:66_3": "mahāsāvakāpi jānissanti, aho vata me bhāriyaṁ kammaṁ kata’’nti. Ayaṁ kira rañño asadisadāne",
  "atk-s0502a11:66_4": "sahāyikā ahosi. Tattha ca ekadivasaṁ katapariccāgo dhanassa cuddasakoṭiagghanako",
  "atk-s0502a11:66_5": "ahosi. Tathāgatassa setacchattaṁ nisīdanapallaṅko ādhārako pādapīṭhanti imāni pana",
  "atk-s0502a11:66_6": "cattāri anagghāneva ahesuṁ. Sā maraṇakāle evarūpaṁ mahāpariccāgaṁ nānussaritvā tadeva",
  "atk-s0502a11:66_7": "pāpakammaṁ anussarantī kālaṁ katvā avīcimhi nibbatti. Rañño pana sā ativiya piyā",
  "atk-s0502a11:66_8": "ahosi. So balavasokābhibhūto tassā sarīrakiccaṁ kāretvā ‘‘nibbattaṭṭhānamassā pucchissāmī’’ti",
  "atk-s0502a11:66_9": "satthu santikaṁ agamāsi. Satthā yathā so āgatakāraṇaṁ na sarati, tathā akāsi. So",
  "atk-s0502a11:66_10": "satthu santike sāraṇīyadhammakathaṁ sutvā gehaṁ paviṭṭhakāle saritvā ‘‘ahaṁ bhaṇe",
  "atk-s0502a11:66_11": "mallikāya nibbattaṭṭhānaṁ pucchissāmīti satthu santikaṁ gantvā pamuṭṭho, sve puna",
  "atk-s0502a11:66_12": "pucchissāmī’’ti punadivasepi agamāsi. Satthāpi paṭipāṭiyā satta divasāni yathā so",
  "atk-s0502a11:66_13": "na sarati , tathā akāsi. Sāpi sattāhameva niraye paccitvā aṭṭhame divase tato cutā",
  "atk-s0502a11:66_14": "tusitabhavane nibbatti. Kasmā panassa satthā asaraṇabhāvaṁ akāsīti? Sā kira tassa",
  "atk-s0502a11:66_15": "ativiya piyā ahosi manāpā, tasmā tassā niraye nibbattabhāvaṁ sutvā ‘‘sace evarūpā",
  "atk-s0502a11:66_16": "saddhāsampannā niraye nibbattā, dānaṁ datvā kiṁ karissāmī’’ti micchādiṭṭhiṁ gahetvā",
  "atk-s0502a11:66_17": "pañcannaṁ bhikkhusatānaṁ gehe pavattaṁ niccabhattaṁ harāpetvā niraye nibbatteyya,",
  "atk-s0502a11:66_18": "tenassa satthā sattāhaṁ asaraṇabhāvaṁ katvā aṭṭhame divase piṇḍāya caranto sayameva",
  "atk-s0502a11:66_19": "rājakuladvāraṁ agamāsi.",
  "atk-s0502a11:67_0": "Rājā ‘‘satthā āgato’’ti sutvā nikkhamitvā pattaṁ ādāya pāsādaṁ abhiruhituṁ ārabhi.",
  "atk-s0502a11:67_1": "Satthā pana rathasālāya nisīdituṁ ākāraṁ dassesi. Rājā satthāraṁ tattheva nisīdāpetvā",
  "atk-s0502a11:67_2": "yāgukhajjakena paṭimānetvā vanditvā nisinnova ahaṁ, bhante, mallikāya deviyā nibbattaṭṭhānaṁ",
  "atk-s0502a11:67_3": "pucchissāmīti gantvā pamuṭṭho, kattha nu kho sā, bhante, nibbattāti. Tusitabhavane,",
  "atk-s0502a11:67_4": "mahārājāti, bhante, tāya tusitabhavane anibbattantiyā ko añño nibbattissati , bhante,",
  "atk-s0502a11:67_5": "natthi tāya sadisā itthī. Tassā hi nisinnaṭṭhānādīsu ‘‘sve tathāgatassa idaṁ dassāmi,",
  "atk-s0502a11:67_6": "idaṁ karissāmī’’ti dānasaṁvidhānaṁ ṭhapetvā aññaṁ kiccameva natthi, bhante, tassā",
  "atk-s0502a11:67_7": "paralokaṁ gatakālato paṭṭhāya sarīraṁ me na vahatīti. Atha naṁ satthā ‘‘mā cintayi,",
  "atk-s0502a11:67_8": "mahārāja, sabbesaṁ dhuvadhammo aya’’nti vatvā ‘‘ayaṁ, mahārāja, ratho kassā’’ti pucchi.",
  "atk-s0502a11:67_9": "Taṁ sutvā rājā sirasmiṁ añjaliṁ patiṭṭhāpetvā ‘‘pitāmahassa me, bhante’’ti āha. ‘‘Ayaṁ",
  "atk-s0502a11:67_10": "kassā’’ti? ‘‘Pitu me, bhante’’ti. ‘‘Ayaṁ pana ratho kassā’’ti? ‘‘Mama, bhante’’ti.",
  "atk-s0502a11:67_11": "Evaṁ vutte satthā, ‘‘mahārāja, tava pitāmahassa ratho tenevākārena tava pitu rathaṁ",
  "atk-s0502a11:67_12": "na pāpuṇi, tava pitu ratho tava rathaṁ na pāpuṇi, evarūpassa nāma kaṭṭhakaliṅgarassāpi",
  "atk-s0502a11:67_13": "jarā āgacchati, kimaṅgaṁ pana attabhāvassa. Mahārāja, sappurisadhammasseva hi jarā",
  "atk-s0502a11:67_14": "natthi, sattā pana ajīrakā nāma natthī’’ti vatvā imaṁ gāthamāha –",
  "atk-s0502a11:68": "151.",
  "atk-s0502a11:69": " ‘‘Jīranti ve rājarathā sucittā,",
  "atk-s0502a11:70": "Atho sarīrampi jaraṁ upeti;",
  "atk-s0502a11:71": "Satañca dhammo na jaraṁ upeti,",
  "atk-s0502a11:72": "Santo have sabbhi pavedayantī’’ti.",
  "atk-s0502a11:73_0": "Tattha veti nipāto. Sucittāti sattahi ratanehi aparehi ca rathālaṅkārehi suṭṭhu cittitā",
  "atk-s0502a11:73_1": "rājūnaṁ rathāpi jīranti. Sarīrampīti na kevalaṁ rathā eva, idaṁ suppaṭijaggitaṁ sarīrampi",
  "atk-s0502a11:73_2": "khaṇḍiccādīni pāpuṇantaṁ jaraṁ upeti. Satañcāti buddhādīnaṁ pana santānaṁ navavidho",
  "atk-s0502a11:73_3": "lokuttaradhammo ca kiñci upaghātaṁ na upetīti na jaraṁ upeti nāma. Pavedayantīti",
  "atk-s0502a11:73_4": "evaṁ santo buddhādayo sabbhi paṇḍitehi saddhiṁ kathentīti attho.",
  "atk-s0502a11:74": "Desanāvasāne bahū sotāpattiphalādīni pāpuṇiṁsūti.",
  "atk-s0502a11:75": "Mallikādevīvatthu chaṭṭhaṁ.",
  "atk-s0502a11:76": "7. Lāḷudāyittheravatthu",
  "atk-s0502a11:77": "Appassutāyanti imaṁ dhammadesanaṁ satthā jetavane viharanto lāḷudāyittheraṁ ārabbha kathesi.",
  "atk-s0502a11:78_0": "So kira maṅgalaṁ karontānaṁ gehaṁ gantvā ‘‘tirokuṭṭesu tiṭṭhantī’’tiādinā (khu. pā.",
  "atk-s0502a11:78_1": "7.1; pe. va. 14) nayena avamaṅgalaṁ katheti, avamaṅgalaṁ karontānaṁ gehaṁ gantvā",
  "atk-s0502a11:78_2": "tirokuṭṭādīsu kathetabbesu ‘‘dānañca dhammacariyā cā’’tiādinā (khu. pā. 5.7; su.",
  "atk-s0502a11:78_3": "ni. 266) nayena maṅgalagāthā vā ‘‘yaṁ kiñci vittaṁ idha vā huraṁ vā’’ti ratanasuttaṁ",
  "atk-s0502a11:78_4": "(khu. pā. 6.3; su. ni. 226) vā katheti. Evaṁ tesu tesu ṭhānesu ‘‘aññaṁ kathessāmī’’ti",
  "atk-s0502a11:78_5": "aññaṁ kathentopi ‘‘aññaṁ kathemī’’ti na jānāti. Bhikkhū tassa kathaṁ sutvā satthu",
  "atk-s0502a11:78_6": "ārocesuṁ – ‘‘kiṁ, bhante, lāḷudāyissa maṅgalāmaṅgalaṭṭhānesu gamanena, aññasmiṁ kathetabbe",
  "atk-s0502a11:78_7": "aññameva kathetī’’ti. Satthā ‘‘na, bhikkhave, idānevesa evaṁ katheti, pubbepi aññasmiṁ",
  "atk-s0502a11:78_8": "kathetabbe aññameva kathesī’’ti vatvā atītaṁ āhari –",
  "atk-s0502a11:79_0": "Atīte kira bārāṇasiyaṁ aggidattassa nāma brāhmaṇassa putto somadattakumāro nāma rājānaṁ",
  "atk-s0502a11:79_1": "upaṭṭhahi. So raññā piyo ahosi manāpo. Brāhmaṇo pana kasikammaṁ nissāya jīvati. Tassa",
  "atk-s0502a11:79_2": "dveyeva goṇā ahesuṁ. Tesu eko mato. Brāhmaṇo puttaṁ āha – ‘‘tāta, somadatta, rājānaṁ",
  "atk-s0502a11:79_3": "me yācitvā ekaṁ goṇaṁ āharā’’ti. Somadatto ‘‘sacāhaṁ rājānaṁ yācissāmi, lahubhāvo",
  "atk-s0502a11:79_4": "me paññāyissatī’’ti cintetvā ‘‘tumheyeva, tāta, rājānaṁ yācathā’’ti vatvā ‘‘tena",
  "atk-s0502a11:79_5": "hi, tāta, maṁ gahetvā yāhī’’ti vutto cintesi – ‘‘ayaṁ brāhmaṇo dandhapañño abhikkamādivacanamattampi",
  "atk-s0502a11:79_6": "na jānāti, aññasmiṁ vattabbe aññameva vadati, sikkhāpetvā pana naṁ nessāmī’’ti. So",
  "atk-s0502a11:79_7": "taṁ ādāya bīraṇatthambhakaṁ nāma susānaṁ gantvā tiṇakalāpe bandhitvā ‘‘ayaṁ rājā,",
  "atk-s0502a11:79_8": "ayaṁ uparājā, ayaṁ senāpatī’’ti nāmāni katvā paṭipāṭiyā pitu dassetvā ‘‘tumhehi rājakulaṁ",
  "atk-s0502a11:79_9": "gantvā evaṁ abhikkamitabbaṁ, evaṁ paṭikkamitabbaṁ, evaṁ nāma rājā vattabbo, evaṁ",
  "atk-s0502a11:79_10": "nāma uparājā, rājānaṁ pana upasaṅkamitvā ‘jayatu bhavaṁ, mahārājā’ti vatvā evaṁ ṭhatvā",
  "atk-s0502a11:79_11": "imaṁ gāthaṁ vatvā goṇaṁ yāceyyāthā’’ti gāthaṁ uggaṇhāpesi –",
  "atk-s0502a11:80": "‘‘Dve me goṇā mahārāja, yehi khettaṁ kasāmase;",
  "atk-s0502a11:81": "Tesu eko mato deva, dutiyaṁ dehi khattiyā’’ti.",
  "atk-s0502a11:82_0": "So hi saṁvaccharamattena taṁ gāthaṁ paguṇaṁ katvā paguṇabhāvaṁ puttassa ārocetvā",
  "atk-s0502a11:82_1": "‘‘tena hi, tāta, kañcideva paṇṇākāraṁ ādāya āgacchatha, ahaṁ purimataraṁ gantvā rañño",
  "atk-s0502a11:82_2": "santike ṭhassāmī’’ti vutte ‘‘sādhu, tātā’’ti paṇṇākāraṁ gahetvā somadattassa rañño",
  "atk-s0502a11:82_3": "santike ṭhitakāle ussāhappatto rājakulaṁ gantvā raññā tuṭṭhacittena katapaṭisammodano,",
  "atk-s0502a11:82_4": "‘‘tāta, cirassaṁ vata āgatattha, idamāsanaṁ nisīditvā vadatha, yenattho’’ti vutte imaṁ gāthamāha –",
  "atk-s0502a11:83": "‘‘Dve me goṇā mahārāja, yehi khettaṁ kasāmase;",
  "atk-s0502a11:84": "Tesu eko mato deva, dutiyaṁ gaṇha khattiyā’’ti.",
  "atk-s0502a11:85_0": "Raññā ‘‘kiṁ vadesi, tāta, puna vadehī’’ti vuttepi tameva gāthaṁ āha. Rājā tena virajjhitvā",
  "atk-s0502a11:85_1": "kathitabhāvaṁ ñatvā sitaṁ katvā, ‘‘somadatta, tumhākaṁ gehe bahū maññe goṇā’’ti vatvā",
  "atk-s0502a11:85_2": "‘‘tumhehi dinnā bahū bhavissanti, devā’’ti vutte bodhisattassa tussitvā brāhmaṇassa",
  "atk-s0502a11:85_3": "soḷasa goṇe alaṅkārabhaṇḍakaṁ nivāsagāmañcassa brahmadeyyaṁ datvā mahantena yasena",
  "atk-s0502a11:85_4": "brāhmaṇaṁ uyyojesīti.",
  "atk-s0502a11:86_0": "Satthā imaṁ dhammadesanaṁ āharitvā ‘‘tadā rājā ānando ahosi, brāhmaṇo lāḷudāyī, somadatto",
  "atk-s0502a11:86_1": "pana ahamevā’’ti jātakaṁ samodhānetvā ‘‘na, bhikkhave, idāneva, pubbepesa attano",
  "atk-s0502a11:86_2": "appassutatāya aññasmiṁ vattabbe aññameva vadati. Appassutapuriso hi balibaddasadiso",
  "atk-s0502a11:86_3": "nāma hotī’’ti vatvā imaṁ gāthamāha –",
  "atk-s0502a11:87": "152.",
  "atk-s0502a11:88": " ‘‘Appassutāyaṁ puriso, balibaddova jīrati;",
  "atk-s0502a11:89": "Maṁsāni tassa vaḍḍhanti, paññā tassa na vaḍḍhatī’’ti.",
  "atk-s0502a11:90_0": "Tattha appassutāyanti ekassa vā dvinnaṁ vā paṇṇāsakānaṁ. Atha vā pana vaggānaṁ sabbantimena",
  "atk-s0502a11:90_1": "paricchedena ekassa vā dvinnaṁ vā suttantānaṁ vāpi abhāvena appassuto ayaṁ. Kammaṭṭhānaṁ",
  "atk-s0502a11:90_2": "pana uggahetvā anuyuñjanto bahussutova. Balibaddova jīratīti yathā hi balibaddo jīramāno",
  "atk-s0502a11:90_3": "vaḍḍhamāno neva mātu, na pitu, na sesañātakānaṁ atthāya vaḍḍhati, atha kho niratthakameva",
  "atk-s0502a11:90_4": "jīrati, evamevaṁ ayampi na upajjhāyavattaṁ karoti, na ācariyavattaṁ, na āgantukavattādīni,",
  "atk-s0502a11:90_5": "na bhāvanārāmataṁ anuyuñjati, niratthakameva jīrati, maṁsāni tassa vaḍḍhantīti yathā",
  "atk-s0502a11:90_6": "balibaddassa ‘‘yuganaṅgalādīni vahituṁ asamattho eso’’ti araññe vissaṭṭhassa tattheva",
  "atk-s0502a11:90_7": "vicarantassa khādantassa pivantassa maṁsāni vaḍḍhanti, evameva imassāpi upajjhāyādīhi",
  "atk-s0502a11:90_8": "vissaṭṭhassa saṅghaṁ nissāya cattāro paccaye labhitvā uddhavirecanādīni katvā kāyaṁ",
  "atk-s0502a11:90_9": "posentassa maṁsāni vaḍḍhanti, thūlasarīro hutvā vicarati. Paññā tassāti lokiyalokuttarā",
  "atk-s0502a11:90_10": "panassa paññā ekaṅgulamattāpi na vaḍḍhati, araññe pana gacchalatādīni viya cha dvārāni",
  "atk-s0502a11:90_11": "nissāya taṇhā ceva navavidhamāno ca vaḍḍhatīti attho.",
  "atk-s0502a11:91": "Desanāvasāne mahājano sotāpattiphalādīni pāpuṇīti.",
  "atk-s0502a11:92": "Lāḷudāyittheravatthu sattamaṁ.",
  "atk-s0502a11:93": "8. Udānavatthu",
  "atk-s0502a11:94": "Anekajātisaṁsāranti imaṁ dhammadesanaṁ satthā bodhirukkhamūle nisinno udānavasena udānetvā aparabhāge ānandattherena puṭṭho kathesi.",
  "atk-s0502a11:95_0": "So hi bodhirukkhamūle nisinno sūriye anatthaṅgateyeva mārabalaṁ viddhaṁsetvā paṭhamayāme",
  "atk-s0502a11:95_1": "pubbenivāsapaṭicchādakaṁ tamaṁ padāletvā majjhimayāme dibbacakkhuṁ visodhetvā pacchimayāme",
  "atk-s0502a11:95_2": "sattesu kāruññataṁ paṭicca paccayākāre ñāṇaṁ otāretvā taṁ anulomapaṭilomavasena sammasanto",
  "atk-s0502a11:95_3": "aruṇuggamanavelāya sammāsambodhiṁ abhisambujjhitvā anekehi buddhasatasahassehi avijahitaṁ",
  "atk-s0502a11:95_4": "udānaṁ udānento imā gāthā abhāsi –",
  "atk-s0502a11:96": "153.",
  "atk-s0502a11:97": " ‘‘Anekajātisaṁsāraṁ, sandhāvissaṁ anibbisaṁ;",
  "atk-s0502a11:98": "Gahakāraṁ gavesanto, dukkhā jāti punappunaṁ.",
  "atk-s0502a11:99": "154.",
  "atk-s0502a11:100": " ‘‘Gahakāraka diṭṭhosi, puna gehaṁ na kāhasi;",
  "atk-s0502a11:101": "Sabbā te phāsukā bhaggā, gahakūṭaṁ visaṅkhataṁ;",
  "atk-s0502a11:102": "Visaṅkhāragataṁ cittaṁ, taṇhānaṁ khayamajjhagā’’ti.",
  "atk-s0502a11:103_0": "Tattha gahakāraṁ gavesantoti ahaṁ imassa attabhāvasaṅkhātassa gehassa kārakaṁ taṇhāvaḍḍhakiṁ",
  "atk-s0502a11:103_1": "gavesanto yena ñāṇena sakkā taṁ daṭṭhuṁ , tassa bodhiñāṇassatthāya dīpaṅkarapādamūle",
  "atk-s0502a11:103_2": "katābhinīhāro ettakaṁ kālaṁ anekajātisaṁsāraṁ anekajātisatasahassasaṅkhātaṁ imaṁ",
  "atk-s0502a11:103_3": "saṁsāravaṭṭaṁ anibbisaṁ taṁ ñāṇaṁ avindanto alabhantoyeva sandhāvissaṁ saṁsariṁ,",
  "atk-s0502a11:103_4": "aparāparaṁ anuvicarinti attho. Dukkhā jāti punappunanti idaṁ gahakārakagavesanassa",
  "atk-s0502a11:103_5": "kāraṇavacanaṁ. Yasmā jarābyādhimaraṇamissitāya jāti nāmesā punappunaṁ upagantuṁ dukkhā,",
  "atk-s0502a11:103_6": "na ca sā tasmiṁ adiṭṭhe nivattati. Tasmā taṁ gavesanto sandhāvissanti attho. Diṭṭhosīti",
  "atk-s0502a11:103_7": "sabbaññutaññāṇaṁ paṭivijjhantena mayā idāni diṭṭhosi. Puna gehanti puna imasmiṁ saṁsāravaṭṭe",
  "atk-s0502a11:103_8": "attabhāvasaṅkhātaṁ mama gehaṁ na kāhasi. Sabbā te phāsukā bhaggāti tava sabbā avasesā",
  "atk-s0502a11:103_9": "kilesaphāsukā mayā bhaggā. Gahakūṭaṁ visaṅkhatanti imassa tayā katassa attabhāvagehassa",
  "atk-s0502a11:103_10": "avijjāsaṅkhātaṁ kaṇṇikamaṇḍalampi mayā viddhaṁsitaṁ. Visaṅkhāragataṁ cittanti idāni",
  "atk-s0502a11:103_11": "mama cittaṁ visaṅkhāraṁ nibbānaṁ ārammaṇakaraṇavasena gataṁ anupaviṭṭhaṁ. Taṇhānaṁ",
  "atk-s0502a11:103_12": "khayamajjhagāti taṇhānaṁ khayasaṅkhātaṁ arahattaṁ adhigatosmīti.",
  "atk-s0502a11:104": "Udānavatthu aṭṭhamaṁ.",
  "atk-s0502a11:105": "9. Mahādhanaseṭṭhiputtavatthu",
  "atk-s0502a11:106": "Acaritvāti imaṁ dhammadesanaṁ satthā isipatane migadāye viharanto mahādhanaseṭṭhiputtaṁ ārabbha kathesi.",
  "atk-s0502a11:107_0": "So kira bārāṇasiyaṁ asītikoṭivibhave kule nibbatti. Athassa mātāpitaro cintesuṁ –",
  "atk-s0502a11:107_1": "‘‘amhākaṁ kule mahābhogakkhandho, puttassa no hatthe ṭhapetvā yathāsukhaṁ paribhogaṁ",
  "atk-s0502a11:107_2": "karissāma, aññena kammena kiccaṁ natthī’’ti. Taṁ naccagītavāditamattameva sikkhāpesuṁ.",
  "atk-s0502a11:107_3": "Tasmiṁyeva nagare aññasmiṁ asītikoṭivibhave kule ekā dhītāpi nibbatti. Tassāpi mātāpitaro",
  "atk-s0502a11:107_4": "tatheva cintetvā taṁ naccagītavāditamattameva sikkhāpesuṁ. Tesaṁ vayappattānaṁ āvāhavivāho",
  "atk-s0502a11:107_5": "ahosi. Atha nesaṁ aparabhāge mātāpitaro kālamakaṁsu. Dveasītikoṭidhanaṁ ekasmiṁyeva",
  "atk-s0502a11:107_6": "gehe ahosi. Seṭṭhiputto divasassa tikkhattuṁ rañño upaṭṭhānaṁ gacchati. Atha tasmiṁ",
  "atk-s0502a11:107_7": "nagare dhuttā cintesuṁ – ‘‘sacāyaṁ seṭṭhiputto surāsoṇḍo bhavissati, amhākaṁ phāsukaṁ",
  "atk-s0502a11:107_8": "bhavissati, uggaṇhāpema naṁ surāsoṇḍabhāva’’nti. Te suraṁ ādāya khajjakamaṁse ceva",
  "atk-s0502a11:107_9": "loṇasakkharā ca dussante bandhitvā mūlakande gahetvā tassa rājakulato āgacchantassa",
  "atk-s0502a11:107_10": "maggaṁ olokayamānā nisīditvā taṁ āgacchantaṁ disvā suraṁ pivitvā loṇasakkharaṁ mukhe",
  "atk-s0502a11:107_11": "khipitvā mūlakandaṁ ḍaṁsitvā ‘‘vassasataṁ jīva sāmi, seṭṭhiputta, taṁ nissāya mayaṁ",
  "atk-s0502a11:107_12": "khādanapivanasamatthā bhaveyyāmā’’ti āhaṁsu. So tesaṁ vacanaṁ sutvā pacchato āgacchantaṁ",
  "atk-s0502a11:107_13": "cūḷūpaṭṭhākaṁ pucchi – ‘‘kiṁ ete pivantī’’ti. Ekaṁ pānakaṁ, sāmīti. Manāpajātikaṁ",
  "atk-s0502a11:107_14": "etanti. Sāmi, imasmiṁ jīvaloke iminā sadisaṁ pātabbayuttakaṁ nāma natthīti. So ‘‘evaṁ",
  "atk-s0502a11:107_15": "sante mayāpi pātuṁ vaṭṭatī’’ti thokaṁ thokaṁ āharāpetvā pivati. Athassa nacirasseva",
  "atk-s0502a11:107_16": "te dhuttā pivanabhāvaṁ ñatvā taṁ parivārayiṁsu. Gacchante kāle parivāro mahā ahosi.",
  "atk-s0502a11:107_17": "So satenapi satadvayenapi suraṁ āharāpetvā pivanto iminā anukkameneva nisinnaṭṭhānādīsu",
  "atk-s0502a11:107_18": "kahāpaṇarāsiṁ ṭhapetvā suraṁ pivanto ‘‘iminā mālā āharatha, iminā gandhe, ayaṁ jano",
  "atk-s0502a11:107_19": "jute cheko, ayaṁ nacce, ayaṁ gīte, ayaṁ vādite. Imassa sahassaṁ detha, imassa dve",
  "atk-s0502a11:107_20": "sahassānī’’ti evaṁ vikiranto nacirasseva attano santakaṁ asītikoṭidhanaṁ khepetvā",
  "atk-s0502a11:107_21": "‘‘khīṇaṁ te, sāmi, dhana’’nti vutte kiṁ bhariyāya me santakaṁ natthīti. Atthi, sāmīti",
  "atk-s0502a11:107_22": ". Tena hi taṁ āharathāti. Tampi tatheva khepetvā anupubbena khettaārāmuyyānayoggādikampi",
  "atk-s0502a11:107_23": "antamaso bhājanabhaṇḍakampi attharaṇapāvuraṇanisīdanampi sabbaṁ attano santakaṁ vikkiṇitvā",
  "atk-s0502a11:107_24": "khādi. Atha naṁ mahallakakāle yehissa kulasantakaṁ gehaṁ vikkiṇitvā gahitaṁ, te taṁ",
  "atk-s0502a11:107_25": "gehā nīhariṁsu. So bhariyaṁ ādāya parajanassa gehabhittiṁ nissāya vasanto kapālakhaṇḍaṁ",
  "atk-s0502a11:107_26": "ādāya bhikkhāya caritvā janassa ucchiṭṭhakaṁ bhuñjituṁ ārabhi.",
  "atk-s0502a11:108_0": "Atha naṁ ekadivasaṁ āsanasālāya dvāre ṭhatvā daharasāmaṇerehi diyyamānaṁ ucchiṭṭhakabhojanaṁ",
  "atk-s0502a11:108_1": "paṭiggaṇhantaṁ disvā satthā sitaṁ pātvākāsi. Atha naṁ ānandatthero sitakāraṇaṁ pucchi.",
  "atk-s0502a11:108_2": "Satthā sitakāraṇaṁ kathento ‘‘passānanda, imaṁ mahādhanaseṭṭhiputtaṁ imasmiṁ nagare",
  "atk-s0502a11:108_3": "dveasītikoṭidhanaṁ khepetvā bhariyaṁ ādāya bhikkhāya carantaṁ. Sace hi ayaṁ paṭhamavaye",
  "atk-s0502a11:108_4": "bhoge akhepetvā kammante payojayissa, imasmiṁyeva nagare aggaseṭṭhi abhavissa. Sace",
  "atk-s0502a11:108_5": "pana nikkhamitvā pabbajissa, arahattaṁ pāpuṇissa, bhariyāpissa anāgāmiphale patiṭṭhahissa.",
  "atk-s0502a11:108_6": "Sace majjhimavaye bhoge akhepetvā kammante payojayissa, dutiyaseṭṭhi abhavissa, nikkhamitvā",
  "atk-s0502a11:108_7": "pabbajanto anāgāmī abhavissa. Bhariyāpissa sakadāgāmiphale patiṭṭhahissa. Sace pacchimavaye",
  "atk-s0502a11:108_8": "bhoge akhepetvā kammante payojayissa, tatiyaseṭṭhi abhavissa, nikkhamitvā pabbajantopi",
  "atk-s0502a11:108_9": "sakadāgāmī abhavissa , bhariyāpissa sotāpattiphale patiṭṭhahissa. Idāni panesa gihibhogatopi",
  "atk-s0502a11:108_10": "parihīno sāmaññatopi. Parihāyitvā ca pana sukkhapallale koñcasakuṇo viya jāto’’ti",
  "atk-s0502a11:108_11": "vatvā imā gāthā abhāsi –",
  "atk-s0502a11:109": "155.",
  "atk-s0502a11:110": " ‘‘Acaritvā brahmacariyaṁ, aladdhā yobbane dhanaṁ;",
  "atk-s0502a11:111": "Jiṇṇakoñcāva jhāyanti, khīṇamaccheva pallale.",
  "atk-s0502a11:112": "156.",
  "atk-s0502a11:113": " ‘‘Acaritvā brahmacariyaṁ, aladdhā yobbane dhanaṁ;",
  "atk-s0502a11:114": "Senti cāpātikhīṇāva, purāṇāni anutthuna’’nti.",
  "atk-s0502a11:115_0": "Tattha acaritvāti brahmacariyavāsaṁ avasitvā. Yobbaneti anuppanne vā bhoge uppādetuṁ",
  "atk-s0502a11:115_1": "uppanne vā bhoge rakkhituṁ samatthakāle dhanampi alabhitvā. Khīṇamaccheti te evarūpā",
  "atk-s0502a11:115_2": "bālā udakassa abhāvā khīṇamacche pallale parikkhīṇapattā jiṇṇakoñcā viya avajhāyanti.",
  "atk-s0502a11:115_3": "Idaṁ vuttaṁ hoti – pallale udakassa abhāvo viya hi imesaṁ vasanaṭṭhānassa abhāvo,",
  "atk-s0502a11:115_4": "macchānaṁ khīṇabhāvo viya imesaṁ bhogānaṁ abhāvo, khīṇapattānaṁ koñcānaṁ uppatitvā",
  "atk-s0502a11:115_5": "gamanābhāvo viya imesaṁ idāni jalathalapathādīhi bhoge saṇṭhāpetuṁ asamatthabhāvo.",
  "atk-s0502a11:115_6": "Tasmā te khīṇapattā koñcā viya ettheva bajjhitvā avajhāyantīti. Cāpātikhīṇāvāti cāpato",
  "atk-s0502a11:115_7": "atikhīṇā, cāpā vinimuttāti attho. Idaṁ vuttaṁ hoti – yathā cāpā vinimuttā sarā yathāvegaṁ",
  "atk-s0502a11:115_8": "gantvā patitā, taṁ gahetvā ukkhipante asati tattheva upacikānaṁ bhattaṁ honti, evaṁ",
  "atk-s0502a11:115_9": "imepi tayo vaye atikkantā idāni attānaṁ uddharituṁ asamatthatāya maraṇaṁ upagamissanti.",
  "atk-s0502a11:115_10": "Tena vuttaṁ – ‘‘senti cāpātikhīṇāvā’’ti. Purāṇāni anutthunanti ‘‘iti amhehi khāditaṁ",
  "atk-s0502a11:115_11": "iti pīta’’nti pubbe katāni khāditapivitanaccagītavāditādīni anutthunantā socantā anusocantā sentīti.",
  "atk-s0502a11:116": "Desanāvasāne bahū sotāpattiphalādīni pāpuṇiṁsūti.",
  "atk-s0502a11:117": "Mahādhanaseṭṭhiputtavatthu navamaṁ.",
  "atk-s0502a11:118": "Jarāvaggavaṇṇanā niṭṭhitā.",
  "atk-s0502a11:119": "Ekādasamo vaggo."
}