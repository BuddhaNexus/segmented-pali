{
  "atk-s0511a20:0": "20. Phussabuddhavaṁsavaṇṇanā",
  "atk-s0511a20:1_0": "Tassa tissassa bhagavato aparabhāge anukkamena parihāyitvā puna vaḍḍhitvā aparimitāyukā",
  "atk-s0511a20:1_1": "hutvā anupubbena hāyitvā navutivassasahassāyukesu jātesu tasmiṁyeva kappe phusso",
  "atk-s0511a20:1_2": "nāma satthā loke uppajji. Sopi bhagavā pāramiyo pūretvā tusitapure nibbattitvā tato",
  "atk-s0511a20:1_3": "cavitvā kāsikanagare jayasenarañño aggamahesiyā sirimāya nāma deviyā kucchismiṁ paṭisandhiṁ",
  "atk-s0511a20:1_4": "gahetvā dasannaṁ māsānaṁ accayena sirimuyyāne mātukucchito nikkhami. So navavassasahassāni",
  "atk-s0511a20:1_5": "agāraṁ ajjhāvasi. Tassa kira garuḷapakkha-haṁsa-suvaṇṇabhārāti tayo pāsādā ahesuṁ.",
  "atk-s0511a20:1_6": "Kisāgotamippamukhāni tiṁsa itthisahassāni paccupaṭṭhitāni ahesuṁ.",
  "atk-s0511a20:2_0": "So cattāri nimittāni disvā kisāgotamiyā anupame nāma putte uppanne alaṅkatagajavarakkhandhagato",
  "atk-s0511a20:2_1": "mahābhinikkhamanaṁ nikkhamitvā pabbaji. Taṁ pabbajitaṁ janakoṭi anupabbaji. So tehi",
  "atk-s0511a20:2_2": "parivuto cha māse padhānacariyaṁ caritvā tato gaṇaṁ pahāya sattāhaṁ ekacariyaṁ anubrūhayamāno",
  "atk-s0511a20:2_3": "vasitvā visākhapuṇṇamāya aññatare nagare aññatarassa seṭṭhino dhītāya sirivaḍḍhāya",
  "atk-s0511a20:2_4": "nāma dinnaṁ madhupāyāsaṁ paribhuñjitvā siṁsapāvane divāvihāraṁ vītināmetvā sāyanhasamaye",
  "atk-s0511a20:2_5": "sirivaḍḍhena nāma upāsakena dinnā aṭṭha tiṇamuṭṭhiyo gahetvā āmalakabodhiṁ upasaṅkamitvā",
  "atk-s0511a20:2_6": "samāraṁ mārabalaṁ vidhamitvā sabbaññutaññāṇaṁ patvā – “anekajātisaṁsāraṁ…pe… taṇhānaṁ",
  "atk-s0511a20:2_7": "khayamajjhagā”ti udānaṁ udānetvā sattasattāhaṁ bodhisamīpeyeva vītināmetvā attanā",
  "atk-s0511a20:2_8": "saddhiṁ pabbajitānaṁ bhikkhūnaṁ koṭīnaṁ dhammapaṭivedhasamatthataṁ disvā ākāsena",
  "atk-s0511a20:2_9": "gantvā saṅkassanagare isipatane migadāye otaritvā tesaṁ majjhe dhammacakkaṁ pavattesi.",
  "atk-s0511a20:2_10": "Tadā koṭisatasahassānaṁ paṭhamo abhisamayo ahosi. Tena vuttaṁ –",
  "atk-s0511a20:3": "1.",
  "atk-s0511a20:4": "“Tattheva maṇḍakappamhi, ahu satthā anuttaro;",
  "atk-s0511a20:5": "Anūpamo asamasamo, phusso lokagganāyako.",
  "atk-s0511a20:6": "2.",
  "atk-s0511a20:7": "“Sopi sabbaṁ tamaṁ hantvā, vijaṭetvā mahājaṭaṁ;",
  "atk-s0511a20:8": "Sadevakaṁ tappayanto, abhivassi amatambunā.",
  "atk-s0511a20:9": "3.",
  "atk-s0511a20:10": "“Dhammacakkaṁ pavattente, phusse nakkhattamaṅgale;",
  "atk-s0511a20:11": "Koṭisatasahassānaṁ, paṭhamābhisamayo ahū”ti.",
  "atk-s0511a20:12_0": "Tattha tattheva maṇḍakappamhīti yasmiṁ kappe dve buddhā uppajjanti, so “maṇḍakappo”ti",
  "atk-s0511a20:12_1": "heṭṭhā vutto. Vijaṭetvāti paṭivissajjetvā. Mahājaṭanti ettha jaṭāti taṇhāyetaṁ adhivacanaṁ.",
  "atk-s0511a20:12_2": "Sā hi rūpādīsu ārammaṇesu heṭṭhupariyavasena punappunaṁ uppajjanato saṁsibbanato",
  "atk-s0511a20:12_3": "suttagumbajālapūvasaṅkhātā jaṭā viyāti jaṭāti vuttaṁ, taṁ mahājaṭaṁ. Sadevakanti",
  "atk-s0511a20:12_4": "sadevakaṁ lokaṁ. Abhivassīti pāvassi. Amatambunāti amatasaṅkhātena dhammakathāsalilena",
  "atk-s0511a20:12_5": "tappayanto pāvassīti attho.",
  "atk-s0511a20:13_0": "Yadā pana bārāṇasīnagare sirivaḍḍho nāma rājā mahantaṁ bhogakkhandhaṁ pahāya tāpasapabbajjaṁ",
  "atk-s0511a20:13_1": "pabbaji. Tena saha pabbajitānaṁ tāpasānaṁ navutisatasahassāni ahesuṁ. Tesaṁ bhagavā",
  "atk-s0511a20:13_2": "dhammaṁ desesi. Tadā navutiyā satasahassānaṁ dutiyābhisamayo ahosi. Yadā pana attano",
  "atk-s0511a20:13_3": "puttassa anupamakumārassa dhammaṁ desesi, tadā asītiyā satasahassānaṁ tatiyo abhisamayo",
  "atk-s0511a20:13_4": "ahosi. Tena vuttaṁ –",
  "atk-s0511a20:14": "4.",
  "atk-s0511a20:15": "“Navutisatasahassānaṁ, dutiyābhisamayo ahu;",
  "atk-s0511a20:16": "Asītisatasahassānaṁ, tatiyābhisamayo ahū”ti.",
  "atk-s0511a20:17_0": "Tato aparena samayena kaṇṇakujjanagare surakkhito rājaputto ca purohitaputto dhammasenakumāro",
  "atk-s0511a20:17_1": "ca phusse sammāsambuddhe attano nagaraṁ sampatte saṭṭhiyā purisasatasahassehi saddhiṁ",
  "atk-s0511a20:17_2": "paccuggantvā vanditvā nimantetvā sattāhaṁ mahādānaṁ datvā dasabalassa dhammakathaṁ",
  "atk-s0511a20:17_3": "sutvā bhagavati pasīditvā te saparivārā pabbajitvā arahattaṁ pāpuṇiṁsu. Tesaṁ saṭṭhiyā",
  "atk-s0511a20:17_4": "bhikkhusatasahassānaṁ majjhe bhagavā pātimokkhaṁ uddisi, so paṭhamo sannipāto ahosi.",
  "atk-s0511a20:17_5": "Puna kāsinagare jayasenarañño saṭṭhimattānaṁ ñātīnaṁ samāgame buddhavaṁsaṁ desesi,",
  "atk-s0511a20:17_6": "taṁ sutvā paññāsasatasahassāni ehibhikkhupabbajjāya pabbajitvā arahattaṁ pāpuṇiṁsu.",
  "atk-s0511a20:17_7": "Tesaṁ majjhagato bhagavā pātimokkhaṁ uddisi, so dutiyo sannipāto ahosi. Puna mahāmaṅgalasamāgame",
  "atk-s0511a20:17_8": "maṅgalakathaṁ sutvā cattālīsapurisasatasahassāni pabbajitvā arahattaṁ pāpuṇiṁsu.",
  "atk-s0511a20:17_9": "Tesaṁ majjhagato sugato pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a20:18": "5.",
  "atk-s0511a20:19": "“Sannipātā tayo āsuṁ, phussassapi mahesino;",
  "atk-s0511a20:20": "Khīṇāsavānaṁ vimalānaṁ, santacittāna tādinaṁ.",
  "atk-s0511a20:21": "6.",
  "atk-s0511a20:22": "“Saṭṭhisatasahassānaṁ, paṭhamo āsi samāgamo;",
  "atk-s0511a20:23": "Paññāsasatasahassānaṁ, dutiyo āsi samāgamo.",
  "atk-s0511a20:24": "7.",
  "atk-s0511a20:25": "“Cattālīsasatasahassānaṁ, tatiyo āsi samāgamo;",
  "atk-s0511a20:26": "Anupādā vimuttānaṁ, vocchinnapaṭisandhina”nti.",
  "atk-s0511a20:27_0": "Tadā amhākaṁ bodhisatto arindamanagare vijitāvī nāma khattiyo hutvā tassa dhammaṁ",
  "atk-s0511a20:27_1": "sutvā bhagavati pasīditvā tassa mahādānaṁ datvā mahārajjaṁ pahāya bhagavato santike",
  "atk-s0511a20:27_2": "pabbajitvā tīṇi piṭakāni uggahetvā tepiṭakadharo mahājanassa dhammakathaṁ kathesi,",
  "atk-s0511a20:27_3": "sīlapāramiñca pūresi. Sopi naṁ “buddho bhavissatī”ti byākāsi. Tena vuttaṁ –",
  "atk-s0511a20:28": "8.",
  "atk-s0511a20:29": "“Ahaṁ tena samayena, vijitāvī nāma khattiyo;",
  "atk-s0511a20:30": "Chaḍḍayitvā mahārajjaṁ, pabbajiṁ tassa santike.",
  "atk-s0511a20:31": "9.",
  "atk-s0511a20:32": "“Sopi maṁ buddho byākāsi, phusso lokagganāyako;",
  "atk-s0511a20:33": "Dvenavute ito kappe, ayaṁ buddho bhavissati.",
  "atk-s0511a20:34": "10.",
  "atk-s0511a20:35": "“Padhānaṁ padahitvāna…pe… dasapāramipūriyā.",
  "atk-s0511a20:36": "12.",
  "atk-s0511a20:37": "“Suttantaṁ vinayañcāpi, navaṅgaṁ satthusāsanaṁ;",
  "atk-s0511a20:38": "Sabbaṁ pariyāpuṇitvā, sobhayiṁ jinasāsanaṁ.",
  "atk-s0511a20:39": "13.",
  "atk-s0511a20:40": "“Tatthappamatto viharanto, brahmaṁ bhāvetva bhāvanaṁ;",
  "atk-s0511a20:41": "Abhiññāpāramiṁ gantvā, brahmalokamagañchaha”nti.",
  "atk-s0511a20:42_0": "Tassa pana bhagavato kāsikaṁ nāma nagaraṁ ahosi. Jayaseno nāma rājā pitā, sirimā",
  "atk-s0511a20:42_1": "nāma mātā, surakkhito ca dhammaseno ca dve aggasāvakā, sabhiyo nāmupaṭṭhāko, cālā",
  "atk-s0511a20:42_2": "ca upacālā ca dve aggasāvikā, āmalakarukkho bodhi, sarīraṁ aṭṭhapaṇṇāsahatthubbedhaṁ",
  "atk-s0511a20:42_3": "ahosi, āyu navutivassasahassāni, kisāgotamī nāma aggamahesī, anupamo nāmassa putto,",
  "atk-s0511a20:42_4": "hatthiyānena nikkhami. Tena vuttaṁ –",
  "atk-s0511a20:43": "14.",
  "atk-s0511a20:44": "“Kāsikaṁ nāma nagaraṁ, jayaseno nāma khattiyo;",
  "atk-s0511a20:45": "Sirimā nāma janikā, phussassāpi mahesino…pe. …;",
  "atk-s0511a20:46": "Bodhi tassa bhagavato, āmaṇḍoti pavuccati…pe….",
  "atk-s0511a20:47": "22.",
  "atk-s0511a20:48": "“Aṭṭhapaṇṇāsaratanaṁ, sopi accuggato muni;",
  "atk-s0511a20:49": "Sobhate sataraṁsīva, uḷurājāva pūrito.",
  "atk-s0511a20:50": "23.",
  "atk-s0511a20:51": "“Navutivassasahassāni, āyu vijjati tāvade;",
  "atk-s0511a20:52": "Tāvatā tiṭṭhamāno so, tāresi janataṁ bahuṁ.",
  "atk-s0511a20:53": "24.",
  "atk-s0511a20:54": "“Ovaditvā bahū satte, santāretvā bahū jane;",
  "atk-s0511a20:55": "Sopi satthā atulayaso, nibbuto so sasāvako”ti.",
  "atk-s0511a20:56_0": "Tattha āmaṇḍoti āmalakarukkho. Ovaditvāti ovādaṁ datvā, anusāsitvāti attho. Sopi",
  "atk-s0511a20:56_1": "satthā atulayasoti sopi satthā amitayasoti attho. “So jahitvā amitayaso”tipi pāṭho,",
  "atk-s0511a20:56_2": "tassa so sabbameva vuttappakāraṁ visesaṁ hitvāti attho.",
  "atk-s0511a20:57": "Phusso kira sammāsambuddho kusinārāyaṁ senārāme parinibbāyi. Dhātuyo kirassa vitthārikā ahesuṁ. Sesagāthāsu sabbattha pākaṭamevāti.",
  "atk-s0511a20:58": "Phussabuddhavaṁsavaṇṇanā niṭṭhitā.",
  "atk-s0511a20:59": "Niṭṭhito aṭṭhārasamo buddhavaṁso."
}