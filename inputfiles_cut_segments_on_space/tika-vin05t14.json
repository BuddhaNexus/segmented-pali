{
  "tika-vin05t14:0": "14. Pathavīkhaṇanavinicchayakathā",
  "tika-vin05t14:1_0": "72.Pathavīti dve pathavī jātā ca pathavī ajātā ca pathavīti. Tattha jātā nāma pathavī",
  "tika-vin05t14:1_1": "suddhapaṁsukā suddhamattikā appapāsāṇā appasakkharā appakaṭhalā appamarumbā appavālukā",
  "tika-vin05t14:1_2": "yebhuyyenapaṁsukā yebhuyyenamattikā, adaḍḍhāpi vuccati ‘‘jātā pathavī’’ti. Yopi paṁsupuñjo",
  "tika-vin05t14:1_3": "vā mattikāpuñjo vā atirekacātumāsaṁ ovaṭṭho, sopi vuccati ‘‘jātā pathavī’’ti. Ajātā",
  "tika-vin05t14:1_4": "nāma pathavī suddhapāsāṇā suddhasakkharā suddhakaṭhalā suddhamarumbā suddhavālukā",
  "tika-vin05t14:1_5": "appapaṁsukā appamattikā yebhuyyenapāsāṇā yebhuyyenasakkharā yebhuyyenakaṭhalā yebhuyyenamarumbā",
  "tika-vin05t14:1_6": "yebhuyyenavālukā, daḍḍhāpi vuccati ‘‘ajātā pathavī’’ti. Yopi paṁsupuñjo vā mattikāpuñjo",
  "tika-vin05t14:1_7": "vā omakacātumāsaṁ ovaṭṭho, sopi vuccati ‘‘ajātā pathavī’’ti (pāci. 84-86).",
  "tika-vin05t14:2_0": "Tattha jātapathaviṁ khaṇantassa khaṇāpentassa vā pācittiyaṁ. Tatrāyaṁ vinicchayo",
  "tika-vin05t14:2_1": "(pāci. aṭṭha. 86) – sace sayaṁ khaṇati, pahāre pahāre pācittiyaṁ. Sace aññaṁ āṇāpeti,",
  "tika-vin05t14:2_2": "sakiṁ āṇatto sacepi sakaladivasaṁ khaṇati, āṇāpakassa ekameva pācittiyaṁ. Sace pana",
  "tika-vin05t14:2_3": "kusīto hoti, punappunaṁ āṇāpetabbo, taṁ āṇāpetvā khaṇāpentassa vācāya vācāya pācittiyaṁ.",
  "tika-vin05t14:2_4": "Sace ‘‘pokkharaṇiṁ khaṇāhī’’ti vadati, vaṭṭati. Khatāyeva hi pokkharaṇī nāma hoti.",
  "tika-vin05t14:2_5": "Tasmā ayaṁ kappiyavohāro. Esa nayo ‘‘vāpiṁ taḷākaṁ āvāṭaṁ khaṇā’’tiādīsupi. ‘‘Imaṁ",
  "tika-vin05t14:2_6": "okāsaṁ khaṇa, imasmiṁ okāse pokkharaṇiṁ khaṇā’’ti vattuṁ pana na vaṭṭati. ‘‘Kandaṁ",
  "tika-vin05t14:2_7": "khaṇa, mūlaṁ khaṇā’’ti aniyametvā vattuṁ vaṭṭati, ‘‘imaṁ valliṁ khaṇa, imasmiṁ okāse",
  "tika-vin05t14:2_8": "kandaṁ vā mūlaṁ vā khaṇā’’ti vattuṁ na vaṭṭati.",
  "tika-vin05t14:3_0": "73. Pokkharaṇiṁ sodhentehi yo kuṭehi ussiñcituṁ sakkā hoti tanukakaddamo, taṁ apanetuṁ",
  "tika-vin05t14:3_1": "vaṭṭati, bahalo na vaṭṭati. Ātapena sukkhakaddamo phalati, tatra yo heṭṭhā pathaviyā",
  "tika-vin05t14:3_2": "asambandho, tameva apanetuṁ vaṭṭati. Udakena gataṭṭhāne udakapappaṭako nāma hoti,",
  "tika-vin05t14:3_3": "vātapahārena calati, taṁ apanetuṁ vaṭṭati. Pokkharaṇīādīnaṁ taṭaṁ bhijjitvā udakasāmantā",
  "tika-vin05t14:3_4": "patati. Sace omakacātumāsaṁ ovaṭṭhaṁ, chindituṁ bhindituṁ vā vaṭṭati, cātumāsato",
  "tika-vin05t14:3_5": "uddhaṁ na vaṭṭati. Sace pana udakeyeva patati, devena atirekacātumāsaṁ ovaṭṭhepi",
  "tika-vin05t14:3_6": "udakeyeva udakassa patitattā vaṭṭati.",
  "tika-vin05t14:4_0": "Pāsāṇapiṭṭhiyaṁ soṇḍiṁ khaṇanti, sace tattha paṭhamameva sukhumarajaṁ patati, taṁ",
  "tika-vin05t14:4_1": "devena ovaṭṭhaṁ hoti, cātumāsaccayena akappiyapathavīsaṅkhyaṁ gacchati. Udake pariyādinne",
  "tika-vin05t14:4_2": "soṇḍiṁ sodhentehi vikopetuṁ na vaṭṭati. Sace paṭhamameva udakena pūrati, pacchā rajaṁ",
  "tika-vin05t14:4_3": "patati, taṁ vikopetuṁ vaṭṭati. Tattha hi deve vassantepi udakeyeva udakaṁ patati.",
  "tika-vin05t14:4_4": "Piṭṭhipāsāṇe sukhumarajaṁ hoti, deve phusāyante allīyati, tampi cātumāsaccayena vikopetuṁ",
  "tika-vin05t14:4_5": "na vaṭṭati. Akatapabbhāre vammiko uṭṭhito hoti, yathāsukhaṁ vikopetuṁ vaṭṭati. Sace",
  "tika-vin05t14:4_6": "abbhokāse uṭṭhahati, omakacātumāsaṁ ovaṭṭhoyeva vaṭṭati. Rukkhādīsu āruḷhaupacikamattikāyampi",
  "tika-vin05t14:4_7": "eseva nayo. Gaṇḍuppādagūthamūsikukkaragokaṇṭakādīsupi eseva nayo. Gokaṇṭako nāma",
  "tika-vin05t14:4_8": "gāvīnaṁ khuracchinnakaddamo vuccati. Sace pana heṭṭhimatalena bhūmisambandho hoti,",
  "tika-vin05t14:4_9": "ekadivasampi na vaṭṭati. Kasitaṭṭhāne naṅgalacchinnamattikāpiṇḍaṁ gaṇhantassa eseva nayo.",
  "tika-vin05t14:5_0": "Purāṇasenāsanaṁ hoti acchadanaṁ vā vinaṭṭhacchadanaṁ vā atirekacātumāsaṁ ovaṭṭhaṁ",
  "tika-vin05t14:5_1": "jātapathavīsaṅkhyameva gacchati, tato avasesaṁ chadaniṭṭhakaṁ vā gopānasīādikaṁ upakaraṇaṁ",
  "tika-vin05t14:5_2": "vā ‘‘iṭṭhakaṁ gaṇhāmi, gopānasiṁ bhittipādaṁ padarattharaṇaṁ pāsādatthambhaṁ gaṇhāmī’’ti",
  "tika-vin05t14:5_3": "saññāya gaṇhituṁ vaṭṭati, tena saddhiṁ mattikā patati, anāpatti, bhittimattikaṁ gaṇhantassa",
  "tika-vin05t14:5_4": "pana āpatti. Sace yā yā atintā, taṁ taṁ gaṇhāti, anāpatti. Antogehe mattikāpuñjo",
  "tika-vin05t14:5_5": "hoti, tasmiṁ ekadivasaṁ ovaṭṭhe gehaṁ chādenti. Sace sabbo tinto, cātumāsaccayena",
  "tika-vin05t14:5_6": "jātapathavīyeva. Athassa uparibhāgoyeva tinto, anto atinto, yattakaṁ tintaṁ, taṁ",
  "tika-vin05t14:5_7": "kappiyakārakehi kappiyavohārena apanāmetvā sesaṁ yathāsukhaṁ vaḷañjetuṁ vaṭṭati udakena",
  "tika-vin05t14:5_8": "temitattā. Ekābaddhāyeva hi jātapathavī hoti, na itarāti. Abbhokāse mattikāpākāro",
  "tika-vin05t14:5_9": "hoti, atirekacātumāsaṁ ovaṭṭho jātapathavīsaṅkhyaṁ gacchati, tattha laggapaṁsuṁ pana",
  "tika-vin05t14:5_10": "allahatthena chupitvā gahetuṁ vaṭṭati. Sace iṭṭhakapākāro hoti, yebhuyyenakaṭhalaṭṭhāne",
  "tika-vin05t14:5_11": "tiṭṭhati, yathāsukhaṁ vikopetuṁ vaṭṭati. Abbhokāse ṭhitamaṇḍapatthambhaṁ ito cito",
  "tika-vin05t14:5_12": "ca sañcāletvā pathaviṁ vikopentena gahetuṁ na vaṭṭati, ujukameva uddharituṁ vaṭṭati.",
  "tika-vin05t14:5_13": "Aññampi sukkharukkhaṁ sukkhakhāṇukaṁ vā gaṇhantassa eseva nayo.",
  "tika-vin05t14:6_0": "74. Navakammatthaṁ thambhaṁ vā pāsāṇaṁ vā rukkhaṁ vā daṇḍakehi uccāletvā pavaṭṭentā",
  "tika-vin05t14:6_1": "gacchanti , tattha jātapathavī bhijjati, sace suddhacittā pavaṭṭenti, anāpatti. Atha",
  "tika-vin05t14:6_2": "pana tena apadesena pathaviṁ bhinditukāmāyeva honti, āpatti. Sākhādīni kaḍḍhantānampi",
  "tika-vin05t14:6_3": "pathaviyaṁ dārūni phālentānampi eseva nayo. Pathaviyaṁ aṭṭhisūcikaṇṭakādīsupi yaṁ",
  "tika-vin05t14:6_4": "kiñci ākoṭetuṁ vā pavesetuṁ vā na vaṭṭati, ‘‘passāvadhārāya vegena pathaviṁ bhindissāmī’’ti",
  "tika-vin05t14:6_5": "evaṁ passāvampi kātuṁ na vaṭṭati. Karontassa bhijjati, āpatti, ‘‘visamabhūmiṁ samaṁ",
  "tika-vin05t14:6_6": "karissāmī’’ti sammajjaniyā ghaṁsitumpi na vaṭṭati. Vattasīseneva hi sammajjitabbaṁ.",
  "tika-vin05t14:6_7": "Keci kattarayaṭṭhiyā bhūmiṁ koṭṭenti, pādaṅguṭṭhakena vilikhanti, ‘‘caṅkamitaṭṭhānaṁ",
  "tika-vin05t14:6_8": "dassessāmā’’ti punappunaṁ bhūmiṁ bhindantā caṅkamanti, sabbaṁ na vaṭṭati, vīriyasampaggahatthaṁ",
  "tika-vin05t14:6_9": "pana samaṇadhammaṁ karontena suddhacittena caṅkamituṁ vaṭṭati. ‘‘Hatthaṁ khovissāmā’’ti",
  "tika-vin05t14:6_10": "pathaviyaṁ ghaṁsanti, na vaṭṭati, aghaṁsantena pana allahatthaṁ pathaviyaṁ ṭhapetvā",
  "tika-vin05t14:6_11": "rajaṁ gahetuṁ vaṭṭati.",
  "tika-vin05t14:7_0": "Keci kaṇḍukacchuādīhi ābādhikā chinnataṭādīsu aṅgapaccaṅgāni ghaṁsanti, na vaṭṭati.",
  "tika-vin05t14:7_1": "Jātapathaviṁ dahati vā dahāpeti vā, pācittiyaṁ, antamaso pattampi pacanto yattakesu",
  "tika-vin05t14:7_2": "ṭhānesu aggiṁ deti vā dāpeti vā, tattakāni pācittiyāni, tasmā pattaṁ pacantenapi",
  "tika-vin05t14:7_3": "pubbe pakkaṭṭhāneyeva pacitabbo. Adaḍḍhāya pathaviyā aggiṁ ṭhapetuṁ na vaṭṭati, pattapacanakapālassa",
  "tika-vin05t14:7_4": "pana upari aggiṁ ṭhapetuṁ vaṭṭati. Dārūnaṁ upari ṭhapeti, so aggi tāni dahanto gantvā",
  "tika-vin05t14:7_5": "pathaviṁ dahati, na vaṭṭati. Iṭṭhakakapālādīsupi eseva nayo. Tatrāpi hi iṭṭhakādīnaṁyeva",
  "tika-vin05t14:7_6": "upari ṭhapetuṁ vaṭṭati. Kasmā? Tesaṁ anupādānattā. Na hi tāni aggissa upādānasaṅkhyaṁ",
  "tika-vin05t14:7_7": "gacchanti, sukkhakhāṇusukkharukkhādīsupi aggiṁ dātuṁ na vaṭṭati. Sace pana ‘‘pathaviṁ",
  "tika-vin05t14:7_8": "appattameva nibbāpetvā gamissāmī’’ti deti, vaṭṭati. Pacchā nibbāpetuṁ na sakkoti,",
  "tika-vin05t14:7_9": "avisayattā anāpatti. Tiṇukkaṁ gahetvā gacchanto hatthe ḍayhamāne bhūmiyaṁ pāteti,",
  "tika-vin05t14:7_10": "anāpatti. Patitaṭṭhāneyeva upādānaṁ datvā aggiṁ kātuṁ vaṭṭati. Daḍḍhapathaviyā ca",
  "tika-vin05t14:7_11": "yattakaṁ ṭhānaṁ usumāya anugataṁ, sabbaṁ vikopetuṁ vaṭṭati.",
  "tika-vin05t14:8_0": "Yo pana ajānanako bhikkhu araṇisahitena aggiṁ nibbattetvā hatthena ukkhipitvā ‘‘kiṁ",
  "tika-vin05t14:8_1": "karomī’’ti vadati, ‘‘jālehī’’ti vattabbo. ‘‘Hattho ḍayhatī’’ti vadati, ‘‘yathā na",
  "tika-vin05t14:8_2": "ḍayhati, tathā karohī’’ti vattabbo. ‘‘Bhūmiyaṁ pātehī’’ti pana na vattabbo. Sace",
  "tika-vin05t14:8_3": "hatthe ḍayhamāne pāteti, ‘‘pathaviṁ dahissāmī’’ti apātitattā anāpatti, patitaṭṭhāne",
  "tika-vin05t14:8_4": "pana aggiṁ kātuṁ vaṭṭati. ‘‘Imassa thambhassa āvāṭaṁ jāna, mahāmattikaṁ jāna, thusamattikaṁ",
  "tika-vin05t14:8_5": "jāna, mahāmattikaṁ dehi, thusamattikaṁ dehi, mattikaṁ āhara, paṁsuṁ āhara, mattikāya",
  "tika-vin05t14:8_6": "attho, paṁsunā attho , imassa thambhassa āvāṭaṁ kappiyaṁ karohi, imaṁ mattikaṁ kappiyaṁ",
  "tika-vin05t14:8_7": "karohi, imaṁ paṁsuṁ kappiyaṁ karohī’’ti evaṁ kappiyavohārena yaṁ kiñci kārāpetuṁ",
  "tika-vin05t14:8_8": "vaṭṭati. Aññavihito kenaci saddhiṁ kiñci kathento pādaṅguṭṭhakena kattarayaṭṭhiyā",
  "tika-vin05t14:8_9": "vā pathaviṁ vilikhanto tiṭṭhati, evaṁ asatiyā vilikhantassa bhindantassa vā anāpatti.",
  "tika-vin05t14:9": "Iti pāḷimuttakavinayavinicchayasaṅgahe",
  "tika-vin05t14:10": "Pathavīkhaṇanavinicchayakathā samattā."
}