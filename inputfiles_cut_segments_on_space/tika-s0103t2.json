{
  "tika-s0103t2:0": "3. Cakkavattisuttavaṇṇanā",
  "tika-s0103t2:1": "Attadīpasaraṇatāvaṇṇanā",
  "tika-s0103t2:2_0": "80.Uttānaṁ vuccati pākaṭaṁ, tappaṭikkhepena anuttānaṁ apākaṭaṁ, paṭicchannaṁ, apacuraṁ,",
  "tika-s0103t2:2_1": "duviññeyyañca. Anuttānānaṁ padānaṁ vaṇṇanā anuttānapadavaṇṇanā. Uttānapadavaṇṇanāya",
  "tika-s0103t2:2_2": "payojanābhāvato anuttānaggahaṇaṁ. “Mātulā”ti itthiliṅgavasena laddhanāmo eko rukkho,",
  "tika-s0103t2:2_3": "tassā āsannappadese māpitattā nagarampi “mātulā” tveva paññāyittha. Tena vuttaṁ “mātulāyanti",
  "tika-s0103t2:2_4": "evaṁ nāmake nagare”ti. Avidūreti tassa nagarassa avidūre.",
  "tika-s0103t2:3_0": "Kāmañcettha sutte “bhūtapubbaṁ, bhikkhave, rājā daḷhanemi nāma ahosī”tiādinā atītavaṁsadīpikā",
  "tika-s0103t2:3_1": "kathā ādito paṭṭhāya āgatā, “aḍḍhateyyavassasatāyukānaṁ manussānaṁ vassasatāyukā",
  "tika-s0103t2:3_2": "puttā bhavissantī”tiādinā pana savisesaṁ anāgatatthapaṭisaṁyuttā kathā āgatāti vuttaṁ",
  "tika-s0103t2:3_3": "“anāgatavaṁsadīpikāya suttantakathāyā”ti. Anāgatatthadīpanañhi acchariyaṁ, tatthāpi",
  "tika-s0103t2:3_4": "anāgatassa sammāsambuddhassa paṭipattikittanaṁ acchariyatamaṁ. Samāgamenāti sannipātena.",
  "tika-s0103t2:4_0": "“Bhattaggaṁ amanāpa”ntiādi kevalaṁ tesaṁ parivitakkamattaṁ. Amanāpanti amanuññaṁ.",
  "tika-s0103t2:4_1": "Buddhesu kato appakopi aparādho appako kāro viya garutaravipākoti āha “buddhehi saddhiṁ…pe…",
  "tika-s0103t2:4_2": "sadisaṁ hotī”ti. Tatrāti tasmiṁ mātulanagarassa samīpe, tassaṁ vā parisāyaṁ.",
  "tika-s0103t2:5_0": "Attadīpāti ettha kāmaṁ yo paro na hoti, so attāti sasantāno “attā”ti vuccati, hitasukhesibhāvena",
  "tika-s0103t2:5_1": "pana attanibbisesattā dhammo idha “attā”ti adhippeto. Tenāha “attā nāma lokiyalokuttaro",
  "tika-s0103t2:5_2": "dhammo”ti. Dvidhā āpo gato etthāti dīpo, oghena anajjhotthato bhūmibhāgo. Idha pana",
  "tika-s0103t2:5_3": "kāmoghādīhi anajjhottharaṇīyattā dīpo viyāti dīpo, attā dīpo patiṭṭhā etesanti attadīpā.",
  "tika-s0103t2:5_4": "Tenāha “attānaṁ dīpa”ntiādi. Dīpabhāvo cettha paṭisaraṇatāti āha “idaṁ tasseva vevacana”nti.",
  "tika-s0103t2:5_5": "Aññasaraṇapaṭikkhepavacananti aññasaraṇabhāvapaṭikkhepavacanaṁ. Idañhi na aññaṁ saraṇaṁ",
  "tika-s0103t2:5_6": "katvā viharaṇasseva paṭikkhepavacanaṁ, atha kho aññassa saraṇasabhāvasseva paṭikkhepavacanaṁ",
  "tika-s0103t2:5_7": "tappaṭikkhepe ca tena itarassāpi paṭikkhepasiddhito. Tenāha “na hī”tiādi. Idāni tamevatthaṁ",
  "tika-s0103t2:5_8": "suttantarena sādhetuṁ “vuttampi ceta”ntiādi. Yadi ettha pākatiko attā icchito, kathaṁ",
  "tika-s0103t2:5_9": "tassa dīpasaraṇabhāvo, tasmā adhippāyiko ettha attā bhaveyyāti pucchati “ko panettha",
  "tika-s0103t2:5_10": "attā nāmā”ti. Itaro yathādhippetaṁ attānaṁ dassento “lokiyalokuttaro dhammo”ti. Dutiyavāropi",
  "tika-s0103t2:5_11": "paṭhamavārasseva pariyāyabhāvena desitoti dassetuṁ “tenāhā”tiādi vuttaṁ.",
  "tika-s0103t2:6_0": "Gocareti bhikkhūnaṁ gocaraṭṭhānabhūte. Tenāha “carituṁ yuttaṭṭhāne”ti. Saketi kathaṁ",
  "tika-s0103t2:6_1": "panāyaṁ bhikkhūnaṁ sakoti āha “pettike visaye”ti. Pitito sammāsambuddhato āgatattā",
  "tika-s0103t2:6_2": "“ayaṁ tumhākaṁ gocaro”ti tena uddiṭṭhattā pettike visayeti. Carantanti sāmiatthe",
  "tika-s0103t2:6_3": "upayogavacananti āha “ayamevattho”ti, carantānanti ca attho, tenāyaṁ vibhattivipallāsenapi",
  "tika-s0103t2:6_4": "vacanavipallāsenapīti dasseti. Kilesamārassa otārālābheneva itaramārānampi otārālābho",
  "tika-s0103t2:6_5": "veditabbo. Ayaṁ panatthoti gocare caraṇaṁ sandhāyāha, vatthu pana byatirekamukhena āgataṁ.",
  "tika-s0103t2:7_0": "Sakuṇe hantīti sakuṇagghi, mahāsenasakuṇo. Ajjhappattāti abhibhavanavasena pattā",
  "tika-s0103t2:7_1": "upagatā. Na myāyanti me ayaṁ sakuṇagghi nālaṁ abhavissa. Naṅgalakaṭṭhakaraṇanti naṅgalena",
  "tika-s0103t2:7_2": "kasitappadeso. Leḍḍuṭṭhānanti leḍḍūnaṁ uṭṭhapitaṭṭhānaṁ. Sake baleti attano balahetu.",
  "tika-s0103t2:7_3": "Apatthaddhāti avagāḷhatthambhā sañjātatthambhā. Assaramānāti avhāyantī.",
  "tika-s0103t2:8_0": "Mahantaṁ leḍḍunti naṅgalena bhinnaṭṭhāne sukkhatāya tikhiṇasiṅgaayoghanasadisaṁ mahantaṁ",
  "tika-s0103t2:8_1": "leḍḍuṁ. Abhiruhitvāti tassa adhobhāgena attanā pavisitvā nilīnayoggappadesaṁ sallakkhetvā",
  "tika-s0103t2:8_2": "tassupari caṅkamanto assaramāno aṭṭhāsi. “Ehi kho”tiādi tassa assaramānākāradassanaṁ.",
  "tika-s0103t2:8_3": "Sannayhāti vātaggahaṇavasena ubho pakkhe samaṁ ṭhapetvā. Paccupādīti pāvisi. Tatthevāti",
  "tika-s0103t2:8_4": "yattha pubbe lāpo ṭhito, tattheva leḍḍumhi. Uranti attano urappadesaṁ. Paccatāḷesīti",
  "tika-s0103t2:8_5": "pati atāḷesi sārambhavasena vegena gantvā paharaṇato vidhārentī patāḷesi. Ārammaṇanti",
  "tika-s0103t2:8_6": "paccayaṁ. “Avasara”nti keci.",
  "tika-s0103t2:9_0": "“Kusalāna”nti evaṁ pavattāya desanāya ko anusandhi? Yathāanusandhi eva. Ādito hi",
  "tika-s0103t2:9_1": "“attadīpā, bhikkhave, viharathā”tiādinā yeva attadhammapariyāyena lokiyalokuttaradhammā",
  "tika-s0103t2:9_2": "gahitā, te yevettha kusalaggahaṇena gahitāti. Anavajjalakkhaṇānanti avajjapaṭipakkhasabhāvānaṁ.",
  "tika-s0103t2:9_3": "“Avajjarahitasabhāvāna”nti keci. Tattha purime atthavikappe vipākadhammadhammā eva",
  "tika-s0103t2:9_4": "gahitā, dutiye pana vipākadhammāpi. Yadi evaṁ, kathaṁ tesaṁ samādāya vattananti?",
  "tika-s0103t2:9_5": "Na kho panetaṁ evaṁ daṭṭhabbaṁ “vipākadhammā sīlādi viya samādāya vattitabbā”ti.",
  "tika-s0103t2:9_6": "Samādānanti pana attano santāne sammā ādānaṁ paccayavasena pavatti yevāti daṭṭhabbaṁ.",
  "tika-s0103t2:9_7": "Vipākadhammā hi paccayavisesehi sattasantāne sammadeva āhitā āyuādisampattivisesabhūtā",
  "tika-s0103t2:9_8": "uparūparikusalavisesuppattiyā upanissayā hontīti vadanti. Puññaṁ pavaḍḍhatīti ettha",
  "tika-s0103t2:9_9": "puññanti uttarapadalopenāyaṁ niddesoti āha “puññaphalaṁ vaḍḍhatī”ti. Puññaphalanti",
  "tika-s0103t2:9_10": "ca ekadesasarūpekasesena vuttaṁ “puññañca puññaphalañca puññaphala”nti āha “uparūpari",
  "tika-s0103t2:9_11": "puññampi puññavipākopi veditabbo”ti.",
  "tika-s0103t2:10_0": "“Mātāpitūna”ntiādi nidassanamattaṁ, tasmā aññampi evarūpaṁ hetūpanissayaṁ kusalaṁ",
  "tika-s0103t2:10_1": "daṭṭhabbaṁ. Sinehavasenāti upanissayabhūtassa sinehassa vasena, na sampayuttassa.",
  "tika-s0103t2:10_2": "Na hi sinehasampayuttaṁ nāma kusalaṁ atthi. Mudumaddavacittanti mettāvasena ativiya",
  "tika-s0103t2:10_3": "maddavantaṁ cittaṁ. Yathā matthakappattaṁ vaṭṭagāmikusalaṁ dassetuṁ “mātāpitūnaṁ",
  "tika-s0103t2:10_4": "…pe… mudumaddavacitta”nti vuttaṁ, evaṁ matthakappattameva vivaṭṭagāmikusalaṁ dassetuṁ",
  "tika-s0103t2:10_5": "“cattāro sati…pe… bodhipakkhiyadhammā”ti vuttaṁ. Tadaññepi pana dānasīlādidhammā",
  "tika-s0103t2:10_6": "vaṭṭassa upanissayabhūtā vaṭṭagāmikusalaṁ vivaṭṭassa upanissayabhūtā vivaṭṭagāmikusalanti",
  "tika-s0103t2:10_7": "veditabbā. Pariyosānanti phalavisesāvahatāya phaladāya koṭi sikhāppatti, devaloke",
  "tika-s0103t2:10_8": "ca pavattisirivibhavoti pariyosānaṁ “manussaloke”ti visesitaṁ, manussalokavaseneva",
  "tika-s0103t2:10_9": "cāyaṁ desanā āgatāti. Maggaphalanibbānasampatti pariyosānanti yojanā. Vivaṭṭagāmikusalassa",
  "tika-s0103t2:10_10": "vipākaṁ suttapariyosāne dassissati “atha kho, bhikkhave, saṅkho nāma rājā”tiādinā.",
  "tika-s0103t2:11": "Daḷhanemicakkavattirājakathāvaṇṇanā",
  "tika-s0103t2:12_0": "81.Idhāti imasmiṁ “kusalānaṁ, bhikkhave, dhammāna”ntiādinā suttadesanāya āraddhaṭṭhāne",
  "tika-s0103t2:12_1": "vaṭṭavivaṭṭagāmibhāvena sādhāraṇe kusalaggahaṇe. Tattha vaṭṭagāmikusalānusandhivasena",
  "tika-s0103t2:12_2": "“bhūtapubbaṁ bhikkhave”ti desanaṁ ārabhi, ārabhanto ca desiyamānamattaṁ. Dhammapaṭiggāhakānaṁ",
  "tika-s0103t2:12_3": "bhikkhūnaṁ saṅkhepato evaṁ dīpetvā ārabhīti dassetuṁ “bhikkhave”tiādi vuttaṁ, paṭhamaṁ",
  "tika-s0103t2:12_4": "tathā adīpentopi bhagavā atthato dīpeti viyāti adhippāyo.",
  "tika-s0103t2:13_0": "82.Īsakampīti appamattakampi. Avasakkitanti ogatabhaṭṭhaṁ. Nemiabhimukhanti nemippadesassa",
  "tika-s0103t2:13_1": "sammukhā. Bandhiṁsu cakkaratanassa osakkitānosakkitabhāvaṁ jānituṁ. Tadetanti yathāvuttaṭṭhānā",
  "tika-s0103t2:13_2": "cavanaṁ. Atibalavadoseti rañño balavati anatthe upaṭṭhite sati.",
  "tika-s0103t2:14": "Appamattoti rañño āṇāya pamādaṁ akaronto.",
  "tika-s0103t2:15_0": "Ekasamuddapariyantamevāti jambudīpameva sandhāya vadati. So uttarato assakaṇṇapabbatena",
  "tika-s0103t2:15_1": "paricchinnaṁ hutvā attānaṁ parikkhipitvā ṭhitaekasamuddapariyanto. Puññiddhivasenāti",
  "tika-s0103t2:15_2": "cakkavattibhāvāvahāya puññiddhiyā vasena.",
  "tika-s0103t2:16": "83.Evaṁ katvāti kāsāyāni vatthāni acchādetvā. Sukataṁ kammanti dasakusalakammapathameva vadati.",
  "tika-s0103t2:17_0": "“Dasavidhaṁ, dvādasavidha”nti ca vuttavibhāgo parato āgamissati. Pūrentenevāti pūretvā",
  "tika-s0103t2:17_1": "ṭhiteneva. Niddoseti cakkavattivattassa paṭipakkhabhūtānaṁ dosānaṁ apagamane niddose.",
  "tika-s0103t2:17_2": "Cakkavattīnaṁ vatteti cakkavattirājūhi vattitabbavatte. Bhāvini bhūte viya hi upacāro",
  "tika-s0103t2:17_3": "yathā “agamā rājagahaṁ buddho”ti. Adhigatacakkavattibhāvāpi hi te tattha vattantevāti tathā vuttaṁ.",
  "tika-s0103t2:18": "Cakkavattiariyavattavaṇṇanā",
  "tika-s0103t2:19_0": "84. Aññathā vattituṁ adento so dhammo adhiṭṭhānaṁ etassāti tadadhiṭṭhānaṁ, tena tadadhiṭṭhānena",
  "tika-s0103t2:19_1": "cetasā. Sakkarontoti ādarakiriyāvasena karonto. Tenāha “yathā”tiādi. Garuṁ karontoti",
  "tika-s0103t2:19_2": "pāsāṇacchattaṁ viya garukaraṇavasena garuṁ karonto. Tenevāha “tasmiṁ gāravuppattiyā”ti.",
  "tika-s0103t2:19_3": "Mānentoti sambhāvanāvasena manena piyāyanto. Tenāha “tamevā”tiādi. Evaṁ pūjayato",
  "tika-s0103t2:19_4": "apacāyato evañca yathāvuttasakkārādisambhavoti taṁ dassetuṁ “taṁ apadisitvā”tiādi",
  "tika-s0103t2:19_5": "vuttaṁ. “Dhammādhipatibhūto āgatabhāvenā”ti iminā yathāvuttadhammassa jeṭṭhakabhāvena",
  "tika-s0103t2:19_6": "purimapurimataraattabhāvesu sakkacca samupacitabhāvaṁ dasseti. “Dhammavaseneva sabbakiriyānaṁ",
  "tika-s0103t2:19_7": "karaṇenā”ti etena ṭhānanisajjādīsu yathāvuttadhammaninnapoṇapabbhārabhāvaṁ dasseti.",
  "tika-s0103t2:19_8": "Assāti rakkhāvaraṇaguttiyā. Paraṁ rakkhanto aññaṁ diṭṭhadhammikādianatthato rakkhanto",
  "tika-s0103t2:19_9": "teneva paratthasādhanena khantiādiguṇena attānaṁ tato eva rakkhati. Mettacittatāti",
  "tika-s0103t2:19_10": "mettacittatāya. Nivāsanapārupanagehādīnaṁ sītuṇhādipaṭibāhanena āvaraṇaṁ. Anto janasminti",
  "tika-s0103t2:19_11": "abbhantarabhūte puttadārādijane.",
  "tika-s0103t2:20_0": "“Sīlasaṁvare patiṭṭhāpehī”ti iminā rakkhaṁ dasseti, “vatthagandhamālādīni dehī”ti",
  "tika-s0103t2:20_1": "iminā āvaraṇaṁ, itarena guttiṁ. Bhattavetanasampadānenapīti pi-saddena sīlasaṁvare",
  "tika-s0103t2:20_2": "patiṭṭhāpanādīni sampiṇḍeti. Eseva nayo ito paresupi pi-saddaggahaṇesu. Nigamo nivāso",
  "tika-s0103t2:20_3": "etesanti negamā, evaṁ jānapadāti āha “nigamavāsino”tiādi.",
  "tika-s0103t2:21_0": "Navavidhā mānamadāti “seyyohamasmī”tiādi nayappavattiyā navavidhā mānasaṅkhātā madā.",
  "tika-s0103t2:21_1": "Māno eva hettha pamajjanākārena pavattiyā mānamado. Sobhane kāyikavācasikakamme ratoti",
  "tika-s0103t2:21_2": "sūrato u-kārassa dīghaṁ katvā, tassa bhāvo soraccaṁ, kāyikavācasiko avītikkamo, sabbaṁ",
  "tika-s0103t2:21_3": "vā kāyavacīsucaritaṁ. Suṭṭhu oratoti sorato, tassa bhāvo soraccaṁ, yathāvuttameva",
  "tika-s0103t2:21_4": "sucaritaṁ. Rāgādīnanti rāgadosamohamānādīnaṁ. Damanādīhīti damanasamanaparinibbāpanehi.",
  "tika-s0103t2:21_5": "Ekamattānanti ekaṁ cittaṁ, ekaccaṁ attano cittanti attho. Rāgādīnañhi pubbabhāgiyaṁ",
  "tika-s0103t2:21_6": "damanādipaccekaṁ icchitabbaṁ, na maggakkhaṇe viya ekajjhaṁ paṭisaṅkhānamukhena pajahanato.",
  "tika-s0103t2:21_7": "Ekamattānanti vā vivekavasena ekaṁ ekākinaṁ attānaṁ. Kāle kāleti tesaṁ santikaṁ upasaṅkamitabbe kāle kāle.",
  "tika-s0103t2:22_0": "Idha ṭhatvāti “idaṁ kho, tāta, ta”nti evaṁ nigamanavasena vuttaṭṭhāne ṭhatvā. Vattanti",
  "tika-s0103t2:22_1": "ariyacakkavattivattaṁ. Samānetabbanti “dasavidhaṁ, dvādasavidha”nti ca heṭṭhā vuttagaṇanāya",
  "tika-s0103t2:22_2": "ca samānaṁ kātabbaṁ anūnaṁ anadhikaṁ katvā dassetabbaṁ. Adhammarāgassāti ayuttaṭṭhāne",
  "tika-s0103t2:22_3": "rāgassa. Visamalobhassāti yuttaṭṭhānepi ativiya balavabhāvena pavattalobhassa.",
  "tika-s0103t2:23": "Cakkaratanapātubhāvavaṇṇanā",
  "tika-s0103t2:24_0": "85.Vattamānassāti paripuṇṇe cakkavattivatte vattamānassa, no aparipuṇṇeti āha “pūretvā",
  "tika-s0103t2:24_1": "vattamānassā”ti. Kittāvatā panassa pāripūrī hotīti? Tattha “katādhikārassa tāva heṭṭhimaparicchedena",
  "tika-s0103t2:24_2": "dvādasahipi saṁvaccharehi pūrati, pañcavīsatiyā, paññāsāya vā saṁvaccharehi. Ayañca",
  "tika-s0103t2:24_3": "bhedo dhammacchandassapi tikkhamajjhamudutāvasena, itarassa tato bhiyyopī”ti vadanti.",
  "tika-s0103t2:25": "Dutiyādicakkavattikathāvaṇṇanā",
  "tika-s0103t2:26": "90.Attano matiyāti paramparāgataṁ purāṇaṁ tantiṁ paveṇiṁ laṅghitvā attano icchitākārena. Tenāha “porāṇaka”ntiādi.",
  "tika-s0103t2:27_0": "Napabbantīti samiddhiyā na pūrenti, phītā na hontīti attho. Tenāha “na vaḍḍhantī”ti.",
  "tika-s0103t2:27_1": "Tathā cāha “katthaci suññā hontī”ti. Tattha tattha rājakicce raññā amā saha vattantīti",
  "tika-s0103t2:27_2": "amaccā, yehi vinā rājakiccaṁ nappavattati. Paramparāgatā hutvā rañño parisāya bhavāti",
  "tika-s0103t2:27_3": "pārisajjā. Tenāha “parisāvacarā”ti. Tasmiṁ ṭhānantare ṭhapitā hutvā rañño āyaṁ, vayañca",
  "tika-s0103t2:27_4": "yāthāvato gaṇentīti gaṇakā. Jātikulasutācārādivasena puthuttaṁ gatattā mahatī mattā",
  "tika-s0103t2:27_5": "etesanti mahāmattā, te pana mahānubhāvā amaccā evāti āha “mahāamaccā”ti. Ye rañño",
  "tika-s0103t2:27_6": "hatthānīkādīsu avaṭṭhitā, te anīkaṭṭhāti āha “hatthiācariyādayo”ti. Mantaṁ paññaṁ",
  "tika-s0103t2:27_7": "asitā hutvā jīvantīti mantassājīvino, matisajīvāti attho, ye tattha tattha rājakicce",
  "tika-s0103t2:27_8": "upadesadāyino. Tenāha “mantā vuccati paññā”tiādi.",
  "tika-s0103t2:28": "Āyuvaṇṇādiparihānikathāvaṇṇanā",
  "tika-s0103t2:29_0": "91.Balavalobhattāti “imasmiṁ loke idāni daliddamanussā nāma bahū, tesaṁ sabbesaṁ",
  "tika-s0103t2:29_1": "dhane anuppadiyamāne mayhaṁ kosassa parikkhayo hotī”ti evaṁ uppannabalavalobhattā.",
  "tika-s0103t2:29_2": "Uparūparibhūmīsūti chakāmasaggasaṅkhātāsu uparūparikāmabhūmīsu. Kammassa phalaṁ aggaṁ",
  "tika-s0103t2:29_3": "nāma, taṁ panettha uddhagāmīti āha “uddhaṁ aggaṁ assā”ti. Sagge niyuttā, saggappayojanāti",
  "tika-s0103t2:29_4": "vā sovaggikā. Dasannaṁ visesānanti dibbaāyuvaṇṇayasasukhaādhipateyyānañceva dibbarūpādīnañca",
  "tika-s0103t2:29_5": "phalavisesānaṁ. Vaṇṇaggahaṇena cettha sako attabhāvavaṇṇo gahito, rūpaggahaṇena bahiddhā rūpārammaṇaṁ.",
  "tika-s0103t2:30": "92.Suṭṭhunisiddhanti yathāyaṁ iminā attabhāvena adinnaṁ ādātuṁ na sakkoti, evaṁ sammadeva tato nisedhitaṁ katvā. Mūlahatanti jīvitā voropanena mūle eva hataṁ.",
  "tika-s0103t2:31": "96. Rāgavasena caraṇaṁ carittaṁ, carittameva cārittaṁ, methunanti adhippāyo, taṁ pana “paresaṁ dāresū”ti vuttattā “micchācāra”nti āha.",
  "tika-s0103t2:32": "100.Paccanīkadiṭṭhīti “atthi dinna”ntiādikāya sammādiṭṭhiyā paṭipakkhabhūtā diṭṭhi.",
  "tika-s0103t2:33_0": "101.Mātucchādikā upari sayameva vakkhati. Atibalavalobhoti ativiya balavā bahalakileso,",
  "tika-s0103t2:33_1": "yena akāle, adese ca pavattati. Micchādhammoti micchā viparīto avisabhāgavatthuko",
  "tika-s0103t2:33_2": "lobhadhammo. Tenāha “purisāna”ntiādi.",
  "tika-s0103t2:34_0": "Tassa bhāvoti yena mettākaruṇāpubbaṅgamena cittena puggalo “matteyyo”ti vuccati,",
  "tika-s0103t2:34_1": "so tassa yathāvuttacittuppādo, taṁsamuṭṭhānā ca kiriyā matteyyatā. Tenāha “mātari",
  "tika-s0103t2:34_2": "sammā paṭipattiyā etaṁ nāma”nti. Yā sammā pajjitabbe sammā appaṭipatti, sopi doso",
  "tika-s0103t2:34_3": "agāravakiriyādibhāvato. Vippaṭipattiyaṁ pana vattabbameva natthīti āha “tassā abhāvo",
  "tika-s0103t2:34_4": "ceva tappaṭipakkhatā ca amatteyyatā”ti. Kule jeṭṭhānanti attano kule vuddhānaṁ mahāpitucūḷapitujeṭṭhakabhātikādīnaṁ.",
  "tika-s0103t2:35": "Dasavassāyukasamayavaṇṇanā",
  "tika-s0103t2:36_0": "103.“Ya”nti iminā samayo āmaṭṭho, bhummatthe cetaṁ paccattavacananti āha “yasmiṁ",
  "tika-s0103t2:36_1": "samaye”ti. Alaṁ patinoti alaṁpateyyā. Tassā pariyattatā bhariyābhāvenāti āha “dātuṁ",
  "tika-s0103t2:36_2": "yuttā”ti. Aggarasānīti madhurabhāvena, bhesajjabhāvena ca aggabhūtarasāni.",
  "tika-s0103t2:37": "Dippissantīti paṭipakkhabhāvena samujjalissanti. Tenāha “kusalantipi na bhavissatī”ti. Aho purisoti mātādīsupi īdiso, aññesaṁ kesaṁ kiṁ vissajjessati, aho tejavapurisoti.",
  "tika-s0103t2:38": "Gehe mātugāmaṁ viyāti attano gehe dāsibhariyābhūtamātugāmaṁ viya. Missībhāvanti mātādīsu bhariyāya viya cārittasaṅkaraṁ.",
  "tika-s0103t2:39_0": "Balavakopoti hantukāmatāvasena uppattiyā balavakopo. Āghātetīti āhanati, attano kakkhaḷapharusabhāvena",
  "tika-s0103t2:39_1": "cittaṁ vibādhatīti attho. Nissayadahanaraso hi doso. Byāpādetīti vināseti, manopadūsanato",
  "tika-s0103t2:39_2": "manassa pakopanato. Tibbanti tikkhaṁ, sā panassa tikkhatā sarīre avahantepi sinehavatthuṁ",
  "tika-s0103t2:39_3": "laṅghitvāpi pavattiyā veditabbāti āha “piyamānassapī”tiādi.",
  "tika-s0103t2:40_0": "104. Kappavināso kappo uttarapadalopena, antarāva kappo antarakappo. Taṇhādibhedo",
  "tika-s0103t2:40_1": "kappo etassa atthīti kappo, sattalokoti āha “antarāva lokavināso”ti. Svāyaṁ antarakappo",
  "tika-s0103t2:40_2": "katividho, kathañcassa sambhavo, kiṁ gatikoti antogadhaṁ codanaṁ sandhāyāha “antarakappo",
  "tika-s0103t2:40_3": "ca nāmā”tiādi. Lobhussadāyāti lobhādhikāya pajāya vattamānāya.",
  "tika-s0103t2:41_0": "Evaṁ cintayiṁsūti pubbe yathānussavānussaraṇena, attano ca āyuvisesassa labhanato.",
  "tika-s0103t2:41_1": "Gumbalatādīhi gahanaṁ ṭhānanti gumbalatādīhi sañchannatāya gahanabhūtaṁ ṭhānaṁ. Rukkhehigahananti",
  "tika-s0103t2:41_2": "rukkhehi nirantaranicitehi gahanabhūtaṁ. Nadīvidugganti chinnataṭāhi nadīhi orato,",
  "tika-s0103t2:41_3": "pārato ca viduggaṁ. Tenāha “nadīna”ntiādi. Pabbatehi visamaṁ pabbatantaraṁ. Pabbatesu",
  "tika-s0103t2:41_4": "vā chinnataṭesu durārohaṁ visamaṭṭhānaṁ. Sabhāgeti jīvanavasena samānabhāge sadise karissanti.",
  "tika-s0103t2:42": "Āyuvaṇṇādivaḍḍhanakathāvaṇṇanā",
  "tika-s0103t2:43_0": "105.Āyatanti vā dīghaṁ cirakālikaṁ. Maraṇavasena hi ñātikkhayo āyato apunarāvattanato,",
  "tika-s0103t2:43_1": "na rājabhayādinā ukkamanavasena punarāvattiyāpi tassa labbhanato. Osakkeyyāmāti orameyyāma.",
  "tika-s0103t2:43_2": "Viramaṇampi atthato pajahanameva pariccajanabhāvatoti āha “pajaheyyāmāti attho”ti.",
  "tika-s0103t2:43_3": "Sīlagabbhe vaḍḍhitattāti mātu, pitu ca sīlavantatāya tadavayavabhūte gabbhe vaḍḍhi",
  "tika-s0103t2:43_4": "“sīlagabbhe vaḍḍhitā”ti vuttā, etena utuāhārassa viya tadaññassāpi bāhirassa paccayassa",
  "tika-s0103t2:43_5": "vasena sattasantānassa visesādhānaṁ hotīti dasseti. Yaṁ panettha vattabbaṁ, taṁ brahmajālaṭīkāyaṁ",
  "tika-s0103t2:43_6": "vuttameva. Khettavisuddhiyāti adhiṭṭhānabhūtavatthuvisuddhiyā. Nanu ca taṁ visesādhānaṁ",
  "tika-s0103t2:43_7": "jāyamānaṁ rūpasantatiyā eva bhaveyyāti? Saccametaṁ, rūpasantatiyā pana tathā āhitavisesāya",
  "tika-s0103t2:43_8": "arūpasantatipi laddhūpakārā eva hoti tappaṭibaddhavuttibhāvato. Yathā kabaḷīkārāhārena",
  "tika-s0103t2:43_9": "upatthambhite rūpakāye sabbopi attabhāvo anuggahito eva nāma hoti, yathā pana rañño",
  "tika-s0103t2:43_10": "cakkavattino puññavisesaṁ upanissāya tassa itthiratanādīnaṁ anaññasādhāraṇā te te",
  "tika-s0103t2:43_11": "visesā sambhavanti tabbhāve bhāvato, tadabhāve ca abhāvato, evameva tasmiṁ kāle mātāpitūnaṁ",
  "tika-s0103t2:43_12": "yathāvuttapuññavisesaṁ upanissāya tesaṁ puttānaṁ jāyamānānaṁ dīghāyukatā khettavisuddhiyāva",
  "tika-s0103t2:43_13": "hotīti veditabbā saṁvegadhammachandādisamupabrūhitāya tadā tesaṁ kusalacetanāya tathā",
  "tika-s0103t2:43_14": "uḷārabhāvena samuppajjanato. Etthāti imasmiṁ manussaloke, tatthāti yathāvuttaṁ kusaladhammaṁ",
  "tika-s0103t2:43_15": "samādāya vattamāne sattanikāye. Tatthevāti tasmiṁyeva sattanikāye. “Attanova sīlasampattiyā”ti",
  "tika-s0103t2:43_16": "vuttaṁ sasantatipariyāpannassa dhammassa tattha visesappaccayabhāvato. Khettavisuddhipi",
  "tika-s0103t2:43_17": "pana idhāpi paṭikkhipituṁ na sakkā.",
  "tika-s0103t2:44_0": "Koṭṭhāsāti cattārīsavassāyukātiādayo asītivassasahassāyukapariyosānā ekādasa koṭṭhāsā.",
  "tika-s0103t2:44_1": "Adinnādānādīhīti ādi-saddena kule jeṭṭhāpacāyikāpariyosānānaṁ dasannaṁ pāpakoṭṭhāsānaṁ gahaṇaṁ.",
  "tika-s0103t2:45": "Saṅkharājauppattivaṇṇanā",
  "tika-s0103t2:46_0": "106.Evaṁ uppajjanakataṇhāti evaṁ vacībhedaṁ pāpanavasena pavattā bhuñjitukāmatā.",
  "tika-s0103t2:46_1": "Anasananti kāyikakiriyāasamatthatāhetubhūto sarīrasaṅkoco. Tenāha “avipphārikabhāvo”tiādi.",
  "tika-s0103t2:46_2": "Ghananivāsatanti gāmanigamarājadhānīnaṁ ghananiviṭṭhataṁ aññamaññassa nātidūravattitaṁ.",
  "tika-s0103t2:46_3": "Nirantarapūritoti nirantaraṁ viya puṇṇo tatrupagānaṁ sattānaṁ bahubhāvato.",
  "tika-s0103t2:47": "Metteyyabuddhuppādavaṇṇanā",
  "tika-s0103t2:48_0": "107. Kiñcāpi pubbe vaḍḍhamānakavasena desanā āgataṁ, idaṁ pana na vaḍḍhamānakavasena",
  "tika-s0103t2:48_1": "vuttaṁ. Kasmāti ce āha “na hī”tiādi. Sattānaṁ vaḍḍhamānāyukakāle buddhā na nibbattanti",
  "tika-s0103t2:48_2": "saṁsāre saṁvegassa dubbibhāvanīyattā. Tato vassasatasahassato orameva buddhuppādakālo.",
  "tika-s0103t2:49_0": "108. Samussitaṭṭhena yūpo viyāti yūpo, yūpanti ettha sattā anekabhūmikūṭāgārovarakādivantatāyāti",
  "tika-s0103t2:49_1": "yūpo, pāsādo. Rañño hetubhūtenāti hetuatthe karaṇavacanantidassetiussāhasampattiādinā.",
  "tika-s0103t2:49_2": "Mahatā rājānubhāvena, mahatā ca kittisaddena samannāgatattā catūhi saṅgahavatthūhi",
  "tika-s0103t2:49_3": "mahājanassa rañjanato mahāpanādo nāma rājā jāto. Jātaketi mahāpanādajātake.",
  "tika-s0103t2:50_0": "Panādo nāma so rājāti “atīte panādo nāma so rājā assosī”ti attabhāvantaratāya attānaṁ",
  "tika-s0103t2:50_1": "paraṁ viya niddisati. Āyasmā hi bhaddajitthero attanā ajjhāvutthapubbaṁ suvaṇṇapāsādaṁ",
  "tika-s0103t2:50_2": "dassetvā evamāha. Yassa yūpo suvaṇṇayoti yassa rañño ayaṁ yūpo pāsādo suvaṇṇayo suvaṇṇamayo.",
  "tika-s0103t2:50_3": "Tiriyaṁ soḷasubbedhoti vitthārato soḷasasarapātappamāṇo, so pana aḍḍhayojanappamāṇo",
  "tika-s0103t2:50_4": "hoti. Ubbhamāhusahassadhāti ubbhaṁ uccabhāvaṁ assa pāsādassa sahassadhā sahassakaṇḍappamāṇaṁ",
  "tika-s0103t2:50_5": "āhu, so pana yojanato pañcavīsatiyojanappamāṇo hoti. Keci panettha gāthāsukhatthaṁ",
  "tika-s0103t2:50_6": "“āhū”ti dīghaṁ kataṁ, ahu ahosīti atthaṁ vadanti.",
  "tika-s0103t2:51_0": "Sahassakaṇḍoti sahassabhūmiko, “sahassakhaṇḍo” tipi pāṭho, so eva attho. Satageṇḍūti",
  "tika-s0103t2:51_1": "anekasataniyūhako. Dhajālūti tattha tattha niyūhasikharādīsu patiṭṭhapitehi sattidhajavīraṅgadhajādīhi",
  "tika-s0103t2:51_2": "dhajehi sampanno. Haritāmayoti cāmīkarasuvaṇṇamayo. Keci pana haritāmayoti “haritamaṇiparikkhaṭo”ti",
  "tika-s0103t2:51_3": "vadanti. Gandhabbāti naṭā. Chasahassāni sattadhāti chamattāni gandhabbasahassāni",
  "tika-s0103t2:51_4": "sattadhā tassa pāsādassa sattasu ṭhānesu rañño abhiramāpanatthaṁ nacciṁsūti attho.",
  "tika-s0103t2:51_5": "Te evaṁ naccantāpi kira rājānaṁ hāsetuṁ nāsakkhiṁsu. Atha sakko devarājā devanaṭaṁ",
  "tika-s0103t2:51_6": "pesetvā samajjaṁ kāresi, tadā rājā hasīti.",
  "tika-s0103t2:52": "Koṭigāmo nāma māpito. Vatthūti bhaddajittherassa vatthu. Taṁ theragāthāvaṇṇanāyaṁ vitthārato āgatameva. Itarassāti naḷakāradevaputtassa. Ānubhāvāti puññānubhāvanimittaṁ.",
  "tika-s0103t2:53_0": "Dānavasena datvāti taṁ pāsādaṁ attano pariggahabhāvaviyojanena dānamukhe niyojetvā.",
  "tika-s0103t2:53_1": "Vissajjetvāti citteneva pariccajanavasena datvā puna dakkhiṇeyyānaṁ santakabhāvakaraṇena",
  "tika-s0103t2:53_2": "nirapekkhapariccāgavasena vissajjetvā. Ettakenāti “bhūtapubbaṁ bhikkhave”ti ādiṁ",
  "tika-s0103t2:53_3": "katvā yāva “pabbajissatī”ti padaṁ ettakena desanāmaggena.",
  "tika-s0103t2:54": "Bhikkhuno āyuvaṇṇādivaḍḍhanakathāvaṇṇanā",
  "tika-s0103t2:55": "110.Idaṁbhikkhuno āyusminti āyusmiṁ sādhetabbe idaṁ bhikkhuno icchitabbaṁ cirajīvitāya hetubhāvatoti. Tenāha “idaṁ āyukāraṇa”nti.",
  "tika-s0103t2:56_0": "Sampannasīlassa avippaṭisārapāmojjapītipassaddhisukhasamādhiyathābhūtañāṇādisambhavato",
  "tika-s0103t2:56_1": "taṁsamuṭṭhānapaṇītarūpehi kāyassa phuṭattā sarīre vaṇṇadhātu vippasannā hoti, kalyāṇo",
  "tika-s0103t2:56_2": "ca kittisaddo abbhuggacchatīti āha “sīlavato hī”tiādi.",
  "tika-s0103t2:57": "Vivekajaṁ pītisukhādīti ādi-saddena samādhijaṁ pītisukhaṁ, apītijaṁ kāyasukhaṁ, satipārisuddhijaṁ upekkhāsukhañca saṅgaṇhāti.",
  "tika-s0103t2:58": "Appaṭikkūlatāvahoti appamāṇānaṁ sattānaṁ, attano ca tesu appaṭikkūlabhāvato. Hitūpasaṁhārādivasena pavattiyā sabbadisāsu pharaṇaappamāṇavasena sabbadisāsu vipphārikatā.",
  "tika-s0103t2:59": "“Arahattaphalasaṅkhātaṁ bala”nti vuttaṁ tassa akuppadhammatāya kenaci anabhibhavanīyabhāvato.",
  "tika-s0103t2:60_0": "“Loke”ti idaṁ yathā “ekabalampī”ti iminā sambandhīyati, evaṁ “duppasahaṁ durabhisambhava”nti",
  "tika-s0103t2:60_1": "imehipi sambandhitabbaṁ. Lokapariyāpanneheva hi dhammehi tesaṁ balassa duppasahatā,",
  "tika-s0103t2:60_2": "durabhisambhavatā, na lokuttarehīti. Etthevāti etasmiṁ arahattaphale eva, tadatthanti attho.",
  "tika-s0103t2:61_0": "Lokuttarapuññampīti lokuttarapuññampi puññaphalampi. Yāva āsavakkhayā pavaḍḍhati",
  "tika-s0103t2:61_1": "vivaṭṭagāmikusaladhammānaṁ samādānahetūti yojanā. Amatapānaṁ piviṁsu heṭṭhimamaggaphalasamadhigamavasenāti adhippāyo.",
  "tika-s0103t2:62": "Cakkavattisuttavaṇṇanāya līnatthappakāsanā."
}