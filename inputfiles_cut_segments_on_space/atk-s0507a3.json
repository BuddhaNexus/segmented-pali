{
  "atk-s0507a3:0": "3. Cūḷavaggo",
  "atk-s0507a3:1": "1. Abhijjamānapetavatthuvaṇṇanā",
  "atk-s0507a3:2_0": "Abhijjamānevārimhīti idaṁ satthari veḷuvane viharante aññataraṁ luddapetaṁ ārabbha",
  "atk-s0507a3:2_1": "vuttaṁ. Bārāṇasiyaṁ kira aparadisābhāge pāragaṅgāya vāsabhagāmaṁ atikkamitvā cundaṭṭhilanāmake",
  "atk-s0507a3:2_2": "gāme eko luddako ahosi. So araññe mige vadhitvā varamaṁsaṁ aṅgāre pacitvā khāditvā",
  "atk-s0507a3:2_3": "avasesaṁ paṇṇapuṭe bandhitvā kājena gahetvā gāmaṁ āgacchati. Taṁ bāladārakā gāmadvāre",
  "atk-s0507a3:2_4": "disvā “maṁsaṁ me dehi, maṁsaṁ me dehī”ti hatthe pasāretvā upadhāvanti. So tesaṁ thokaṁ",
  "atk-s0507a3:2_5": "thokaṁ maṁsaṁ deti. Athekadivasaṁ maṁsaṁ alabhitvā uddālakapupphaṁ piḷandhitvā bahuñca",
  "atk-s0507a3:2_6": "hatthena gahetvā gāmaṁ gacchantaṁ taṁ dārakā gāmadvāre disvā “maṁsaṁ me dehi, maṁsaṁ",
  "atk-s0507a3:2_7": "me dehī”ti hatthe pasāretvā upadhāviṁsu. So tesaṁ ekekaṁ pupphamañjariṁ adāsi.",
  "atk-s0507a3:3_0": "Atha aparena samayena kālaṁ katvā petesu nibbatto naggo virūparūpo bhayānakadassano",
  "atk-s0507a3:3_1": "supinepi annapānaṁ ajānanto sīse ābandhitauddālakakusumamālākalāpo “cundaṭṭhilāyaṁ",
  "atk-s0507a3:3_2": "ñātakānaṁ santike kiñci labhissāmī”ti gaṅgāya udake abhijjamāne paṭisotaṁ padasā",
  "atk-s0507a3:3_3": "gacchati. Tena ca samayena koliyo nāma rañño bimbisārassa mahāmatto kupitaṁ paccantaṁ",
  "atk-s0507a3:3_4": "vūpasametvā paṭinivattento hatthiassādiparivārabalaṁ thalapathena pesetvā sayaṁ gaṅgāya",
  "atk-s0507a3:3_5": "nadiyā anusotaṁ nāvāya āgacchanto taṁ petaṁ tathā gacchantaṁ disvā pucchanto –",
  "atk-s0507a3:4": "387.",
  "atk-s0507a3:5": "“Abhijjamāne vārimhi, gaṅgāya idha gacchasi;",
  "atk-s0507a3:6": "Naggo pubbaddhapetova, māladhārī alaṅkato;",
  "atk-s0507a3:7": "Kuhiṁ gamissasi peta, kattha vāso bhavissatī”ti. –",
  "atk-s0507a3:8_0": "Gāthamāha. Tattha abhijjamāneti padanikkhepena abhijjamāne saṅghāte, vārimhi gaṅgāyāti",
  "atk-s0507a3:8_1": "gaṅgāya nadiyā udake. Idhāti imasmiṁ ṭhāne. Pubbaddhapetovāti kāyassa purimaddhena",
  "atk-s0507a3:8_2": "apeto viya apetayoniko devaputto viya. Kathaṁ? Māladhārī alaṅkatoti, mālāhi piḷandhitvā",
  "atk-s0507a3:8_3": "alaṅkatasīsaggoti attho. Kattha vāso bhavissatīti katarasmiṁ gāme dese vā tuyhaṁ",
  "atk-s0507a3:8_4": "nivāso bhavissati, taṁ kathehīti attho.",
  "atk-s0507a3:9": "Idāni yaṁ tadā tena petena koliyena ca vuttaṁ, taṁ dassetuṁ saṅgītikārā –",
  "atk-s0507a3:10": "388.",
  "atk-s0507a3:11": "“Cundaṭṭhilaṁ gamissāmi, peto so iti bhāsati;",
  "atk-s0507a3:12": "Antare vāsabhagāmaṁ, bārāṇasiñca santike.",
  "atk-s0507a3:13": "389.",
  "atk-s0507a3:14": "“Tañca disvā mahāmatto, koliyo iti vissuto;",
  "atk-s0507a3:15": "Sattuṁ bhattañca petassa, pītakañca yugaṁ adā.",
  "atk-s0507a3:16": "390.",
  "atk-s0507a3:17": "“Nāvāya tiṭṭhamānāya, kappakassa adāpayi;",
  "atk-s0507a3:18": "Kappakassa padinnamhi, ṭhāne petassa dissatha.",
  "atk-s0507a3:19": "391.",
  "atk-s0507a3:20": "“Tato suvatthavasano, māladhārī alaṅkato;",
  "atk-s0507a3:21": "Ṭhāne ṭhitassa petassa, dakkhiṇā upakappatha;",
  "atk-s0507a3:22": "Tasmā dajjetha petānaṁ, anukampāya punappuna”nti. – gāthāyo avocuṁ;",
  "atk-s0507a3:23_0": "388. Tattha cundaṭṭhilanti evaṁnāmakaṁ gāmaṁ. Antare vāsabhagāmaṁ, bārāṇasiñca santiketi",
  "atk-s0507a3:23_1": "vāsabhagāmassa ca bārāṇasiyā ca vemajjhe. Antarā-saddayogena hetaṁ sāmyatthe upayogavacanaṁ.",
  "atk-s0507a3:23_2": "Bārāṇasiyā santike hi so gāmoti. Ayañhettha attho – antare vāsabhagāmassa ca bārāṇasiyā",
  "atk-s0507a3:23_3": "ca yo cundaṭṭhilanāmako gāmo bārāṇasiyā avidūre, taṁ gāmaṁ gamissāmīti.",
  "atk-s0507a3:24": "389.Koliyo iti vissutoti koliyoti evaṁpakāsitanāmo. Sattuṁ bhattañcāti sattuñceva bhattañca. Pītakañca yugaṁ adāti pītakaṁ suvaṇṇavaṇṇaṁ ekaṁ vatthayugañca adāsi.",
  "atk-s0507a3:25_0": "390. Kadā adāsīti ce āha nāvāya tiṭṭhamānāya. Kappakassa adāpayīti gacchantiṁ nāvaṁ",
  "atk-s0507a3:25_1": "ṭhapetvā tattha ekassa nhāpitassa upāsakassa dāpesi, dinnamhi vatthayugeti yojanā.",
  "atk-s0507a3:25_2": "Ṭhāneti ṭhānaso taṅkhaṇaññeva. Petassa dissathāti petassa sarīre paññāyittha, tassa",
  "atk-s0507a3:25_3": "nivāsanapārupanavatthaṁ sampajji. Tenāha “tato suvatthavasano, māladhārī alaṅkato”ti,",
  "atk-s0507a3:25_4": "suvatthavasano mālābharaṇehi sumaṇḍitapasādhito. Ṭhāne ṭhitassa petassa, dakkhiṇā",
  "atk-s0507a3:25_5": "upakappathāti dakkhiṇeyyaṭṭhāne ṭhitā panesā dakkhiṇā tassa petassa yasmā upakappati,",
  "atk-s0507a3:25_6": "viniyogaṁ agamāsi. Tasmā dajjetha petānaṁ, anukampāya punappunanti petānaṁ anukampāya",
  "atk-s0507a3:25_7": "pete uddissa punappunaṁ dakkhiṇaṁ dadeyyāti attho.",
  "atk-s0507a3:26_0": "Atha so koliyamahāmatto taṁ petaṁ anukampamāno dānavidhiṁ sampādetvā anusotaṁ āgantvā",
  "atk-s0507a3:26_1": "sūriye uggacchante bārāṇasiṁ sampāpuṇi. Bhagavā ca tesaṁ anuggahatthaṁ ākāsena āgantvā",
  "atk-s0507a3:26_2": "gaṅgātīre aṭṭhāsi. Koliyamahāmattopi nāvāto otaritvā haṭṭhapahaṭṭho bhagavantaṁ nimantesi",
  "atk-s0507a3:26_3": "– “adhivāsetha me, bhante, bhagavā ajjatanāya bhattaṁ anukampaṁ upādāyā”ti. Adhivāsesi",
  "atk-s0507a3:26_4": "bhagavā tuṇhībhāvena. So bhagavato adhivāsanaṁ viditvā tāvadeva ramaṇīye bhūmibhāge",
  "atk-s0507a3:26_5": "mahantaṁ sākhāmaṇḍapaṁ upari catūsu ca passesu nānāvirāgavaṇṇavicittavividhavasanasamalaṅkataṁ",
  "atk-s0507a3:26_6": "kāretvā tattha bhagavato āsanaṁ paññāpetvā adāsi. Nisīdi bhagavā paññatte āsane.",
  "atk-s0507a3:27_0": "Atha so mahāmatto bhagavantaṁ upasaṅkamitvā gandhapupphādīhi pūjetvā vanditvā ekamantaṁ",
  "atk-s0507a3:27_1": "nisinno heṭṭhā attano vuttavacanaṁ petassa ca paṭivacanaṁ bhagavato ārocesi. Bhagavā",
  "atk-s0507a3:27_2": "“bhikkhusaṅgho āgacchatū”ti cintesi. Cintitasamanantarameva buddhānubhāvasañcodito",
  "atk-s0507a3:27_3": "suvaṇṇahaṁsagaṇo viya dhataraṭṭhahaṁsarājaṁ bhikkhusaṅgho dhammarājaṁ samparivāresi.",
  "atk-s0507a3:27_4": "Tāvadeva mahājano sannipati “uḷārā dhammadesanā bhavissatī”ti. Taṁ disvā pasannamānaso",
  "atk-s0507a3:27_5": "mahāmatto buddhappamukhaṁ bhikkhusaṅghaṁ paṇītena khādanīyena bhojanīyena santappesi.",
  "atk-s0507a3:27_6": "Bhagavā katabhattakicco mahājanassa anukampāya “bārāṇasisamīpagāmavāsino sannipatantū”ti",
  "atk-s0507a3:27_7": "adhiṭṭhāsi. Sabbe ca te iddhibalena mahājanā sannipatiṁsu, uḷāre cassa pete pākaṭe",
  "atk-s0507a3:27_8": "akāsi. Tesu keci chinnabhinnapilotikakhaṇḍadharā, keci attano keseheva paṭicchāditakopinā,",
  "atk-s0507a3:27_9": "keci naggā yathājātarūpā khuppipāsābhibhūtā tacapariyonaddhā aṭṭhimattasarīrā ito",
  "atk-s0507a3:27_10": "cito ca paribbhamantā mahājanassa paccakkhato paññāyiṁsu.",
  "atk-s0507a3:28": "Atha bhagavā tathārūpaṁ iddhābhisaṅkhāraṁ abhisaṅkhāsi, yathā te ekajjhaṁ sannipatitvā attanā kataṁ pāpakammaṁ mahājanassa pavedesuṁ. Tamatthaṁ dīpentā saṅgītikārā –",
  "atk-s0507a3:29": "392.",
  "atk-s0507a3:30": "“Sātunnavasanā eke, aññe kesanivāsanā;",
  "atk-s0507a3:31": "Petā bhattāya gacchanti, pakkamanti disodisaṁ.",
  "atk-s0507a3:32": "393.",
  "atk-s0507a3:33": "“Dūre eke padhāvitvā, aladdhāva nivattare;",
  "atk-s0507a3:34": "Chātā pamucchitā bhantā, bhūmiyaṁ paṭisumbhitā.",
  "atk-s0507a3:35": "394.",
  "atk-s0507a3:36": "“Keci tattha papatitvā, bhūmiyaṁ paṭisumbhitā;",
  "atk-s0507a3:37": "Pubbe akatakalyāṇā, aggidaḍḍhāva ātape.",
  "atk-s0507a3:38": "395.",
  "atk-s0507a3:39": "“Mayaṁ pubbe pāpadhammā, gharaṇī kulamātaro;",
  "atk-s0507a3:40": "Santesu deyyadhammesu, dīpaṁ nākamha attano.",
  "atk-s0507a3:41": "396.",
  "atk-s0507a3:42": "“Pahūtaṁ annapānampi, apissu avakirīyati;",
  "atk-s0507a3:43": "Sammaggate pabbajite, na ca kiñci adamhase.",
  "atk-s0507a3:44": "397.",
  "atk-s0507a3:45": "“Akammakāmā alasā, sādukāmā mahagghasā;",
  "atk-s0507a3:46": "Ālopapiṇḍadātāro, paṭiggahe paribhāsimhase.",
  "atk-s0507a3:47": "398.",
  "atk-s0507a3:48": "“Te gharā tā ca dāsiyo, tānevābharaṇāni no;",
  "atk-s0507a3:49": "Te aññe paricārenti, mayaṁ dukkhassa bhāgino.",
  "atk-s0507a3:50": "399.",
  "atk-s0507a3:51": "“Veṇī vā avaññā honti, rathakārī ca dubbhikā;",
  "atk-s0507a3:52": "Caṇḍālī kapaṇā honti, kappakā ca punappunaṁ.",
  "atk-s0507a3:53": "400.",
  "atk-s0507a3:54": "“Yāni yāni nihīnāni, kulāni kapaṇāni ca;",
  "atk-s0507a3:55": "Tesu tesveva jāyanti, esā maccharino gati.",
  "atk-s0507a3:56": "401.",
  "atk-s0507a3:57": "“Pubbe ca katakalyāṇā, dāyakā vītamaccharā;",
  "atk-s0507a3:58": "Saggaṁ te paripūrenti, obhāsenti ca nandanaṁ.",
  "atk-s0507a3:59": "402.",
  "atk-s0507a3:60": "“Vejayante ca pāsāde, ramitvā kāmakāmino;",
  "atk-s0507a3:61": "Uccākulesu jāyanti, sabhogesu tato cutā.",
  "atk-s0507a3:62": "403.",
  "atk-s0507a3:63": "“Kūṭāgāre ca pāsāde, pallaṅke ponakatthate;",
  "atk-s0507a3:64": "Bījitaṅgā morahatthehi, kule jātā yasassino.",
  "atk-s0507a3:65": "404.",
  "atk-s0507a3:66": "“Aṅkato aṅkaṁ gacchanti, māladhārī alaṅkatā;",
  "atk-s0507a3:67": "Dhātiyo upatiṭṭhanti, sāyaṁ pātaṁ sukhesino.",
  "atk-s0507a3:68": "405.",
  "atk-s0507a3:69": "“Nayidaṁ akatapuññānaṁ, katapuññānamevidaṁ;",
  "atk-s0507a3:70": "Asokaṁ nandanaṁ rammaṁ, tidasānaṁ mahāvanaṁ.",
  "atk-s0507a3:71": "406.",
  "atk-s0507a3:72": "“Sukhaṁ akatapuññānaṁ, idha natthi parattha ca;",
  "atk-s0507a3:73": "Sukhañca katapuññānaṁ, idha ceva parattha ca.",
  "atk-s0507a3:74": "407.",
  "atk-s0507a3:75": "“Tesaṁ sahabyakāmānaṁ, kattabbaṁ kusalaṁ bahuṁ;",
  "atk-s0507a3:76": "Katapuññā hi modanti, sagge bhogasamaṅgino”ti. – gāthāyo avocuṁ;",
  "atk-s0507a3:77_0": "392. Tattha sātunnavasanāti chinnabhinnapilotikakhaṇḍanivāsanā. Eketi ekacce. Kesanivāsanāti",
  "atk-s0507a3:77_1": "keseheva paṭicchāditakopinā. Bhattāya gacchantīti “appeva nāma ito gatā yattha vā",
  "atk-s0507a3:77_2": "tattha vā kiñci ucchiṭṭhabhattaṁ vā vamitabhattaṁ vā gabbhamalādikaṁ vā labheyyāmā”ti",
  "atk-s0507a3:77_3": "katthacideva aṭṭhatvā ghāsatthāya gacchanti. Pakkamanti disodisanti disato disaṁ",
  "atk-s0507a3:77_4": "anekayojanantarikaṁ ṭhānaṁ pakkamanti.",
  "atk-s0507a3:78_0": "393.Dūreti dūreva ṭhāne. Eketi ekacce petā. Padhāvitvāti ghāsatthāya upadhāvitvā.",
  "atk-s0507a3:78_1": "Aladdhāva nivattareti kiñci ghāsaṁ vā pānīyaṁ vā alabhitvā eva nivattanti. Pamucchitāti",
  "atk-s0507a3:78_2": "khuppipāsādidukkhena sañjātamucchā. Bhantāti paribbhamantā. Bhūmiyaṁ paṭisumbhitāti",
  "atk-s0507a3:78_3": "tāya eva mucchāya uppattiyā ṭhatvā avakkhittamattikāpiṇḍā viya vissussitvā pathaviyaṁ patitā.",
  "atk-s0507a3:79_0": "394.Tatthāti gataṭṭhāne. Bhūmiyaṁ paṭisumbhitāti papāte patitā viya jighacchādidukkhena",
  "atk-s0507a3:79_1": "ṭhātuṁ asamatthabhāvena bhūmiyaṁ patitā, tattha vā gataṭṭhāne ghāsādīnaṁ alābhena",
  "atk-s0507a3:79_2": "chinnāsā hutvā kenaci paṭimukhaṁ sumbhitā pothitā viya bhūmiyaṁ patitā hontīti attho.",
  "atk-s0507a3:79_3": "Pubbe akatakalyāṇāti purimabhave akatakusalā. Aggidaḍḍhāva ātapeti nidāghakāle ātapaṭṭhāne",
  "atk-s0507a3:79_4": "agginā daḍḍhā viya, khuppipāsagginā ḍayhamānā mahādukkhaṁ anubhavantīti attho.",
  "atk-s0507a3:80_0": "395.Pubbeti atītabhave. Pāpadhammāti issukīmaccharīādibhāvena lāmakasabhāvā. Gharaṇīti",
  "atk-s0507a3:80_1": "gharasāminiyo. Kulamātaroti kuladārakānaṁ mātaro, kulapurisānaṁ vā mātaro. Dīpanti",
  "atk-s0507a3:80_2": "patiṭṭhaṁ, puññanti attho. Tañhi sattānaṁ sugatīsu patiṭṭhābhāvato “patiṭṭhā”ti vuccati.",
  "atk-s0507a3:80_3": "Nākamhāti na karimha.",
  "atk-s0507a3:81_0": "396.Pahūtanti bahuṁ. Annapānampīti annañca pānañca. Apissu avakirīyatīti sūti nipātamattaṁ,",
  "atk-s0507a3:81_1": "api avakirīyati chaṭṭīyati. Sammaggateti sammā gate sammā paṭipanne sammā paṭipannāya.",
  "atk-s0507a3:81_2": "Pabbajiteti pabbajitāya. Sampadāne hi idaṁ bhummavacanaṁ. Sammaggate vā pabbajite",
  "atk-s0507a3:81_3": "sati labbhamāneti attho. Na ca kiñci adamhaseti “kiñcimattampi deyyadhammaṁ nādamhā”ti",
  "atk-s0507a3:81_4": "vippaṭisārābhibhūtā vadanti.",
  "atk-s0507a3:82_0": "397.Akammakāmāti sādhūti akattabbaṁ kammaṁ akusalaṁ kāmentīti akammakāmā, sādhūhi",
  "atk-s0507a3:82_1": "vā kattabbaṁ kusalaṁ kāmentīti kammakāmā, na kammakāmāti akammakāmā, kusaladhammesu",
  "atk-s0507a3:82_2": "acchandikāti attho. Alasāti kusītā kusalakammakaraṇe nibbīriyā. Sādukāmāti sātamadhuravatthupiyā.",
  "atk-s0507a3:82_3": "Mahagghasāti mahābhojanā, ubhayenāpi sundarañca madhurañca bhojanaṁ labhitvā atthikānaṁ",
  "atk-s0507a3:82_4": "kiñci adatvā sayameva bhuñjitāroti dasseti. Ālopapiṇḍadātāroti ālopamattassapi bhojanapiṇḍassa",
  "atk-s0507a3:82_5": "dāyakā. Paṭiggaheti tassa paṭiggaṇhanake. Paribhāsimhaseti paribhavaṁ karontā bhāsimha,",
  "atk-s0507a3:82_6": "avamaññimha uppaṇḍimhā cāti attho.",
  "atk-s0507a3:83_0": "398.Te gharāti yattha mayaṁ pubbe “amhākaṁ ghara”nti mamattaṁ akarimhā, tāni gharāni",
  "atk-s0507a3:83_1": "yathāṭhitāni, idāni no na kiñci upakappatīti adhippāyo. Tā ca dāsiyo tānevābharaṇāni",
  "atk-s0507a3:83_2": "noti etthāpi eseva nayo. Tattha noti amhākaṁ. Teti te gharādike. Aññe paricārenti,",
  "atk-s0507a3:83_3": "paribhogādivasena viniyogaṁ karontīti attho. Mayaṁ dukkhassa bhāginoti mayaṁ pana",
  "atk-s0507a3:83_4": "pubbe kevalaṁ kīḷanappasutā hutvā sāpateyyaṁ pahāya gamanīyaṁ anugāmikaṁ kātuṁ ajānantā",
  "atk-s0507a3:83_5": "idāni khuppipāsādidukkhassa bhāgino bhavāmāti attānaṁ garahantā vadanti.",
  "atk-s0507a3:84_0": "399. Idāni yasmā petayonito cavitvā manussesu uppajjantāpi sattā yebhuyyena tasseva",
  "atk-s0507a3:84_1": "kammassa vipākāvasesena hīnajātikā kapaṇavuttinova honti, tasmā tamatthaṁ dassetuṁ",
  "atk-s0507a3:84_2": "“veṇivā”tiādinā dve gāthā vuttā. Tattha veṇivāti venajātikā, vilīvakārā naḷakārā",
  "atk-s0507a3:84_3": "hontīti attho. Vā-saddo aniyamattho. Avaññāti avaññeyyā, avajānitabbāti vuttaṁ hoti.",
  "atk-s0507a3:84_4": "“Vambhanā”ti vā pāṭho, parehi bādhanīyāti attho. Rathakārīti cammakārino. Dubbhikāti",
  "atk-s0507a3:84_5": "mittadubbhikā mittānaṁ bādhikā. Caṇḍālīti caṇḍālajātikā. Kapaṇāti vanibbakā ativiya",
  "atk-s0507a3:84_6": "kāruññappattā. Kappakāti kappakajātikā, sabbattha “honti punappuna”nti yojanā, aparāparampi",
  "atk-s0507a3:84_7": "imesu nihīnakulesu uppajjantīti vuttaṁ hoti.",
  "atk-s0507a3:85_0": "400.Tesu tesveva jāyantīti yāni yāni aññānipi nesādapukkusakulādīni kapaṇāni ativiya",
  "atk-s0507a3:85_1": "vambhaniyāni paramaduggatāni ca, tesu tesu eva nihīnakulesu macchariyamalena petesu",
  "atk-s0507a3:85_2": "nibbattitvā tato cutā nibbattanti. Tenāha “esā maccharino gatī”ti.",
  "atk-s0507a3:86_0": "401. Evaṁ akatapuññānaṁ sattānaṁ gatiṁ dassetvā idāni katapuññānaṁ gatiṁ dassetuṁ",
  "atk-s0507a3:86_1": "“pubbe ca katakalyāṇā”ti satta gāthā vuttā. Tattha saggaṁ te paripūrentīti ye pubbe",
  "atk-s0507a3:86_2": "purimajātiyaṁ katakalyāṇā dāyakā dānapuññābhiratā vigatamalamaccherā, te attano rūpasampattiyā",
  "atk-s0507a3:86_3": "ceva parivārasampattiyā ca saggaṁ devalokaṁ paripūrenti paripuṇṇaṁ karonti. Obhāsenti",
  "atk-s0507a3:86_4": "ca nandananti na kevalaṁ paripūrentiyeva, atha kho kapparukkhādīnaṁ pabhāhi sabhāveneva",
  "atk-s0507a3:86_5": "obhāsamānampi nandanavanaṁ attano vatthābharaṇajutīhi sarīrappabhāya ca abhibhavitvā",
  "atk-s0507a3:86_6": "ceva obhāsetvā ca jotenti.",
  "atk-s0507a3:87": "402.Kāmakāminoti yathicchitesu kāmaguṇesu yathākāmaṁ paribhogavanto. Uccākulesūti uccesu khattiyakulādīsu kulesu. Sabhogesūti mahāvibhavesu. Tato cutāti tato devalokato cutā.",
  "atk-s0507a3:88": "403.Kūṭāgāreca pāsādeti kūṭāgāre ca pāsāde ca. Bījitaṅgāti bījiyamānadehā. Morahatthehīti morapiñchapaṭimaṇḍitabījanīhatthehi. Yasassinoti parivāravanto ramantīti adhippāyo.",
  "atk-s0507a3:89_0": "404.Aṅkato aṅkaṁ gacchantīti dārakakālepi ñātīnaṁ dhātīnañca aṅkaṭṭhānato aṅkaṭṭhānameva",
  "atk-s0507a3:89_1": "gacchanti, na bhūmitalanti adhippāyo. Upatiṭṭhantīti upaṭṭhānaṁ karonti. Sukhesinoti",
  "atk-s0507a3:89_2": "sukhamicchantā, “mā sītaṁ vā uṇhaṁ vā”ti appakampi dukkhaṁ pariharantā upatiṭṭhantīti adhippāyo.",
  "atk-s0507a3:90_0": "405.Nayidaṁ akatapuññānanti idaṁ sokavatthuabhāvato asokaṁ rammaṁ ramaṇīyaṁ tidasānaṁ",
  "atk-s0507a3:90_1": "tāvatiṁsadevānaṁ mahāvanaṁ mahāupavanabhūtaṁ nandanaṁ nandanavanaṁ akatapuññānaṁ",
  "atk-s0507a3:90_2": "na hoti, tehi laddhuṁ na sakkāti attho.",
  "atk-s0507a3:91": "406.Idhāti imasmiṁ manussaloke visesato puññaṁ karīyati, taṁ sandhāyāha. Idhāti vā diṭṭhadhamme. Paratthāti samparāye.",
  "atk-s0507a3:92_0": "407.Tesanti tehi yathāvuttehi devehi. Sahabyakāmānanti sahabhāvaṁ icchantehi. Bhogasamaṅginoti",
  "atk-s0507a3:92_1": "bhogehi samannāgatā, dibbehi pañcakāmaguṇehi samappitā modantīti attho. Sesaṁ uttānatthameva.",
  "atk-s0507a3:93_0": "Evaṁ tehi petehi sādhāraṇato attanā katakammassa ca gatiyā puññakammassa ca gatiyā",
  "atk-s0507a3:93_1": "paveditāya saṁviggamanassa koḷiyāmaccapamukhassa tattha sannipatitassa mahājanassa",
  "atk-s0507a3:93_2": "ajjhāsayānurūpaṁ bhagavā vitthārena dhammaṁ desesi. Desanāpariyosāne caturāsītiyā",
  "atk-s0507a3:93_3": "pāṇasahassānaṁ dhammābhisamayo ahosīti.",
  "atk-s0507a3:94": "Abhijjamānapetavatthuvaṇṇanā niṭṭhitā.",
  "atk-s0507a3:95": "2. Sāṇavāsittherapetavatthuvaṇṇanā",
  "atk-s0507a3:96_0": "Kuṇḍināgariyo theroti idaṁ satthari veḷuvane viharante āyasmato sāṇavāsittherassa",
  "atk-s0507a3:96_1": "ñātipete ārabbha vuttaṁ. Atīte kira bārāṇasiyaṁ kitavassa nāma rañño putto uyyānakīḷaṁ",
  "atk-s0507a3:96_2": "kīḷitvā nivattanto sunettaṁ nāma paccekabuddhaṁ piṇḍāya caritvā nagarato nikkhamantaṁ",
  "atk-s0507a3:96_3": "disvā issariyamadamatto hutvā “kathañhi nāma mayhaṁ añjaliṁ akatvā ayaṁ muṇḍako gacchatī”ti",
  "atk-s0507a3:96_4": "paduṭṭhacitto hatthikkhandhato otaritvā “kacci te piṇḍapāto laddho”ti ālapanto hatthato",
  "atk-s0507a3:96_5": "pattaṁ gahetvā pathaviyaṁ pātetvā bhindi. Atha naṁ sabbattha tādibhāvappattiyā nibbikāraṁ",
  "atk-s0507a3:96_6": "karuṇāvipphārasomanassanipātapasannacittameva olokentaṁ aṭṭhānāghātena dūsitacitto",
  "atk-s0507a3:96_7": "“kiṁ maṁ kitavassa rañño puttaṁ na jānāsi, tvaṁ olokayanto mayhaṁ kiṁ karissasī”ti",
  "atk-s0507a3:96_8": "vatvā avahasanto pakkāmi. Pakkantamattasseva cassa narakaggidāhapaṭibhāgo balavasarīradāho",
  "atk-s0507a3:96_9": "uppajji. So tena mahāsantāpenābhibhūtakāyo atibāḷhaṁ dukkhavedanābhitunno kālaṁ katvā",
  "atk-s0507a3:96_10": "avīcīmahāniraye nibbatti.",
  "atk-s0507a3:97_0": "So tattha dakkhiṇapassena vāmapassena uttāno avakujjoti bahūhi pakārehi parivattitvā",
  "atk-s0507a3:97_1": "caturāsīti vassasahassāni paccitvā tato cuto petesu apirimitakālaṁ khuppipāsādidukkhaṁ",
  "atk-s0507a3:97_2": "anubhavitvā tato cuto imasmiṁ buddhuppāde kuṇḍinagarassa samīpe kevaṭṭagāme nibbatti.",
  "atk-s0507a3:97_3": "Tassa jātissarañāṇaṁ uppajji, tena so pubbe attanā anubhūtapubbaṁ dukkhaṁ anussaranto",
  "atk-s0507a3:97_4": "vayappattopi pāpabhayena ñātakehipi saddhiṁ macchabandhanatthaṁ na gacchati. Tesu",
  "atk-s0507a3:97_5": "gacchantesu macche ghātetuṁ anicchanto nilīyati, gato ca jālaṁ bhindati, jīvante",
  "atk-s0507a3:97_6": "vā macche gahetvā udake vissajjeti, tassa taṁ kiriyaṁ arocantā ñātakā gehato taṁ",
  "atk-s0507a3:97_7": "nīhariṁsu. Eko panassa bhātā sinehabaddhahadayo ahosi.",
  "atk-s0507a3:98_0": "Tena ca samayena āyasmā ānando kuṇḍinagaraṁ upanissāya sāṇapabbate viharati. Atha",
  "atk-s0507a3:98_1": "so kevaṭṭaputto ñātakehi pariccatto hutvā ito cito ca paribbhamanto taṁ padesaṁ patto",
  "atk-s0507a3:98_2": "bhojanavelāya therassa santikaṁ upasaṅkami. Thero taṁ pucchitvā bhojanena atthikabhāvaṁ",
  "atk-s0507a3:98_3": "ñatvā tassa bhattaṁ datvā katabhattakicco sabbaṁ taṁ pavattiṁ ñatvā dhammakathāya",
  "atk-s0507a3:98_4": "pasannamānasaṁ ñatvā “pabbajissasi, āvuso”ti? “Āma, bhante, pabbajissāmī”ti. Thero",
  "atk-s0507a3:98_5": "taṁ pabbājetvā tena saddhiṁ bhagavato santikaṁ agamāsi. Atha naṁ satthā āha – “ānanda,",
  "atk-s0507a3:98_6": "imaṁ sāmaṇeraṁ anukampeyyāsī”ti. So ca akatakusalattā appalābho ahosi. Atha naṁ satthā",
  "atk-s0507a3:98_7": "anuggaṇhanto bhikkhūnaṁ paribhogatthāya pānīyaghaṭānaṁ paripūraṇe niyojesi. Taṁ disvā",
  "atk-s0507a3:98_8": "upāsakā tassa bahūni niccabhattāni paṭṭhapesuṁ.",
  "atk-s0507a3:99_0": "So aparena samayena laddhūpasampado arahattaṁ patvā thero hutvā dvādasahi bhikkhūhi",
  "atk-s0507a3:99_1": "saddhiṁ sāṇapabbate vasi. Tassa pana ñātakā pañcasatamattā anupacitakusalakammā upacitamaccherādipāpadhammā",
  "atk-s0507a3:99_2": "kālaṁ katvā petesu nibbattiṁsu. Tassa pana mātāpitaro “esa amhehi pubbe gehato nikkaḍḍhito”ti",
  "atk-s0507a3:99_3": "sārajjamānā taṁ anupasaṅkamitvā tasmiṁ baddhasinehaṁ bhātikaṁ pesesuṁ. So therassa",
  "atk-s0507a3:99_4": "gāmaṁ piṇḍāya paviṭṭhasamaye dakkhiṇajāṇumaṇḍalaṁ pathaviyaṁ patiṭṭhāpetvā katañjalī",
  "atk-s0507a3:99_5": "attānaṁ dassetvā “mātā pitā ca te, bhante”tiādigāthā avoca. Kuṇḍināgariyo therotiādayo",
  "atk-s0507a3:99_6": "pana ādito pañca gāthā tāsaṁ sambandhadassanatthaṁ dhammasaṅgāhakehi ṭhapitā.",
  "atk-s0507a3:100": "408.",
  "atk-s0507a3:101": "“Kuṇḍināgariyo thero, sāṇavāsinivāsiko;",
  "atk-s0507a3:102": "Poṭṭhapādoti nāmena, samaṇo bhāvitindriyo.",
  "atk-s0507a3:103": "409.",
  "atk-s0507a3:104": "“Tassa mātā pitā bhātā, duggatā yamalokikā;",
  "atk-s0507a3:105": "Pāpakammaṁ karitvāna, petalokaṁ ito gatā.",
  "atk-s0507a3:106": "410.",
  "atk-s0507a3:107": "“Te duggatā sūcikaṭṭā, kilantā naggino kisā;",
  "atk-s0507a3:108": "Uttasantā mahattāsā, na dassenti kurūrino.",
  "atk-s0507a3:109": "411.",
  "atk-s0507a3:110": "“Tassa bhātā vitaritvā, naggo ekapathekako;",
  "atk-s0507a3:111": "Catukuṇḍiko bhavitvāna, therassa dassayītumaṁ.",
  "atk-s0507a3:112": "412.",
  "atk-s0507a3:113": "“Thero cāmanasikatvā, tuṇhībhūto atikkami;",
  "atk-s0507a3:114": "So ca viññāpayī theraṁ, ‘bhātā petagato ahaṁ’.",
  "atk-s0507a3:115": "413.",
  "atk-s0507a3:116": "“Mātā pitā ca te bhante, duggatā yamalokikā;",
  "atk-s0507a3:117": "Pāpakammaṁ karitvāna, petalokaṁ ito gatā.",
  "atk-s0507a3:118": "414.",
  "atk-s0507a3:119": "“Tena duggatā sūcikaṭṭā, kilantā naggino kisā;",
  "atk-s0507a3:120": "Uttasantā mahattāsā, na dassenti kurūrino.",
  "atk-s0507a3:121": "415.",
  "atk-s0507a3:122": "“Anukampassu kāruṇiko, datvā anvādisāhi no;",
  "atk-s0507a3:123": "Tava dinnena dānena, yāpessanti kurūrino”ti.",
  "atk-s0507a3:124_0": "408-9. Tattha kuṇḍināgariyo theroti evaṁnāmake nagare jātasaṁvaḍḍhatthero, “kuṇḍikanagaro",
  "atk-s0507a3:124_1": "thero”tipi pāṭho, so evattho. Sāṇavāsinivāsikoti sāṇapabbatavāsī. Poṭṭhapādoti nāmenāti",
  "atk-s0507a3:124_2": "nāmena poṭṭhapādo nāma. Samaṇoti samitapāpo. Bhāvitindriyoti ariyamaggabhāvanāya",
  "atk-s0507a3:124_3": "bhāvitasaddhādiindriyo, arahāti attho. Tassāti tassa sāṇavāsittherassa. Duggatāti duggatigatā.",
  "atk-s0507a3:125_0": "410.Sūcikaṭṭāti pūtinā lūkhagattā aṭṭakā, sūcikāti laddhanāmāya khuppipāsāya aṭṭā",
  "atk-s0507a3:125_1": "pīḷitā. “Sūcikaṇṭhā”ti keci paṭhanti, sūcichiddasadisamukhadvārāti attho. Kilantāti",
  "atk-s0507a3:125_2": "kilantakāyacittā. Nagginoti naggarūpā niccoḷā. Kisāti aṭṭhittacamattasarīratāya kisadehā.",
  "atk-s0507a3:125_3": "Uttasantāti “ayaṁ samaṇo amhākaṁ putto”ti ottappena utrāsaṁ āpajjantā. Mahattāsāti",
  "atk-s0507a3:125_4": "attanā pubbe katakammaṁ paṭicca sañjātamahābhayā. Na dassentīti attānaṁ na dassenti,",
  "atk-s0507a3:125_5": "sammukhībhāvaṁ na gacchanti. Kurūrinoti dāruṇakammantā.",
  "atk-s0507a3:126_0": "411.Tassa bhātāti sāṇavāsittherassa bhātā. Vitaritvāti vitiṇṇo hutvā, ottappasantāsabhayāti",
  "atk-s0507a3:126_1": "attho. Vituritvāti vā pāṭho, turito hutvā, taramānarūpo hutvāti vuttaṁ hoti. Ekapatheti",
  "atk-s0507a3:126_2": "ekapadikamagge. Ekakoti ekiko adutiyo. Catukuṇḍiko bhavitvānāti catūhi aṅgehi kuṇḍeti",
  "atk-s0507a3:126_3": "attabhāvaṁ pavattetīti catukuṇḍiko, dvīhi jāṇūhi dvīhi hatthehi gacchanto tiṭṭhanto",
  "atk-s0507a3:126_4": "ca, evaṁbhūto hutvāti attho. So hi evaṁ purato kopīnapaṭicchādanā hotīti tathā akāsi.",
  "atk-s0507a3:126_5": "Therassa dassayītumanti therassa attānaṁ uddisayi dassesi.",
  "atk-s0507a3:127_0": "412.Amanasikatvāti “ayaṁ nāma eso”ti evaṁ manasi akaritvā anāvajjetvā. So cāti so",
  "atk-s0507a3:127_1": "peto. Bhātā petagato ahanti “ahaṁ atītattabhāve bhātā, idāni petabhūto idhāgato”ti",
  "atk-s0507a3:127_2": "vatvā viññāpayi theranti yojanā.",
  "atk-s0507a3:128_0": "413-5. Yathā pana viññāpayi, taṁ dassetuṁ “mātā pitā cā”tiādinā tisso gāthā vuttā.",
  "atk-s0507a3:128_1": "Tattha mātā pitā ca teti tava mātā ca pitā ca. Anukampassūti anuggaṇha anudayaṁ karohi.",
  "atk-s0507a3:128_2": "Anvādisāhīti ādisa. Noti amhākaṁ. Tava dinnenāti tayā dinnena.",
  "atk-s0507a3:129": "Taṁ sutvā thero yathā paṭipajji, taṁ dassetuṁ –",
  "atk-s0507a3:130": "416.",
  "atk-s0507a3:131": "“Thero caritvā piṇḍāya, bhikkhū aññe ca dvādasa;",
  "atk-s0507a3:132": "Ekajjhaṁ sannipatiṁsu, bhattavissaggakāraṇā.",
  "atk-s0507a3:133": "417.",
  "atk-s0507a3:134": "“Thero sabbeva te āha, yathāladdhaṁ dadātha me;",
  "atk-s0507a3:135": "Saṅghabhattaṁ karissāmi, anukampāya ñātinaṁ.",
  "atk-s0507a3:136": "418.",
  "atk-s0507a3:137": "“Niyyādayiṁsu therassa, thero saṅghaṁ nimantayi;",
  "atk-s0507a3:138": "Datvā anvādisi thero, mātu pitu ca bhātuno;",
  "atk-s0507a3:139": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:140": "419.",
  "atk-s0507a3:141": "“Samanantarānuddiṭṭhe, bhojanaṁ udapajjatha;",
  "atk-s0507a3:142": "Suciṁ paṇītaṁ sampannaṁ, anekarasabyañjanaṁ.",
  "atk-s0507a3:143": "420.",
  "atk-s0507a3:144": "“Tato uddassayī bhātā, vaṇṇavā balavā sukhī;",
  "atk-s0507a3:145": "Pahūtaṁ bhojanaṁ bhante, passa naggāmhase mayaṁ;",
  "atk-s0507a3:146": "Tathā bhante parakkama, yathā vatthaṁ labhāmase.",
  "atk-s0507a3:147": "421.",
  "atk-s0507a3:148": "“Thero saṅkārakūṭamhā, uccinitvāna nantake;",
  "atk-s0507a3:149": "Pilotikaṁ paṭaṁ katvā, saṅghe cātuddise adā.",
  "atk-s0507a3:150": "422.",
  "atk-s0507a3:151": "“Datvā anvādisī thero, mātu pitu ca bhātuno;",
  "atk-s0507a3:152": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:153": "423.",
  "atk-s0507a3:154": "“Samanantarānuddiṭṭhe, vatthāni udapajjisuṁ;",
  "atk-s0507a3:155": "Tato suvatthavasano, therassa dassayītumaṁ.",
  "atk-s0507a3:156": "424.",
  "atk-s0507a3:157": "“Yāvatā nandarājassa, vijitasmiṁ paṭicchadā;",
  "atk-s0507a3:158": "Tato bahutarā bhante, vatthānacchādanāni no.",
  "atk-s0507a3:159": "425.",
  "atk-s0507a3:160": "“Koseyyakambalīyāni, khomakappāsikāni ca;",
  "atk-s0507a3:161": "Vipulā ca mahagghā ca, tepākāsevalambare.",
  "atk-s0507a3:162": "426.",
  "atk-s0507a3:163": "“Te mayaṁ paridahāma, yaṁ yañhi manaso piyaṁ;",
  "atk-s0507a3:164": "Tathā bhante parakkama, yathā gehaṁ labhāmase.",
  "atk-s0507a3:165": "427.",
  "atk-s0507a3:166": "“Thero paṇṇakuṭiṁ katvā, saṅghe cātuddise adā;",
  "atk-s0507a3:167": "Datvā ca anvādisī thero, mātu pitu ca bhātuno;",
  "atk-s0507a3:168": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:169": "428.",
  "atk-s0507a3:170": "“Samanantarānuddiṭṭhe, gharāni udapajjisuṁ;",
  "atk-s0507a3:171": "Kūṭāgāranivesanā, vibhattā bhāgaso mitā.",
  "atk-s0507a3:172": "429.",
  "atk-s0507a3:173": "“Na manussesu īdisā, yādisā no gharā idha;",
  "atk-s0507a3:174": "Api dibbesu yādisā, tādisā no gharā idha.",
  "atk-s0507a3:175": "430.",
  "atk-s0507a3:176": "“Daddallamānā ābhenti, samantā caturo disā;",
  "atk-s0507a3:177": "Tathā bhante parakkama, yathā pānīyaṁ labhāmase.",
  "atk-s0507a3:178": "431.",
  "atk-s0507a3:179": "“Thero karaṇaṁ pūretvā, saṅghe cātuddise adā;",
  "atk-s0507a3:180": "Datvā anvādisī thero, mātu pitu ca bhātuno;",
  "atk-s0507a3:181": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:182": "432.",
  "atk-s0507a3:183": "“Samanantarānuddiṭṭhe, pānīyaṁ udapajjatha;",
  "atk-s0507a3:184": "Gambhīrā caturassā ca, pokkharañño sunimmitā.",
  "atk-s0507a3:185": "433.",
  "atk-s0507a3:186": "“Sītodikā suppatitthā, sītā appaṭigandhiyā;",
  "atk-s0507a3:187": "Padumuppalasañchannā, vārikiñjakkhapūritā.",
  "atk-s0507a3:188": "434.",
  "atk-s0507a3:189": "“Tattha nhatvā pivitvā ca, therassa paṭidassayuṁ;",
  "atk-s0507a3:190": "Pahūtaṁ pānīyaṁ bhante, pādā dukkhā phalanti no.",
  "atk-s0507a3:191": "435.",
  "atk-s0507a3:192": "“Āhiṇḍamānā khañjāma, sakkhare kusakaṇṭake;",
  "atk-s0507a3:193": "Tathā bhante parakkama, yathā yānaṁ labhāmase.",
  "atk-s0507a3:194": "436.",
  "atk-s0507a3:195": "“Thero sipāṭikaṁ laddhā, saṅghe cātuddise adā;",
  "atk-s0507a3:196": "Datvā anvādisī thero, mātu pitu ca bhātuno;",
  "atk-s0507a3:197": "‘Idaṁ me ñātīnaṁ hotu, sukhitā hontu ñātayo’.",
  "atk-s0507a3:198": "437.",
  "atk-s0507a3:199": "“Samanantarānuddiṭṭhe, petā rathena māgamuṁ;",
  "atk-s0507a3:200": "Anukampitamha bhadante, bhattenacchādanena ca.",
  "atk-s0507a3:201": "438.",
  "atk-s0507a3:202": "“Gharena pānīyadānena, yānadānena cūbhayaṁ;",
  "atk-s0507a3:203": "Muniṁ kāruṇikaṁ loke, bhante vanditumāgatā”ti. – gāthāyo āhaṁsu;",
  "atk-s0507a3:204_0": "416-7. Tattha thero caritvā piṇḍāyāti thero piṇḍāpātacārikāya caritvā. Bhikkhū aññe",
  "atk-s0507a3:204_1": "ca dvādasāti therena saha vasantā aññe ca dvādasa bhikkhū ekajjhaṁ ekato sannipatiṁsu.",
  "atk-s0507a3:204_2": "Kasmāti ce? Bhattavissaggakāraṇāti bhattakiccakāraṇā bhuñjananimittaṁ. Teti te bhikkhū.",
  "atk-s0507a3:204_3": "Yathāladdhanti yaṁ yaṁ laddhaṁ. Dadāthāti detha.",
  "atk-s0507a3:205_0": "418.Niyyādayiṁsūti adaṁsu. Saṅghaṁ nimantayīti te eva dvādasa bhikkhū saṅghuddesavasena",
  "atk-s0507a3:205_1": "taṁ bhattaṁ dātuṁ nimantesi. Anvādisīti ādisi. Tattha yesaṁ anvādisi, te dassetuṁ",
  "atk-s0507a3:205_2": "“mātu pitu ca bhātuno, idaṁ me ñātīnaṁ hotu, sukhitā hontu ñātayo”ti vuttaṁ.",
  "atk-s0507a3:206_0": "419.Samanantarānuddiṭṭheti uddiṭṭhasamanantarameva. Bhojanaṁ udapajjathāti tesaṁ",
  "atk-s0507a3:206_1": "petānaṁ bhojanaṁ uppajji. Kīdisanti āha “suci”ntiādi. Tattha anekarasabyañjananti",
  "atk-s0507a3:206_2": "nānārasehi byañjanehi yuttaṁ, atha vā anekarasaṁ anekabyañjanañca. Tatoti bhojanalābhato pacchā.",
  "atk-s0507a3:207_0": "420.Uddassayī bhātāti bhātikabhūto peto therassa attānaṁ dassesi. Vaṇṇavā balavā",
  "atk-s0507a3:207_1": "sukhīti tena bhojanalābhena tāvadeva rūpasampanno balasampanno sukhitova hutvā. Pahūtaṁ",
  "atk-s0507a3:207_2": "bhojanaṁ, bhanteti, bhante, tava dānānubhāvena pahūtaṁ anappakaṁ bhojanaṁ amhehi",
  "atk-s0507a3:207_3": "laddhaṁ. Passa naggāmhaseti olokehi, naggikā pana amha, tasmā tathā, bhante, parakkama",
  "atk-s0507a3:207_4": "payogaṁ karohi. Yathā vatthaṁ labhāmaseti yena pakārena yādisena payogena sabbeva",
  "atk-s0507a3:207_5": "mayaṁ vatthāni labheyyāma, tathā vāyamathāti attho.",
  "atk-s0507a3:208_0": "421.Saṅkārakūṭamhāti tattha tattha saṅkāraṭṭhānato. Uccinitvānāti gavesanavasena",
  "atk-s0507a3:208_1": "gahetvā. Nantaketi chinnapariyante chaḍḍitadussakhaṇḍe. Te pana yasmā khaṇḍabhūtā",
  "atk-s0507a3:208_2": "pilotikā nāma honti, tāhi ca thero cīvaraṁ katvā saṅghassa adāsi, tasmā āha “pilotikaṁ",
  "atk-s0507a3:208_3": "paṭaṁ katvā, saṅghe cātuddise adā”ti. Tattha saṅghe cātuddise adāti catūhipi disāhi",
  "atk-s0507a3:208_4": "āgatabhikkhusaṅghassa adāsi. Sampadānatthe hi idaṁ bhummavacanaṁ.",
  "atk-s0507a3:209": "423-4.Suvatthavasanoti sundaravatthavasano. Therassa dassayītumanti therassa attānaṁ dassayi dassesi, pākaṭo ahosi. Paṭicchādayati etthāti paṭicchadā.",
  "atk-s0507a3:210_0": "428-9.Kūṭāgāranivesanāti kūṭāgārabhūtā tadaññanivesanasaṅkhātā ca gharā. Liṅgavipallāsavasena",
  "atk-s0507a3:210_1": "hetaṁ vuttaṁ. Vibhattāti samacaturassaāyatavaṭṭasaṇṭhānādivasena vibhattā. Bhāgaso",
  "atk-s0507a3:210_2": "mitāti bhāgena paricchinnā. Noti amhākaṁ. Idhāti imasmiṁ petaloke. Api dibbesūti",
  "atk-s0507a3:210_3": "apīti nipātamattaṁ, devalokesūti attho.",
  "atk-s0507a3:211_0": "431.Karaṇanti dhamakaraṇaṁ. Pūretvāti udakassa pūretvā. Vārikiñjakkhapūritāti tattha",
  "atk-s0507a3:211_1": "tattha vārimatthake padumuppalādīnaṁ kesarabhārehi sañchāditavasena pūritā. Phalantīti",
  "atk-s0507a3:211_2": "pupphanti, paṇhikapariyantādīsu vidālentīti attho.",
  "atk-s0507a3:212_0": "435-6.Āhiṇḍamānāti vicaramānā. Khañjāmāti khañjanavasena gacchāma. Sakkhare kusakaṇṭaketi",
  "atk-s0507a3:212_1": "sakkharavati kusakaṇṭakavati ca bhūmibhāge, sakkhare kusakaṇṭake ca akkamantāti attho.",
  "atk-s0507a3:212_2": "Yānanti rathavayhādikaṁ yaṁkiñci yānaṁ. Sipāṭikanti ekapaṭalaupāhanaṁ.",
  "atk-s0507a3:213_0": "437-8.Rathena māgamunti makāro padasandhikaro, rathena āgamaṁsu. Ubhayanti ubhayena",
  "atk-s0507a3:213_1": "dānena, yānadānena ceva bhattādicatupaccayadānena ca. Pānīyadānena hettha bhesajjadānampi",
  "atk-s0507a3:213_2": "saṅgahitaṁ. Sesaṁ heṭṭhā vuttanayattā uttānamevāti.",
  "atk-s0507a3:214_0": "Thero taṁ pavattiṁ bhagavato ārocesi. Bhagavā tamatthaṁ aṭṭhuppattiṁ katvā “yathā",
  "atk-s0507a3:214_1": "ime etarahi, evaṁ tvampi ito anantarātīte attabhāve peto hutvā mahādukkhaṁ anubhavī”ti",
  "atk-s0507a3:214_2": "vatvā therena yācito suttapetavatthuṁ kathetvā sampattaparisāya dhammaṁ desesi. Taṁ",
  "atk-s0507a3:214_3": "sutvā mahājano sañjātasaṁvego dānasīlādipuññakammanirato ahosīti.",
  "atk-s0507a3:215": "Sāṇavāsittherapetavatthuvaṇṇanā niṭṭhitā.",
  "atk-s0507a3:216": "3. Rathakārapetivatthuvaṇṇanā",
  "atk-s0507a3:217_0": "Veḷuriyathambhaṁ ruciraṁ pabhassaranti idaṁ satthari sāvatthiyaṁ viharante aññataraṁ",
  "atk-s0507a3:217_1": "petiṁ ārabbha vuttaṁ. Atīte kira kassapassa bhagavato kāle aññatarā itthī sīlācārasampannā",
  "atk-s0507a3:217_2": "kalyāṇamittasannissayena sāsane abhippasannā suvibhattavicitrabhittithambhasopānabhūmitalaṁ",
  "atk-s0507a3:217_3": "ativiya dassanīyaṁ ekaṁ āvāsaṁ katvā tattha bhikkhū nisīdāpetvā paṇītena āhārena",
  "atk-s0507a3:217_4": "parivisitvā bhikkhusaṅghassa niyyādesi. Sā aparena samayena kālaṁ katvā aññassa pāpakammassa",
  "atk-s0507a3:217_5": "vasena himavati pabbatarāje rathakāradahaṁ nissāya vimānapetī hutvā nibbatti. Tassā",
  "atk-s0507a3:217_6": "saṅghassa āvāsadānapuññānubhāvena sabbaratanamayaṁ uḷāraṁ ativiya samantato pāsādikaṁ",
  "atk-s0507a3:217_7": "manoharaṁ ramaṇīyaṁ pokkharaṇiyaṁ nandanavanasadisaṁ upasobhitaṁ vimānaṁ nibbatti,",
  "atk-s0507a3:217_8": "sayañca suvaṇṇavaṇṇā abhirūpā dassanīyā pāsādikā ahosi.",
  "atk-s0507a3:218_0": "Sā tattha purisehi vināva dibbasampattiṁ anubhavantī viharati. Tassā tattha dīgharattaṁ",
  "atk-s0507a3:218_1": "nippurisāya vasantiyā anabhirati uppannā. Sā ukkaṇṭhitā hutvā “attheso upāyo”ti cintetvā",
  "atk-s0507a3:218_2": "dibbāni ambapakkāni nadiyaṁ pakkhipati. Sabbaṁ kaṇṇamuṇḍapetivatthusmiṁ āgatanayeneva",
  "atk-s0507a3:218_3": "veditabbaṁ. Idha pana bārāṇasivāsī eko māṇavo gaṅgāya tesu ekaṁ ambaphalaṁ disvā",
  "atk-s0507a3:218_4": "tassa pabhavaṁ gavesanto anukkamena taṁ ṭhānaṁ gantvā nadiṁ disvā tadanusārena tassā",
  "atk-s0507a3:218_5": "vasanaṭṭhānaṁ gato. Sā taṁ disvā attano vasanaṭṭhānaṁ netvā paṭisanthāraṁ karontī",
  "atk-s0507a3:218_6": "nisīdi. So tassā vasanaṭṭhānasampattiṁ disvā pucchanto –",
  "atk-s0507a3:219": "439.",
  "atk-s0507a3:220": "“Veḷuriyathambhaṁ ruciraṁ pabhassaraṁ, vimānamāruyha anekacittaṁ;",
  "atk-s0507a3:221": "Tatthacchasi devi mahānubhāve, pathaddhani pannaraseva cando.",
  "atk-s0507a3:222": "440.",
  "atk-s0507a3:223": "“Vaṇṇo ca te kanakassa sannibho, uttattarūpo bhusa dassaneyyo;",
  "atk-s0507a3:224": "Pallaṅkaseṭṭhe atule nisinnā, ekā tuvaṁ natthi ca tuyha sāmiko.",
  "atk-s0507a3:225": "441.",
  "atk-s0507a3:226": "“Imā ca te pokkharaṇī samantā, pahūtamalyā bahupuṇḍarīkā;",
  "atk-s0507a3:227": "Suvaṇṇacuṇṇehi samantamotthatā, na tattha paṅko paṇako ca vijjati.",
  "atk-s0507a3:228": "442.",
  "atk-s0507a3:229": "“Haṁsā cime dassanīyā manoramā, udakasmimanupariyanti sabbadā;",
  "atk-s0507a3:230": "Samayya vaggūpanadanti sabbe, bindussarā dundubhīnaṁva ghoso.",
  "atk-s0507a3:231": "443.",
  "atk-s0507a3:232": "“Daddallamānā yasasā yasassinī, nāvāya ca tvaṁ avalamba tiṭṭhasi;",
  "atk-s0507a3:233": "Āḷārapamhe hasite piyaṁvade, sabbaṅgakalyāṇi bhusaṁ virocasi.",
  "atk-s0507a3:234": "444.",
  "atk-s0507a3:235": "“Idaṁ vimānaṁ virajaṁ same ṭhitaṁ, uyyānavantaṁ ratinandivaḍḍhanaṁ;",
  "atk-s0507a3:236": "Icchāmahaṁ nāri anomadassane, tayā saha nandane idha moditu”nti. –",
  "atk-s0507a3:237": "Imā gāthā abhāsi.",
  "atk-s0507a3:238_0": "439. Tattha tatthāti tasmiṁ vimāne. Acchasīti icchiticchitakāle nisīdasi. Devīti",
  "atk-s0507a3:238_1": "taṁ ālapati. Mahānubhāveti mahatā dibbānubhāvena samannāgate. Pathaddhanīti attano",
  "atk-s0507a3:238_2": "pathabhūte addhani, gaganatalamaggeti attho. Pannaraseva candoti puṇṇamāsiyaṁ paripuṇṇamaṇḍalo",
  "atk-s0507a3:238_3": "cando viya vijjotamānāti attho.",
  "atk-s0507a3:239_0": "440.Vaṇṇoca te kanakassa sannibhoti tava vaṇṇo ca uttattasiṅgīsuvaṇṇena sadiso ativiya",
  "atk-s0507a3:239_1": "manoharo. Tenāha “uttattarūpo bhusa dassaneyyo”ti. Atuleti mahārahe. Atuleti vā devatāya",
  "atk-s0507a3:239_2": "ālapanaṁ, asadisarūpeti attho. Natthi ca tuyha sāmikoti tuyhaṁ sāmiko ca natthi.",
  "atk-s0507a3:240_0": "441.Pahūtamalyāti kamalakuvalayādibahuvidhakusumavatiyo. Suvaṇṇacuṇṇehīti suvaṇṇavālukāhi.",
  "atk-s0507a3:240_1": "Samantamotthatāti samantato okiṇṇā. Tatthāti tāsu pokkharaṇīsu. Paṅko paṇako cāti",
  "atk-s0507a3:240_2": "kaddamo vā udakapicchillo vā na vijjati.",
  "atk-s0507a3:241_0": "442.Haṁsā cime dassanīyā manoramāti ime haṁsā ca dassanasukhā manoramā ca. Anupariyantīti",
  "atk-s0507a3:241_1": "anuvicaranti. Sabbadāti sabbesu utūsu. Samayyāti saṅgamma. Vaggūti madhuraṁ. Upanadantīti",
  "atk-s0507a3:241_2": "vikūjanti. Bindussarāti avisaṭassarā sampiṇḍitassarā. Dundubhīnaṁva ghosoti vaggubindussarabhāvena",
  "atk-s0507a3:241_3": "dundubhīnaṁ viya tava pokkharaṇiyaṁ haṁsānaṁ ghosoti attho.",
  "atk-s0507a3:242_0": "443.Daddallamānāti ativiya abhijalantī. Yasasāti deviddhiyā. Nāvāyāti doṇiyaṁ. Pokkharaṇiyañhi",
  "atk-s0507a3:242_1": "paduminiyaṁ suvaṇṇanāvāya mahārahe pallaṅke nisīditvā udakakīḷaṁ kīḷantiṁ petiṁ disvā",
  "atk-s0507a3:242_2": "evamāha. Avalambāti avalambitvā apassenaṁ apassāya. Tiṭṭhasīti idaṁ ṭhānasaddassa",
  "atk-s0507a3:242_3": "gatinivatti atthattā gatiyā paṭikkhepavacanaṁ. “Nisajjasī”ti vā pāṭho, nisīdasiccevassa",
  "atk-s0507a3:242_4": "attho daṭṭhabbo. Āḷārapamheti vellitadīghanīlapakhume. Hasiteti hasitamahāhasitamukhe.",
  "atk-s0507a3:242_5": "Piyaṁvadeti piyabhāṇinī. Sabbaṅgakalyāṇīti sabbehi aṅgehi sundare, sobhanasabbaṅgapaccaṅgīti",
  "atk-s0507a3:242_6": "attho. Virocasīti virājesi.",
  "atk-s0507a3:243_0": "444.Virajanti vigatarajaṁ niddosaṁ. Same ṭhitanti same bhūmibhāge ṭhitaṁ, caturassasobhitatāya",
  "atk-s0507a3:243_1": "vā samabhāge ṭhitaṁ, samantabhaddakanti attho. Uyyānavantanti nandanavanasahitaṁ.",
  "atk-s0507a3:243_2": "Ratinandivaḍḍhananti ratiñca nandiñca vaḍḍhetīti ratinandivaḍḍhanaṁ, sukhassa ca",
  "atk-s0507a3:243_3": "pītiyā ca saṁvaḍḍhananti attho. Nārīti tassā ālapanaṁ. Anomadassaneti paripuṇṇaaṅgapaccaṅgatāya",
  "atk-s0507a3:243_4": "aninditadassane. Nandaneti nandanakare. Idhāti nandanavane, vimāne vā. Moditunti",
  "atk-s0507a3:243_5": "abhiramituṁ icchāmīti yojanā.",
  "atk-s0507a3:244": "Evaṁ tena māṇavena vutte sā vimānapetidevatā tassa paṭivacanaṁ dentī –",
  "atk-s0507a3:245": "445.",
  "atk-s0507a3:246": "“Karohi kammaṁ idha vedanīyaṁ, cittañca te idha nihitaṁ bhavatu;",
  "atk-s0507a3:247": "Katvāna kammaṁ idha vedanīyaṁ, evaṁ mamaṁ lacchasi kāmakāmini”nti. –",
  "atk-s0507a3:248_0": "Gāthamāha. Tattha karohi kammaṁ idha vedanīyanti idha imasmiṁ dibbaṭṭhāne vipaccanakaṁ",
  "atk-s0507a3:248_1": "vipākadāyakaṁ kusalakammaṁ karohi pasaveyyāsi. Idha nihitanti idhūpanītaṁ, “idha",
  "atk-s0507a3:248_2": "ninna”nti vā pāṭho, imasmiṁ ṭhāne ninnaṁ poṇaṁ pabbhāraṁ tava cittaṁ bhavatu hotu.",
  "atk-s0507a3:248_3": "Mamanti maṁ. Lacchasīti labhissasi.",
  "atk-s0507a3:249_0": "So māṇavo tassā vimānapetiyā vacanaṁ sutvā tato manussapathaṁ gato tattha cittaṁ",
  "atk-s0507a3:249_1": "paṇidhāya tajjaṁ puññakammaṁ katvā nacirasseva kālaṁ katvā tattha nibbatti tassā",
  "atk-s0507a3:249_2": "petiyā sahabyataṁ. Tamatthaṁ pakāsentā saṅgītikārā –",
  "atk-s0507a3:250": "446.",
  "atk-s0507a3:251": "“Sādhūti so tassā paṭissuṇitvā,",
  "atk-s0507a3:252": "Akāsi kammaṁ tahiṁ vedanīyaṁ;",
  "atk-s0507a3:253": "Katvāna kammaṁ tahiṁ vedanīyaṁ,",
  "atk-s0507a3:254": "Upapajji so māṇavo tassā sahabyata”nti. –",
  "atk-s0507a3:255_0": "Osānagāthamāhaṁsu. Tattha sādhūti sampaṭicchane nipāto. Tassāti tassā vimānapetiyā.",
  "atk-s0507a3:255_1": "Paṭissuṇitvāti tassā vacanaṁ sampaṭicchitvā. Tahiṁ vedanīyanti tasmiṁ vimāne tāya",
  "atk-s0507a3:255_2": "saddhiṁ veditabbasukhavipākaṁ kusalakammaṁ. Sahabyatanti sahabhāvaṁ. So māṇavo tassā",
  "atk-s0507a3:255_3": "sahabyataṁ upapajjīti yojanā. Sesaṁ uttānameva.",
  "atk-s0507a3:256_0": "Evaṁ tesu tattha cirakālaṁ dibbasampattiṁ anubhavantesu puriso kammassa parikkhayena",
  "atk-s0507a3:256_1": "kālamakāsi, itthī pana attano puññakammassa khettaṅgatabhāvena ekaṁ buddhantaraṁ",
  "atk-s0507a3:256_2": "tattha paripuṇṇaṁ katvā vasi. Atha amhākaṁ bhagavati loke uppajjitvā pavattitavaradhammacakke",
  "atk-s0507a3:256_3": "anukkamena jetavane viharante āyasmā mahāmoggallāno ekadivasaṁ pabbatacārikaṁ caramāno",
  "atk-s0507a3:256_4": "taṁ vimānañca vimānapetiñca disvā “veḷuriyathambhaṁ ruciraṁ pabhassara”ntiādikāhi",
  "atk-s0507a3:256_5": "gāthāhi pucchi. Sā cassa ādito paṭṭhāya sabbaṁ attano pavattiṁ ārocesi. Taṁ sutvā",
  "atk-s0507a3:256_6": "thero sāvatthiṁ āgantvā bhagavato ārocesi. Bhagavā tamatthaṁ aṭṭhuppattiṁ katvā sampattaparisāya",
  "atk-s0507a3:256_7": "dhammaṁ desesi. Taṁ sutvā mahājano dānādipuññadhammanirato ahosīti.",
  "atk-s0507a3:257": "Rathakārapetivatthuvaṇṇanā niṭṭhitā.",
  "atk-s0507a3:258": "4. Bhusapetavatthuvaṇṇanā",
  "atk-s0507a3:259_0": "Bhusāni eko sāliṁ punāparoti idaṁ satthari sāvatthiyaṁ viharante cattāro pete ārabbha",
  "atk-s0507a3:259_1": "vuttaṁ. Sāvatthiyā kira avidūre aññatarasmiṁ gāmake eko kūṭavāṇijo kūṭamānādīhi jīvikaṁ",
  "atk-s0507a3:259_2": "kappesi. So sālipalāpe gahetvā tambamattikāya paribhāvetvā garutare katvā rattasālihi",
  "atk-s0507a3:259_3": "saddhiṁ missetvā vikkiṇi. Tassa putto “gharaṁ āgatānaṁ mama mittasuhajjānaṁ sammānaṁ",
  "atk-s0507a3:259_4": "na karotī”ti kupito yugacammaṁ gahetvā mātusīse pahāramadāsi. Tassa suṇisā sabbesaṁ",
  "atk-s0507a3:259_5": "atthāya ṭhapitamaṁsaṁ corikāya khāditvā puna tehi anuyuñjiyamānā “sace mayā taṁ maṁsaṁ",
  "atk-s0507a3:259_6": "khāditaṁ, bhave bhave attano piṭṭhimaṁsaṁ kantitvā khādeyya”nti sapathamakāsi. Bhariyā",
  "atk-s0507a3:259_7": "panassa kiñcideva upakaraṇaṁ yācantānaṁ “natthī”ti vatvā tehi nippīḷiyamānā “sace",
  "atk-s0507a3:259_8": "santaṁ natthīti vadāmi, jātajātaṭṭhāne gūthabhakkhā bhaveyya”nti musāvādena sapathamakāsi.",
  "atk-s0507a3:260_0": "Te cattāropi janā aparena samayena kālaṁ katvā viñjhāṭaviyaṁ petā hutvā nibbattiṁsu.",
  "atk-s0507a3:260_1": "Tattha kūṭavāṇijo kammaphalena pajjalantaṁ bhusaṁ ubhohi hatthehi gahetvā attano",
  "atk-s0507a3:260_2": "matthake ākiritvā mahādukkhaṁ anubhavati, tassa putto ayomayehi muggarehi sayameva",
  "atk-s0507a3:260_3": "attano sīsaṁ bhinditvā anappakaṁ dukkhaṁ paccanubhoti. Tassa suṇisā kammaphalena",
  "atk-s0507a3:260_4": "sunisitehi ativiya vipulāyatehi nakhehi attano piṭṭhimaṁsāni kantitvā khādantī aparimitaṁ",
  "atk-s0507a3:260_5": "dukkhaṁ anubhavati, tassa bhariyāya sugandhaṁ suvisuddhaṁ apagatakāḷakaṁ sālibhattaṁ",
  "atk-s0507a3:260_6": "upanītamattameva nānāvidhakimikulākulaṁ paramaduggandhajegucchaṁ gūthaṁ sampajjati,",
  "atk-s0507a3:260_7": "taṁ sā ubhohi hatthehi pariggahetvā bhuñjantī mahādukkhaṁ paṭisaṁvedeti.",
  "atk-s0507a3:261": "Evaṁ tesu catūsu janesu petesu nibbattitvā mahādukkhaṁ anubhavantesu āyasmā mahāmoggalāno pabbatacārikaṁ caranto ekadivasaṁ taṁ ṭhānaṁ gato. Te pete disvā –",
  "atk-s0507a3:262": "447.",
  "atk-s0507a3:263": "“Bhusāni eko sāliṁ punāparo, ayañca nārī sakamaṁsalohitaṁ;",
  "atk-s0507a3:264": "Tuvañca gūthaṁ asuciṁ akantaṁ, paribhuñjasi kissa ayaṁ vipāko”ti. –",
  "atk-s0507a3:265_0": "Imāya gāthāya tehi katakammaṁ pucchi. Tattha bhusānīti palāpāni. Ekoti ekako. Sālinti",
  "atk-s0507a3:265_1": "sālino. Sāmiatthe hetaṁ upayogavacanaṁ, sālino palāpāni pajjalantāni attano sīse",
  "atk-s0507a3:265_2": "avakiratīti adhippāyo. Punāparoti puna aparo. Yo hi so mātusīsaṁ pahari, so ayomuggarehi",
  "atk-s0507a3:265_3": "attano sīsaṁ paharitvā sīsabhedaṁ pāpuṇāti, taṁ sandhāya vadati. Sakamaṁsalohitanti",
  "atk-s0507a3:265_4": "attano piṭṭhimaṁsaṁ lohitañca paribhuñjatīti yojanā. Akantanti amanāpaṁ jegucchaṁ.",
  "atk-s0507a3:265_5": "Kissa ayaṁ vipākoti katamassa pāpakammassa idaṁ phalaṁ, yaṁ idāni tumhehi paccanubhavīyatīti attho.",
  "atk-s0507a3:266": "Evaṁ therena tehi katakamme pucchite kūṭavāṇijassa bhariyā sabbehi tehi katakammaṁ ācikkhantī –",
  "atk-s0507a3:267": "448.",
  "atk-s0507a3:268": "“Ayaṁ pure mātaraṁ hiṁsati, ayaṁ pana kūṭavāṇijo;",
  "atk-s0507a3:269": "Ayaṁ maṁsāni khāditvā, musāvādena vañceti.",
  "atk-s0507a3:270": "449.",
  "atk-s0507a3:271": "“Ahaṁ manussesu manussabhūtā, agārinī sabbakulassa issarā;",
  "atk-s0507a3:272": "Santesu pariguhāmi, mā ca kiñci ito adaṁ.",
  "atk-s0507a3:273": "450.",
  "atk-s0507a3:274": "“Musāvādena chādemi, natthi etaṁ mama gehe;",
  "atk-s0507a3:275": "Sace santaṁ niguhāmi, gūtho me hotu bhojanaṁ.",
  "atk-s0507a3:276": "451.",
  "atk-s0507a3:277": "“Tassa kammassa vipākena, musāvādassa cūbhayaṁ;",
  "atk-s0507a3:278": "Sugandhaṁ sālino bhattaṁ, gūthaṁ me parivattati.",
  "atk-s0507a3:279": "452.",
  "atk-s0507a3:280": "“Avañjhāni ca kammāni, na hi kammaṁ vinassati;",
  "atk-s0507a3:281": "Duggandhaṁ kiminaṁ mīḷhaṁ, bhuñjāmi ca pivāmi cā”ti. – gāthā abhāsi;",
  "atk-s0507a3:282_0": "448. Tattha ayanti puttaṁ dassenti vadati. Hiṁsatīti thāmena paribādheti, muggarena",
  "atk-s0507a3:282_1": "paharatīti attho. Kūṭavāṇijoti khalavāṇijo, vañcanāya vaṇijjakārakoti attho. Maṁsāni",
  "atk-s0507a3:282_2": "khāditvāti parehi sādhāraṇamaṁsaṁ khāditvā “na khādāmī”ti musāvādena te vañceti.",
  "atk-s0507a3:283_0": "449-50.Agārinīti gehasāminī. Santesūti vijjamānesveva parehi yācitaupakaraṇesu. Pariguhāmīti",
  "atk-s0507a3:283_1": "paṭicchādesiṁ. Kālavipallāsena hetaṁ vuttaṁ. Mā ca kiñci ito adanti ito mama santakato",
  "atk-s0507a3:283_2": "kiñcimattampi atthikassa parassa na adāsiṁ. Chādemiti “natthi etaṁ mama gehe”ti musāvādena chādesiṁ.",
  "atk-s0507a3:284_0": "451-2.Gūthaṁ me parivattatīti sugandhaṁ sālibhattaṁ mayhaṁ kammavasena gūthabhāvena",
  "atk-s0507a3:284_1": "parivattati pariṇamati. Avañjhānīti amoghāni anipphalāni. Na hi kammaṁ vinassatīti",
  "atk-s0507a3:284_2": "yathūpacitaṁ kammaṁ phalaṁ adatvā na hi vinassati. Kiminanti kimivantaṁ sañjātakimikulaṁ.",
  "atk-s0507a3:284_3": "Mīḷhanti gūthaṁ. Sesaṁ heṭṭhā vuttanayattā uttānameva.",
  "atk-s0507a3:285": "Evaṁ thero tassā petiyā vacanaṁ sutvā taṁ pavattiṁ bhagavato ārocesi. Bhagavā tamatthaṁ aṭṭhuppattiṁ katvā sampattaparisāya dhammaṁ desesi. Sā desanā mahājanassa sātthikā ahosīti.",
  "atk-s0507a3:286": "Bhusapetavatthuvaṇṇanā niṭṭhitā.",
  "atk-s0507a3:287": "5. Kumārapetavatthuvaṇṇanā",
  "atk-s0507a3:288_0": "Accherarūpaṁ sugatassa ñāṇanti idaṁ kumārapetavatthu. Tassa kā uppatti? Sāvatthiyaṁ",
  "atk-s0507a3:288_1": "kira bahū upāsakā dhammagaṇā hutvā nagare mahantaṁ maṇḍapaṁ kāretvā taṁ nānāvaṇṇehi",
  "atk-s0507a3:288_2": "vatthehi alaṅkaritvā kālasseva satthāraṁ bhikkhusaṅghañca nimantetvā mahārahavarapaccattharaṇatthatesu",
  "atk-s0507a3:288_3": "āsanesu buddhappamukhaṁ bhikkhusaṅghaṁ nisīdāpetvā gandhapupphādīhi pūjetvā mahādānaṁ",
  "atk-s0507a3:288_4": "pavattenti. Taṁ disvā aññataro maccheramalapariyuṭṭhitacitto puriso taṁ sakkāraṁ",
  "atk-s0507a3:288_5": "asahamāno evamāha – “varametaṁ sabbaṁ saṅkārakūṭe chaḍḍitaṁ, na tveva imesaṁ muṇḍakānaṁ",
  "atk-s0507a3:288_6": "dinna”nti. Taṁ sutvā upāsakā saṁviggamānasā “bhāriyaṁ vata iminā purisena pāpaṁ pasutaṁ,",
  "atk-s0507a3:288_7": "yena evaṁ buddhappamukhe bhikkhusaṅghe aparaddha”nti tamatthaṁ tassa mātuyā ārocetvā",
  "atk-s0507a3:288_8": "“gaccha, tvaṁ sasāvakasaṅghaṁ bhagavantaṁ khamāpehī”ti āhaṁsu. Sā “sādhū”ti paṭissuṇitvā",
  "atk-s0507a3:288_9": "puttaṁ santajjentī saññāpetvā bhagavantaṁ bhikkhusaṅghañca upasaṅkamitvā puttena",
  "atk-s0507a3:288_10": "kataaccayaṁ desentī khamāpetvā bhagavato bhikkhusaṅghassa ca sattāhaṁ yāgudānena",
  "atk-s0507a3:288_11": "pūjaṁ akāsi. Tassā putto nacirasseva kālaṁ katvā kiliṭṭhakammūpajīviniyā gaṇikāya",
  "atk-s0507a3:288_12": "kucchiyaṁ nibbatti. Sā ca naṁ jātamattaṁyeva “dārako”ti ñatvā susāne chaḍḍāpesi.",
  "atk-s0507a3:288_13": "So tattha attano puññabaleneva gahitārakkho kenaci anupadduto mātu-aṅke viya sukhaṁ",
  "atk-s0507a3:288_14": "supi. Devatā tassa ārakkhaṁ gaṇhiṁsūti ca vadanti.",
  "atk-s0507a3:289_0": "Atha bhagavā paccūsasamaye mahākaruṇāsamāpattito vuṭṭhāya buddhacakkhunā lokaṁ volokento",
  "atk-s0507a3:289_1": "taṁ dārakaṁ sivathikāya chaḍḍitaṁ disvā sūriyuggamanavelāya sivathikaṁ agamāsi. “Satthā",
  "atk-s0507a3:289_2": "idhāgato, kāraṇenettha bhavitabba”nti mahājano sannipati. Bhagavā sannipatitaparisāya",
  "atk-s0507a3:289_3": "“nāyaṁ dārako oññātabbo, yadipi idāni susāne chaḍḍito anātho ṭhito, āyatiṁ pana diṭṭheva",
  "atk-s0507a3:289_4": "dhamme abhisamparāyañca uḷārasampattiṁ paṭilabhissatī”ti vatvā tehi manussehi “kiṁ",
  "atk-s0507a3:289_5": "nu kho, bhante, iminā purimajātiyaṁ kataṁ kamma”nti puṭṭho –",
  "atk-s0507a3:290": "“Buddhapamukhassa bhikkhusaṅghassa, pūjaṁ akāsi janatā uḷāraṁ;",
  "atk-s0507a3:291": "Tatrassa cittassahu aññathattaṁ, vācaṁ abhāsi pharusaṁ asabbha”nti. –",
  "atk-s0507a3:292_0": "Ādinā nayena dārakena katakammaṁ āyatiṁ pattabbaṁ sampattiñca pakāsetvā sannipatitāya",
  "atk-s0507a3:292_1": "parisāya ajjhāsayānurūpaṁ dhammaṁ kathetvā upari sāmukkaṁsikaṁ dhammadesanaṁ akāsi.",
  "atk-s0507a3:292_2": "Saccapariyosāne caturāsītiyā pāṇasahassānaṁ dhammābhisamayo ahosi, tañca dārakaṁ",
  "atk-s0507a3:292_3": "asītikoṭivibhavo eko kuṭumbiko bhagavato sammukhāva “mayhaṁ putto”ti aggahesi. Bhagavā",
  "atk-s0507a3:292_4": "“ettakena ayaṁ dārako rakkhito, mahājanassa ca anuggaho kato”ti vihāraṁ agamāsi.",
  "atk-s0507a3:293_0": "So aparena samayena tasmiṁ kuṭumbike kālakate tena niyyāditaṁ dhanaṁ paṭipajjitvā",
  "atk-s0507a3:293_1": "kuṭumbaṁ saṇṭhapento tasmiṁ nagareyeva mahāvibhavo gahapati hutvā dānādinirato ahosi.",
  "atk-s0507a3:293_2": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ – “aho nūna satthā sattesu",
  "atk-s0507a3:293_3": "anukampako, sopi nāma dārako tadā anātho ṭhito etarahi mahatiṁ sampattiṁ paccanubhavati,",
  "atk-s0507a3:293_4": "uḷārāni ca puññāni karotī”ti. Taṁ sutvā satthā “na, bhikkhave, tassa ettakāva sampatti,",
  "atk-s0507a3:293_5": "atha kho āyupariyosāne tāvatiṁsabhavane sakkassa devarañño putto hutvā nibbattissati,",
  "atk-s0507a3:293_6": "mahatiṁ dibbasampattiñca paṭilabhissatī”ti byākāsi. Taṁ sutvā bhikkhū ca mahājano",
  "atk-s0507a3:293_7": "ca “idaṁ kira kāraṇaṁ disvā dīghadassī bhagavā jātamattassevassa āmakasusāne chaḍḍitassa",
  "atk-s0507a3:293_8": "tattha gantvā saṅgahaṁ akāsī”ti satthu ñāṇavisesaṁ thometvā tasmiṁ attabhāve tassa",
  "atk-s0507a3:293_9": "pavattiṁ kathesuṁ. Tamatthaṁ dīpentā saṅgītikārā –",
  "atk-s0507a3:294": "453.",
  "atk-s0507a3:295": "“Accherarūpaṁ sugatassa ñāṇaṁ, satthā yathā puggalaṁ byākāsi;",
  "atk-s0507a3:296": "Ussannapuññāpi bhavanti heke, parittapuññāpi bhavanti heke.",
  "atk-s0507a3:297": "454.",
  "atk-s0507a3:298": "“Ayaṁ kumāro sīvathikāya chaḍḍito, aṅguṭṭhasnehena yāpeti rattiṁ;",
  "atk-s0507a3:299": "Na yakkhabhūtā na sarīsapā vā, viheṭhayeyyuṁ katapuññaṁ kumāraṁ.",
  "atk-s0507a3:300": "455.",
  "atk-s0507a3:301": "“Sunakhāpimassa palihiṁsu pāde, dhaṅkā siṅgālā parivattayanti;",
  "atk-s0507a3:302": "Gabbhāsayaṁ pakkhigaṇā haranti, kākā pana akkhimalaṁ haranti.",
  "atk-s0507a3:303": "456.",
  "atk-s0507a3:304": "“Nayimassa rakkhaṁ vidahiṁsu keci, na osadhaṁ sāsapadhūpanaṁ vā;",
  "atk-s0507a3:305": "Nakkhattayogampi na aggahesuṁ, na sabbadhaññānipi ākiriṁsu.",
  "atk-s0507a3:306": "457.",
  "atk-s0507a3:307": "“Etādisaṁ uttamakicchapattaṁ, rattābhataṁ sīvathikāya chaḍḍitaṁ;",
  "atk-s0507a3:308": "Nonītapiṇḍaṁva pavedhamānaṁ, sasaṁsayaṁ jīvitasāvasesaṁ.",
  "atk-s0507a3:309": "458.",
  "atk-s0507a3:310": "“Tamaddasā devamanussapūjito, disvā ca taṁ byākari bhūripañño;",
  "atk-s0507a3:311": "‘Ayaṁ kumāro nagarassimassa, aggakuliko bhavissati bhogato ca’.",
  "atk-s0507a3:312": "459.",
  "atk-s0507a3:313": "“Kissa vataṁ kiṁ pana brahmacariyaṁ, kissa suciṇṇassa ayaṁ vipāko;",
  "atk-s0507a3:314": "Etādisaṁ byasanaṁ pāpuṇitvā, taṁ tādisaṁ paccanubhossatiddhi”nti. –",
  "atk-s0507a3:315": "Cha gāthā avocuṁ.",
  "atk-s0507a3:316_0": "453. Tattha accherarūpanti acchariyasabhāvaṁ. Sugatassa ñāṇanti aññehi asādhāraṇaṁ",
  "atk-s0507a3:316_1": "sammāsambuddhassa ñāṇaṁ, āsayānusayañāṇādisabbaññutaññāṇameva sandhāya vuttaṁ. Tayidaṁ",
  "atk-s0507a3:316_2": "aññesaṁ avisayabhūtaṁ kathaṁ ñāṇanti āha “satthā yathā puggalaṁ byākāsī”ti. Tena",
  "atk-s0507a3:316_3": "satthu desanāya eva ñāṇassa acchariyabhāvo viññāyatīti dasseti.",
  "atk-s0507a3:317_0": "Idāni byākaraṇaṁ dassento “ussannapuññāpi bhavanti heke, parittapuññāpi bhavanti",
  "atk-s0507a3:317_1": "heke”ti āha. Tassattho – ussannakusaladhammāpi idhekacce puggalā laddhapaccayassa",
  "atk-s0507a3:317_2": "apuññassa vasena jātiādinā nihīnā bhavanti, parittapuññāpi appatarapuññadhammāpi",
  "atk-s0507a3:317_3": "eke sattā khettasampattiādinā tassa puññassa mahājutikatāya uḷārā bhavantīti.",
  "atk-s0507a3:318_0": "454.Sīvathikāyāti susāne. Aṅguṭṭhasnehenāti aṅguṭṭhato pavattasnehena, devatāya aṅguṭṭhato",
  "atk-s0507a3:318_1": "paggharitakhīrenāti attho. Na yakkhabhūtā na sarīsapā vāti pisācabhūtā vā yakkhabhūtā",
  "atk-s0507a3:318_2": "vā sarīsapā vā ye keci sarantā gacchantā vā na viheṭhayeyyuṁ na bādheyyuṁ.",
  "atk-s0507a3:319_0": "455.Palihiṁsu pādeti attano jivhāya pāde lihisuṁ. Dhaṅkāti kākā. Parivattayantīti",
  "atk-s0507a3:319_1": "“mā naṁ kumāraṁ keci viheṭheyyu”nti rakkhantā nirogabhāvajānanatthaṁ aparāparaṁ parivattanti.",
  "atk-s0507a3:319_2": "Gabbhāsayanti gabbhamalaṁ. Pakkhigaṇāti gijjhakulalādayo sakuṇagaṇā. Harantīti apanenti.",
  "atk-s0507a3:319_3": "Akkhimalanti akkhigūthaṁ.",
  "atk-s0507a3:320_0": "456.Kecīti keci manussā, amanussā pana rakkhaṁ saṁvidahiṁsu. Osadhanti tadā āyatiñca",
  "atk-s0507a3:320_1": "ārogyāvahaṁ agadaṁ. Sāsapadhūpanaṁ vāti yaṁ jātassa dārakassa rakkhaṇatthaṁ sāsapena",
  "atk-s0507a3:320_2": "dhūpanaṁ karonti, tampi tassa karontā nāhesunti dīpenti. Nakkhattayogampi na aggahesunti",
  "atk-s0507a3:320_3": "nakkhattayuttampi na gaṇhiṁsu. “Asukamhi nakkhatte tithimhi muhutte ayaṁ jāto”ti",
  "atk-s0507a3:320_4": "evaṁ jātakammampissa na keci akaṁsūti attho. Na sabbadhaññānipi ākiriṁsūti maṅgalaṁ",
  "atk-s0507a3:320_5": "karontā agadavasena yaṁ sāsapatelamissitaṁ sāliādidhaññaṁ ākiranti, tampissa nākaṁsūti attho.",
  "atk-s0507a3:321_0": "457.Etādisanti evarūpaṁ. Uttamakicchapattanti paramakicchaṁ āpannaṁ ativiya dukkhappattaṁ.",
  "atk-s0507a3:321_1": "Rattābhatanti rattiyaṁ ābhataṁ. Nonītapiṇḍaṁ viyāti navanītapiṇḍasadisaṁ, maṁsapesimattatā",
  "atk-s0507a3:321_2": "evaṁ vuttaṁ. Pavedhamānanti dubbalabhāvena pakampamānaṁ. Sasaṁsayanti “jīvati nu",
  "atk-s0507a3:321_3": "kho na nu kho jīvatī”ti saṁsayitatāya saṁsayavantaṁ. Jīvitasāvasesanti jīvitaṭṭhitiyā",
  "atk-s0507a3:321_4": "hetubhūtānaṁ sādhanānaṁ abhāvena kevalaṁ jīvitamattāvasesakaṁ.",
  "atk-s0507a3:322": "458.Aggakuliko bhavissati bhogato cāti bhoganimittaṁ bhogassa vasena aggakuliko seṭṭhakuliko bhavissatīti attho.",
  "atk-s0507a3:323_0": "459. “Kissa vata”nti ayaṁ gāthā satthu santike ṭhitehi upāsakehi tena katakammassa",
  "atk-s0507a3:323_1": "pucchāvasena vuttā. Sā ca kho sivathikāya sannipatitehīti veditabbā. Tattha kissāti",
  "atk-s0507a3:323_2": "kiṁ assa. Vatanti vatasamādānaṁ. Puna kissāti kīdisassa suciṇṇassa vatassa brahmacariyassa",
  "atk-s0507a3:323_3": "cāti vibhattiṁ vipariṇāmetvā yojanā. Etādisanti gaṇikāya kucchiyā nibbattanaṁ, susāne",
  "atk-s0507a3:323_4": "chaḍḍananti evarūpaṁ. Byasananti anatthaṁ. Tādisanti tathārūpaṁ, “aṅguṭṭhasnehena",
  "atk-s0507a3:323_5": "yāpeti ratti”ntiādinā, “ayaṁ kumāro nagarassimassa aggakuliko bhavissatī”tiādinā",
  "atk-s0507a3:323_6": "ca vuttappakāranti attho. Iddhinti deviddhiṁ, dibbasampattinti vuttaṁ hoti.",
  "atk-s0507a3:324": "Idāni tehi upāsakehi puṭṭho bhagavā yathā tadā byākāsi, taṁ dassentā saṅgītikārā –",
  "atk-s0507a3:325": "460.",
  "atk-s0507a3:326": "“Buddhapamukhassa bhikkhusaṅghassa, pūjaṁ akāsi janatā uḷāraṁ;",
  "atk-s0507a3:327": "Tatrassa cittassahu aññathattaṁ, vācaṁ abhāsi pharusaṁ asabbhaṁ.",
  "atk-s0507a3:328": "461.",
  "atk-s0507a3:329": "“So taṁ vitakkaṁ pavinodayitvā, pītiṁ pasādaṁ paṭiladdhā pacchā;",
  "atk-s0507a3:330": "Tathāgataṁ jetavane vasantaṁ, yāguyā upaṭṭhāsi sattarattaṁ.",
  "atk-s0507a3:331": "462.",
  "atk-s0507a3:332": "“Tassa vataṁ taṁ pana brahmacariyaṁ, tassa suciṇṇassa ayaṁ vipāko;",
  "atk-s0507a3:333": "Etādisaṁ byasanaṁ pāpuṇitvā, taṁ tādisaṁ paccanubhossatiddhiṁ.",
  "atk-s0507a3:334": "463.",
  "atk-s0507a3:335": "“Ṭhatvāna so vassasataṁ idheva, sabbehi kāmehi samaṅgibhūto;",
  "atk-s0507a3:336": "Kāyassa bhedā abhisamparāyaṁ, sahabyataṁ gacchati vāsavassā”ti. –",
  "atk-s0507a3:337": "Catasso gāthā avocuṁ.",
  "atk-s0507a3:338_0": "460. Tattha janatāti janasamūho, upāsakagaṇoti adhippāyo. Tatrāti tassaṁ pūjāyaṁ.",
  "atk-s0507a3:338_1": "Assāti tassa dārakassa. Cittassahu aññathattanti purimabhavasmiṁ cittassa aññathābhāvo",
  "atk-s0507a3:338_2": "anādaro agāravo apaccayo ahosi. Asabbhanti sādhusabhāya sāvetuṁ ayuttaṁ pharusaṁ vācaṁ abhāsi.",
  "atk-s0507a3:339_0": "461.Soti so ayaṁ. Taṁ vitakkanti taṁ pāpakaṁ vitakkaṁ. Pavinodayitvāti mātarā katāya",
  "atk-s0507a3:339_1": "saññattiyā vūpasametvā. Pītiṁ pasādaṁ paṭiladdhāti pītiṁ pasādañca paṭilabhitvā uppādetvā.",
  "atk-s0507a3:339_2": "Yāguyā upaṭṭhāsīti yāgudānena upaṭṭhahi. Sattarattanti sattadivasaṁ.",
  "atk-s0507a3:340": "462.Tassavataṁ taṁ pana brahmacariyanti taṁ mayā heṭṭhā vuttappakāraṁ attano cittassa pasādanaṁ dānañca imassa puggalassa vataṁ taṁ brahmacariyañca, aññaṁ kiñci natthīti attho.",
  "atk-s0507a3:341_0": "463.Ṭhatvānāti yāva āyupariyosānā idheva manussaloke ṭhatvā. Abhisamparāyanti punabbhave.",
  "atk-s0507a3:341_1": "Sahabyataṁ gacchati vāsavassāti sakkassa devānamindassa puttabhāvena sahabhāvaṁ gamissati.",
  "atk-s0507a3:341_2": "Anāgatatthe hi idaṁ paccuppannakālavacanaṁ. Sesaṁ sabbattha uttānamevāti.",
  "atk-s0507a3:342": "Kumārapetavatthuvaṇṇanā niṭṭhitā.",
  "atk-s0507a3:343": "6. Seriṇīpetivatthuvaṇṇanā",
  "atk-s0507a3:344_0": "Naggā dubbaṇṇarūpāsīti idaṁ satthari jetavane viharante seriṇīpetiṁ ārabbha vuttaṁ.",
  "atk-s0507a3:344_1": "Kururaṭṭhe kira hatthinipure seriṇī nāma ekā rūpūpajīvinī ahosi. Tattha ca uposathakaraṇatthāya",
  "atk-s0507a3:344_2": "tato tato bhikkhū sannipatiṁsu. Puna mahābhikkhusannipāto ahosi. Taṁ disvā manussā",
  "atk-s0507a3:344_3": "tilataṇḍulādiṁ sappinavanītamadhuādiñca bahuṁ dānūpakaraṇaṁ sajjetvā mahādānaṁ pavattesuṁ.",
  "atk-s0507a3:344_4": "Tena ca samayena sā gaṇikā assaddhā appasannā maccheramalapariyuṭṭhitacittā tehi",
  "atk-s0507a3:344_5": "manussehi “ehi tāva idaṁ dānaṁ anumodāhī”ti ussāhitāpi “kiṁ tena muṇḍakānaṁ samaṇānaṁ",
  "atk-s0507a3:344_6": "dinnenā”ti appasādameva nesaṁ sampavedesi, kuto appamattakassa pariccāgo.",
  "atk-s0507a3:345_0": "Sā aparena samayena kālaṁ katvā aññatarassa paccantanagarassa parikhāpiṭṭhe petī",
  "atk-s0507a3:345_1": "hutvā nibbatti. Atha hatthinipuravāsī aññataro upāsako vaṇijjāya taṁ nagaraṁ gantvā",
  "atk-s0507a3:345_2": "rattiyā paccūsasamaye parikhāpiṭṭhaṁ gato tādisena payojanena. Sā tattha taṁ disvā",
  "atk-s0507a3:345_3": "sañjānitvā naggā aṭṭhittacamattāvasesasarīrā ativiya bībhacchadassanā avidūre ṭhatvā",
  "atk-s0507a3:345_4": "attānaṁ dassesi. So taṁ disvā –",
  "atk-s0507a3:346": "464.",
  "atk-s0507a3:347": "“Naggā dubbaṇṇarūpāsi, kisā dhamanisanthatā;",
  "atk-s0507a3:348": "Upphāsulike kisike, kā nu tvaṁ idha tiṭṭhasī”ti. –",
  "atk-s0507a3:349": "Gāthāya pucchi. Sāpissa –",
  "atk-s0507a3:350": "465.",
  "atk-s0507a3:351": "“Ahaṁ bhadante petīmhi, duggatā yamalokikā;",
  "atk-s0507a3:352": "Pāpakammaṁ karitvāna, petalokaṁ ito gatā”ti. –",
  "atk-s0507a3:353": "Gāthāya attānaṁ pakāsesi. Puna tena –",
  "atk-s0507a3:354": "466.",
  "atk-s0507a3:355": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a3:356": "Kissakammavipākena, petalokaṁ ito gatā”ti. –",
  "atk-s0507a3:357": "Gāthāya katakammaṁ pucchitā –",
  "atk-s0507a3:358": "467.",
  "atk-s0507a3:359": "“Anāvaṭesu titthesu, viciniṁ aḍḍhamāsakaṁ;",
  "atk-s0507a3:360": "Santesu deyyadhammesu, dīpaṁ nākāsimattano.",
  "atk-s0507a3:361": "468.",
  "atk-s0507a3:362": "“Nadiṁ upemi tasitā, rittakā parivattati;",
  "atk-s0507a3:363": "Chāyaṁ upemi uṇhesu, ātapo parivattati.",
  "atk-s0507a3:364": "469.",
  "atk-s0507a3:365": "“Aggivaṇṇo ca me vāto, ḍahanto upavāyati;",
  "atk-s0507a3:366": "Etañca bhante arahāmi, aññañca pāpakaṁ tato.",
  "atk-s0507a3:367": "470.",
  "atk-s0507a3:368": "“Gantvāna hatthiniṁ puraṁ, vajjesi mayha mātaraṁ;",
  "atk-s0507a3:369": "‘Dhītā ca te mayā diṭṭhā, duggatā yamalokikā;",
  "atk-s0507a3:370": "Pāpakammaṁ karitvāna, petalokaṁ ito gatā’.",
  "atk-s0507a3:371": "471.",
  "atk-s0507a3:372": "“Atthi me ettha nikkhittaṁ, anakkhātañca taṁ mayā;",
  "atk-s0507a3:373": "Cattāri satasahassāni, pallaṅkassa ca heṭṭhato.",
  "atk-s0507a3:374": "472.",
  "atk-s0507a3:375": "“Tato me dānaṁ dadatu, tassā ca hotu jīvikā;",
  "atk-s0507a3:376": "Dānaṁ datvā ca me mātā, dakkhiṇaṁ anudicchatu;",
  "atk-s0507a3:377": "Tadāhaṁ sukhitā hessaṁ, sabbakāmasamiddhinī”ti. –",
  "atk-s0507a3:378": "Imāhi chahi gāthāhi attanā katakammañceva puna tena attano kātabbaṁ atthañca ācikkhi.",
  "atk-s0507a3:379_0": "467. Tattha anāvaṭesu titthesūti kenaci anivāritesu nadītaḷākādīnaṁ titthapadesesu,",
  "atk-s0507a3:379_1": "yattha manussā nhāyanti, udakakiccaṁ karonti, tādisesu ṭhānesu. Viciniṁ aḍḍhamāsakanti",
  "atk-s0507a3:379_2": "“manussehi ṭhapetvā vissaritaṁ apināmettha kiñci labheyya”nti lobhābhibhūtā aḍḍhamāsakamattampi",
  "atk-s0507a3:379_3": "viciniṁ gavesiṁ. Atha vā anāvaṭesu titthesūti upasaṅkamanena kenaci anivāritesu sattānaṁ",
  "atk-s0507a3:379_4": "payogāsayasuddhiyā kāraṇabhāvena titthabhūtesu samaṇabrāhmaṇesu vijjamānesu. Viciniṁ",
  "atk-s0507a3:379_5": "aḍḍhamāsakanti maccheramalapariyuṭṭhitacittā kassaci kiñci adentī aḍḍhamāsakampi",
  "atk-s0507a3:379_6": "visesena ciniṁ, na sañciniṁ puññaṁ. Tenāha “santesu deyyadhammesu, dīpaṁ nākāsimattano”ti.",
  "atk-s0507a3:380_0": "468.Tasitāti pipāsitā. Rittakāti kākapeyyā sandamānāpi nadī mama pāpakammena udakena",
  "atk-s0507a3:380_1": "rittā tucchā vālikamattā hutvā parivattati. Uṇhesūti uṇhasamayesu. Ātapo parivattatīti",
  "atk-s0507a3:380_2": "chāyāṭṭhānaṁ mayi upagatāya ātapo sampajjati.",
  "atk-s0507a3:381_0": "469-70.Aggivaṇṇoti samphassena aggisadiso. Tena vuttaṁ “ḍahanto upavāyatī”ti. Etañca,",
  "atk-s0507a3:381_1": "bhante, arahāmīti, bhanteti taṁ upāsakaṁ garukārena vadati. Bhante, etañca yathāvuttaṁ",
  "atk-s0507a3:381_2": "pipāsādidukkhaṁ, aññañca tato pāpakaṁ dāruṇaṁ dukkhaṁ anubhavituṁ arahāmi tajjassa",
  "atk-s0507a3:381_3": "pāpassa katattāti adhippāyo. Vajjesīti vadeyyāsi.",
  "atk-s0507a3:382_0": "471-72.Ettha nikkhittaṁ, anakkhātanti “ettakaṁ ettha nikkhitta”nti anācikkhitaṁ.",
  "atk-s0507a3:382_1": "Idāni tassa parimāṇaṁ ṭhapitaṭṭhānañca dassentī “cattāri satasahassāni, pallaṅkassa",
  "atk-s0507a3:382_2": "ca heṭṭhato”ti āha. Tattha pallaṅkassāti pubbe attano sayanapallaṅkassa. Tatoti nihitadhanato",
  "atk-s0507a3:382_3": "ekadesaṁ gahetvā mamaṁ uddissa dānaṁ detu. Tassāti mayhaṁ mātuyā.",
  "atk-s0507a3:383": "Evaṁ tāya petiyā vutte so upāsako tassā vacanaṁ sampaṭicchitvā tattha attano karaṇīyaṁ tīretvā hatthinipuraṁ gantvā tassā mātuyā tamatthaṁ ārocesi. Tamatthaṁ dassetuṁ –",
  "atk-s0507a3:384": "473.",
  "atk-s0507a3:385": "Sādhūti so paṭissutvā, gantvāna hatthiniṁ puraṁ;",
  "atk-s0507a3:386": "Avoca tassā mātaraṁ –",
  "atk-s0507a3:387": "“Dhītā ca te mayā diṭṭhā, duggatā yamalokikā;",
  "atk-s0507a3:388": "Pāpakammaṁ karitvāna, petalokaṁ ito gatā.",
  "atk-s0507a3:389": "474.",
  "atk-s0507a3:390": "“Sā maṁ tattha samādapesi, vajjesi mayha mātaraṁ;",
  "atk-s0507a3:391": "‘Dhītā ca te mayā diṭṭhā, duggatā yamalokikā;",
  "atk-s0507a3:392": "Pāpakammaṁ karitvāna, petalokaṁ ito gatā.",
  "atk-s0507a3:393": "475.",
  "atk-s0507a3:394": "“‘Atthi ca me ettha nikkhittaṁ, anakkhātañca taṁ mayā;",
  "atk-s0507a3:395": "Cattāri satasahassāni, pallaṅkassa ca heṭṭhato.",
  "atk-s0507a3:396": "476.",
  "atk-s0507a3:397": "“‘Tato me dānaṁ dadatu, tassā ca hotu jīvikā;",
  "atk-s0507a3:398": "Dānaṁ datvā ca me mātā, dakkhiṇaṁ anudicchatu;",
  "atk-s0507a3:399": "Tadāhaṁ sukhitā hessaṁ, sabbakāmasamiddhinī’.",
  "atk-s0507a3:400": "477.",
  "atk-s0507a3:401": "“Tato hi sā dānamadā, tassā dakkhiṇamādisī;",
  "atk-s0507a3:402": "Petī ca sukhitā āsi, tassā cāsi sujīvikā”ti. –",
  "atk-s0507a3:403": "Saṅgītikārā āhaṁsu. Tā suviññeyyāva.",
  "atk-s0507a3:404_0": "Taṁ sutvā tassā mātā bhikkhusaṅghassa dānaṁ datvā tassā ādisi. Tena sā paṭiladdhūpakaraṇasampattiyaṁ",
  "atk-s0507a3:404_1": "ṭhitā mātu attānaṁ dassetvā taṁ kāraṇaṁ ācikkhi, mātā bhikkhūnaṁ ārocesi, bhikkhū",
  "atk-s0507a3:404_2": "taṁ pavattiṁ bhagavato ārocesuṁ. Bhagavā tamatthaṁ aṭṭhuppattiṁ katvā sampattaparisāya",
  "atk-s0507a3:404_3": "dhammaṁ desesi. Sā desanā mahājanassa sātthikā ahosīti.",
  "atk-s0507a3:405": "Seriṇīpetivatthuvaṇṇanā niṭṭhitā.",
  "atk-s0507a3:406": "7. Migaluddakapetavatthuvaṇṇanā",
  "atk-s0507a3:407_0": "Naranāripurakkhatoyuvāti idaṁ bhagavati veḷuvane viharante migaluddakapetaṁ ārabbha",
  "atk-s0507a3:407_1": "vuttaṁ. Rājagahe kira aññataro luddako rattindivaṁ mige vadhitvā jīvikaṁ kappesi.",
  "atk-s0507a3:407_2": "Tasseko upāsako mitto ahosi, so taṁ sabbakālaṁ pāpato nivattetuṁ asakkonto “ehi,",
  "atk-s0507a3:407_3": "samma, rattiyaṁ pāṇātipātā viramāhī”ti rattiyaṁ puññe samādapesi. So rattiyaṁ viramitvā",
  "atk-s0507a3:407_4": "divā eva pāṇātipātaṁ karoti.",
  "atk-s0507a3:408_0": "So aparena samayena kālaṁ katvā rājagahasamīpe vemānikapeto hutvā nibbatto, divasabhāgaṁ",
  "atk-s0507a3:408_1": "mahādukkhaṁ anubhavitvā rattiyaṁ pañcahi kāmaguṇehi samappitā samaṅgībhūto paricāresi.",
  "atk-s0507a3:408_2": "Taṁ disvā āyasmā nārado –",
  "atk-s0507a3:409": "478.",
  "atk-s0507a3:410": "“Naranāripurakkhato yuvā, rajanīyehi kāmaguṇehi sobhasi;",
  "atk-s0507a3:411": "Divasaṁ anubhosi kāraṇaṁ, kimakāsi purimāya jātiyā”ti. –",
  "atk-s0507a3:412_0": "Imāya gāthāya paṭipucchi. Tattha naranāripurakkhatoti paricārakabhūtehi devaputtehi",
  "atk-s0507a3:412_1": "devadhītāhi ca purakkhato payirupāsito. Yuvāti taruṇo. Rajanīyehīti kamanīyehi rāguppattihetubhūtehi.",
  "atk-s0507a3:412_2": "Kāmaguṇehīti kāmakoṭṭhāsehi. Sobhasīti samaṅgibhāvena virocasi rattiyanti adhippāyo.",
  "atk-s0507a3:412_3": "Tenāha “divasaṁ anubhosi kāraṇa”nti, divasabhāge pana nānappakāraṁ kāraṇaṁ ghātanaṁ",
  "atk-s0507a3:412_4": "paccanubhavasi. Rajanīti vā rattīsu. Yehīti nipātamattaṁ. Kimakāsi purimāya jātiyāti",
  "atk-s0507a3:412_5": "evaṁ sukhadukkhasaṁvattaniyaṁ kiṁ nāma kammaṁ ito purimāya jātiyā tvaṁ akattha, taṁ kathehīti attho.",
  "atk-s0507a3:413": "Taṁ sutvā peto therassa attanā katakammaṁ ācikkhanto –",
  "atk-s0507a3:414": "479.",
  "atk-s0507a3:415": "“Ahaṁ rājagahe ramme, ramaṇīye giribbaje;",
  "atk-s0507a3:416": "Migaluddo pure āsiṁ, lohitapāṇi dāruṇo.",
  "atk-s0507a3:417": "480.",
  "atk-s0507a3:418": "“Avirodhakaresu pāṇisu, puthusattesu paduṭṭhamānaso;",
  "atk-s0507a3:419": "Vicariṁ atidāruṇo sadā, parahiṁsāya rato asaññato.",
  "atk-s0507a3:420": "481.",
  "atk-s0507a3:421": "“Tassa me sahāyo suhadayo, saddho āsi upāsako;",
  "atk-s0507a3:422": "Sopi maṁ anukampanto, nivāresi punappunaṁ.",
  "atk-s0507a3:423": "482.",
  "atk-s0507a3:424": "“‘Mākāsi pāpakaṁ kammaṁ, mā tāta duggatiṁ agā;",
  "atk-s0507a3:425": "Sace icchasi pecca sukhaṁ, virama pāṇavadhā asaṁyamā.",
  "atk-s0507a3:426": "483.",
  "atk-s0507a3:427": "“Tassāhaṁ vacanaṁ sutvā, sukhakāmassa hitānukampino;",
  "atk-s0507a3:428": "Nākāsiṁ sakalānusāsaniṁ, cirapāpābhirato abuddhimā.",
  "atk-s0507a3:429": "484.",
  "atk-s0507a3:430": "“So maṁ puna bhūrisumedhaso, anukampāya saṁyame nivesayi;",
  "atk-s0507a3:431": "Sace divā hanasi pāṇino, atha te rattiṁ bhavatu saṁyamo.",
  "atk-s0507a3:432": "485.",
  "atk-s0507a3:433": "“Svāhaṁ divā hanitvā pāṇino, virato rattimahosi saññato;",
  "atk-s0507a3:434": "Rattāhaṁ paricāremi, divā khajjāmi duggato.",
  "atk-s0507a3:435": "486.",
  "atk-s0507a3:436": "“Tassa kammassa kusalassa, anubhomi rattiṁ amānusiṁ;",
  "atk-s0507a3:437": "Divā paṭihatāva kukkurā, upadhāvanti samantā khādituṁ.",
  "atk-s0507a3:438": "487.",
  "atk-s0507a3:439": "“Ye ca te satatānuyogino, dhuvaṁ payuttā sugatassa sāsane;",
  "atk-s0507a3:440": "Maññāmi te amatameva kevalaṁ, adhigacchanti padaṁ asaṅkhata”nti. –",
  "atk-s0507a3:441": "Imā gāthā abhāsi.",
  "atk-s0507a3:442_0": "479-80. Tattha luddoti dāruṇo. Lohitapāṇīti abhiṇhaṁ pāṇaghātena lohitamakkhitapāṇī.",
  "atk-s0507a3:442_1": "Dāruṇoti kharo, sattānaṁ hiṁsanakoti attho. Avirodhakaresūti kenaci virodhaṁ akarontesu migasakuṇādīsu.",
  "atk-s0507a3:443": "482-83.Asaṁyamāti asaṁvarā dussīlyā. Sakalānusāsaninti sabbaṁ anusāsaniṁ, sabbakālaṁ pāṇātipātato paṭiviratinti attho. Cirapāpābhiratoti cirakālaṁ pāpe abhirato.",
  "atk-s0507a3:444_0": "484.Saṁyameti sucarite. Nivesayīhi nivesesi. Sace divā hanasi pāṇino, atha te rattiṁ",
  "atk-s0507a3:444_1": "bhavatu saṁyamoti nivesitākāradassanaṁ. So kira sallapāsasajjanādinā rattiyampi pāṇavadhaṁ anuyutto ahosi.",
  "atk-s0507a3:445_0": "485.Divā khajjāmi duggatoti idāni duggatiṁ gato mahādukkhappatto divasabhāge khādiyāmi.",
  "atk-s0507a3:445_1": "Tassa kira divā sunakhehi migānaṁ khādāpitattā kammasarikkhakaṁ phalaṁ hoti, divasabhāge",
  "atk-s0507a3:445_2": "mahantā sunakhā upadhāvitvā aṭṭhisaṅghātamattāvasesaṁ sarīraṁ karonti. Rattiyā pana",
  "atk-s0507a3:445_3": "upagatāya taṁ pākatikameva hoti, dibbasampattiṁ anubhavati. Tena vuttaṁ –",
  "atk-s0507a3:446": "486.",
  "atk-s0507a3:447": "“Tassa kammassa kusalassa, anubhomi rattiṁ amānusiṁ;",
  "atk-s0507a3:448": "Divā paṭihatāva kukkurā, upadhāvanti samantā khāditu”nti.",
  "atk-s0507a3:449_0": "Tattha paṭihatāti paṭihatacittā baddhāghātā viya hutvā. Samantā khāditunti mama sarīraṁ",
  "atk-s0507a3:449_1": "samantato khādituṁ upadhāvanti. Idañca nesaṁ ativiya attano bhayāvahaṁ upagamanakālaṁ",
  "atk-s0507a3:449_2": "gahetvā vuttaṁ. Te pana upadhāvitvā aṭṭhimattāvasesaṁ sarīraṁ katvā gacchanti.",
  "atk-s0507a3:450_0": "487.Ye ca te satatānuyoginoti osānagāthāya ayaṁ saṅkhepattho – ahampi nāma rattiyaṁ",
  "atk-s0507a3:450_1": "pāṇavadhamattato virato evarūpaṁ sampattiṁ anubhavāmi. Ye pana te purisā sugatassa",
  "atk-s0507a3:450_2": "buddhassa bhagavato sāsane adhisīlādike dhuvaṁ payuttā daḷhaṁ payuttā satataṁ sabbakālaṁ",
  "atk-s0507a3:450_3": "anuyogavantā, te puññavanto kevalaṁ lokiyasukhena asammissaṁ “asaṅkhataṁ pada”nti",
  "atk-s0507a3:450_4": "laddhanāmaṁ amatameva adhigacchanti maññe, natthi tesaṁ tadadhigame koci vibandhoti.",
  "atk-s0507a3:451": "Evaṁ tena petena vutte thero taṁ pavattiṁ satthu ārocesi. Satthā tamatthaṁ aṭṭhuppattiṁ katvā sampattaparisāya dhammaṁ desesi. Sabbampi vuttanayameva.",
  "atk-s0507a3:452": "Migaluddakapetavatthuvaṇṇanā niṭṭhitā.",
  "atk-s0507a3:453": "8. Dutiyamigaluddakapetavatthuvaṇṇanā",
  "atk-s0507a3:454_0": "Kūṭāgāre ca pāsādeti idaṁ bhagavati veḷuvane viharante aparaṁ migaluddakapetaṁ ārabbha",
  "atk-s0507a3:454_1": "vuttaṁ. Rājagahe kira aññataro māgaviko māṇavo vibhavasampannopi samāno bhogasukhaṁ",
  "atk-s0507a3:454_2": "pahāya rattindivaṁ mige hananto vicarati. Tassa sahāyabhūto eko upāsako anuddayaṁ",
  "atk-s0507a3:454_3": "paṭicca – “sādhu, samma, pāṇātipātato viramāhi, mā te ahosi dīgharattaṁ ahitāya dukkhāyā”ti",
  "atk-s0507a3:454_4": "ovādaṁ adāsi. So taṁ anādiyi. Atha so upāsako aññataraṁ attano manobhāvanīyaṁ khīṇāsavattheraṁ",
  "atk-s0507a3:454_5": "yāci – “sādhu, bhante, asukapurisassa tathā dhammaṁ desetha, yathā so pāṇātipātato virameyyā”ti.",
  "atk-s0507a3:455_0": "Athekadivasaṁ so thero rājagahe piṇḍāya caranto tassa gehadvāre aṭṭhāsi. Taṁ disvā",
  "atk-s0507a3:455_1": "so māgaviko sañjātabahumāno paccuggantvā gehaṁ pavesetvā āsanaṁ paññāpetvā adāsi.",
  "atk-s0507a3:455_2": "Nisīdi thero paññatte āsane, sopi theraṁ upasaṅkamitvā nisīdi. Tassa thero pāṇātipāte",
  "atk-s0507a3:455_3": "ādīnavaṁ, tato viratiyā ānisaṁsañca pakāsesi. So taṁ sutvāpi tato viramituṁ na icchi.",
  "atk-s0507a3:455_4": "Atha naṁ thero āha – “sace, tvaṁ āvuso, sabbena sabbaṁ viramituṁ na sakkosi, rattimpi",
  "atk-s0507a3:455_5": "tāva viramassū”ti, so “sādhu, bhante, viramāmi ratti”nti tato virami. Sesaṁ anantaravatthusadisaṁ. Gāthāsu pana –",
  "atk-s0507a3:456": "488.",
  "atk-s0507a3:457": "“Kūṭāgāre ca pāsāde, pallaṅke gonakatthate;",
  "atk-s0507a3:458": "Pañcaṅgikena turiyena, ramasi suppavādite.",
  "atk-s0507a3:459": "489.",
  "atk-s0507a3:460": "“Tato ratyā vivasāne, sūriyuggamanaṁ pati;",
  "atk-s0507a3:461": "Apaviddho susānasmiṁ, bahudukkhaṁ nigacchasi.",
  "atk-s0507a3:462": "490.",
  "atk-s0507a3:463": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a3:464": "Kissakammavipākena, idaṁ dukkhaṁ nigacchasī”ti. –",
  "atk-s0507a3:465": "Tīhi gāthāhi nāradatthero naṁ paṭipucchi. Athassa peto –",
  "atk-s0507a3:466": "491.",
  "atk-s0507a3:467": "“Ahaṁ rājagahe ramme, ramaṇīye giribbaje;",
  "atk-s0507a3:468": "Migaluddo pure āsiṁ, luddo cāsimasaññato.",
  "atk-s0507a3:469": "492.",
  "atk-s0507a3:470": "“Tassa me sahāyo suhadayo, saddho āsi upāsako;",
  "atk-s0507a3:471": "Tassa kulūpako bhikkhu, āsi gotamasāvako;",
  "atk-s0507a3:472": "Sopi maṁ anukampanto, nivāresi punappunaṁ.",
  "atk-s0507a3:473": "493.",
  "atk-s0507a3:474": "“‘Mākāsi pāpakaṁ kammaṁ, mā tāta duggatiṁ agā;",
  "atk-s0507a3:475": "Sace icchasi pecca sukhaṁ, virama pāṇavadhā asaṁyamā’.",
  "atk-s0507a3:476": "494.",
  "atk-s0507a3:477": "“Tassāhaṁ vacanaṁ sutvā, sukhakāmassa hitānukampino;",
  "atk-s0507a3:478": "Nākāsiṁ sakalānusāsaniṁ, cirapāpābhirato abuddhimā.",
  "atk-s0507a3:479": "495.",
  "atk-s0507a3:480": "“So maṁ puna bhūrisumedhaso, anukampāya saṁyame nivesayi;",
  "atk-s0507a3:481": "‘Sace divā hanasi pāṇino, atha te rattiṁ bhavatu saṁyamo’.",
  "atk-s0507a3:482": "496.",
  "atk-s0507a3:483": "“Svāhaṁ divā hanitvā pāṇino, virato rattimahosi saññato;",
  "atk-s0507a3:484": "Rattāhaṁ paricāremi, divā khajjāmi duggato.",
  "atk-s0507a3:485": "497.",
  "atk-s0507a3:486": "“Tassa kammassa kusalassa, anubhomi rattiṁ amānusiṁ;",
  "atk-s0507a3:487": "Divā paṭihatāva kukkurā, upadhāvanti samantā khādituṁ.",
  "atk-s0507a3:488": "498.",
  "atk-s0507a3:489": "“Ye ca te satatānuyogino, dhuvaṁ payuttā sugatassa sāsane;",
  "atk-s0507a3:490": "Maññāmi te amatameva kevalaṁ, adhigacchanti padaṁ asaṅkhata”nti. –",
  "atk-s0507a3:491": "Tamatthaṁ ācikkhi. Tāsaṁ attho heṭṭhā vuttanayova.",
  "atk-s0507a3:492": "Dutiyamigaluddakapetavatthuvaṇṇanā niṭṭhitā.",
  "atk-s0507a3:493": "9. Kūṭavinicchayikapetavatthuvaṇṇanā",
  "atk-s0507a3:494_0": "Mālī kiriṭī kāyūrīti idaṁ satthari veḷuvane viharante kūṭavinicchayikapetaṁ ārabbha",
  "atk-s0507a3:494_1": "vuttaṁ. Tadā bimbisāro rājā māsassa chasu divasesu uposathaṁ upavasati, taṁ anuvattantā",
  "atk-s0507a3:494_2": "bahū manussā uposathaṁ upavasanti. Rājā attano santikaṁ āgatāgate manusse pucchati",
  "atk-s0507a3:494_3": "– “kiṁ tumhehi uposatho upavuttho, udāhu na upavuttho”ti? Tatreko adhikaraṇe niyuttakapuriso",
  "atk-s0507a3:494_4": "pisuṇavāco nekatiko lañjagāhako “na upavutthomhī”ti vattuṁ asahanto “upavutthomhi,",
  "atk-s0507a3:494_5": "devā”ti āha. Atha naṁ rājasamīpato nikkhantaṁ sahāyo āha – “kiṁ, samma, ajja tayā",
  "atk-s0507a3:494_6": "upavuttho”ti? “Bhayenāhaṁ, samma, rañño sammukhā evaṁ avocaṁ, nāhaṁ uposathiko”ti.",
  "atk-s0507a3:495_0": "Atha naṁ sahāyo āha – “yadi evaṁ upaḍḍhuposathopi tāva te ajja hotu, uposathaṅgāni",
  "atk-s0507a3:495_1": "samādiyāhī”ti. So tassa vacanaṁ “sādhū”ti sampaṭicchitvā gehaṁ gantvā abhutvāva mukhaṁ",
  "atk-s0507a3:495_2": "vikkhāletvā uposathaṁ adhiṭṭhāya rattiyaṁ vāsūpagato rittāsayasambhūtena balavavātahetukena",
  "atk-s0507a3:495_3": "sūlena upacchinnāyusaṅkhāro cutianantaraṁ pabbatakucchiyaṁ vemānikapeto hutvā nibbatti.",
  "atk-s0507a3:495_4": "So hi ekarattiṁ uposatharakkhaṇamattena vimānaṁ paṭilabhi dasakaññāsahassaparivāraṁ",
  "atk-s0507a3:495_5": "mahatiñca dibbasampattiṁ. Kūṭavinicchayikatāya pana pesuṇikatāya ca attano piṭṭhimaṁsāni",
  "atk-s0507a3:495_6": "sayameva okkantitvā khādati. Taṁ āyasmā nārado gijjakūṭato otaranto disvā –",
  "atk-s0507a3:496": "499.",
  "atk-s0507a3:497": "“Mālī kiriṭī kāyūrī, gattā te candanussadā;",
  "atk-s0507a3:498": "Pasannamukhavaṇṇosi, sūriyavaṇṇova sobhasi.",
  "atk-s0507a3:499": "500.",
  "atk-s0507a3:500": "“Amānusā pārisajjā, ye teme paricārakā;",
  "atk-s0507a3:501": "Dasa kaññāsahassāni, yā temā paricārikā;",
  "atk-s0507a3:502": "Tā kambukāyūradharā, kañcanāveḷabhūsitā.",
  "atk-s0507a3:503": "501.",
  "atk-s0507a3:504": "“Mahānubhāvosi tuvaṁ, lomahaṁsanarūpavā;",
  "atk-s0507a3:505": "Piṭṭhimaṁsāni attano, sāmaṁ ukkacca khādasi.",
  "atk-s0507a3:506": "502.",
  "atk-s0507a3:507": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a3:508": "Kissakammavipākena, piṭṭhimaṁsāni attano;",
  "atk-s0507a3:509": "Sāmaṁ ukkacca khādasīti.",
  "atk-s0507a3:510": "503.",
  "atk-s0507a3:511": "“Attanohaṁ anatthāya, jīvaloke acārisaṁ;",
  "atk-s0507a3:512": "Pesuññamusāvādena, nikativañcanāya ca.",
  "atk-s0507a3:513": "504.",
  "atk-s0507a3:514": "“Tatthāhaṁ parisaṁ gantvā, saccakāle upaṭṭhite;",
  "atk-s0507a3:515": "Atthaṁ dhammaṁ nirākatvā, adhammamanuvattisaṁ.",
  "atk-s0507a3:516": "505.",
  "atk-s0507a3:517": "“Evaṁ so khādatattānaṁ, yo hoti piṭṭhimaṁsiko;",
  "atk-s0507a3:518": "Yathāhaṁ ajja khādāmi, piṭṭhimaṁsāni attano.",
  "atk-s0507a3:519": "506.",
  "atk-s0507a3:520": "“Tayidaṁ tayā nārada sāmaṁ diṭṭhaṁ, anukampakā ye kusalā vadeyyuṁ;",
  "atk-s0507a3:521": "Mā pesuṇaṁ mā ca musā abhāṇi, mā khosi piṭṭhimaṁsiko tuva”nti. –",
  "atk-s0507a3:522": "Thero catūhi gāthāhi pucchi, sopi tassa catūhi gāthāhi etamatthaṁ vissajjesi.",
  "atk-s0507a3:523_0": "499. Tattha mālīti māladhārī, dibbapupphehi paṭimaṇḍitoti adhippāyo. Kiriṭīti veṭhitasīso.",
  "atk-s0507a3:523_1": "Kāyūrīti keyūravā, bāhālaṅkārapaṭimaṇḍitoti attho. Gattāti sarīrāvayavā. Candanussadāti",
  "atk-s0507a3:523_2": "candanasārānulittā. Sūriyavaṇṇova sobhasīti bālasūriyasadisavaṇṇo eva hutvā virocasi.",
  "atk-s0507a3:523_3": "“Araṇavaṇṇī pabhāsasī”tipi pāḷi, araṇanti araṇiyehi devehi sadisavaṇṇo ariyāvakāsoti attho.",
  "atk-s0507a3:524_0": "500.Pārisajjāti parisapariyāpannā, upaṭṭhākāti attho. Tuvanti tvaṁ. Lomahaṁsanarūpavāti",
  "atk-s0507a3:524_1": "passantānaṁ lomahaṁsajananarūpayutto. Mahānubhāvatāsamaṅgitāya hetaṁ vuttaṁ. Ukkaccāti",
  "atk-s0507a3:524_2": "ukkantitvā, chinditvāti attho.",
  "atk-s0507a3:525": "503.Acārisanti acariṁ paṭipajjiṁ. Pesuññamusāvādenāti pesuññena ceva musāvādena ca. Nikativañcanāya cāti nikatiyā vañcanāya ca patirūpadassanena paresaṁ vikārena vañcanāya ca.",
  "atk-s0507a3:526_0": "504.Saccakāleti saccaṁ vattuṁ yuttakāle. Atthanti diṭṭhadhammikādibhedaṁ hitaṁ. Dhammanti",
  "atk-s0507a3:526_1": "kāraṇaṁ ñāyaṁ. Nirākatvāti chaḍḍetvā pahāya. Soti yo pesuññādiṁ ācarati, so satto.",
  "atk-s0507a3:526_2": "Sesaṁ sabbaṁ heṭṭhā vuttanayameva.",
  "atk-s0507a3:527": "Kūṭavinicchayikapetavatthuvaṇṇanā niṭṭhitā.",
  "atk-s0507a3:528": "10. Dhātuvivaṇṇapetavatthuvaṇṇanā",
  "atk-s0507a3:529_0": "Antalikkhasmiṁtiṭṭhantoti idaṁ dhātuvivaṇṇapetavatthu. Bhagavati kusinārāyaṁ upavattane",
  "atk-s0507a3:529_1": "mallānaṁ sālavane yamakasālānamantare parinibbute dhātuvibhāge ca kate rājā ajātasattu",
  "atk-s0507a3:529_2": "attanā laddhadhātubhāgaṁ gahetvā satta vassāni satta ca māse satta ca divase buddhaguṇe",
  "atk-s0507a3:529_3": "anussaranto uḷārapūjaṁ pavattesi. Tattha asaṅkheyyā appameyyā manussā cittāni pasādetvā",
  "atk-s0507a3:529_4": "saggūpagā ahesuṁ, chaḷāsītimattāni pana purisasahassāni cirakālabhāvitena assaddhiyena",
  "atk-s0507a3:529_5": "micchādassanena ca vipallatthacittā pasādanīyepi ṭhāne attano cittāni padosetvā petesu",
  "atk-s0507a3:529_6": "uppajjiṁsu. Tasmiṁyeva rājagahe aññatarassa vibhavasampannassa kuṭumbikassa bhariyā",
  "atk-s0507a3:529_7": "dhītā suṇisā ca pasannacittā “dhātupūjaṁ karissāmā”ti gandhapupphādīni gahetvā dhātuṭṭhānaṁ",
  "atk-s0507a3:529_8": "gantuṁ āraddhā. So kuṭumbiko “kiṁ aṭṭhikānaṁ pūjanenā”ti tā paribhāsetvā dhātupūjaṁ",
  "atk-s0507a3:529_9": "vivaṇṇesi. Tāpi tassa vacanaṁ anādiyitvā tattha gantvā dhātupūjaṁ katvā gehaṁ āgatā",
  "atk-s0507a3:529_10": "tādisena rogena abhibhūtā nacirasseva kālaṁ katvā devaloke nibbattiṁsu. So pana kodhena",
  "atk-s0507a3:529_11": "abhibhūto nacirasseva kālaṁ katvā tena pāpakammena petesu nibbatti.",
  "atk-s0507a3:530_0": "Athekadivasaṁ āyasmā mahākassapo sattesu anukampāya tathārūpaṁ iddhābhisaṅkhāraṁ",
  "atk-s0507a3:530_1": "abhisaṅkhāsi, yathā manussā te pete tā ca devatāyo passanti. Tathā pana katvā cetiyaṅgaṇe",
  "atk-s0507a3:530_2": "ṭhito taṁ dhātuvivaṇṇakaṁ petaṁ tīhi gāthāhi pucchi. Tassa so peto byākāsi –",
  "atk-s0507a3:531": "507.",
  "atk-s0507a3:532": "“Antalikkhasmiṁ tiṭṭhanto, duggandho pūti vāyasi;",
  "atk-s0507a3:533": "Mukhañca te kimayo pūtigandhaṁ, khādanti kiṁ kammamakāsi pubbe.",
  "atk-s0507a3:534": "508.",
  "atk-s0507a3:535": "“Tato satthaṁ gahetvāna, okkantanti punappunaṁ;",
  "atk-s0507a3:536": "Khārena paripphositvā, okkantanti punappunaṁ.",
  "atk-s0507a3:537": "509.",
  "atk-s0507a3:538": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a3:539": "Kissakammavipākena, idaṁ dukkhaṁ nigacchasī”ti.",
  "atk-s0507a3:540": "510.",
  "atk-s0507a3:541": "“Ahaṁ rājagahe ramme, ramaṇīye giribbaje;",
  "atk-s0507a3:542": "Issaro dhanadhaññassa, supahūtassa mārisa.",
  "atk-s0507a3:543": "511.",
  "atk-s0507a3:544": "“Tassāyaṁ me bhariyā ca, dhītā ca suṇisā ca me;",
  "atk-s0507a3:545": "Tā mālaṁ uppalañcāpi, paccagghañca vilepanaṁ;",
  "atk-s0507a3:546": "Thūpaṁ harantiyo vāresiṁ, taṁ pāpaṁ pakataṁ mayā.",
  "atk-s0507a3:547": "512.",
  "atk-s0507a3:548": "“Chaḷāsītisahassāni, mayaṁ paccattavedanā;",
  "atk-s0507a3:549": "Thūpapūjaṁ vivaṇṇetvā, paccāma niraye bhusaṁ.",
  "atk-s0507a3:550": "513.",
  "atk-s0507a3:551": "“Ye ca kho thūpapūjāya, vattante arahato mahe;",
  "atk-s0507a3:552": "Ādīnavaṁ pakāsenti, vivecayetha ne tato.",
  "atk-s0507a3:553": "514.",
  "atk-s0507a3:554": "“Imā ca passa ayantiyo, māladhārī alaṅkatā;",
  "atk-s0507a3:555": "Mālāvipākaṁnubhontiyo, samiddhā ca tā yasassiniyo.",
  "atk-s0507a3:556": "515.",
  "atk-s0507a3:557": "“Tañca disvāna accheraṁ, abbhutaṁ lomahaṁsanaṁ;",
  "atk-s0507a3:558": "Namo karonti sappaññā, vandanti taṁ mahāmuniṁ.",
  "atk-s0507a3:559": "516.",
  "atk-s0507a3:560": "“Sohaṁ nūna ito gantvā, yoniṁ laddhāna mānusiṁ;",
  "atk-s0507a3:561": "Thūpapūjaṁ karissāmi, appamatto punappuna”nti.",
  "atk-s0507a3:562_0": "507-8. Tattha duggandhoti aniṭṭhagandho, kuṇapagandhagandhīti attho. Tenāha “pūti",
  "atk-s0507a3:562_1": "vāyasī”ti. Tatoti duggandhavāyanato kimīhi khāyitabbato ca upari. Sattaṁ gahetvāna,",
  "atk-s0507a3:562_2": "okkantanti punappunanti kammasañcoditā sattā nisitadhāraṁ satthaṁ gahetvā punappunaṁ",
  "atk-s0507a3:562_3": "taṁ vaṇamukhaṁ avakantanti. Khārena paripphositvā, okkantanti punappunanti avakantitaṭṭhāne",
  "atk-s0507a3:562_4": "khārodakena āsiñcitvā punappunampi avakantanti.",
  "atk-s0507a3:563": "510.Issaro dhanadhaññassa, supahūtassāti ativiya pahūtassa dhanassa dhaññassa ca issaro sāmī, aḍḍho mahaddhanoti attho.",
  "atk-s0507a3:564_0": "511.Tassāyaṁ me bhariyā ca, dhītā ca suṇisā cāti tassa mayhaṁ ayaṁ purimattabhāve",
  "atk-s0507a3:564_1": "bhariyā, ayaṁ dhītā, ayaṁ suṇisā. Tā devabhūtā ākāse ṭhitāti dassento vadati. Paccagghanti",
  "atk-s0507a3:564_2": "abhinavaṁ. Thūpaṁ harantiyo vāresinti thūpaṁ pūjetuṁ upanentiyo dhātuṁ vivaṇṇento",
  "atk-s0507a3:564_3": "paṭikkhipiṁ. Taṁ pāpaṁ pakataṁ mayāti taṁ dhātuvivaṇṇanapāpaṁ kataṁ samācaritaṁ mayāti",
  "atk-s0507a3:564_4": "vippaṭisārappatto vadati.",
  "atk-s0507a3:565_0": "512.Chaḷāsītisahassānīti chasahassādhikā asītisahassamattā. Mayanti te pete attanā",
  "atk-s0507a3:565_1": "saddhiṁ saṅgahetvā vadati. Paccattavedanāti visuṁ visuṁ anubhuyyamānadukkhavedanā.",
  "atk-s0507a3:565_2": "Nirayeti baladukkhatāya pettivisayaṁ nirayasadisaṁ katvā āha.",
  "atk-s0507a3:566_0": "513.Ye ca kho thūpapūjāya, vattante arahato maheti arahato sammāsambuddhassa thūpaṁ",
  "atk-s0507a3:566_1": "uddissa pūjāmahe pavattamāne ahaṁ viya ye thūpapūjāya ādīnavaṁ dosaṁ pakāsenti. Te",
  "atk-s0507a3:566_2": "puggale tato puññato vivecayetha vivecāpayetha, paribāhire janayethāti aññāpadesena",
  "atk-s0507a3:566_3": "attano mahājāniyataṁ vibhāveti.",
  "atk-s0507a3:567": "514.Āyantiyoti ākāsena āgacchantiyo. Mālāvipākanti thūpe katamālāpūjāya vipākaṁ phalaṁ. Samiddhāti dibbasampattiyā samiddhā. Tā yasassiniyoti tā parivāravantiyo.",
  "atk-s0507a3:568_0": "515.Tañca disvānāti tassa atiparittassa pūjāpuññassa acchariyaṁ abbhutaṁ lomahaṁsanaṁ",
  "atk-s0507a3:568_1": "atiuḷāraṁ vipākavisesaṁ disvā. Namo karonti sappaññā, vandanti taṁ mahāmuninti, bhante",
  "atk-s0507a3:568_2": "kassapa, imā itthiyo taṁ uttamapuññakkhettabhūtaṁ vandanti abhivādenti, namo karonti",
  "atk-s0507a3:568_3": "namakkārañca karontīti attho.",
  "atk-s0507a3:569": "516. Atha so peto saṁviggamānaso saṁvegānurūpaṁ āyatiṁ attanā kātabbaṁ dassento “sohaṁ nūnā”ti gāthamāha. Taṁ uttānatthameva.",
  "atk-s0507a3:570": "Evaṁ petena vutto mahākassapo taṁ aṭṭhuppattiṁ katvā sampattaparisāya dhammaṁ desesi.",
  "atk-s0507a3:571": "Dhātuvivaṇṇapetavatthuvaṇṇanā niṭṭhitā.",
  "atk-s0507a3:572": "Iti khuddaka-aṭṭhakathāya petavatthusmiṁ",
  "atk-s0507a3:573": "Dasavatthupaṭimaṇḍitassa",
  "atk-s0507a3:574": "Tatiyassa cūḷavaggassa atthasaṁvaṇṇanā niṭṭhitā."
}