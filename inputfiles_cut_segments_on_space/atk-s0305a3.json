{
  "atk-s0305a3:0": "4. Indriyasaṁyuttaṁ",
  "atk-s0305a3:1": "1. Suddhikavaggo",
  "atk-s0305a3:2": "1. Suddhikasuttavaṇṇanā",
  "atk-s0305a3:3_0": "471. Indriyasaṁyuttassa paṭhame saddhindriyaṁ satindriyaṁ paññindriyanti imāni tīṇi",
  "atk-s0305a3:3_1": "catubhūmakakusalavipākesu ceva kiriyāsu ca labbhanti. Vīriyindriyasamādhindriyāni",
  "atk-s0305a3:3_2": "catubhūmakakusale akusale vipāke kiriyāyāti sabbattha labbhanti. Iti idaṁ suttaṁ",
  "atk-s0305a3:3_3": "catubhūmakasabbasaṅgāhakadhammaparicchedavasena vuttanti veditabbaṁ.",
  "atk-s0305a3:4": "7. Dutiyasamaṇabrāhmaṇasuttavaṇṇanā",
  "atk-s0305a3:5_0": "477. Sattame saddhindriyaṁ nappajānantīti dukkhasaccavasena na pajānanti. Saddhindriyasamudayaṁ",
  "atk-s0305a3:5_1": "nappajānantīti samudayasaccavasena na pajānanti. Evaṁ nirodhaṁ nirodhasaccavasena,",
  "atk-s0305a3:5_2": "paṭipadaṁ maggasaccavasenāti. Sesesupi eseva nayo.",
  "atk-s0305a3:6_0": "Sukkapakkhe pana adhimokkhavasena āvajjanasamudayā saddhindriyasamudayo hoti, paggahavasena",
  "atk-s0305a3:6_1": "āvajjanasamudayā vīriyindriyasamudayo, upaṭṭhānavasena āvajjanasamudayā satindriyasamudayo,",
  "atk-s0305a3:6_2": "avikkhepavasena āvajjanasamudayā samādhindriyasamudayo, dassanavasena āvajjanasamudayā",
  "atk-s0305a3:6_3": "paññindriyasamudayo hoti. Tathā chandavasena āvajjanasamudayā saddhindriyasamudayo",
  "atk-s0305a3:6_4": "hoti, chandavasena āvajjanasamudayā vīriyasatisamādhipaññindriyasamudayo hoti. Manasikāravasena",
  "atk-s0305a3:6_5": "āvajjanasamudayā saddhindriyasamudayo hoti. Manasikāravasena āvajjanasamudayā vīriyasatisamādhipaññindriyasamudayo",
  "atk-s0305a3:6_6": "hotīti evampi attho veditabbo. Imesu paṭipāṭiyā chasu suttesu catusaccameva kathitaṁ.",
  "atk-s0305a3:7": "8. Daṭṭhabbasuttavaṇṇanā",
  "atk-s0305a3:8_0": "478. Aṭṭhame kattha ca, bhikkhave, saddhindriyaṁ daṭṭhabbaṁ, catūsu sotāpattiyaṅgesūtiādi",
  "atk-s0305a3:8_1": "imesaṁ indriyānaṁ savisaye jeṭṭhakabhāvadassanatthaṁ vuttaṁ. Yathā hi cattāro seṭṭhiputtā",
  "atk-s0305a3:8_2": "rājāti rājapañcamesu sahāyesu ‘‘nakkhattaṁ kīḷissāmā’’ti vīthiṁ otiṇṇesu ekassa seṭṭhiputtassa",
  "atk-s0305a3:8_3": "gehaṁ gatakāle itare cattāro tuṇhī nisīdanti, gehasāmikova – ‘‘imesaṁ khādanīyaṁ",
  "atk-s0305a3:8_4": "bhojanīyaṁ detha, gandhamālālaṅkārādīni dethā’’ti gehe vicāreti. Dutiyassa, tatiyassa,",
  "atk-s0305a3:8_5": "catutthassa gehaṁ gatakāle itare cattāro tuṇhī nisīdanti, gehasāmikova – ‘‘imesaṁ",
  "atk-s0305a3:8_6": "khādanīyaṁ bhojanīyaṁ detha, gandhamālālaṅkārādīni dethā’’ti gehe vicāreti. Atha",
  "atk-s0305a3:8_7": "sabbapacchā rañño gehaṁ gatakāle kiñcāpi rājā sabbattha issaro, imasmiṁ pana kāle",
  "atk-s0305a3:8_8": "attano geheyeva – ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti",
  "atk-s0305a3:8_9": "gehe vicāreti. Evameva saddhāpañcamakesu indriyesu tesu sahāyesu ekato vīthiṁ otarantesu",
  "atk-s0305a3:8_10": "viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti,",
  "atk-s0305a3:8_11": "gehasāmikova vicāreti, evaṁ sotāpattiyaṅgāni patvā adhimokkhalakkhaṇaṁ saddhindriyameva",
  "atk-s0305a3:8_12": "jeṭṭhakaṁ hoti pubbaṅgamaṁ, sesāni tadanvayāni honti. Yathā dutiyassa gehe itare",
  "atk-s0305a3:8_13": "cattāro tuṇhī nisīdanti, gehasāmikova vicāreti, evaṁ sammappadhānāni patvā paggahalakkhaṇaṁ",
  "atk-s0305a3:8_14": "vīriyindriyameva jeṭṭhakaṁ hoti pubbaṅgamaṁ, sesāni tadanvayāni honti. Yathā tatiyassa",
  "atk-s0305a3:8_15": "gehe itare cattāro tuṇhī nisīdanti, gehasāmikova vicāreti, evaṁ satipaṭṭhānāni patvā",
  "atk-s0305a3:8_16": "upaṭṭhānalakkhaṇaṁ satindriyameva jeṭṭhakaṁ hoti pubbaṅgamaṁ, sesāni tadanvayāni",
  "atk-s0305a3:8_17": "honti. Yathā catutthassa gehe itare cattāro tuṇhī nisīdanti, gehasāmikova vicāreti,",
  "atk-s0305a3:8_18": "evaṁ jhānavimokkhe patvā avikkhepalakkhaṇaṁ samādhindriyameva jeṭṭhakaṁ hoti pubbaṅgamaṁ,",
  "atk-s0305a3:8_19": "sesāni tadanvayāni honti. Sabbapacchā rañño gehaṁ gatakāle pana yathā itare cattāro",
  "atk-s0305a3:8_20": "tuṇhī nisīdanti, rājāva gehe vicāreti, evameva ariyasaccāni patvā pajānanalakkhaṇaṁ",
  "atk-s0305a3:8_21": "paññindriyameva jeṭṭhakaṁ hoti pubbaṅgamaṁ, sesāni tadanvayāni hontīti.",
  "atk-s0305a3:9": "9-10. Paṭhamavibhaṅgasuttādivaṇṇanā",
  "atk-s0305a3:10_0": "479-480. Navame satinepakkenāti ettha nipakassa bhāvo nepakkaṁ, paññāyetaṁ nāmaṁ.",
  "atk-s0305a3:10_1": "Kasmā pana satibhājane paññā vuttāti? Satiyā balavabhāvadassanatthaṁ. Balavasati",
  "atk-s0305a3:10_2": "hi idha adhippetā. Sā ca paññāsampayuttāva balavatī hoti, na vippayuttāti paññāsampayuttasatiṁ",
  "atk-s0305a3:10_3": "dassento evamāha. Cirakatanti cirakālaṁ kataṁ dānaṁ vā sīlaṁ vā uposathakammaṁ vā.",
  "atk-s0305a3:10_4": "Cirabhāsitanti ‘‘asukasmiṁ ṭhāne asukaṁ nāma bhāsita’’nti evaṁ cirakāle bhāsitaṁ.",
  "atk-s0305a3:10_5": "Vossaggārammaṇaṁ katvāti nibbānārammaṇaṁ katvā. Udayatthagāminiyāti udayañca atthañca",
  "atk-s0305a3:10_6": "gacchantiyā, udayabbayapariggahikāyāti attho. Imasmiṁ sutte saddhāsatipaññindriyāni",
  "atk-s0305a3:10_7": "pubbabhāgāni, vīriyindriyaṁ missakaṁ, samādhindriyaṁ nibbattitalokuttarameva kathitaṁ.",
  "atk-s0305a3:10_8": "Dasamepi ayameva dhammaparicchedoti.",
  "atk-s0305a3:11": "Suddhikavaggo paṭhamo.",
  "atk-s0305a3:12": "2. Mudutaravaggo",
  "atk-s0305a3:13": "1. Paṭilābhasuttavaṇṇanā",
  "atk-s0305a3:14": "481. Dutiyavaggassa paṭhame sammappadhāne ārabbhāti sammappadhāne paṭicca, sammappadhāne bhāventoti attho. Satindriyepi eseva nayo.",
  "atk-s0305a3:15": "2. Paṭhamasaṁkhittasuttavaṇṇanā",
  "atk-s0305a3:16_0": "482. Dutiye tatoti vipassanāmaggaphalavasena nissakkaṁ veditabbaṁ. Samattāni hi paripuṇṇāni",
  "atk-s0305a3:16_1": "pañcindriyāni arahattamaggassa vipassanindriyāni nāma honti. Tato mudutarehīti tehi",
  "atk-s0305a3:16_2": "arahattamaggassa vipassanindriyehi mudutarāni anāgāmimaggassa vipassanindriyāni nāma",
  "atk-s0305a3:16_3": "honti, tato mudutarāni sakadāgāmimaggassa, tato mudutarāni sotāpattimaggassa vipassanindriyāni",
  "atk-s0305a3:16_4": "nāma honti, tato mudutarāni dhammānusārimaggassa, tato mudutarāni saddhānusārimaggassa",
  "atk-s0305a3:16_5": "vipassanindriyāni nāma honti.",
  "atk-s0305a3:17_0": "Tathā samattāni paripuṇṇāni pañcindriyāni arahattamaggindriyāni nāma honti, tato",
  "atk-s0305a3:17_1": "mudutarāni anāgāmimaggindriyāni nāma honti, tato mudutarāni sakadāgāmimaggindriyāni",
  "atk-s0305a3:17_2": "nāma honti, tato mudutarāni sotāpattimaggindriyāni nāma honti, tato mudutarāni dhammānusārimaggindriyāni,",
  "atk-s0305a3:17_3": "tato mudutarāni saddhānusārimaggindriyāni nāma honti.",
  "atk-s0305a3:18_0": "Samattāni paripuṇṇāni pañcindriyāni arahattaphalindriyāni nāma honti, tato mudutarāni",
  "atk-s0305a3:18_1": "anāgāmiphalindriyāni, tato mudutarāni sakadāgāmiphalindriyāni, tato mudutarāni sotāpattiphalindriyāni",
  "atk-s0305a3:18_2": "nāma honti. Dhammānusārisaddhānusārino pana dvepi sotāpattimaggaṭṭhapuggalā, maggaṭṭhapuggalavasena",
  "atk-s0305a3:18_3": "nesaṁ nānattaṁ jātanti āgamanenapi maggenapi. Saddhānusārī puggalo hi uddisāpento",
  "atk-s0305a3:18_4": "paripucchanto anupubbena maggaṁ pāpuṇāti, dhammānusārī ekena vā dvīhi vā savanehi.",
  "atk-s0305a3:18_5": "Evaṁ tāva nesaṁ āgamanena nānattaṁ veditabbaṁ.",
  "atk-s0305a3:19_0": "Dhammānusārissa pana maggo tikkho hoti, sūraṁ ñāṇaṁ vahati, asaṅkhārena appayogena",
  "atk-s0305a3:19_1": "kilese chindati kadalikkhandhaṁ viya tikhiṇā asidhārā. Saddhānusārissa na tassa viya",
  "atk-s0305a3:19_2": "maggo tikkho hoti, na sūraṁ ñāṇaṁ vahati, sasaṅkhārena sappayogena kilese chindati",
  "atk-s0305a3:19_3": "kadalikkhandhaṁ viya atikhiṇā asidhārā. Kilesakkhaye pana tesaṁ nānattaṁ natthi.",
  "atk-s0305a3:19_4": "Avasesā ca kilesā khīyanti.",
  "atk-s0305a3:20": "3. Dutiyasaṁkhittasuttavaṇṇanā",
  "atk-s0305a3:21_0": "483. Tatiye tatoti phalavasena nissakkaṁ veditabbaṁ. Samattāni hi paripuṇṇāni pañcindriyāni",
  "atk-s0305a3:21_1": "arahattaphalindriyāni nāma honti, arahattaphalena samannāgato puggalo arahā nāma",
  "atk-s0305a3:21_2": "hoti. Arahattaphalato mudutarāni anāgāmiphalindriyāni nāma honti, tato mudutarāni",
  "atk-s0305a3:21_3": "sakadāgāmiphalindriyāni, tato mudutarāni sotāpattiphalindriyāni, sotāpattiphalena",
  "atk-s0305a3:21_4": "samannāgato puggalo sotāpanno nāma hoti. Indriyavemattatā phalavemattatā hotīti indriyanānattena",
  "atk-s0305a3:21_5": "phalanānattaṁ, phalanānattena puggalanānattanti.",
  "atk-s0305a3:22": "4. Tatiyasaṁkhittasuttavaṇṇanā",
  "atk-s0305a3:23_0": "484. Catutthe paripūraṁ paripūrakārī ārādhetīti paripūraṁ arahattamaggaṁ karonto",
  "atk-s0305a3:23_1": "arahattaphalaṁ ārādheti. Padesaṁ padesakārīti avasese tayo padesamagge karonto padesaṁ",
  "atk-s0305a3:23_2": "phalattayamattameva ārādheti. Iti imesu catūsupi suttesu missakāneva indriyāni kathitāni.",
  "atk-s0305a3:24": "5-7. Paṭhamavitthārasuttādivaṇṇanā",
  "atk-s0305a3:25_0": "485-487. Pañcame tato mudutarehīti vipassanāvasena nissakkaṁ veditabbaṁ. Paripuṇṇāni",
  "atk-s0305a3:25_1": "hi pañcindriyāni arahattamaggassa vipassanindriyāni honti, tato mudutarāni antarāparinibbāyissa",
  "atk-s0305a3:25_2": "vipassanindriyāni, tato mudutarāni upahaccaparinibbāyissa, tato mudutarāni asaṅkhāraparinibbāyissa,",
  "atk-s0305a3:25_3": "tato mudutarāni sasaṅkhāraparinibbāyissa, tato mudutarāni uddhaṁsotaakaniṭṭhagāmissa",
  "atk-s0305a3:25_4": "vipassanindriyāni nāma honti.",
  "atk-s0305a3:26_0": "Imasmiṁ pana ṭhāne arahattamaggeyeva ṭhatvā pañca nissakkāni nīharitabbāni. Arahattamaggassa",
  "atk-s0305a3:26_1": "hi vipassanindriyehi mudutarāni paṭhamaantarāparinibbāyissa vipassanindriyāni, tato",
  "atk-s0305a3:26_2": "mudutarāni dutiyaantarāparinibbāyissa, tato mudutarāni tatiyaantarāparinibbāyissa,",
  "atk-s0305a3:26_3": "tato mudutarāni upahaccaparinibbāyissa, tato mudutarāni uddhaṁsotaakaniṭṭhagāmissa",
  "atk-s0305a3:26_4": "vipassanindriyāni. Asaṅkhāraparinibbāyissa sasaṅkhāraparinibbāyinopi eteva pañca janā.",
  "atk-s0305a3:27_0": "Idāni tīṇi nissakkāni. Sakadāgāmimaggassa hi indriyehi mudutarāni sotāpattimaggindriyāni,",
  "atk-s0305a3:27_1": "sotāpattimaggeyeva indriyehi mudutarāni dhammānusārimaggindriyāni. Tehipi mudutarāni",
  "atk-s0305a3:27_2": "saddhānusārimaggindriyāni. Chaṭṭhasattamāni vuttanayāneva. Imesu pana tīsupi suttesu",
  "atk-s0305a3:27_3": "pubbabhāgavipassanindriyāneva kathitāni.",
  "atk-s0305a3:28": "8. Paṭipannasuttavaṇṇanā",
  "atk-s0305a3:29_0": "488. Aṭṭhame tato mudutarehīti maggaphalavasena nissakkaṁ veditabbaṁ. Taṁ pāḷiyaṁ",
  "atk-s0305a3:29_1": "vuttameva. Bāhiroti imehi aṭṭhahi puggalehi bahibhūto. Puthujjanapakkhe ṭhitoti puthujjanakoṭṭhāse",
  "atk-s0305a3:29_2": "ṭhito. Imasmiṁ sutte lokuttarāneva indriyāni kathitāni.",
  "atk-s0305a3:30": "9-10. Sampannasuttādivaṇṇanā",
  "atk-s0305a3:31": "489-490. Navame indriyasampannoti paripuṇṇindriyo. Dasamaṁ uttānameva. Imasmiṁ suttadvaye missakāni indriyāni kathitānīti.",
  "atk-s0305a3:32": "Mudutaravaggo dutiyo.",
  "atk-s0305a3:33": "3. Chaḷindriyavaggo",
  "atk-s0305a3:34": "2. Jīvitindriyasuttavaṇṇanā",
  "atk-s0305a3:35_0": "492. Tatiyavaggassa dutiye itthindriyantiādīsu itthibhāve indaṭṭhaṁ karotīti itthindriyaṁ.",
  "atk-s0305a3:35_1": "Purisabhāve indaṭṭhaṁ karotīti purisindriyaṁ. Jīvite indaṭṭhaṁ karotīti jīvitindriyaṁ.",
  "atk-s0305a3:35_2": "Atthuppattikaṁ kiretaṁ suttaṁ. Saṅghamajjhasmiñhi ‘‘kati nu kho vaṭṭindriyānī’’ti",
  "atk-s0305a3:35_3": "kathā udapādi, atha bhagavā vaṭṭindriyāni dassento tīṇimāni bhikkhavetiādimāha.",
  "atk-s0305a3:36": "3. Aññindriyasuttavaṇṇanā",
  "atk-s0305a3:37_0": "493. Tatiye anaññātaññassāmītindriyanti ‘‘anamatagge saṁsāre ajānitapubbaṁ dhammaṁ",
  "atk-s0305a3:37_1": "jānissāmī’’ti paṭipannassa sotāpattimaggakkhaṇe uppannaṁ indriyaṁ. Aññindriyanti",
  "atk-s0305a3:37_2": "tesaṁyeva ñātadhammānaṁ ājānanākārena sotāpattiphalādīsu chasu ṭhānesu uppannaṁ indriyaṁ.",
  "atk-s0305a3:37_3": "Aññātāvindriyanti aññātāvīsu arahattaphaladhammesu uppannaṁ indriyaṁ. Tattha tattha",
  "atk-s0305a3:37_4": "tena tenākārena uppannassa ñāṇassevetaṁ adhivacanaṁ. Idampi suttaṁ atthuppattikameva.",
  "atk-s0305a3:37_5": "Saṅghamajjhasmiñhi ‘‘kati nu kho lokuttarindriyānī’’ti kathā udapādi, atha bhagavā",
  "atk-s0305a3:37_6": "tāni dassento tīṇimāni, bhikkhave, indriyānītiādimāha.",
  "atk-s0305a3:38": "4. Ekabījīsuttavaṇṇanā",
  "atk-s0305a3:39_0": "494. Catutthe tato mudutarehīti vipassanato nissakkaṁ veditabbaṁ. Samattāni hi pañcindriyāni",
  "atk-s0305a3:39_1": "arahattamaggassa vipassanindriyāni nāma honti, tato mudutarāni antarāparinibbāyissa",
  "atk-s0305a3:39_2": "vipassanindriyāni, tato mudutarāni upahaccaparinibbāyissa, tato mudutarāni asaṅkhāraparinibbāyissa,",
  "atk-s0305a3:39_3": "tato mudutarāni sasaṅkhāraparinibbāyissa, tato mudutarāni uddhaṁsotaakaniṭṭhagāmissa",
  "atk-s0305a3:39_4": "vipassanindriyāni nāma. Idhāpi purimanayeneva arahattamagge ṭhatvā pañca nissakkāni nīharitabbāni.",
  "atk-s0305a3:40_0": "Yathā pana purimanaye sakadāgāmimagge ṭhatvā tīṇi nissakkāni, evamidha pañca nīharitabbāni.",
  "atk-s0305a3:40_1": "Sakadāgāmimaggassa hi vipassanindriyehi mudutarāni sotāpattimaggassa vipassanindriyāni,",
  "atk-s0305a3:40_2": "sotāpattimaggassa ca tehi vipassanindriyehi mudutarāni ekabījiādīnaṁ maggassa vipassanindriyāni.",
  "atk-s0305a3:41_0": "Ettha ca ekabījītiādīsu yo sotāpanno hutvā ekameva attabhāvaṁ janetvā arahattaṁ pāpuṇāti,",
  "atk-s0305a3:41_1": "ayaṁ ekabījī nāma. Yathāha ‘‘katamo ca puggalo ekabījī, idhekacco puggalo tiṇṇaṁ",
  "atk-s0305a3:41_2": "saṁyojanānaṁ parikkhayā sotāpanno hoti avinipātadhammo niyato sambodhiparāyaṇo, so",
  "atk-s0305a3:41_3": "ekaññeva mānusakaṁ bhavaṁ sandhāvitvā saṁsaritvā dukkhassantaṁ karoti. Ayaṁ vuccati",
  "atk-s0305a3:41_4": "puggalo ekabījī’’ti (pu. pa. 33).",
  "atk-s0305a3:42_0": "Yo pana dve tayo bhave saṁsaritvā dukkhassantaṁ karoti, ayaṁ kolaṁkolo nāma. Yathāha",
  "atk-s0305a3:42_1": "‘‘katamo ca puggalo kolaṁkolo. Idhekacco puggalo tiṇṇaṁ saṁyojanānaṁ parikkhayā sotāpanno",
  "atk-s0305a3:42_2": "hoti avinipātadhammo niyato sambodhiparāyaṇo, so dve vā tīṇi vā kulāni sandhāvitvā",
  "atk-s0305a3:42_3": "saṁsaritvā dukkhassantaṁ karoti. Ayaṁ vuccati puggalo kolaṁkolo’’ti (pu. pa. 32).",
  "atk-s0305a3:42_4": "Tattha kulānīti bhavā veditabbā. ‘‘Dve vā tīṇi vā’’ti idaṁ desanāmattameva, yāva",
  "atk-s0305a3:42_5": "chaṭṭhabhavā saṁsaranto pana kolaṁkolova hoti.",
  "atk-s0305a3:43_0": "Yassa sattakkhattuṁ paramā upapatti, aṭṭhamaṁ bhavaṁ nādiyati, ayaṁ sattakkhattuparamo",
  "atk-s0305a3:43_1": "nāma. Yathāha ‘‘katamo ca puggalo sattakkhattuparamo. Idhekacco puggalo tiṇṇaṁ saṁyojanānaṁ",
  "atk-s0305a3:43_2": "parikkhayā sotāpanno hoti avinipātadhammo niyato sambodhiparāyaṇo, so sattakkhattuṁ",
  "atk-s0305a3:43_3": "deve ca manusse ca sandhāvitvā saṁsaritvā dukkhassantaṁ karoti, ayaṁ vuccati puggalo",
  "atk-s0305a3:43_4": "sattakkhattuparamo’’ti (pu. pa. 31).",
  "atk-s0305a3:44_0": "Bhagavatā gahitanāmavaseneva cetāni tesaṁ nāmāni. ‘‘Ettakañhi ṭhānaṁ gato ekabījī",
  "atk-s0305a3:44_1": "nāma hoti, ettakaṁ kolaṁkolo, ettakaṁ sattakkhattuparamo’’ti bhagavatā etesaṁ nāmaṁ",
  "atk-s0305a3:44_2": "gahitaṁ. Niyamato pana ‘‘ayaṁ ekabījī, ayaṁ kolaṁkolo, ayaṁ sattakkhattuparamo’’ti natthi.",
  "atk-s0305a3:45_0": "Ko pana nesaṁ etaṁ pabhedaṁ niyametīti? Keci pana therā ‘‘pubbahetu niyametī’’ti",
  "atk-s0305a3:45_1": "vadanti, keci ‘‘paṭhamamaggo’’, keci ‘‘uparima tayo maggā’’, keci ‘‘tiṇṇaṁ maggānaṁ",
  "atk-s0305a3:45_2": "vipassanā’’ti. Tattha ‘‘pubbahetu niyametī’’ti vāde paṭhamamaggassa upanissayo kato",
  "atk-s0305a3:45_3": "nāma hoti, upari tayo maggā anupanissayā uppannāti vacanaṁ āpajjati. ‘‘Paṭhamamaggo",
  "atk-s0305a3:45_4": "niyametī’’ti vāde upari tiṇṇaṁ maggānaṁ niratthakatā āpajjati. ‘‘Upari tayo maggā",
  "atk-s0305a3:45_5": "niyamentī’’ti vāde paṭhamamagge anuppanneva upari tayo maggā uppannāti āpajjati.",
  "atk-s0305a3:45_6": "‘‘Tiṇṇaṁ maggānaṁ vipassanā niyametī’’ti vādo pana yujjati. Sace hi upari tiṇṇaṁ",
  "atk-s0305a3:45_7": "maggānaṁ vipassanā balavatī hoti, ekabījī nāma hoti, tato mandatarāya kolaṁkolo,",
  "atk-s0305a3:45_8": "tato mandatarāya sattakkhattuparamoti.",
  "atk-s0305a3:46_0": "Ekacco hi sotāpanno vaṭṭajjhāsayo hoti vaṭṭābhirato punappunaṁ vaṭṭasmiṁyeva vicarati",
  "atk-s0305a3:46_1": "sandissati. Anāthapiṇḍiko seṭṭhi, visākhā upāsikā, cūḷarathamahārathā devaputtā,",
  "atk-s0305a3:46_2": "anekavaṇṇo devaputto, sakko devarājā, nāgadatto devaputtoti ime hi ettakā janā vaṭṭajjhāsayā",
  "atk-s0305a3:46_3": "vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti",
  "atk-s0305a3:46_4": ", ime idha na gahitā. Na kevalañcime, yopi manussesuyeva sattakkhattuṁ saṁsaritvā",
  "atk-s0305a3:46_5": "arahattaṁ pāpuṇāti, yopi devaloke nibbatto devesuyeva sattakkhattuṁ aparāparaṁ saṁsaritvā",
  "atk-s0305a3:46_6": "arahattaṁ pāpuṇāti, imepi idha na gahitā. Kālena deve, kālena manusse saṁsaritvā",
  "atk-s0305a3:46_7": "pana arahattaṁ pāpuṇantova idha gahito. Tasmā sattakkhattuparamoti idaṁ idhaṭṭhakavokiṇṇasukkhavipassakassa",
  "atk-s0305a3:46_8": "nāmaṁ kathitanti veditabbaṁ.",
  "atk-s0305a3:47_0": "Dhammānusārī saddhānusārīti ettha pana imasmiṁ sāsane lokuttaradhammaṁ nibbattentassa",
  "atk-s0305a3:47_1": "dve dhurāni, dve sīsāni, dve abhinivesā – saddhādhuraṁ, paññādhuraṁ , saddhāsīsaṁ,",
  "atk-s0305a3:47_2": "paññāsīsaṁ, saddhābhiniveso, paññābhinivesoti. Tattha yo bhikkhu ‘‘sace saddhāya",
  "atk-s0305a3:47_3": "sakkā nibbattetuṁ, nibbattessāmi lokuttaramagga’’nti saddhaṁ dhuraṁ katvā sotāpattimaggaṁ",
  "atk-s0305a3:47_4": "nibbatteti, so maggakkhaṇe saddhānusārī nāma hoti. Phalakkhaṇe pana saddhāvimutto",
  "atk-s0305a3:47_5": "nāma hutvā ekabījī kolaṁkolo sattakkhattuparamoti tividho hoti. Tattha ekeko dukkhāpaṭipadādivasena",
  "atk-s0305a3:47_6": "catubbidhabhāvaṁ āpajjatīti saddhādhurena dvādasa janā honti.",
  "atk-s0305a3:48_0": "Yo pana ‘‘sace paññāya sakkā nibbattetuṁ, nibbattessāmi lokuttaramagga’’nti paññaṁ",
  "atk-s0305a3:48_1": "dhuraṁ katvā sotāpattimaggaṁ nibbatteti, so maggakkhaṇe dhammānusārī nāma hoti. Phalakkhaṇe",
  "atk-s0305a3:48_2": "pana paññāvimutto nāma hutvā ekabījiādibhedena dvādasabhedova hoti. Evaṁ dve maggaṭṭhā",
  "atk-s0305a3:48_3": "phalakkhaṇe catuvīsati sotāpannā hontīti.",
  "atk-s0305a3:49_0": "Tipiṭakatissatthero kira ‘‘tīṇi piṭakāni sodhessāmī’’ti paratīraṁ gato. Taṁ eko kuṭumbiko",
  "atk-s0305a3:49_1": "catūhi paccayehi upaṭṭhāsi, thero āgamanakāle ‘‘gacchāmi upāsakā’’ti āha. ‘‘Kahaṁ",
  "atk-s0305a3:49_2": "bhante’’ti? ‘‘Amhākaṁ ācariyupajjhāyānaṁ santika’’nti. ‘‘Na sakkā, bhante, mayā gantuṁ,",
  "atk-s0305a3:49_3": "bhaddantaṁ pana nissāya mayā sāsanassa guṇo ñāto, tumhākaṁ parammukhā kīdisaṁ bhikkhuṁ",
  "atk-s0305a3:49_4": "upasaṅkamāmī’’ti? Atha naṁ thero āha – ‘‘yo bhikkhu catuvīsati sotāpanne dvādasa",
  "atk-s0305a3:49_5": "sakadāgāmī aṭṭhacattālīsa anāgāmī dvādasa arahante dassetvā dhammakathaṁ kathetuṁ",
  "atk-s0305a3:49_6": "sakkoti, evarūpaṁ bhikkhuṁ upaṭṭhātuṁ vaṭṭatī’’ti. Imasmiṁ sutte vipassanā kathitāti.",
  "atk-s0305a3:50": "5-10. Suddhakasuttādivaṇṇanā",
  "atk-s0305a3:51_0": "495-500. Pañcame cakkhu ca taṁ cakkhudvāre nibbattānaṁ dhammānaṁ ādhipateyyasaṅkhātena",
  "atk-s0305a3:51_1": "indaṭṭhena indriyañcāti cakkhundriyaṁ. Sotindriyādīsupi eseva nayo. Sesaṁ sabbattha",
  "atk-s0305a3:51_2": "uttānameva. Imasmiṁ vagge paṭhamasuttañceva chaṭṭhādīni ca pañcāti cha suttāni catusaccavasena kathitānīti.",
  "atk-s0305a3:52": "Chaḷindriyavaggo tatiyo.",
  "atk-s0305a3:53": "4. Sukhindriyavaggo",
  "atk-s0305a3:54": "1-5. Suddhikasuttādivaṇṇanā",
  "atk-s0305a3:55_0": "501-505. Catutthavaggassa paṭhame sukhañca taṁ sahajātānaṁ ādhipateyyasaṅkhātena",
  "atk-s0305a3:55_1": "indaṭṭhena indriyañcāti sukhindriyaṁ. Dukkhindriyādīsupi eseva nayo. Ettha ca sukhindriyadukkhindriyadomanassindriyāni",
  "atk-s0305a3:55_2": "kāmāvacarāneva, somanassindriyaṁ ṭhapetvā arūpāvacaraṁ sesaṁ tebhūmakaṁ, upekkhindriyaṁ",
  "atk-s0305a3:55_3": "catubhūmakaṁ. Dutiyādīni cattāri catusaccavaseneva kathitāni.",
  "atk-s0305a3:56": "6. Paṭhamavibhaṅgasuttavaṇṇanā",
  "atk-s0305a3:57_0": "506. Chaṭṭhe kāyikanti kāyapasādavatthukaṁ. Sukhanti ayamassa sarūpaniddeso. Sātanti",
  "atk-s0305a3:57_1": "tasseva vevacanaṁ, madhuranti vuttaṁ hoti. Kāyasamphassajanti kāyasamphassato jātaṁ.",
  "atk-s0305a3:57_2": "Sukhaṁ sātanti vuttanayameva. Vedayitanti ayamassa sabbavedanāsādhāraṇo aññadhammavisiṭṭho",
  "atk-s0305a3:57_3": "sabhāvaniddeso. Iminā nayena sesesupi attho veditabbo. Kāyikaṁ vā cetasikaṁ vāti",
  "atk-s0305a3:57_4": "ettha pana cakkhādayo cattāro pasādakāye vatthuṁ katvā uppattivasena kāyikanti vuttaṁ.",
  "atk-s0305a3:57_5": "Kāyapasādavatthukaṁ pana adukkhamasukhaṁ nāma natthi.",
  "atk-s0305a3:58": "9. Kaṭṭhopamasuttavaṇṇanā",
  "atk-s0305a3:59_0": "509. Navame dvinnaṁ kaṭṭhānanti dvinnaṁ araṇīnaṁ. Saṅghaṭṭanasamodhānāti saṅghaṭṭanena",
  "atk-s0305a3:59_1": "ceva samodhānena ca. Usmāti usumākāro. Tejoti aggidhūmo. Ettha ca adharāraṇī viya",
  "atk-s0305a3:59_2": "vatthārammaṇaṁ, uttarāraṇī viya phasso, saṅghaṭṭo viya phassasaṅghaṭṭanaṁ, aggi viya",
  "atk-s0305a3:59_3": "vedanā daṭṭhabbā. Vatthārammaṇaṁ vā uttarāraṇī viya, phasso adharāraṇī viya daṭṭhabbo.",
  "atk-s0305a3:60": "10. Uppaṭipāṭikasuttavaṇṇanā",
  "atk-s0305a3:61_0": "510. Dasamaṁ yathādhammarasena paṭipāṭiyā vuttampi imasmiṁ indriyavibhaṅge sesasuttāni",
  "atk-s0305a3:61_1": "viya adesitattā uppaṭipāṭikasuttaṁ nāmāti veditabbaṁ. Tattha nimittantiādīni sabbāni",
  "atk-s0305a3:61_2": "paccayavevacanāneva. Dukkhindriyañca pajānātīti dukkhasaccavaseneva pajānāti. Dukkhindriyasamudayanti",
  "atk-s0305a3:61_3": "kaṇṭakena vā viddhassa maṅkulena vā daṭṭhassa paccattharaṇe vā valiyā phuṭṭhassa",
  "atk-s0305a3:61_4": "dukkhasahagataṁ kāyaviññāṇaṁ uppajjati, taṁ etassa samudayoti pajānāti.",
  "atk-s0305a3:62_0": "Parato domanassindriyasamudayantiādīsupi tesaṁ tesaṁ kāraṇavaseneva samudayo veditabbo.",
  "atk-s0305a3:62_1": "Pattacīvarādīnaṁ vā hi saṅkhārānaṁ saddhivihārikādīnaṁ vā sattānaṁ vināsena domanassindriyaṁ",
  "atk-s0305a3:62_2": "uppajjatīti tesaṁ vināsaṁ tassa samudayoti pajānāti. Subhojanaṁ bhuñjitvā varasayane",
  "atk-s0305a3:62_3": "nipannassa hatthapādasambāhanatālavaṇṭavātādisamphassena sukhindriyaṁ uppajjati,",
  "atk-s0305a3:62_4": "taṁ phassaṁ tassa samudayoti pajānāti. Vuttappakārānaṁ pana sattasaṅkhārānaṁ manāpānaṁ",
  "atk-s0305a3:62_5": "paṭilābhavasena somanassindriyaṁ uppajjati, taṁ paṭilābhaṁ tassa samudayoti pajānāti.",
  "atk-s0305a3:62_6": "Majjhattākārena pana upekkhindriyaṁ uppajjati, taṁ sattasaṅkhāresu majjhattākāraṁ",
  "atk-s0305a3:62_7": "tassa samudayoti pajānāti.",
  "atk-s0305a3:63_0": "Kattha cuppannaṁ dukkhindriyaṁ aparisesaṁ nirujjhati, idha, bhikkhave, bhikkhu vivicceva",
  "atk-s0305a3:63_1": "kāmehītiādīsu pana ayaṁ ekatova vinicchayakathā – dukkhindriyañhi paṭhamajjhānassa",
  "atk-s0305a3:63_2": "upacārakkhaṇeyeva nirujjhati pahīnaṁ hoti, domanassādīni dutiyajjhānādīnaṁ. Evaṁ",
  "atk-s0305a3:63_3": "santepi tesaṁ atisayanirodhattā ayaṁ jhānesuyeva nirodho vutto. Atisayanirodho hi",
  "atk-s0305a3:63_4": "tesaṁ paṭhamajjhānādīsu, na nirodhoyeva, nirodhoyeva pana upacārakkhaṇe, nātisayanirodho.",
  "atk-s0305a3:63_5": "Tathā hi nānāvajjane paṭhamajjhānupacāre niruddhassāpi dukkhindriyassa ḍaṁsamakasādisamphassena",
  "atk-s0305a3:63_6": "vā visamāsanupatāpena vā siyā uppatti, na tveva antoappanāyaṁ. Upacāre vā niruddhampetaṁ",
  "atk-s0305a3:63_7": "na suṭṭhu niruddhaṁ hoti paṭipakkhena avihatattā. Antoappanāyaṁ pana pītipharaṇena",
  "atk-s0305a3:63_8": "sabbo kāyo sukhokkanto hoti, sukhokkantakāyassa ca suṭṭhu niruddhaṁ hoti dukkhindriyaṁ",
  "atk-s0305a3:63_9": "paṭipakkhena vihatattā. Nānāvajjaneyeva ca dutiyajjhānupacāre pahīnassa domanassindriyassa",
  "atk-s0305a3:63_10": "yasmā etaṁ vitakkavicārapaccayepi kāyakilamathe cittupaghāte ca sati uppajjati, vitakkavicārābhāve",
  "atk-s0305a3:63_11": "neva uppajjati. Yattha pana uppajjati, tattha vitakkavicārabhāve, appahīnā eva ca",
  "atk-s0305a3:63_12": "dutiyajjhānupacāre vitakkavicārāti tatthassa siyā uppatti. Na tveva dutiyajjhāne",
  "atk-s0305a3:63_13": "pahīnapaccayattā. Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭṭhakāyassa",
  "atk-s0305a3:63_14": "siyā uppatti, na tveva tatiyajjhāne. Tatiyajjhāne hi sukhassa paccayabhūtā pīti sabbaso",
  "atk-s0305a3:63_15": "niruddhā. Tathā catutthajjhānupacāre pahīnassāpi somanassindriyassa āsannattā appanāppattāya",
  "atk-s0305a3:63_16": "upekkhāya abhāvena sammā anatikkantattā ca siyā uppatti, na tveva catutthajjhāne.",
  "atk-s0305a3:63_17": "Tasmā ‘‘ettha cuppannaṁ dukkhindriyaṁ aparisesaṁ nirujjhatī’’ti tattha tattha aparisesaggahaṇaṁ kataṁ.",
  "atk-s0305a3:64_0": "Yaṁ panettha tadatthāya cittaṁ upasaṁharatīti vuttaṁ, tattha alābhī samāno uppādanatthāya",
  "atk-s0305a3:64_1": "cittaṁ upasaṁharati, lābhī samāno samāpajjanatthāyāti evamattho veditabbo. Imesu",
  "atk-s0305a3:64_2": "dvīsupi suttesu sammasanavārova kathitoti.",
  "atk-s0305a3:65": "Sukhindriyavaggo catuttho.",
  "atk-s0305a3:66": "5. Jarāvaggo",
  "atk-s0305a3:67": "1. Jarādhammasuttavaṇṇanā",
  "atk-s0305a3:68_0": "511. Pañcamavaggassa paṭhame pacchātapeti pāsādacchāyāya puratthimadisaṁ paṭicchannattā",
  "atk-s0305a3:68_1": "pāsādassa pacchimadisābhāge ātapo hoti, tasmiṁ ṭhāne paññattavarabuddhāsane nisinnoti",
  "atk-s0305a3:68_2": "attho . Piṭṭhiṁ otāpayamānoti yasmā sammāsambuddhassapi upādinnakasarīre uṇhakāle",
  "atk-s0305a3:68_3": "uṇhaṁ hoti, sītakāle sītaṁ, ayañca himapātasītasamayo. Tasmā mahācīvaraṁ otāretvā",
  "atk-s0305a3:68_4": "sūriyarasmīhi piṭṭhiṁ otāpayamāno nisīdi.",
  "atk-s0305a3:69_0": "Kiṁ pana buddharasmiyo madditvā sūriyarasmi anto pavisituṁ sakkotīti? Na sakkoti.",
  "atk-s0305a3:69_1": "Evaṁ sante kiṁ tāpetīti? Rasmitejaṁ. Yatheva hi ṭhitamajjhanhike parimaṇḍalāya chāyāya",
  "atk-s0305a3:69_2": "rukkhamūle nisinnassa kiñcāpi sūriyarasmiyo sarīraṁ na phusanti, sabbadisāsu pana",
  "atk-s0305a3:69_3": "tejo pharati, aggijālāhi parikkhitto viya hoti, evaṁ sūriyarasmīsu buddharasmiyo",
  "atk-s0305a3:69_4": "madditvā anto pavisituṁ asakkuṇantīsupi satthā tejaṁ tāpento nisinnoti veditabbo.",
  "atk-s0305a3:70_0": "Anomajjantoti piṭṭhiparikammakaraṇavasena anumajjanto. Acchariyaṁ bhanteti thero",
  "atk-s0305a3:70_1": "bhagavato piṭṭhito mahācīvaraṁ otāretvā nisinnassa dvinnaṁ aṁsakūṭānaṁ antare suvaṇṇāvaṭṭaṁ",
  "atk-s0305a3:70_2": "viya kesaggappamāṇaṁ valiyāvaṭṭaṁ disvā – ‘‘evarūpepi nāma sarīre jarā paññāyatī’’ti",
  "atk-s0305a3:70_3": "sañjātasaṁvego jaraṁ garahanto evamāha. Garahanacchariyaṁ nāma kiretaṁ.",
  "atk-s0305a3:71_0": "Na cevaṁ dāni, bhante, bhagavato tāva parisuddhoti yathā pakatiyā chavivaṇṇo parisuddho,",
  "atk-s0305a3:71_1": "na evametarahīti dīpento evamāha. Tathāgatassa hi daharakāle saṅkusatasamabbhāhataṁ",
  "atk-s0305a3:71_2": "usabhacammaṁ viya vihatavaliko kāyo hoti, tasmiṁ ṭhapito hattho bhassateva, na santiṭṭhati,",
  "atk-s0305a3:71_3": "telapuñchanākārappatto viya hoti. Mahallakakāle pana sirājālā milāyanti, sandhipabbāni",
  "atk-s0305a3:71_4": "sithilāni honti, maṁsaṁ aṭṭhito muccitvā sithilabhāvaṁ āpajjitvā tattha tattha olambati.",
  "atk-s0305a3:71_5": "Buddhānaṁ pana evarūpaṁ na hoti. Aññesaṁ apākaṭaṁ, santikāvacarattā ānandattherasseva",
  "atk-s0305a3:71_6": "pākaṭaṁ hoti, tasmā evamāha.",
  "atk-s0305a3:72_0": "Sithilāni ca gattānīti aññesaṁ mukhe aṁsakūṭantarehi tesu tesu ṭhānesu valiyo santiṭṭhanti,",
  "atk-s0305a3:72_1": "satthu panetaṁ natthi, thero ca dvinnaṁ aṁsakūṭānaṁ antare valiyāvaṭṭakaṁ disvā evamāha.",
  "atk-s0305a3:72_2": "Sabbāni valiyajātānīti idampi attano pākaṭavasena evamāha – satthu pana aññesaṁ viya",
  "atk-s0305a3:72_3": "valiyo nāma natthi. Purato pabbhāro ca kāyoti satthā brahmujugatto, devanagare samussitasuvaṇṇatoraṇaṁ",
  "atk-s0305a3:72_4": "viyassa kāyo ujukameva uggato. Mahallakakāle pana kāyo purato vaṅko hoti, svāyaṁ",
  "atk-s0305a3:72_5": "aññesaṁ apākaṭo, santikāvacarattā pana therasseva pākaṭo, tasmā evamāha. Dissati",
  "atk-s0305a3:72_6": "ca indriyānaṁ aññathattanti indriyāni nāma na cakkhuviññeyyāni. Yato pana pakatiyā",
  "atk-s0305a3:72_7": "parisuddho chavivaṇṇo, idāni na tathā parisuddho, aṁsakūṭantare vali paññāyati ,",
  "atk-s0305a3:72_8": "brahmujukāyo purato vaṅko, imināva kāraṇena cakkhādīnañca indriyānaṁ aññathattena",
  "atk-s0305a3:72_9": "bhavitabbanti nayaggāhato evamāha. Dhī taṁ jammi jare atthūti lāmake jare dhī taṁ",
  "atk-s0305a3:72_10": "tuyhaṁ hotu, dhikkāro taṁ phusatu. Bimbanti attabhāvo.",
  "atk-s0305a3:73": "2. Uṇṇābhabrāhmaṇasuttavaṇṇanā",
  "atk-s0305a3:74_0": "512. Dutiye gocaravisayanti gocarabhūtaṁ visayaṁ. Aññamaññassāti cakkhu sotassa,",
  "atk-s0305a3:74_1": "sotaṁ vā cakkhussāti evaṁ ekaṁ ekassa gocaravisayaṁ na paccanubhoti. Sace hi nīlādibhedaṁ",
  "atk-s0305a3:74_2": "rūpārammaṇaṁ samodhānetvā sotindriyassa upaneyya – ‘‘iṅgha tvaṁ tāva naṁ vavatthapehi",
  "atk-s0305a3:74_3": "vibhāvehi ‘kinnāmetaṁ ārammaṇa’’’nti. Cakkhuviññāṇaṁ vināpi mukhena attano dhammatāya",
  "atk-s0305a3:74_4": "evaṁ vadeyya – ‘‘are, andhabāla, vassasatampi vassasahassampi vassasatasahassampi",
  "atk-s0305a3:74_5": "paridhāvamāno aññatra mayā kuhiṁ etassa jānanakaṁ labhissasi, taṁ āhara, cakkhupasāde",
  "atk-s0305a3:74_6": "upanehi, ahametaṁ ārammaṇaṁ jānissāmi – yadi vā nīlaṁ, yadi vā pītakaṁ. Na hi eso",
  "atk-s0305a3:74_7": "aññassa visayo, mayhameveso visayo’’ti. Sesadvāresupi eseva nayo. Evametāni aññamaññassa",
  "atk-s0305a3:74_8": "gocaravisayaṁ na paccanubhonti nāma.",
  "atk-s0305a3:75_0": "Kiṁ paṭisaraṇanti etesaṁ kiṁ paṭisaraṇaṁ, kiṁ etāni paṭisarantīti pucchati. Mano",
  "atk-s0305a3:75_1": "paṭisaraṇanti javanamano paṭisaraṇaṁ. Manova nesanti manodvārikajavanamanova etesaṁ",
  "atk-s0305a3:75_2": "gocaravisayaṁ rajjanādivasena anubhoti. Cakkhuviññāṇañhi rūpadassanamattameva, ettha",
  "atk-s0305a3:75_3": "rajjanaṁ vā dussanaṁ vā muyhanaṁ vā natthi. Ekasmiṁ pana dvāre javanaṁ rajjati vā",
  "atk-s0305a3:75_4": "dussati vā muyhati vā. Sotaviññāṇādīsupi eseva nayo.",
  "atk-s0305a3:76_0": "Tatrāyaṁ upamā – pañca kira dubbalabhojakā rājānaṁ sevitvā kicchena kasirena ekasmiṁ",
  "atk-s0305a3:76_1": "pañcakulike gāme parittakaṁ āyaṁ labhiṁsu. Tesaṁ tattha macchabhāgo maṁsabhāgo, addukahāpaṇo",
  "atk-s0305a3:76_2": "vā yottakahāpaṇo vā māsakahāpaṇo vā aṭṭhakahāpaṇo vā soḷasakahāpaṇo vā catusaṭṭhikahāpaṇo",
  "atk-s0305a3:76_3": "vā daṇḍoti ettakamattameva pāpuṇāti, satavatthukaṁ pañcasatavatthukaṁ sahassavatthukaṁ",
  "atk-s0305a3:76_4": "mahābaliṁ rājāva gaṇhāti.",
  "atk-s0305a3:77_0": "Tattha pañcakulikagāmā viya pañcapasādā daṭṭhabbā, pañca dubbalabhojakā viya pañcaviññāṇāni;",
  "atk-s0305a3:77_1": "rājā viya javanaṁ, dubbalabhojakānaṁ parittakaāyapāpuṇanaṁ viya cakkhuviññāṇādīnaṁ",
  "atk-s0305a3:77_2": "rūpadassanādimattaṁ, rajjanādi pana etesu natthi . Rañño mahābaliggahaṇaṁ viya tesu",
  "atk-s0305a3:77_3": "dvāresu javanassa rajjanādīni veditabbāni. Evamettha manoti kusalākusalajavanaṁ vuttaṁ.",
  "atk-s0305a3:78_0": "Sati paṭisaraṇanti maggasati paṭisaraṇaṁ. Javanamano hi maggasatiṁ paṭisarati. Vimuttīti",
  "atk-s0305a3:78_1": "phalavimutti. Paṭisaraṇanti phalavimuttiyā nibbānaṁ paṭisaraṇaṁ. Tañhi sā paṭisarati.",
  "atk-s0305a3:78_2": "Nāsakkhi pañhassa pariyantaṁ gahetunti pañhassa paricchedaṁ pamāṇaṁ gahetuṁ nāsakkhi,",
  "atk-s0305a3:78_3": "appaṭisaraṇaṁ dhammaṁ ‘‘sappaṭisaraṇa’’nti pucchi. Nibbānaṁ nāmetaṁ appaṭisaraṇaṁ,",
  "atk-s0305a3:78_4": "na kiñci paṭisarati. Nibbānogadhanti nibbānabbhantaraṁ nibbānaṁ anupaviṭṭhaṁ. Brahmacariyanti",
  "atk-s0305a3:78_5": "maggabrahmacariyaṁ. Nibbānaparāyaṇanti nibbānaṁ paraṁ ayanamassa parā gati, na tato",
  "atk-s0305a3:78_6": "paraṁ gacchatīti attho. Nibbānaṁ pariyosānaṁ avasānaṁ assāti nibbānapariyosānaṁ.",
  "atk-s0305a3:79_0": "Mūlajātā patiṭṭhitāti maggena āgatasaddhā vuccati. Imamhi ce, bhikkhave, samayeti",
  "atk-s0305a3:79_1": "kiṁ sandhāyāha? Jhānaanāgāmitaṁ. Tasmiñhi samaye brāhmaṇassa paṭhamamaggena pañca",
  "atk-s0305a3:79_2": "akusalacittāni pahīnāni, paṭhamajjhānena pañca nīvaraṇānīti jhānaanāgāmiṭṭhāne ṭhito.",
  "atk-s0305a3:79_3": "So aparihīnajjhāno kālaṁ katvā tattheva parinibbāyeyya. Sace panassa puttadāraṁ anusāsantassa",
  "atk-s0305a3:79_4": "kammante vicārentassa jhānaṁ nassati, naṭṭhe jhāne gati anibaddhā hoti, anaṭṭhe pana",
  "atk-s0305a3:79_5": "nibaddhāti imaṁ jhānaanāgāmitaṁ sandhāya evamāha.",
  "atk-s0305a3:80": "3. Sāketasuttavaṇṇanā",
  "atk-s0305a3:81_0": "513. Tatiye añjanavaneti añjanavaṇṇapupphānaṁ rukkhānaṁ ropitavane. Yaṁ, bhikkhave,",
  "atk-s0305a3:81_1": "saddhindriyaṁ, taṁ saddhābalanti tañhi adhimokkhalakkhaṇe indaṭṭhena saddhindriyaṁ,",
  "atk-s0305a3:81_2": "assaddhiye akampanena saddhābalaṁ. Itaresaṁ paggahaupaṭṭhānaavikkhepapajānanalakkhaṇesu",
  "atk-s0305a3:81_3": "indaṭṭhena indriyabhāvo, kosajjamuṭṭhasaccavikkhepāvijjāsu akampanena balabhāvo veditabbo.",
  "atk-s0305a3:81_4": "Evameva khoti tassā nadiyā ekasotaṁ viya saddhāvīriyasatisamādhipaññāvasena etesaṁ",
  "atk-s0305a3:81_5": "ninnānākaraṇaṁ veditabbaṁ, dve sotāni viya indaṭṭhaakampanaṭṭhehi indriyabalavasena",
  "atk-s0305a3:81_6": "nānākaraṇaṁ veditabbaṁ.",
  "atk-s0305a3:82": "4. Pubbakoṭṭhakasuttavaṇṇanā",
  "atk-s0305a3:83": "514. Catutthe amatogadhanti amatabbhantaraṁ. Amataparāyaṇanti amatanibbattikaṁ. Amatapariyosānanti amataniṭṭhaṁ. Sādhu sādhūti therassa byākaraṇaṁ pasaṁsanto sādhukāraṁ deti.",
  "atk-s0305a3:84": "5. Paṭhamapubbārāmasuttavaṇṇanā",
  "atk-s0305a3:85": "515. Pañcame tadanvayāti taṁ anugacchamānā, anuvattamānāti attho. Pubbakoṭṭhakaṁ ādiṁ katvā paṭipāṭiyā chasu suttesu phalindriyāneva kathitāni.",
  "atk-s0305a3:86": "10. Āpaṇasuttavaṇṇanā",
  "atk-s0305a3:87_0": "520. Dasame ime kho te dhammāti upari saha vipassanāya tayo maggā. Ye me pubbe sutāva",
  "atk-s0305a3:87_1": "ahesunti ye dhammā mayā pubbe ‘‘arahattaphalindriyaṁ nāma atthī’’ti kathentānaṁyeva",
  "atk-s0305a3:87_2": "sutā ahesuṁ. Kāyena ca phusitvāti nāmakāyena ca phusitvā paṭilabhitvā. Paññāya ca",
  "atk-s0305a3:87_3": "ativijjha passāmīti paccavekkhaṇapaññāya ca ativijjhitvā passāmi. Yā hissa, bhante,",
  "atk-s0305a3:87_4": "saddhāti ayaṁ katarasaddhā? Catūhi indriyehi sampayuttā saddhā heṭṭhā kathitāva,",
  "atk-s0305a3:87_5": "ayaṁ pana paccavekkhaṇasaddhā. Sampayuttasaddhā hi missakā, paccavekkhaṇasaddhā lokiyāva.",
  "atk-s0305a3:87_6": "Sesaṁ sabbattha uttānamevāti.",
  "atk-s0305a3:88": "Jarāvaggo pañcamo.",
  "atk-s0305a3:89": "6. Sūkarakhatavaggo",
  "atk-s0305a3:90": "1. Sālasuttavaṇṇanā",
  "atk-s0305a3:91": "521. Chaṭṭhavaggassa paṭhame sūrenāti sūrabhāvena. Bodhāyāti bujjhanatthāya.",
  "atk-s0305a3:92": "2. Mallikasuttavaṇṇanā",
  "atk-s0305a3:93": "522. Dutiye mallesūti evaṁnāmake janapade. Imasmiṁ sutte cattāri indriyāni missakāni, ariyañāṇaṁ lokuttaraṁ. Tampi pana catukkindriyanissitaṁ katvā missakanti bhājetuṁ vaṭṭati.",
  "atk-s0305a3:94": "3. Sekhasuttavaṇṇanā",
  "atk-s0305a3:95_0": "523. Tatiye na heva kho kāyena phusitvā viharatīti na nāmakāyena phusitvā paṭilabhitvā",
  "atk-s0305a3:95_1": "viharati, phusituṁ paṭilabhituṁ na sakkoti. Paññāya ca ativijjha passatīti paccavekkhaṇapaññāya",
  "atk-s0305a3:95_2": "pana ‘‘upari arahattaphalindriyaṁ nāma atthī’’ti pajānāti. Asekhabhūmiyaṁ phusitvā",
  "atk-s0305a3:95_3": "viharatīti paṭilabhitvā viharati. Paññāyāti paccavekkhaṇapaññāya ‘‘arahattaphalindriyaṁ",
  "atk-s0305a3:95_4": "nāma atthī’’ti pajānāti. Na kuhiñci kismiñcīti dvepi aññamaññavevacanāneva, kismiñci",
  "atk-s0305a3:95_5": "bhave na uppajjissantīti attho. Imasmiṁ sutte pañcindriyāni lokuttarāni, cha lokikāni",
  "atk-s0305a3:95_6": "vaṭṭanissitāneva kathitāni.",
  "atk-s0305a3:96": "4-5. Padasuttādivaṇṇanā",
  "atk-s0305a3:97": "524-525. Catutthe yāni kānici padāni bodhāya saṁvattantīti yāni kānici dhammapadāni, ye keci dhammakoṭṭhāsā, bujjhanatthāya saṁvattanti. Pañcamaṁ uttānameva.",
  "atk-s0305a3:98": "6-7. Patiṭṭhitasuttādivaṇṇanā",
  "atk-s0305a3:99_0": "526-527. Chaṭṭhe cittaṁ rakkhati āsavesu ca sāsavesu ca dhammesūti tebhūmakadhamme",
  "atk-s0305a3:99_1": "ārabbha āsavuppattiṁ vārento āsavesu ca sāsavesu ca dhammesu cittaṁ rakkhati nāma.",
  "atk-s0305a3:99_2": "Sattamaṁ uttānameva.",
  "atk-s0305a3:100": "8. Sūkarakhatasuttavaṇṇanā",
  "atk-s0305a3:101_0": "528. Aṭṭhame sūkarakhatāyanti sūkarakhataleṇe. Kassapabuddhakāle kira taṁ leṇaṁ ekasmiṁ",
  "atk-s0305a3:101_1": "buddhantare pathaviyā vaḍḍhamānāya antobhūmigataṁ jātaṁ. Athekadivasaṁ eko sūkaro",
  "atk-s0305a3:101_2": "tassa chadanapariyantasamīpe paṁsuṁ khaṇi. Deve vuṭṭhe paṁsu dhotā, chadanapariyanto",
  "atk-s0305a3:101_3": "pākaṭo ahosi. Eko vanacarako disvā ‘‘pubbe sīlavantehi paribhuttaṭṭhānena bhavitabbaṁ,",
  "atk-s0305a3:101_4": "paṭijaggissāmi na’’nti samantato paṁsuṁ apanetvā leṇaṁ sodhetvā kuṭiparikkhepaṁ katvā",
  "atk-s0305a3:101_5": "dvāravātapānaṁ yojetvā supariniṭṭhitasudhākammacittakammaṁ rajatapaṭṭasadisāya vālikāya",
  "atk-s0305a3:101_6": "santharitaṁ pariveṇaṁ katvā mañcapīṭhaṁ paññāpetvā bhagavato vasanatthāya adāsi,",
  "atk-s0305a3:101_7": "leṇaṁ gambhīraṁ ahosi otaritvā āruhitabbaṁ. Taṁ sandhāyetaṁ vuttaṁ. Paramanipaccakāranti",
  "atk-s0305a3:101_8": "bhāvanapuṁsakaṁ, paramanipaccakārī hutvā pavattamāno pavattatīti vuttaṁ hoti. Anuttaraṁ",
  "atk-s0305a3:101_9": "yogakkhemanti arahattaṁ. Sappatissoti sajeṭṭhako. Sesaṁ sabbattha uttānatthamevāti.",
  "atk-s0305a3:102": "Sūkarakhatavaggo chaṭṭho.",
  "atk-s0305a3:103": "7. Bodhipakkhiyavaggo",
  "atk-s0305a3:104": "531-650. Sattamavagge satta phalāni pubbabhāgāni, tesaṁ heṭṭhā dve phalāni ādiṁ katvā missakāni. Sesamettha ito parañca sabbaṁ uttānamevāti.",
  "atk-s0305a3:105": "Indriyasaṁyuttavaṇṇanā niṭṭhitā."
}