{
  "atk-s0502a14:0": "14. Buddhavaggo",
  "atk-s0502a14:1": "1. Māradhītaravatthu",
  "atk-s0502a14:2": "Yassajitanti imaṁ dhammadesanaṁ satthā bodhimaṇḍe viharanto māradhītaro ārabbha kathesi. Desanaṁ pana sāvatthiyaṁ samuṭṭhāpetvā puna kururaṭṭhe māgaṇḍiyabrāhmaṇassa kathesi.",
  "atk-s0502a14:3_0": "Kururaṭṭhe kira māgaṇḍiyabrāhmaṇassa dhītā māgaṇḍiyāyeva nāma ahosi uttamarūpadharā.",
  "atk-s0502a14:3_1": "Taṁ patthayamānā anekabrāhmaṇamahāsālā ceva khattiyamahāsālā ca ‘‘dhītaraṁ no detū’’ti",
  "atk-s0502a14:3_2": "māgaṇḍiyassa pahiṇiṁsu. Sopi ‘‘na tumhe mayhaṁ dhītu anucchavikā’’ti sabbe paṭikkhipateva.",
  "atk-s0502a14:3_3": "Athekadivasaṁ satthā paccūsasamaye lokaṁ volokento attano ñāṇajālassa anto paviṭṭhaṁ",
  "atk-s0502a14:3_4": "māgaṇḍiyabrāhmaṇaṁ disvā ‘‘kiṁ nu kho bhavissatī’’ti upadhārento brāhmaṇassa ca brāhmaṇiyā",
  "atk-s0502a14:3_5": "ca tiṇṇaṁ maggaphalānaṁ upanissayaṁ addasa. Brāhmaṇopi bahigāme nibaddhaṁ aggiṁ paricarati.",
  "atk-s0502a14:3_6": "Satthā pātova pattacīvaramādāya taṁ ṭhānaṁ agamāsi. Brāhmaṇo satthu rūpasiriṁ olokento",
  "atk-s0502a14:3_7": "‘‘imasmiṁ loke iminā sadiso puriso nāma natthi, ayaṁ mayhaṁ dhītu anucchaviko, imassa",
  "atk-s0502a14:3_8": "me dhītaraṁ dassāmā’’ti cintetvā satthāraṁ āha – ‘‘samaṇa, mama ekā dhītā atthi,",
  "atk-s0502a14:3_9": "ahaṁ tassā anucchavikaṁ purisaṁ apassanto taṁ na kassaci adāsiṁ, tvaṁ panassā anucchaviko,",
  "atk-s0502a14:3_10": "ahaṁ te dhītaraṁ pādaparicārikaṁ katvā dātukāmo, yāva naṁ ānemi, tāva idheva tiṭṭhāhī’’ti.",
  "atk-s0502a14:3_11": "Satthā tassa kathaṁ sutvā neva abhinandi, na paṭikkosi.",
  "atk-s0502a14:4_0": "Brāhmaṇopi gehaṁ gantvā brāhmaṇiṁ āha – ‘‘bhoti, ajja me dhītu anucchaviko puriso",
  "atk-s0502a14:4_1": "diṭṭho, tassa naṁ dassāmā’’ti dhītaraṁ alaṅkārāpetvā ādāya brāhmaṇiyā saddhiṁ taṁ",
  "atk-s0502a14:4_2": "ṭhānaṁ agamāsi. Mahājanopi kutūhalajāto nikkhami. Satthā brāhmaṇena vuttaṭṭhāne aṭṭhatvā",
  "atk-s0502a14:4_3": "tattha padacetiyaṁ dassetvā aññasmiṁ ṭhāne aṭṭhāsi. Buddhānaṁ kira padacetiyaṁ ‘‘idaṁ",
  "atk-s0502a14:4_4": "asuko nāma passatū’’ti adhiṭṭhahitvā akkantaṭṭhāneyeva paññāyati, sesaṭṭhāne taṁ",
  "atk-s0502a14:4_5": "passanto nāma natthi. Brāhmaṇo attanā saddhiṁ gacchamānāya brāhmaṇiyā ‘‘kahaṁ so’’ti",
  "atk-s0502a14:4_6": "puṭṭho ‘‘imasmiṁ ṭhāne tiṭṭhāhīti taṁ avaca’’nti olokento padavalañjaṁ disvā ‘‘idamassa",
  "atk-s0502a14:4_7": "pada’’nti dassesi. Sā lakkhaṇamantakusalatāya ‘‘na idaṁ, brāhmaṇa, kāmabhogino pada’’nti",
  "atk-s0502a14:4_8": "vatvā brāhmaṇena, ‘‘bhoti, tvaṁ udakapātimhi susumāraṁ passasi, mayā so samaṇo diṭṭho",
  "atk-s0502a14:4_9": "‘dhītaraṁ te dassāmī’ti vutto, tenāpi adhivāsita’’nti vutte, ‘‘brāhmaṇa, kiñcāpi",
  "atk-s0502a14:4_10": "tvaṁ evaṁ vadesi, idaṁ pana nikkilesasseva pada’’nti vatvā imaṁ gāthamāha –",
  "atk-s0502a14:5": "‘‘Rattassa hi ukkuṭikaṁ padaṁ bhave,",
  "atk-s0502a14:6": "Duṭṭhassa hoti sahasānupīḷitaṁ;",
  "atk-s0502a14:7": "Mūḷhassa hoti avakaḍḍhitaṁ padaṁ,",
  "atk-s0502a14:8": "Vivaṭṭacchadassa idamīdisaṁ pada’’nti. (visuddhi. 1.45; a. ni. aṭṭha. 1.1.260-261; dha. pa. aṭṭha. 1.sāmāvatīvatthu);",
  "atk-s0502a14:9_0": "Atha naṁ brāhmaṇo, ‘‘bhoti, mā viravi, tuṇhībhūtāva ehī’’ti gacchanto satthāraṁ disvā",
  "atk-s0502a14:9_1": "‘‘ayaṁ so puriso’’ti tassā dassetvā satthāraṁ upasaṅkamitvā, ‘‘samaṇa, dhītaraṁ te",
  "atk-s0502a14:9_2": "dassāmī’’ti āha. Satthā ‘‘na me tava dhītāya attho’’ti avatvā, ‘‘brāhmaṇa, ekaṁ te",
  "atk-s0502a14:9_3": "kāraṇaṁ kathessāmi, suṇissasī’’ti vatvā ‘‘kathehi, bho samaṇa, suṇissāmī’’ti vutte",
  "atk-s0502a14:9_4": "abhinikkhamanato paṭṭhāya atītaṁ āharitvā dassesi.",
  "atk-s0502a14:10_0": "Tatrāyaṁ saṅkhepakathā – mahāsatto rajjasiriṁ pahāya kaṇṭakaṁ āruyha channasahāyo",
  "atk-s0502a14:10_1": "abhinikkhamanto nagaradvāre ṭhitena mārena ‘‘siddhattha, nivatta, ito te sattame",
  "atk-s0502a14:10_2": "divase cakkaratanaṁ pātubhavissatī’’ti vutte, ‘‘ahametaṁ, māra, jānāmi, na me tenattho’’ti",
  "atk-s0502a14:10_3": "āha. Atha kimatthāya nikkhamasīti? Sabbaññutaññāṇatthāyāti. ‘‘Tena hi sace ajjato",
  "atk-s0502a14:10_4": "paṭṭhāya kāmavitakkādīnaṁ ekampi vitakkaṁ vitakkessasi, jānissāmi te kattabba’’nti",
  "atk-s0502a14:10_5": "āha. So tato paṭṭhāya otārāpekkho satta vassāni mahāsattaṁ anubandhi.",
  "atk-s0502a14:11_0": "Satthāpi chabbassāni dukkarakārikaṁ caritvā paccattapurisakāraṁ nissāya bodhimūle",
  "atk-s0502a14:11_1": "sabbaññutaññāṇaṁ paṭivijjhitvā vimuttisukhaṁ paṭisaṁvedayamāno pañcamasattāhe ajapālanigrodhamūle",
  "atk-s0502a14:11_2": "nisīdi. Tasmiṁ samaye māro ‘‘ahaṁ ettakaṁ kālaṁ anubandhitvā otārāpekkhopi imassa",
  "atk-s0502a14:11_3": "kiñci khalitaṁ nāddasaṁ, atikkanto idāni esa mama visaya’’nti domanassappatto mahāmagge",
  "atk-s0502a14:11_4": "nisīdi. Athassa taṇhā aratī ragāti imā tisso dhītaro ‘‘pitā no na paññāyati, kahaṁ",
  "atk-s0502a14:11_5": "nu kho etarahī’’ti olokayamānā taṁ tathā nisinnaṁ disvā upasaṅkamitvā ‘‘kasmā , tāta,",
  "atk-s0502a14:11_6": "dukkhī dummanosī’’ti pucchiṁsu. So tāsaṁ tamatthaṁ ārocesi. Atha naṁ tā āhaṁsu –",
  "atk-s0502a14:11_7": "‘‘tāta, mā cintayi, mayaṁ taṁ attano vase katvā ānessāmā’’ti. ‘‘Na sakkā ammā, esa",
  "atk-s0502a14:11_8": "kenaci vase kātunti. ‘‘Tāta, mayaṁ itthiyo nāma idāneva naṁ rāgapāsādīhi bandhitvā",
  "atk-s0502a14:11_9": "ānessāma, tumhe mā cintayitthā’’ti satthāraṁ upasaṅkamitvā ‘‘pāde te, samaṇa, paricāremā’’ti",
  "atk-s0502a14:11_10": "āhaṁsu. Satthā neva tāsaṁ vacanaṁ manasākāsi, na akkhīni ummīletvā olokesi.",
  "atk-s0502a14:12_0": "Puna māradhītaro ‘‘uccāvacā kho purisānaṁ adhippāyā, kesañci kumārikāsu pemaṁ hoti,",
  "atk-s0502a14:12_1": "kesañci paṭhamavaye ṭhitāsu, kesañci majjhimavaye ṭhitāsu, kesañci pacchimavaye ṭhitāsu,",
  "atk-s0502a14:12_2": "nānappakārehi taṁ palobhessāmā’’ti ekekā kumārikavaṇṇādivasena sataṁ sataṁ attabhāve",
  "atk-s0502a14:12_3": "abhinimminitvā kumāriyo, avijātā, sakiṁ vijātā, duvijātā, majjhimitthiyo, mahallakitthiyo",
  "atk-s0502a14:12_4": "ca hutvā chakkhattuṁ bhagavantaṁ upasaṅkamitvā ‘‘pāde te, samaṇa, paricāremā’’ti",
  "atk-s0502a14:12_5": "āhaṁsu. Tampi bhagavā na manasākāsi yathā taṁ anuttare upadhisaṅkhaye vimuttoti.",
  "atk-s0502a14:12_6": "Atha satthā ettakenapi tā anugacchantiyo ‘‘apetha, kiṁ disvā evaṁ vāyamatha, evarūpaṁ",
  "atk-s0502a14:12_7": "nāma vītarāgānaṁ purato kātuṁ na vaṭṭati. Tathāgatassa pana rāgādayo pahīnā. Kena",
  "atk-s0502a14:12_8": "taṁ kāraṇena attano vasaṁ nessathā’’ti vatvā imā gāthā abhāsi –",
  "atk-s0502a14:13": "179.",
  "atk-s0502a14:14": " ‘‘Yassa jitaṁ nāvajīyati,",
  "atk-s0502a14:15": "Jitaṁ yassa noyāti koci loke;",
  "atk-s0502a14:16": "Taṁ buddhamanantagocaraṁ,",
  "atk-s0502a14:17": "Apadaṁ kena padena nessatha.",
  "atk-s0502a14:18": "180.",
  "atk-s0502a14:19": " ‘‘Yassa jālinī visattikā,",
  "atk-s0502a14:20": "Taṇhā natthi kuhiñci netave;",
  "atk-s0502a14:21": "Taṁ buddhamanantagocaraṁ,",
  "atk-s0502a14:22": "Apadaṁ kena padena nessathā’’ti.",
  "atk-s0502a14:23_0": "Tattha yassa jitaṁ nāvajīyatīti yassa sammāsambuddhassa tena tena maggena jitaṁ rāgādikilesajātaṁ",
  "atk-s0502a14:23_1": "puna asamudācaraṇato nāvajīyati, dujjitaṁ nāma na hoti. Noyātīti na uyyāti, yassa",
  "atk-s0502a14:23_2": "jitaṁ kilesajātaṁ rāgādīsu koci eko kilesopi loke pacchato vattī nāma na hoti, nānubandhatīti",
  "atk-s0502a14:23_3": "attho. Anantagocaranti anantārammaṇassa sabbaññutaññāṇassa vasena apariyanta gocaraṁ.",
  "atk-s0502a14:23_4": "Kena padenāti yassa hi rāgapadādīsu ekapadampi atthi, taṁ tumhe tena padena nessatha.",
  "atk-s0502a14:23_5": "Buddhassa pana ekapadampi natthi, taṁ apadaṁ buddhaṁ tumhe kena padena nessatha.",
  "atk-s0502a14:24_0": "Dutiyagāthāya taṇhā nāmesā saṁsibbitapariyonandhanaṭṭhena jālamassā atthītipi jālakārikātipi",
  "atk-s0502a14:24_1": "jālūpamātipi jālinī. Rūpādīsu ārammaṇesu visattatāya visattamanatāya visāharatāya",
  "atk-s0502a14:24_2": "visapupphatāya visaphalatāya visaparibhogatāya visattikā. Sā evarūpā taṇhā yassa",
  "atk-s0502a14:24_3": "kuhiñci bhave netuṁ natthi, taṁ tumhe apadaṁ buddhaṁ kena padena nessathāti attho.",
  "atk-s0502a14:25": "Desanāvasāne bahūnaṁ devatānaṁ dhammābhisamayo ahosi. Māradhītaropi tattheva antaradhāyiṁsu.",
  "atk-s0502a14:26_0": "Satthā imaṁ dhammadesanaṁ āharitvā, ‘‘māgaṇḍiya, ahaṁ pubbe imā tisso māradhītaro",
  "atk-s0502a14:26_1": "addasaṁ semhādīhi apalibuddhena suvaṇṇakkhandhasadisena attabhāvena samannāgatā,",
  "atk-s0502a14:26_2": "tadāpi methunasmiṁ chando nāhosiyeva. Tava dhītu sarīraṁ dvattiṁsākārakuṇapaparipūraṁ",
  "atk-s0502a14:26_3": "bahivicitto viya asucighaṭo. Sace hi mama pādo asucimakkhito bhaveyya, ayañca ummāraṭṭhāne",
  "atk-s0502a14:26_4": "tiṭṭheyya, tathāpissā sarīre ahaṁ pāde na phuseyya’’nti vatvā imaṁ gāthamāha –",
  "atk-s0502a14:27": "‘‘Disvāna taṇhaṁ aratiṁ ragañca,",
  "atk-s0502a14:28": "Nāhosi chando api methunasmiṁ;",
  "atk-s0502a14:29": "Kimevidaṁ muttakarīsapuṇṇaṁ,",
  "atk-s0502a14:30": "Pādāpi naṁ samphusituṁ na icche’’ti. (su. ni. 841; mahāni. 70);",
  "atk-s0502a14:31": "Desanāvasāne ubhopi jayampatikā anāgāmiphale patiṭṭhahiṁsūti.",
  "atk-s0502a14:32": "Māradhītaravatthu paṭhamaṁ.",
  "atk-s0502a14:33": "2. Devorohaṇavatthu",
  "atk-s0502a14:34": "Yejhānapasutā dhīrāti imaṁ dhammadesanaṁ satthā saṅkassanagaradvāre bahū devamanusse ārabbha kathesi. Desanā pana rājagahe samuṭṭhitā.",
  "atk-s0502a14:35_0": "Ekasmiñhi samaye rājagahaseṭṭhi parissayamocanatthañceva pamādena galitānaṁ ābharaṇādīnaṁ",
  "atk-s0502a14:35_1": "rakkhaṇatthañca jālakaraṇḍakaṁ parikkhipāpetvā gaṅgāya udakakīḷaṁ kīḷi. Atheko rattacandanarukkho",
  "atk-s0502a14:35_2": "gaṅgāya uparitīre jāto gaṅgodakena dhotamūlo patitvā tattha tattha pāsāṇesu saṁbhajjamāno",
  "atk-s0502a14:35_3": "vippakiri. Tato ekā ghaṭappamāṇā ghaṭikā pāsāṇehi ghaṁsiyamānā udakaūmīhi pothiyamānā",
  "atk-s0502a14:35_4": "maṭṭhā hutvā anupubbena vuyhamānā sevālapariyonaddhā āgantvā tassa jāle laggi. Seṭṭhi",
  "atk-s0502a14:35_5": "‘‘kimeta’’nti vatvā ‘‘rukkhaghaṭikā’’ti sutvā taṁ āharāpetvā ‘‘kiṁ nāmeta’’nti upadhāraṇatthaṁ",
  "atk-s0502a14:35_6": "vāsikaṇṇena tacchāpesi. Tāvadeva alattakavaṇṇaṁ rattacandanaṁ paññāyi. Seṭṭhi pana",
  "atk-s0502a14:35_7": "neva sammādiṭṭhi na micchādiṭṭhi, majjhattadhātuko. So cintesi – ‘‘mayhaṁ gehe rattacandanaṁ",
  "atk-s0502a14:35_8": "bahu, kiṁ nu kho iminā karissāmī’’ti. Athassa etadahosi – ‘‘imasmiṁ loke ‘mayaṁ arahanto",
  "atk-s0502a14:35_9": "mayaṁ arahanto’ti vattāro bahū, ahaṁ ekaṁ arahantampi na passāmi. Gehe bhamaṁ yojetvā",
  "atk-s0502a14:35_10": "pattaṁ likhāpetvā sikkāya ṭhapetvā veḷuparamparāya saṭṭhihatthamatte ākāse olambāpetvā",
  "atk-s0502a14:35_11": "‘sace arahā atthi, imaṁ ākāsenāgantvā gaṇhātū’ti vakkhāmi. Yo taṁ gahessati, taṁ",
  "atk-s0502a14:35_12": "saputtadāro saraṇaṁ gamissāmī’’ti. So cintitaniyāmeneva pattaṁ likhāpetvā veḷuparamparāya",
  "atk-s0502a14:35_13": "ussāpetvā ‘‘yo imasmiṁ loke arahā, so ākāsenāgantvā imaṁ pattaṁ gaṇhātū’’ti āha.",
  "atk-s0502a14:36_0": "Cha satthāro ‘‘amhākaṁ esa anucchaviko, amhākameva naṁ dehī’’ti vadiṁsu. So ‘‘ākāsenāgantvā",
  "atk-s0502a14:36_1": "gaṇhathā’’ti āha. Atha chaṭṭhe divase nigaṇṭho nāṭaputto antevāsike pesesi – ‘‘gacchatha,",
  "atk-s0502a14:36_2": "seṭṭhiṁ evaṁ vadetha – ‘amhākaṁ ācariyasseva anucchavikoyaṁ, mā appamattakassa kāraṇā",
  "atk-s0502a14:36_3": "ākāsenāgamanaṁ kari, dehi kira me taṁ patta’’’nti . Te gantvā seṭṭhiṁ tathā vadiṁsu.",
  "atk-s0502a14:36_4": "Seṭṭhi ‘‘ākāsenāgantvā gaṇhituṁ samatthova gaṇhātū’’ti āha. Nāṭaputto sayaṁ gantukāmo",
  "atk-s0502a14:36_5": "antevāsikānaṁ saññaṁ adāsi – ‘‘ahaṁ ekaṁ hatthañca pādañca ukkhipitvā uppatitukāmo",
  "atk-s0502a14:36_6": "viya bhavissāmi, tumhe maṁ, ‘ācariya, kiṁ karotha, dārumayapattassa kāraṇā paṭicchannaṁ",
  "atk-s0502a14:36_7": "arahattaguṇaṁ mahājanassa mā dassayitthā’ti vatvā maṁ hatthesu ca pādesu ca gahetvā",
  "atk-s0502a14:36_8": "ākaḍḍhantā bhūmiyaṁ pāteyyāthā’’ti. So tattha gantvā seṭṭhiṁ āha, ‘‘mahāseṭṭhi, mayhaṁ",
  "atk-s0502a14:36_9": "ayaṁ patto anucchaviko, aññesaṁ nānucchaviko, mā te appamattakassa kāraṇā mama ākāse",
  "atk-s0502a14:36_10": "uppatanaṁ rucci, dehi me patta’’nti. Bhante, ākāse uppatitvāva gaṇhathāti. Tato nāṭaputto",
  "atk-s0502a14:36_11": "‘‘tena hi apetha apethā’’ti antevāsike apanetvā ‘‘ākāse uppatissāmī’’ti ekaṁ hatthañca",
  "atk-s0502a14:36_12": "pādañca ukkhipi. Atha naṁ antevāsikā, ‘‘ācariya, kiṁ nāmetaṁ karotha, chavassa lāmakassa",
  "atk-s0502a14:36_13": "dārumayapattassa kāraṇā paṭicchannaguṇena mahājanassa dassitena ko attho’’ti taṁ",
  "atk-s0502a14:36_14": "hatthapādesu gahetvā ākaḍḍhitvā bhūmiyaṁ pātesuṁ. So seṭṭhiṁ āha – ‘‘ime, mahāseṭṭhi,",
  "atk-s0502a14:36_15": "uppatituṁ na denti, dehi me patta’’nti. Uppatitvā gaṇhatha, bhanteti. Evaṁ titthiyā",
  "atk-s0502a14:36_16": "cha divasāni vāyamitvāpi taṁ pattaṁ na labhiṁsuyeva.",
  "atk-s0502a14:37_0": "Sattame divase āyasmato mahāmoggallānassa ca āyasmato piṇḍolabhāradvājassa ca ‘‘rājagahe",
  "atk-s0502a14:37_1": "piṇḍāya carissāmā’’ti gantvā ekasmiṁ piṭṭhipāsāṇe ṭhatvā cīvaraṁ pārupanakāle dhuttakā",
  "atk-s0502a14:37_2": "kathaṁ samuṭṭhāpesuṁ ‘‘ambho pubbe cha satthāro loke ‘mayaṁ arahantamhā’ti vicariṁsu.,",
  "atk-s0502a14:37_3": "Rājagahaseṭṭhino pana ajja sattamo divaso pattaṁ ussāpetvā ‘sace arahā atthi, ākāsenāgantvā",
  "atk-s0502a14:37_4": "gaṇhātū’ti vadantassa, ekopi ‘ahaṁ arahā’ti ākāse uppatanto natthi. Ajja no loke",
  "atk-s0502a14:37_5": "arahantānaṁ natthibhāvo ñāto’’ti. Taṁ kathaṁ sutvā āyasmā mahāmoggallāno āyasmantaṁ",
  "atk-s0502a14:37_6": "piṇḍolabhāradvājaṁ āha – ‘‘sutaṁ te, āvuso bhāradvāja, imesaṁ vacanaṁ, ime buddhassa",
  "atk-s0502a14:37_7": "sāsanaṁ pariggaṇhantā viya vadanti. Tvañca mahiddhiko mahānubhāvo, gaccha taṁ pattaṁ",
  "atk-s0502a14:37_8": "ākāsena gantvā gaṇhāhī’’ti. Āvuso mahāmoggallāna, tvaṁ iddhimantānaṁ aggo, tvaṁ etaṁ",
  "atk-s0502a14:37_9": "gaṇhāhi, tayi pana aggaṇhante ahaṁ gaṇhissāmīti. ‘‘Gaṇhāvuso’’ti vutte āyasmā piṇḍolabhāradvājo",
  "atk-s0502a14:37_10": "abhiññāpādakaṁ catutthajjhānaṁ samāpajjitvā uṭṭhāya tigāvutaṁ piṭṭhipāsāṇaṁ pādantena",
  "atk-s0502a14:37_11": "paṭicchādento tulapicu viya ākāse uṭṭhāpetvā rājagahanagarassa upari sattakkhattuṁ",
  "atk-s0502a14:37_12": "anupariyāyi. So tigāvutapamāṇassa nagarassa pidhānaṁ viya paññāyi. Nagaravāsino ‘‘pāsāṇo",
  "atk-s0502a14:37_13": "no avattharitvā gaṇhātī’’ti bhītā suppādīni matthake katvā tattha tattha nilīyiṁsu",
  "atk-s0502a14:37_14": ". Sattame vāre thero piṭṭhipāsāṇaṁ bhinditvā attānaṁ dassesi. Mahājano theraṁ disvā,",
  "atk-s0502a14:37_15": "‘‘bhante piṇḍolabhāradvāja, tava pāsāṇaṁ daḷhaṁ katvā gaṇha, mā no sabbe nāsayī’’ti.",
  "atk-s0502a14:37_16": "Thero pāsāṇaṁ pādantena khipitvā vissajjesi. So gantvā yathāṭhāneyeva patiṭṭhāsi.",
  "atk-s0502a14:37_17": "Thero seṭṭhissa gehamatthake aṭṭhāsi. Taṁ disvā seṭṭhi urena nipajjitvā ‘‘otaratha",
  "atk-s0502a14:37_18": "sāmī’’ti vatvā ākāsato otiṇṇaṁ theraṁ nisīdāpetvā pattaṁ otārāpetvā catumadhurapuṇṇaṁ",
  "atk-s0502a14:37_19": "katvā therassa adāsi. Thero pattaṁ gahetvā vihārābhimukho pāyāsi. Athassa ye araññagatā",
  "atk-s0502a14:37_20": "vā suññāgāragatā vā taṁ pāṭihāriyaṁ nāddasaṁsu. Te sannipatitvā, ‘‘bhante, amhākampi",
  "atk-s0502a14:37_21": "pāṭihāriyaṁ dassehī’’ti theraṁ anubandhiṁsu. So tesaṁ tesaṁ pāṭihāriyaṁ dassetvā vihāraṁ agamāsi.",
  "atk-s0502a14:38_0": "Satthā taṁ anubandhitvā unnādentassa mahājanassa saddaṁ sutvā, ‘‘ānanda, kasseso",
  "atk-s0502a14:38_1": "saddo’’ti pucchitvā, ‘‘bhante, piṇḍolabhāradvājena ākāse uppatitvā candanapatto gahito,",
  "atk-s0502a14:38_2": "tassa santike eso saddo’’ti sutvā bhāradvājaṁ pakkosāpetvā ‘‘saccaṁ kira tayā evaṁ",
  "atk-s0502a14:38_3": "kata’’nti pucchitvā ‘‘saccaṁ, bhante’’ti vutte, ‘‘kasmā te, bhāradvāja, evaṁ kata’’nti",
  "atk-s0502a14:38_4": "theraṁ garahitvā taṁ pattaṁ khaṇḍākhaṇḍaṁ bhedāpetvā bhikkhūnaṁ añjanapisanatthāya",
  "atk-s0502a14:38_5": "dāpetvā pāṭihāriyassa akaraṇatthāya sāvakānaṁ sikkhāpadaṁ (cūḷava. 252) paññāpesi.",
  "atk-s0502a14:39_0": "Titthiyā ‘‘samaṇo kira gotamo taṁ pattaṁ bhedāpetvā pāṭihāriyassa akaraṇatthāya sāvakānaṁ",
  "atk-s0502a14:39_1": "sikkhāpadaṁ paññāpesī’’ti sutvā ‘‘samaṇassa gotamassa sāvakā paññattaṁ sikkhāpadaṁ",
  "atk-s0502a14:39_2": "jīvitahetupi nātikkamanti, samaṇopi gotamo taṁ rakkhissateva. Idāni amhehi okāso",
  "atk-s0502a14:39_3": "laddho’’ti nagaravīthīsu ārocentā vicariṁsu ‘‘mayaṁ attano guṇaṁ rakkhantā pubbe",
  "atk-s0502a14:39_4": "dārumayapattassa kāraṇā attano guṇaṁ mahājanassa na dassayimhā, samaṇassa gotamassa",
  "atk-s0502a14:39_5": "sāvakā pattakamattassa kāraṇā attano guṇaṁ mahājanassa dassesuṁ. Samaṇo gotamo attano",
  "atk-s0502a14:39_6": "paṇḍitatāya pattaṁ bhedāpetvā sikkhāpadaṁ paññāpesi, idāni mayaṁ teneva saddhiṁ pāṭihāriyaṁ karissāmā’’ti.",
  "atk-s0502a14:40_0": "Rājā bimbisāro taṁ kathaṁ sutvā satthu santikaṁ gantvā ‘‘tumhehi kira, bhante, pāṭihāriyassa",
  "atk-s0502a14:40_1": "akaraṇatthāya sāvakānaṁ sikkhāpadaṁ paññatta’’nti? ‘‘Āma, mahārājā’’ti. Idāni titthiyā",
  "atk-s0502a14:40_2": "‘‘tumhehi saddhiṁ pāṭihāriyaṁ karissāmā’’ti vadanti, kiṁ idāni karissathāti? ‘‘Tesu",
  "atk-s0502a14:40_3": "karontesu karissāmi, mahārājā’’ti. Nanu tumhehi sikkhāpadaṁ paññattanti. Nāhaṁ, mahārāja,",
  "atk-s0502a14:40_4": "attano sikkhāpadaṁ paññāpesiṁ, taṁ mameva sāvakānaṁ paññattanti. Tumhe ṭhapetvā aññattha",
  "atk-s0502a14:40_5": "sikkhāpadaṁ paññattaṁ nāma hoti, bhanteti. Tena hi, mahārāja, tamevettha paṭipucchāmi,",
  "atk-s0502a14:40_6": "‘‘atthi pana te, mahārāja, vijite uyyāna’’nti. ‘‘Atthi, bhante’’ti. ‘‘Sace te, mahārāja,",
  "atk-s0502a14:40_7": "uyyāne mahājano ambādīni khādeyya, kimassa kattabba’’nti? ‘‘Daṇḍo, bhante’’ti. ‘‘Tvaṁ",
  "atk-s0502a14:40_8": "pana khādituṁ labhasī’’ti? ‘‘Āma, bhante, mayhaṁ daṇḍo natthi, ahaṁ attano santakaṁ",
  "atk-s0502a14:40_9": "khādituṁ labhāmī’’ti. ‘‘Mahārāja, yathā tava tiyojanasatike rajje āṇā pavattati,",
  "atk-s0502a14:40_10": "attano uyyāne ambādīni khādantassa daṇḍo natthi, aññesaṁ atthi, evaṁ mamapi cakkavāḷakoṭisatasahasse",
  "atk-s0502a14:40_11": "āṇā pavattati, attano sikkhāpadapaññattiyā atikkamo nāma natthi, aññesaṁ pana atthi,",
  "atk-s0502a14:40_12": "karissāmahaṁ pāṭihāriya’’nti. Titthiyā taṁ kathaṁ sutvā ‘‘idānamhā naṭṭhā, samaṇena",
  "atk-s0502a14:40_13": "kira gotamena sāvakānaṁyeva sikkhāpadaṁ paññattaṁ, na attano. Sayameva kira pāṭihāriyaṁ",
  "atk-s0502a14:40_14": "kattukāmo, kiṁ nu kho karomā’’ti mantayiṁsu.",
  "atk-s0502a14:41_0": "Rājā satthāraṁ pucchi – ‘‘bhante, kadā pāṭihāriyaṁ karissathā’’ti. ‘‘Ito catumāsaccayena",
  "atk-s0502a14:41_1": "āsāḷhipuṇṇamāyaṁ, mahārājā’’ti. ‘‘Kattha karissatha, bhante’’ti ? ‘‘Sāvatthiṁ nissāya,",
  "atk-s0502a14:41_2": "mahārājā’’ti. ‘‘Kasmā pana satthā evaṁ dūraṭṭhānaṁ apadisī’’ti? ‘‘Yasmā taṁ sabbabuddhānaṁ",
  "atk-s0502a14:41_3": "mahāpāṭihāriyakaraṇaṭṭhānaṁ, apica mahājanassa sannipātanatthāyapi dūraṭṭhānameva",
  "atk-s0502a14:41_4": "apadisī’’ti. Titthiyā taṁ kathaṁ sutvā ‘‘ito kira catunnaṁ māsānaṁ accayena samaṇo",
  "atk-s0502a14:41_5": "gotamo sāvatthiyaṁ pāṭihāriyaṁ karissati, idāni taṁ amuñcitvāva anubandhissāma, mahājano",
  "atk-s0502a14:41_6": "amhe disvā ‘kiṁ ida’nti pucchissati. Athassa vakkhāma ‘mayaṁ samaṇena gotamena saddhiṁ",
  "atk-s0502a14:41_7": "pāṭihāriyaṁ karissāmā’ti vadimhā. So palāyati, mayamassa palāyituṁ adatvā anubandhāmā’’ti.",
  "atk-s0502a14:41_8": "Satthā rājagahe piṇḍāya caritvā nikkhami. Titthiyāpissa pacchatova nikkhamitvā bhattakiccaṭṭhāne",
  "atk-s0502a14:41_9": "vasanti. Vasitaṭṭhāne punadivase pātarāsaṁ karonti. Te manussehi ‘‘kimida’’nti pucchitā",
  "atk-s0502a14:41_10": "heṭṭhā cintitaniyāmeneva ārocesuṁ . Mahājanopi ‘‘pāṭihāriyaṁ passissāmā’’ti anubandhi.",
  "atk-s0502a14:42_0": "Satthā anupubbena sāvatthiṁ pāpuṇi. Titthiyāpi tena saddhiṁyeva gantvā upaṭṭhāke",
  "atk-s0502a14:42_1": "samādapetvā satasahassaṁ labhitvā khadirathambhehi maṇḍapaṁ kāretvā nīluppalehi chādāpetvā",
  "atk-s0502a14:42_2": "‘‘idha pāṭihāriyaṁ karissāmā’’ti nisīdiṁsu. Rājā pasenadi kosalo satthāraṁ upasaṅkamitvā,",
  "atk-s0502a14:42_3": "‘‘bhante, titthiyehi maṇḍapo kārito, ahampi tumhākaṁ maṇḍapaṁ karissāmī’’ti. ‘‘Alaṁ,",
  "atk-s0502a14:42_4": "mahārāja, atthi mayhaṁ maṇḍapakārako’’ti. ‘‘Bhante, maṁ ṭhapetvā ko añño kātuṁ sakkhissatī’’ti?",
  "atk-s0502a14:42_5": "‘‘Sakko, devarājā’’ti. ‘‘Kahaṁ pana, bhante, pāṭihāriyaṁ karissathā’’ti? ‘‘Kaṇḍambarukkhamūle,",
  "atk-s0502a14:42_6": "mahārājā’’ti. Titthiyā ‘‘ambarukkhamūle kira pāṭihāriyaṁ karissatī’’ti sutvā attano",
  "atk-s0502a14:42_7": "upaṭṭhākānaṁ ārocetvā yojanabbhantare ṭhāne antamaso tadahujātampi ambapotakaṁ uppāṭetvā araññe khipāpesuṁ.",
  "atk-s0502a14:43_0": "Satthā āsāḷhipuṇṇamadivase antonagaraṁ pāvisi. Raññopi uyyānapālo kaṇḍo nāma ekaṁ",
  "atk-s0502a14:43_1": "piṅgalakipillikehi katapattapuṭassa antare mahantaṁ ambapakkaṁ disvā tassa gandharasalobhena",
  "atk-s0502a14:43_2": "sampatante vāyase palāpetvā rañño khādanatthāya ādāya gacchanto antarāmagge satthāraṁ",
  "atk-s0502a14:43_3": "disvā cintesi – ‘‘rājā imaṁ ambaṁ khāditvā mayhaṁ aṭṭha vā soḷasa vā kahāpaṇe dadeyya,",
  "atk-s0502a14:43_4": "taṁ me ekattabhāvepi jīvitavuttiyā nālaṁ. Sace panāhaṁ satthu imaṁ dassāmi, avassaṁ",
  "atk-s0502a14:43_5": "taṁ me dīghakālaṁ hitāvahaṁ bhavissatī’’ti. So taṁ ambapakkaṁ satthu upanāmesi. Satthā",
  "atk-s0502a14:43_6": "ānandattheraṁ olokesi . Athassa thero catumahārājadattiyaṁ pattaṁ nīharitvā hatthe",
  "atk-s0502a14:43_7": "ṭhapesi. Satthā pattaṁ upanāmetvā ambapakkaṁ paṭiggahetvā tattheva nisīdanākāraṁ",
  "atk-s0502a14:43_8": "dassesi. Thero cīvaraṁ paññāpetvā adāsi. Athassa tasmiṁ nisinne thero pānīyaṁ parissāvetvā",
  "atk-s0502a14:43_9": "ambapakkaṁ madditvā pānakaṁ katvā adāsi. Satthā ambapānakaṁ pivitvā kaṇḍaṁ āha –",
  "atk-s0502a14:43_10": "‘‘imaṁ ambaṭṭhiṁ idheva paṁsuṁ viyūhitvā ropehī’’ti. So tathā akāsi. Satthā tassa",
  "atk-s0502a14:43_11": "upari hatthaṁ dhovi. Hatthe dhovitamatteyeva naṅgalasīsamattakkhandho hutvā ubbedhena",
  "atk-s0502a14:43_12": "paṇṇāsahattho ambarukkho uṭṭhahi. Catūsu disāsu ekekā, uddhaṁ ekāti pañca mahāsākhā",
  "atk-s0502a14:43_13": "paṇṇāsahatthā ahesuṁ. So tāvadeva pupphaphalasañchanno hutvā ekekasmiṁ ṭhāne paripakkaambapiṇḍidharo",
  "atk-s0502a14:43_14": "ahosi. Pacchato āgacchantā bhikkhū ambapakkāni khādantā eva āgamiṁsu. Rājā ‘‘evarūpo",
  "atk-s0502a14:43_15": "kira ambarukkho uṭṭhito’’ti sutvā ‘‘mā naṁ koci chindī’’ti ārakkhaṁ ṭhapesi. So pana",
  "atk-s0502a14:43_16": "kaṇḍena ropitattā kaṇḍambarukkhotveva paññāyi. Dhuttakāpi ambapakkāni khāditvā ‘‘hare",
  "atk-s0502a14:43_17": "duṭṭhatitthiyā ‘samaṇo kira gotamo kaṇḍambarukkhamūle pāṭihāriyaṁ karissatī’ti tumhehi",
  "atk-s0502a14:43_18": "yojanabbhantare tadahujātāpi ambapotakā uppāṭāpitā, kaṇḍambo nāma aya’’nti vatvā",
  "atk-s0502a14:43_19": "te ucchiṭṭhaambaṭṭhīhi pahariṁsu.",
  "atk-s0502a14:44_0": "Sakko vātavalāhakaṁ devaputtaṁ āṇāpesi ‘‘titthiyānaṁ maṇḍapaṁ vātehi uppāṭetvā ukkārabhūmiyaṁ",
  "atk-s0502a14:44_1": "khipāpehī’’ti. So tathā akāsi. Sūriyampi devaputtaṁ āṇāpesi ‘‘sūriyamaṇḍalaṁ nikaḍḍhanto",
  "atk-s0502a14:44_2": "tāpehī’’ti. So tathā akāsi. Puna vātavalāhakaṁ āṇāpesi ‘‘vātamaṇḍalaṁ uṭṭhāpento",
  "atk-s0502a14:44_3": "yāhī’’ti. So tathā karonto titthiyānaṁ paggharitasedasarīre rajovaṭṭiyā okiri. Te",
  "atk-s0502a14:44_4": "tambamattikasadisā ahesuṁ. Vassavalāhakampi āṇāpesi ‘‘mahantāni bindūni pātehī’’ti.",
  "atk-s0502a14:44_5": "So tathā akāsi. Atha nesaṁ kāyo kabaragāvisadiso ahosi. Te nigaṇṭhā lajjamānā hutvā",
  "atk-s0502a14:44_6": "sammukhasammukhaṭṭhāneneva palāyiṁsu. Evaṁ palāyantesu purāṇakassapassa upaṭṭhāko",
  "atk-s0502a14:44_7": "eko kassako ‘‘idāni me ayyānaṁ pāṭihāriyakaraṇavelā, gantvā pāṭihāriyaṁ passissāmī’’ti",
  "atk-s0502a14:44_8": "goṇe vissajjetvā pātova ābhataṁ yāgukuṭañceva yottakañca gahetvā āgacchanto purāṇaṁ",
  "atk-s0502a14:44_9": "tathā palāyantaṁ disvā, bhante , ajja ‘ayyānaṁ pāṭihāriyaṁ passissāmī’ti āgacchāmi,",
  "atk-s0502a14:44_10": "tumhe kahaṁ gacchathā’’ti. Kiṁ te pāṭihāriyena, imaṁ kuṭañca yottañca dehīti. So",
  "atk-s0502a14:44_11": "tena dinnaṁ kuṭañca yottañca ādāya nadītīraṁ gantvā kuṭaṁ yottena attano gīvāya bandhitvā",
  "atk-s0502a14:44_12": "lajjanto kiñci akathetvā rahade patitvā udakapubbuḷe uṭṭhāpento kālaṁ katvā avīcimhi nibbatti.",
  "atk-s0502a14:45_0": "Sakko ākāse ratanacaṅkamaṁ māpesi. Tassa ekā koṭi pācīnacakkavāḷamukhavaṭṭiyaṁ ahosi,",
  "atk-s0502a14:45_1": "ekā pacchimacakkavāḷamukhavaṭṭiyaṁ. Satthā sannipatitāya chattiṁsayojanikāya parisāya",
  "atk-s0502a14:45_2": "vaḍḍhamānakacchāyāya ‘‘idāni pāṭihāriyakaraṇavelā’’ti gandhakuṭito nikkhamitvā pamukhe",
  "atk-s0502a14:45_3": "aṭṭhāsi. Atha naṁ gharaṇī nāma iddhimantī ekā anāgāmiupāsikā upasaṅkamitvā, ‘‘bhante,",
  "atk-s0502a14:45_4": "mādisāya dhītari vijjamānāya tumhākaṁ kilamanakiccaṁ natthi, ahaṁ pāṭihāriyaṁ karissāmī’’ti",
  "atk-s0502a14:45_5": "āha. ‘‘Kathaṁ tvaṁ karissasi, gharaṇī’’ti? ‘‘Bhante, ekasmiṁ cakkavāḷagabbhe mahāpathaviṁ",
  "atk-s0502a14:45_6": "udakaṁ katvā udakasakuṇikā viya nimujjitvā pācīnacakkavāḷamukhavaṭṭiyaṁ attānaṁ dassessāmi,",
  "atk-s0502a14:45_7": "tathā pacchimauttaradakkhiṇacakkavāḷamukhavaṭṭiyaṁ, tathā majjhe’’. Mahājano maṁ",
  "atk-s0502a14:45_8": "disvā ‘‘kā esā’’ti vutte vakkhati ‘‘gharaṇī nāmesā, ayaṁ tāva ekissā itthiyā ānubhāvo,",
  "atk-s0502a14:45_9": "buddhānubhāvo pana kīdiso bhavissatī’’ti . Evaṁ titthiyā tumhe adisvāva palāyissantīti.",
  "atk-s0502a14:45_10": "Atha naṁ satthā ‘‘jānāmi te gharaṇī evarūpaṁ pāṭihāriyaṁ kātuṁ samatthabhāvaṁ, na",
  "atk-s0502a14:45_11": "panāyaṁ tavatthāya baddho mālāpuṭo’’ti vatvā paṭikkhipi. Sā ‘‘na me satthā anujānāti,",
  "atk-s0502a14:45_12": "addhā mayā uttaritaraṁ pāṭihāriyaṁ kātuṁ samattho añño atthī’’ti ekamantaṁ aṭṭhāsi.",
  "atk-s0502a14:45_13": "Satthāpi ‘‘evameva tesaṁ guṇo pākaṭo bhavissatīti evaṁ chattiṁsayojanikāya parisāya",
  "atk-s0502a14:45_14": "majjhe sīhanādaṁ nadissatī’’ti maññamāno aparepi pucchi – ‘‘tumhe kathaṁ pāṭihāriyaṁ",
  "atk-s0502a14:45_15": "karissathā’’ti. Te ‘‘evañca evañca karissāma, bhante’’ti satthu purato ṭhitāva sīhanādaṁ",
  "atk-s0502a14:45_16": "nadiṁsu. Tesu kira cūḷaanāthapiṇḍiko ‘‘mādise anāgāmiupāsake putte vijjamāne satthu",
  "atk-s0502a14:45_17": "kilamanakiccaṁ natthī’’ti cintetvā ‘‘ahaṁ, bhante, pāṭihāriyaṁ karissāmī’’ti vatvā",
  "atk-s0502a14:45_18": "‘‘kathaṁ karissasī’’ti puṭṭho ‘‘ahaṁ, bhante, dvādasayojanikaṁ brahmattabhāvaṁ nimminitvā",
  "atk-s0502a14:45_19": "imissā parisāya majjhe mahāmeghagajjitasadisena saddena brahmaapphoṭanaṁ nāma apphoṭessāmī’’ti.",
  "atk-s0502a14:45_20": "Mahājano ‘‘kiṁ nāmeso saddo’’ti pucchitvā ‘‘cūḷaanāthapiṇḍikassa kira brahmaapphoṭanasaddo",
  "atk-s0502a14:45_21": "nāmā’’ti vakkhati. Titthiyā ‘‘gahapatikassa kira tāva eso ānubhāvo, buddhānubhāvo",
  "atk-s0502a14:45_22": "kīdiso bhavissatī’’ti tumhe adisvāva palāyissantīti. Satthā ‘‘jānāmi te ānubhāva’’nti",
  "atk-s0502a14:45_23": "tassapi tatheva vatvā pāṭihāriyakaraṇaṁ nānujāni.",
  "atk-s0502a14:46_0": "Athekā paṭisambhidappattā sattavassikā cīrasāmaṇerī kira nāma satthāraṁ vanditvā",
  "atk-s0502a14:46_1": "‘‘ahaṁ, bhante, pāṭihāriyaṁ karissāmī’’ti āha. ‘‘Kathaṁ karissasi cīre’’ti? ‘‘Bhante,",
  "atk-s0502a14:46_2": "sineruñca cakkavāḷapabbatañca himavantañca āharitvā imasmiṁ ṭhāne paṭipāṭiyā ṭhapetvā",
  "atk-s0502a14:46_3": "ahaṁ haṁsasakuṇī viya tato tato nikkhamitvā asajjamānā gamissāmi, mahājano maṁ disvā",
  "atk-s0502a14:46_4": "‘kā esā’ti pucchitvā ‘cīrasāmaṇerī’ti vakkhati. Titthiyā ‘sattavassikāya tāva sāmaṇeriyā",
  "atk-s0502a14:46_5": "ayamānubhāvo, buddhānubhāvo kīdiso bhavissatī’ti tumhe adisvāva palāyissantī’’ti.",
  "atk-s0502a14:46_6": "Ito paraṁ evarūpāni vacanāni vuttānusāreneva veditabbāni. Tassāpi bhagavā ‘‘jānāmi",
  "atk-s0502a14:46_7": "te ānubhāva’’nti vatvā pāṭihāriyakaraṇaṁ nānujāni. Atheko paṭisambhidappatto khīṇāsavo",
  "atk-s0502a14:46_8": "cundasāmaṇero nāma jātiyā sattavassiko satthāraṁ vanditvā ‘‘ahaṁ bhagavā pāṭihāriyaṁ",
  "atk-s0502a14:46_9": "karissāmī’’ti vatvā ‘‘kathaṁ karissasī’’ti puṭṭho āha – ‘‘ahaṁ, bhante, jambudīpassa",
  "atk-s0502a14:46_10": "dhajabhūtaṁ mahājamburukkhaṁ khandhe gahetvā cāletvā mahājambupesiyo āharitvā imaṁ",
  "atk-s0502a14:46_11": "parisaṁ khādāpessāmi, pāricchattakakusumāni ca āharitvā tumhe vandissāmī’’ti. Satthā",
  "atk-s0502a14:46_12": "‘‘jānāmi te ānubhāva’’nti tassa pāṭihāriyakaraṇaṁ paṭikkhipi.",
  "atk-s0502a14:47_0": "Atha uppalavaṇṇā therī satthāraṁ vanditvā ‘‘ahaṁ, bhante, pāṭihāriyaṁ karissāmī’’ti",
  "atk-s0502a14:47_1": "vatvā ‘‘kathaṁ karissasī’’ti puṭṭhā āha – ‘‘ahaṁ, bhante, samantā dvādasayojanikaṁ",
  "atk-s0502a14:47_2": "parisaṁ dassetvā āvaṭṭato chattiṁsayojanāya parisāya parivuto cakkavattirājā hutvā",
  "atk-s0502a14:47_3": "āgantvā tumhe vandissāmī’’ti . Satthā ‘‘jānāmi te ānubhāva’’nti tassāpi pāṭihāriyakaraṇaṁ",
  "atk-s0502a14:47_4": "paṭikkhipi. Atha mahāmoggallānatthero bhagavantaṁ vanditvā ‘‘ahaṁ, bhante, pāṭihāriyaṁ",
  "atk-s0502a14:47_5": "karissāmī’’ti vatvā ‘‘kathaṁ karissasī’’ti puṭṭho āha – ‘‘ahaṁ, bhante, sinerupabbatarājānaṁ",
  "atk-s0502a14:47_6": "dantantare ṭhapetvā māsasāsapabījaṁ viya khādissāmī’’ti. ‘‘Aññaṁ kiṁ karissasī’’ti?",
  "atk-s0502a14:47_7": "‘‘Imaṁ mahāpathaviṁ kaṭasārakaṁ viya saṁvellitvā aṅgulantare nikkhipissāmī’’ti. ‘‘Aññaṁ",
  "atk-s0502a14:47_8": "kiṁ karissasī’’ti? ‘‘Mahāpathaviṁ kulālacakkaṁ viya parivattetvā mahājanaṁ pathavojaṁ",
  "atk-s0502a14:47_9": "khādāpessāmī’’ti. ‘‘Aññaṁ kiṁ karissasī’’ti? ‘‘Vāmahatthe pathaviṁ katvā ime satte",
  "atk-s0502a14:47_10": "dakkhiṇahatthena aññasmiṁ dīpe ṭhapessāmī’’ti. ‘‘Aññaṁ kiṁ karissasī’’ti? ‘‘Sineruṁ",
  "atk-s0502a14:47_11": "chattadaṇḍaṁ viya katvā mahāpathaviṁ ukkhipitvā tassupari ṭhapetvā chattahattho bhikkhu",
  "atk-s0502a14:47_12": "viya ekahatthenādāya ākāse caṅkamissāmī’’ti. Satthā ‘‘jānāmi te ānubhāva’’nti tassapi",
  "atk-s0502a14:47_13": "pāṭihāriyakaraṇaṁ nānujāni. So ‘‘jānāti maññe satthā mayā uttaritaraṁ pāṭihāriyaṁ",
  "atk-s0502a14:47_14": "kātuṁ samattha’’nti ekamantaṁ aṭṭhāsi.",
  "atk-s0502a14:48_0": "Atha naṁ satthā ‘‘nāyaṁ moggallānaṁ tavatthāya baddho bālāpuṭo. Ahañhi asamadhuro,",
  "atk-s0502a14:48_1": "mama dhuraṁ añño vahituṁ samattho nāma natthi. Anacchariyametaṁ, yaṁ idāni mama dhuraṁ",
  "atk-s0502a14:48_2": "vahituṁ samattho nāma bhaveyya. Ahetukatiracchānayoniyaṁ nibbattakālepi mama dhuraṁ",
  "atk-s0502a14:48_3": "añño vahituṁ samattho nāma nāhosiyevā’’ti vatvā ‘‘kadā pana, bhante’’ti therena puṭṭho atītaṁ āharitvā –",
  "atk-s0502a14:49": "‘‘Yato yato garu dhuraṁ, yato gambhīravattanī;",
  "atk-s0502a14:50": "Tadāssu kaṇhaṁ yuñjanti, svāssu taṁ vahate dhura’’nti. –",
  "atk-s0502a14:51": "Idaṁ kaṇhausabhajātakaṁ (jā. 1.1.29) vitthāretvā puna tameva vatthuṁ visesetvā dassento –",
  "atk-s0502a14:52": "‘‘Manuññameva bhāseyya, nāmanuññaṁ kudācanaṁ;",
  "atk-s0502a14:53": "Manuññaṁ bhāsamānassa, garuṁ bhāraṁ udaddhari;",
  "atk-s0502a14:54": "Dhanañca naṁ alābhesi, tena cattamano ahū’’ti. –",
  "atk-s0502a14:55_0": "Idaṁ nandivisālajātakaṁ vitthāretvā kathesi. Kathetvā ca pana satthā ratanacaṅkamaṁ",
  "atk-s0502a14:55_1": "abhiruhi, purato dvādasayojanikā parisā ahosi tathā pacchato ca uttarato ca dakkhiṇato",
  "atk-s0502a14:55_2": "ca. Ujukaṁ pana catuvīsatiyojanikāya parisāya majjhe bhagavā yamakapāṭihāriyaṁ akāsi.",
  "atk-s0502a14:56_0": "Taṁ pāḷito tāva evaṁ veditabbaṁ (paṭi. ma. 1.116) – katamaṁ tathāgatassa yamakapāṭihāriye",
  "atk-s0502a14:56_1": "ñāṇaṁ? Idhaṁ tathāgato yamakapāṭihāriyaṁ karoti asādhāraṇaṁ sāvakehi, uparimakāyato",
  "atk-s0502a14:56_2": "aggikkhandho pavattati, heṭṭhimakāyato udakadhārā pavattati . Heṭṭhimakāyato aggikkhandho",
  "atk-s0502a14:56_3": "pavattati, uparimakāyato udakadhārā pavattati. Puratthimakāyato, pacchimakāyato;",
  "atk-s0502a14:56_4": "pacchimakāyato, puratthimakāyato; dakkhiṇaakkhito, vāmaakkhito; vāmaakkhito, dakkhiṇaakkhito;",
  "atk-s0502a14:56_5": "dakkhiṇakaṇṇasotato, vāmakaṇṇasotato; vāmakaṇṇasotato, dakkhiṇakaṇṇasotato; dakkhiṇanāsikāsotato,",
  "atk-s0502a14:56_6": "vāmanāsikāsotato; vāmanāsikāsotato, dakkhiṇanāsikāsotato; dakkhiṇaaṁsakūṭato, vāmaaṁsakūṭato;",
  "atk-s0502a14:56_7": "vāmaaṁsakūṭato, dakkhiṇaaṁsakūṭato; dakkhiṇahatthato, vāmahatthato; vāmahatthato,",
  "atk-s0502a14:56_8": "dakkhiṇahatthato; dakkhiṇapassato, vāmapassato; vāmapassato, dakkhiṇapassato; dakkhiṇapādato,",
  "atk-s0502a14:56_9": "vāmapādato; vāmapādato, dakkhiṇapādato; aṅgulaṅgulehi, aṅgulantarikāhi; aṅgulantarikāhi,",
  "atk-s0502a14:56_10": "aṅgulaṅgulehi; ekekalomakūpato aggikkhandho pavattati, ekekalomato udakadhārā pavattati.",
  "atk-s0502a14:56_11": "Ekekalomato aggikkhandho pavattati, ekekalomakūpato udakadhārā pavattati channaṁ",
  "atk-s0502a14:56_12": "vaṇṇānaṁ nīlānaṁ pītakānaṁ lohitakānaṁ odātānaṁ mañjeṭṭhānaṁ pabhassarānaṁ. Bhagavā",
  "atk-s0502a14:56_13": "caṅkamati, buddhanimmito tiṭṭhati vā nisīdati vā seyyaṁ vā kappeti…pe… nimmito seyyaṁ",
  "atk-s0502a14:56_14": "kappeti, bhagavā caṅkamati vā tiṭṭhati vā nisīdati vā. Idaṁ tathāgatassa yamakapāṭihāriye ñāṇanti.",
  "atk-s0502a14:57_0": "Idaṁ pana pāṭihāriyaṁ bhagavā tasmiṁ caṅkame caṅkamitvā akāsi. Tassa tejokasiṇasamāpattivasena",
  "atk-s0502a14:57_1": "uparimakāyato aggikkhandho pavattati, āpokasiṇasamāpattivasena heṭṭhimakāyato udakadhārā",
  "atk-s0502a14:57_2": "pavattati. Na pana udakadhārāya pavattanaṭṭhānato aggikkhandho pavattati, aggikkhandhassa",
  "atk-s0502a14:57_3": "pavattanaṭṭhānato udakadhārā pavattatīti dassetuṁ ‘‘heṭṭhimakāyato uparimakāyato’’ti",
  "atk-s0502a14:57_4": "vuttaṁ. Eseva nayo sabbapadesu. Aggikkhandho panettha udakadhārāya asammisso ahosi,",
  "atk-s0502a14:57_5": "tathā udakadhārā aggikkhandhena. Ubhayampi kira cetaṁ yāva brahmalokā uggantvā cakkavāḷamukhavaṭṭiyaṁ",
  "atk-s0502a14:57_6": "patati. ‘‘Channaṁ vaṇṇāna’’nti vuttā panassa chabbaṇṇaraṁsiyo ghaṭehi āsiñcamānaṁ",
  "atk-s0502a14:57_7": "vilīnasuvaṇṇaṁ viya yantanālikato nikkhantasuvaṇṇarasadhārā viya ca ekacakkavāḷagabbhato",
  "atk-s0502a14:57_8": "uggantvā brahmalokaṁ āhacca paṭinivattitvā cakkavāḷamukhavaṭṭimeva gaṇhiṁsu. Ekacakkavāḷagabbhaṁ",
  "atk-s0502a14:57_9": "vaṅkagopānasikaṁ viya bodhigharaṁ ahosi ekālokaṁ.",
  "atk-s0502a14:58_0": "Taṁdivasaṁ satthā caṅkamitvā pāṭihāriyaṁ karonto antarantarā mahājanassa dhammaṁ",
  "atk-s0502a14:58_1": "kathesi. Kathento ca janaṁ nirassāsaṁ akatvā tassa assāsavāraṁ deti. Tasmiṁ khaṇe",
  "atk-s0502a14:58_2": "mahājano sādhukāraṁ pavattesi. Tassa sādhukārapavattanakāle satthā tāvamahatiyā parisāya",
  "atk-s0502a14:58_3": "cittaṁ olokento ekekassa soḷasannaṁ ākārānaṁ vasena cittācāraṁ aññāsi. Evaṁ lahukaparivattaṁ",
  "atk-s0502a14:58_4": "buddhānaṁ cittaṁ . Yo yo yasmiñca dhamme yasmiñca pāṭihīre pasanno, tassa tassa ajjhāsayavaseneva",
  "atk-s0502a14:58_5": "dhammañca kathesi, pāṭihīrañca akāsi. Evaṁ dhamme desiyamāne pāṭihīre ca kariyamāne",
  "atk-s0502a14:58_6": "mahājanassa dhammābhisamayo ahosi. Satthā pana tasmiṁ samāgame attano manaṁ gahetvā",
  "atk-s0502a14:58_7": "aññaṁ pañhaṁ pucchituṁ samatthaṁ adisvā nimmitabuddhaṁ māpesi. Tena pucchitaṁ pañhaṁ",
  "atk-s0502a14:58_8": "satthā vissajjesi, satthārā pucchitaṁ so vissajjesi. Bhagavato caṅkamanakāle nimmito",
  "atk-s0502a14:58_9": "ṭhānādīsu aññataraṁ kappesi, nimmitassa caṅkamanakāle bhagavā ṭhānādīsu aññataraṁ",
  "atk-s0502a14:58_10": "kappesi. Tamatthaṁ dassetuṁ ‘‘nimmito caṅkamati vā’’tiādi vuttaṁ. Evaṁ karontassa",
  "atk-s0502a14:58_11": "satthu pāṭihāriyaṁ disvā dhammakathaṁ sutvā tasmiṁ samāgame vīsatiyā pāṇakoṭīnaṁ",
  "atk-s0502a14:58_12": "dhammābhisamayo ahosi.",
  "atk-s0502a14:59_0": "Satthā pāṭihīraṁ karontova ‘‘kattha nu kho atītabuddhā idaṁ pāṭihīraṁ katvā vassaṁ",
  "atk-s0502a14:59_1": "upentī’’ti āvajjetvā ‘‘tāvatiṁsabhavane vassaṁ upagantvā mātu abhidhammapiṭakaṁ desentī’’ti",
  "atk-s0502a14:59_2": "disvā dakkhiṇapādaṁ ukkhipitvā yugandharamatthake ṭhapetvā itaraṁ pādaṁ ukkhipitvā",
  "atk-s0502a14:59_3": "sinerumatthake ṭhapesi. Evaṁ aṭṭhasaṭṭhiyojanasatasahassaṭṭhāne tayo padavārā ahesuṁ,",
  "atk-s0502a14:59_4": "dve pādachiddāni. Satthā pādaṁ pasāretvā akkamīti na sallakkhetabbaṁ. Tassa hi pādukkhipanakāleyeva",
  "atk-s0502a14:59_5": "pabbatā pādamūlaṁ āgantvā sampaṭicchiṁsu, satthārā akkamanakāle te pabbatā uṭṭhāya",
  "atk-s0502a14:59_6": "sakaṭṭhāneyeva aṭṭhaṁsu. Sakko satthāraṁ disvā cintesi – ‘‘paṇḍukambalasilāya maññe",
  "atk-s0502a14:59_7": "satthā imaṁ vassāvāsaṁ upessati, bahūnañca devatānaṁ upakāro bhavissati, satthari",
  "atk-s0502a14:59_8": "panettha vassāvāsaṁ upagate aññā devatā hatthampi ṭhapetuṁ na sakkhissanti. Ayaṁ",
  "atk-s0502a14:59_9": "kho pana paṇḍukambalasilā dīghato saṭṭhiyojanā, vitthārato paṇṇāsayojanā, puthulato",
  "atk-s0502a14:59_10": "pannarasayojanā, satthari nisinnepi tucchaṁ bhavissatī’’ti. Satthā tassa ajjhāsayaṁ",
  "atk-s0502a14:59_11": "viditvā attano saṅghāṭiṁ silāsanaṁ paṭicchādayamānaṁ khipi. Sakko cintesi – ‘‘cīvaraṁ",
  "atk-s0502a14:59_12": "tāva paṭicchādayamānaṁ khipi, sayaṁ pana parittake ṭhāne nisīdissatī’’ti. Satthā",
  "atk-s0502a14:59_13": "tassa ajjhāsayaṁ viditvā nīcapīṭhakaṁ mahāpaṁsukūliko viya paṇḍukambalasilaṁ antocīvarabhogeyeva",
  "atk-s0502a14:59_14": "katvā nisīdi. Mahājanopi taṁkhaṇaññeva satthāraṁ olokento nāddasa, candassa atthaṅgamitakālo",
  "atk-s0502a14:59_15": "viya sūriyassa ca atthaṅgamitakālo viya ahosi. Mahājano –",
  "atk-s0502a14:60": "‘‘Gato nu cittakūṭaṁ vā, kelāsaṁ vā yugandharaṁ;",
  "atk-s0502a14:61": "Na no dakkhemu sambuddhaṁ, lokajeṭṭhaṁ narāsabha’’nti. –",
  "atk-s0502a14:62_0": "Imaṁ gāthaṁ vadanto paridevi. Apare ‘‘satthā nāma pavivekarato, so ‘evarūpāya me",
  "atk-s0502a14:62_1": "parisāya evarūpaṁ pāṭihīraṁ kata’nti lajjāya aññaṁ raṭṭhaṁ vā janapadaṁ vā gato bhavissati,",
  "atk-s0502a14:62_2": "na dāni taṁ dakkhissāmā’’ti paridevantā imaṁ gāthamāhaṁsu –",
  "atk-s0502a14:63": "‘‘Pavivekarato dhīro, nimaṁ lokaṁ punehiti;",
  "atk-s0502a14:64": "Na no dakkhemu sambuddhaṁ, lokajeṭṭhaṁ narāsabha’’nti.",
  "atk-s0502a14:65_0": "Te mahāmoggallānaṁ pucchiṁsu – ‘‘kahaṁ, bhante, satthā’’ti? So sayaṁ jānantopi ‘‘paresampi",
  "atk-s0502a14:65_1": "guṇā pākaṭā hontū’’ti ajjhāsayena ‘‘anuruddhaṁ pucchathā’’ti āha. Te theraṁ tathā",
  "atk-s0502a14:65_2": "pucchiṁsu – ‘‘kahaṁ, bhante, satthā’’ti? Tāvatiṁsabhavane paṇḍukambalasilāyaṁ vassaṁ",
  "atk-s0502a14:65_3": "upagantvā mātu abhidhammapiṭakaṁ desetuṁ gatoti. ‘‘Kadā āgamissati, bhante’’ti? ‘‘Tayo",
  "atk-s0502a14:65_4": "māse abhidhammapiṭakaṁ desetvā mahāpavāraṇadivase’’ti. Te ‘‘satthāraṁ adisvā na gamissāmā’’ti",
  "atk-s0502a14:65_5": "tattheva khandhāvāraṁ bandhiṁsu. Ākāsameva kira nesaṁ chadanaṁ ahosi. Tāya ca mahatiyā",
  "atk-s0502a14:65_6": "parisāya sarīranighaṁso nāma na paññāyi, pathavī vivaraṁ adāsi, sabbattha parisuddhameva bhūmitalaṁ ahosi.",
  "atk-s0502a14:66_0": "Satthā paṭhamameva moggallānattheraṁ avoca – ‘‘moggallāna, tvaṁ etissāya parisāya",
  "atk-s0502a14:66_1": "dhammaṁ deseyyāsi, cūḷaanāthapiṇḍiko āhāraṁ dassatī’’ti. Tasmā taṁ temāsaṁ cūḷaanāthapiṇḍikova",
  "atk-s0502a14:66_2": "tassā parisāya yāpanaṁ yāgubhattaṁ khādanīyaṁ tambulatelagandhamālāpilandhanāni ca",
  "atk-s0502a14:66_3": "adāsi. Mahāmoggallāno dhammaṁ desesi, pāṭihāriyadassanatthaṁ āgatāgatehi puṭṭhapañhe",
  "atk-s0502a14:66_4": "ca vissajjesi. Satthārampi mātu abhidhammadesanatthaṁ paṇḍukambalasilāyaṁ vassaṁ",
  "atk-s0502a14:66_5": "upagataṁ dasasahassacakkavāḷadevatā parivārayiṁsu. Tena vuttaṁ –",
  "atk-s0502a14:67": "‘‘Tāvatiṁse yadā buddho, silāyaṁ paṇḍukambale;",
  "atk-s0502a14:68": "Pāricchattakamūlamhi, vihāsi purisuttamo.",
  "atk-s0502a14:69": "‘‘Dasasu lokadhātūsu, sannipatitvāna devatā;",
  "atk-s0502a14:70": "Payirupāsanti sambuddhaṁ, vasantaṁ nāgamuddhani.",
  "atk-s0502a14:71": "‘‘Na koci devo vaṇṇena, sambuddhassa virocati;",
  "atk-s0502a14:72": "Sabbe deve atikkamma, sambuddhova virocatī’’ti. (pe. va. 317-319);",
  "atk-s0502a14:73_0": "Evaṁ sabbā devatā attano sarīrappabhāya abhibhavitvā nisinnassa panassa mātā tusitavimānato",
  "atk-s0502a14:73_1": "āgantvā dakkhiṇapasse nisīdi. Indakopi devaputto āgantvā dakkhiṇapasseyeva nisīdi,",
  "atk-s0502a14:73_2": "aṅkuro vāmapasse nisīdi. So mahesakkhāsu devatāsu sannipatantīsu apagantvā dvādasayojanike",
  "atk-s0502a14:73_3": "ṭhāne okāsaṁ labhi, indako tattheva nisīdi. Satthā te ubhopi oloketvā attano sāsane",
  "atk-s0502a14:73_4": "dakkhiṇeyyapuggalānaṁ dinnadānassa mahapphalabhāvaṁ ñāpetukāmo evamāha – ‘‘aṅkura,",
  "atk-s0502a14:73_5": "tayā dīghamantare dasavassasahassaparimāṇakāle dvādasayojanikaṁ uddhanapantiṁ katvā",
  "atk-s0502a14:73_6": "mahādānaṁ dinnaṁ, idāni mama samāgamaṁ āgantvā dvādasayojanike ṭhāne okāsaṁ labhi,",
  "atk-s0502a14:73_7": "kiṁ nu kho ettha kāraṇa’’nti? Vuttampi cetaṁ –",
  "atk-s0502a14:74": "‘‘Oloketvāna sambuddho, aṅkurañcāpi indakaṁ;",
  "atk-s0502a14:75": "Dakkhiṇeyyaṁ sambhāvento, idaṁ vacanamabravi.",
  "atk-s0502a14:76": "‘‘Mahādānaṁ tayā dinnaṁ, aṅkura dīghamantare;",
  "atk-s0502a14:77": "Atidūre nisinnosi, āgaccha mama santike’’ti. (pe. va. 321-322);",
  "atk-s0502a14:78": "So saddho pathavītalaṁ pāpuṇi. Sabbāpi naṁ sā parisā assosi. Evaṁ vutte –",
  "atk-s0502a14:79": "‘‘Codito bhāvitattena, aṅkuro etamabravi;",
  "atk-s0502a14:80": "Kiṁ mayhaṁ tena dānena, dakkhiṇeyyena suññataṁ.",
  "atk-s0502a14:81": "‘‘Ayaṁ so indako yakkho, dajjā dānaṁ parittakaṁ;",
  "atk-s0502a14:82": "Atirocati amhehi, cando tārāgaṇe yathā’’ti. (pe. va. 323-324);",
  "atk-s0502a14:83_0": "Tattha dajjāti datvā. Evaṁ vutte satthā indakaṁ āha – ‘‘indaka, tvaṁ mama dakkhiṇapasse",
  "atk-s0502a14:83_1": "nisinno, kasmā anapagantvāva nisīdasī’’ti? So ‘‘ahaṁ, bhante, sukhette appakabījaṁ",
  "atk-s0502a14:83_2": "vapanakassako viya dakkhiṇeyyasampadaṁ alattha’’nti dakkhiṇeyyaṁ pabhāvento āha –",
  "atk-s0502a14:84": "‘‘Ujjaṅgale yathā khette, bījaṁ bahumpi ropitaṁ;",
  "atk-s0502a14:85": "Na phalaṁ vipulaṁ hoti, napi toseti kassakaṁ.",
  "atk-s0502a14:86": "‘‘Tatheva dānaṁ bahukaṁ, dussīlesu patiṭṭhitaṁ;",
  "atk-s0502a14:87": "Na phalaṁ vipulaṁ hoti, napi toseti dāyakaṁ.",
  "atk-s0502a14:88": "‘‘Yathāpi bhaddake khette, bījaṁ appampi ropitaṁ;",
  "atk-s0502a14:89": "Sammā dhāraṁ pavecchante, phalaṁ toseti kassakaṁ.",
  "atk-s0502a14:90": "‘‘Tatheva sīlavantesu, guṇavantesu tādisu;",
  "atk-s0502a14:91": "Appakampi kataṁ kāraṁ, puññaṁ hoti mahapphala’’nti. (pe. va. 325-328);",
  "atk-s0502a14:92_0": "Kiṁ panetassa pubbakammanti? So kira anuruddhattherassa antogāmaṁ piṇḍāya paviṭṭhassa",
  "atk-s0502a14:92_1": "attano ābhataṁ kaṭacchubhikkhaṁ dāpesi. Tadā tassa puññaṁ aṅkurena dasavassasahassāni",
  "atk-s0502a14:92_2": "dvādasayojanikaṁ uddhanapantiṁ katvā dinnadānato mahapphalataraṁ jātaṁ. Tasmā evamāha.",
  "atk-s0502a14:93_0": "Evaṁ vutte satthā, ‘‘aṅkura, dānaṁ nāma viceyya dātuṁ vaṭṭati, evaṁ taṁ sukhettesu",
  "atk-s0502a14:93_1": "vuttabījaṁ viya mahapphalaṁ hoti. Tvaṁ pana na tathā akāsi, tena te dānaṁ mahapphalaṁ",
  "atk-s0502a14:93_2": "na jāta’’nti imamatthaṁ vibhāvento –",
  "atk-s0502a14:94": "‘‘Viceyya dānaṁ dātabbaṁ, yattha dinnaṁ mahapphalaṁ…pe….",
  "atk-s0502a14:95": "‘‘Viceyya dānaṁ sugatappasatthaṁ,",
  "atk-s0502a14:96": "Ye dakkhiṇeyyā idha jīvaloke;",
  "atk-s0502a14:97": "Etesu dinnāni mahapphalāni,",
  "atk-s0502a14:98": "Bījāni vuttāni yathā sukhette’’ti. (pe. va. 329-330) –",
  "atk-s0502a14:99": "Vatvā uttarimpi dhammaṁ desento imā gāthā abhāsi –",
  "atk-s0502a14:100": "‘‘Tiṇadosāni khettāni, rāgadosā ayaṁ pajā;",
  "atk-s0502a14:101": "Tasmā hi vītarāgesu, dinnaṁ hoti mahapphalaṁ.",
  "atk-s0502a14:102": "‘‘Tiṇadosāni khettāni, dosadosā ayaṁ pajā;",
  "atk-s0502a14:103": "Tasmā hi vītadosesu, dinnaṁ hoti mahapphalaṁ.",
  "atk-s0502a14:104": "‘‘Tiṇadosāni khettāni, mohadosā ayaṁ pajā;",
  "atk-s0502a14:105": "Tasmā hi vītamohesu, dinnaṁ hoti mahapphalaṁ.",
  "atk-s0502a14:106": "‘‘Tiṇadosāni khettāni, icchādosā ayaṁ pajā;",
  "atk-s0502a14:107": "Tasmā hi vigaticchesu, dinnaṁ hoti mahapphala’’nti.",
  "atk-s0502a14:108": "Desanāvasāne aṅkuro ca indako ca sotāpattiphale patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a14:109_0": "Atha satthā devaparisāya majjhe nisinno mātaraṁ ārabbha ‘‘kusalā dhammā, akusalā",
  "atk-s0502a14:109_1": "dhammā, abyākatā dhammā’’ti abhidhammapiṭakaṁ paṭṭhapesi. Evaṁ tayo māse nirantaraṁ",
  "atk-s0502a14:109_2": "abhidhammapiṭakaṁ kathesi. Kathento pana bhikkhācāravelāya ‘‘yāva mamāgamanā ettakaṁ",
  "atk-s0502a14:109_3": "nāma dhammaṁ desetū’’ti nimmitabuddhaṁ māpetvā himavantaṁ gantvā nāgalatādantakaṭṭhaṁ",
  "atk-s0502a14:109_4": "khāditvā anotattadahe mukhaṁ dhovitvā uttarakuruto piṇḍapātaṁ āharitvā mahāsālamāḷake",
  "atk-s0502a14:109_5": "nisinno bhattakiccaṁ akāsi. Sāriputtatthero tattha gantvā satthu vattaṁ karoti. Satthā",
  "atk-s0502a14:109_6": "bhattakiccapariyosāne, ‘‘sāriputta , ajja mayā ettako nāma dhammo bhāsito, tvaṁ attano",
  "atk-s0502a14:109_7": "antevāsikānaṁ bhikkhūnaṁ vācehī’’ti therassa kathesi. Yamakapāṭihīre kira pasīditvā",
  "atk-s0502a14:109_8": "pañcasatā kulaputtā therassa santike pabbajiṁsu. Te sandhāya theraṁ evamāha. Vatvā",
  "atk-s0502a14:109_9": "ca pana devalokaṁ gantvā nimmitabuddhena desitaṭṭhānato paṭṭhāya sayaṁ dhammaṁ desesi.",
  "atk-s0502a14:109_10": "Theropi gantvā tesaṁ bhikkhūnaṁ dhammaṁ desesi. Te satthari devaloke viharanteyeva",
  "atk-s0502a14:109_11": "sattapakaraṇikā ahesuṁ.",
  "atk-s0502a14:110_0": "Te kira kassapabuddhakāle khuddakavagguliyo hutvā ekasmiṁ pabbhāre olambantā dvinnaṁ",
  "atk-s0502a14:110_1": "therānaṁ caṅkamitvā abhidhammaṁ sajjhāyantānaṁ saddaṁ sutvā sare nimittaṁ aggahesuṁ.",
  "atk-s0502a14:110_2": "Te ‘‘ime khandhā nāma, imā dhātuyo nāmā’’ti ajānitvā sare nimittagahaṇamatteneva",
  "atk-s0502a14:110_3": "tato cutā devaloke nibbattā, ekaṁ buddhantaraṁ dibbasampattiṁ anubhavitvā tato cavitvā",
  "atk-s0502a14:110_4": "sāvatthiyaṁ kulagharesu nibbattā. Yamakapāṭihīre uppannapasādā therassa santike pabbajitvā",
  "atk-s0502a14:110_5": "sabbapaṭhamaṁ sattapakaraṇikā ahesuṁ. Satthāpi teneva nīhārena taṁ temāsaṁ abhidhammaṁ",
  "atk-s0502a14:110_6": "desesi. Desanāvasāne asītikoṭisahassānaṁ devatānaṁ dhammābhisamayo ahosi, mahāmāyāpi",
  "atk-s0502a14:110_7": "sotāpattiphale patiṭṭhahi.",
  "atk-s0502a14:111_0": "Sāpi kho chattiṁsayojanaparimaṇḍalā parisā ‘‘idāni sattame divase mahāpavāraṇā bhavissatī’’ti",
  "atk-s0502a14:111_1": "mahāmoggallānattheraṁ upasaṅkamitvā āha – ‘‘bhante satthu, orohaṇadivasaṁ saññātuṁ",
  "atk-s0502a14:111_2": "vaṭṭati, na hi mayaṁ satthāraṁ adisvā gamissāmā’’ti. Āyasmā mahāmoggallāno taṁ kathaṁ",
  "atk-s0502a14:111_3": "sutvā ‘‘sādhāvuso’’ti vatvā tattheva pathaviyaṁ nimuggo sinerupādaṁ gantvā ‘‘maṁ",
  "atk-s0502a14:111_4": "abhiruhantaṁ parisā passatū’’ti adhiṭṭhāya maṇiratanena āvutaṁ paṇḍukambalasuttaṁ",
  "atk-s0502a14:111_5": "viya paññāyamānarūpova sinerumajjhena abhiruhi. Manussāpi naṁ ‘‘ekayojanaṁ abhiruḷho,",
  "atk-s0502a14:111_6": "dviyojanaṁ abhiruḷho’’ti olokayiṁsu. Theropi satthu pāde sīsena ukkhipanto viya abhiruhitvā",
  "atk-s0502a14:111_7": "vanditvā evamāha – ‘‘bhante, parisā tumhe disvāva gantukāmā, kadā orohissathā’’ti.",
  "atk-s0502a14:111_8": "‘‘Kahaṁ pana te, moggallāna, jeṭṭhabhātiko sāriputto’’ti. ‘‘Bhante, saṅkassanagare",
  "atk-s0502a14:111_9": "vassaṁ upagato’’ti. Moggallāna, ahaṁ ito sattame divase mahāpavāraṇāya saṅkassanagaradvāre",
  "atk-s0502a14:111_10": "otarissāmi, maṁ daṭṭhukāmā tattha āgacchantu, sāvatthito saṅkassanagaradvāraṁ tiṁsayojanāni,",
  "atk-s0502a14:111_11": "ettake magge kassaci pātheyyakiccaṁ natthi, uposathikā hutvā dhuravihāraṁ dhammassavanatthāya",
  "atk-s0502a14:111_12": "gacchantā viya āgaccheyyāthāti tesaṁ āroceyyāsīti. Thero ‘‘sādhu, bhante’’ti gantvā tathā ārocesi.",
  "atk-s0502a14:112_0": "Satthā vuṭṭhavasso pavāretvā sakkassa ārocesi – ‘‘mahārāja, manussapathaṁ gamissāmī’’ti",
  "atk-s0502a14:112_1": ". Sakko suvaṇṇamayaṁ maṇimayaṁ rajatamayanti tīṇi sopānāni māpesi. Tesaṁ pādā saṅkassanagaradvāre",
  "atk-s0502a14:112_2": "patiṭṭhahiṁsu, sīsāni sinerumuddhani. Tesu dakkhiṇapasse suvaṇṇamayaṁ sopānaṁ devatānaṁ",
  "atk-s0502a14:112_3": "ahosi, vāmapasse rajatamayaṁ sopānaṁ mahābrahmānaṁ ahosi, majjhe maṇimayaṁ sopānaṁ",
  "atk-s0502a14:112_4": "tathāgatassa ahosi. Satthāpi sinerumuddhani ṭhatvā devorohaṇasamaye yamakapāṭihāriyaṁ",
  "atk-s0502a14:112_5": "katvā uddhaṁ olokesi, yāva brahmalokā ekaṅgaṇā ahesuṁ. Adho olokesi, yāva avīcito",
  "atk-s0502a14:112_6": "ekaṅgaṇaṁ ahosi. Disāvidisā olokesi, anekāni cakkavāḷasatasahassāni ekaṅgaṇāni ahesuṁ.",
  "atk-s0502a14:112_7": "Devā manusse passiṁsu, manussāpi deve passiṁsu, sabbe sammukhāva passiṁsu.",
  "atk-s0502a14:113_0": "Bhagavā chabbaṇṇaraṁsiyo vissajjesi. Taṁ divasaṁ buddhasiriṁ oloketvā chattiṁsayojana",
  "atk-s0502a14:113_1": "parimaṇḍalāya parisāya ekopi buddhabhāvaṁ apatthento nāma natthi. Suvaṇṇasopānena",
  "atk-s0502a14:113_2": "devā otariṁsu, rajatasopānena mahābrahmāno otariṁsu, maṇisopānena sammāsambuddho",
  "atk-s0502a14:113_3": "otari. Pañcasikho gandhabbadevaputto beluvapaṇḍuvīṇaṁ ādāya dakkhiṇapasse ṭhatvā",
  "atk-s0502a14:113_4": "satthu gandhabbamadhuradibbavīṇāya saddena pūjaṁ karonto otari, mātali, saṅgāhako",
  "atk-s0502a14:113_5": "vāmapasse ṭhatvā dibbagandhamālāpupphaṁ gahetvā namassamāno pūjaṁ katvā otari, mahābrahmā",
  "atk-s0502a14:113_6": "chattaṁ dhāresi, suyāmo vālabījaniṁ dhāresi. Satthā iminā parivārena saddhiṁ otaritvā",
  "atk-s0502a14:113_7": "saṅkassanagaradvāre patiṭṭhahi. Sāriputtattheropi āgantvā satthāraṁ vanditvā yasmā",
  "atk-s0502a14:113_8": "sāriputtattherena tathārūpāya buddhasiriyā otaranto satthā ito pubbe na diṭṭhapubbo, tasmā –",
  "atk-s0502a14:114": "‘‘Na me diṭṭho ito pubbe, na suto uda kassaci;",
  "atk-s0502a14:115": "Evaṁ vagguvado satthā, tusitā gaṇimāgato’’ti. (su. ni. 961; mahāni. 190) –",
  "atk-s0502a14:116_0": "Ādīhi attano tuṭṭhiṁ pakāsetvā, ‘‘bhante, ajja sabbepi devamanussā tumhākaṁ pihayanti,",
  "atk-s0502a14:116_1": "patthentī’’ti āha. Atha naṁ satthā, ‘‘sāriputta, evarūpehi guṇehi samannāgatā buddhā",
  "atk-s0502a14:116_2": "devamanussānaṁ piyā hontiyevā’’ti vatvā dhammaṁ desento imaṁ gāthamāha –",
  "atk-s0502a14:117": "181.",
  "atk-s0502a14:118": " ‘‘Ye jhānapasutā dhīrā, nekkhammūpasame ratā;",
  "atk-s0502a14:119": "Devāpi tesaṁ pihayanti, sambuddhānaṁ satīmata’’nti.",
  "atk-s0502a14:120_0": "Tattha ye jhānapasutāti lakkhaṇūpanijjhānaṁ ārammaṇūpanijjhānanti imesu dvīsu jhānesu",
  "atk-s0502a14:120_1": "āvajjanasamāpajjanaadhiṭṭhānavuṭṭhānapaccavekkhaṇehi yuttappayuttā. Nekkhammūpasame",
  "atk-s0502a14:120_2": "ratāti ettha pabbajjā nekkhammanti na gahetabbā, kilesavūpasamanibbānaratiṁ pana",
  "atk-s0502a14:120_3": "sandhāyetaṁ vuttaṁ. Devāpīti devāpi manussāpi tesaṁ pihayanti patthenti. Satīmatanti",
  "atk-s0502a14:120_4": "evarūpaguṇānaṁ tesaṁ satiyā samannāgatānaṁ sambuddhānaṁ. ‘‘Aho vata mayaṁ buddhā",
  "atk-s0502a14:120_5": "bhaveyyāmā’’ti buddhabhāvaṁ icchamānā pihayantīti attho.",
  "atk-s0502a14:121": "Desanāvasāne tiṁsamattānaṁ pāṇakoṭīnaṁ dhammābhisamayo ahosi, therassa saddhivihārikā pañcasatabhikkhū arahatte patiṭṭhahiṁsu.",
  "atk-s0502a14:122_0": "Sabbabuddhānaṁ kira avijahitameva yamakapāṭihīraṁ katvā devaloke vassaṁ vasitvā saṅkassanagaradvāre",
  "atk-s0502a14:122_1": "otaraṇaṁ. Tattha pana dakkhiṇapādassa patiṭṭhitaṭṭhānaṁ acalacetiyaṭṭhānaṁ nāma hoti.",
  "atk-s0502a14:122_2": "Satthā tattha ṭhatvā puthujjanādīnaṁ visaye pañhaṁ pucchi, puthujjanā attano visaye",
  "atk-s0502a14:122_3": "pañhe vissajjetvā sotāpannavisaye pañhaṁ vissajjetuṁ nāsakkhiṁsu. Tathā sakadāgāmiādīnaṁ",
  "atk-s0502a14:122_4": "visaye sotāpannādayo, mahāmoggallānavisaye sesamahāsāvakā, sāriputtattherassa visaye",
  "atk-s0502a14:122_5": "mahāmoggallāno, buddhavisaye ca sāriputtopi vissajjetuṁ nāsakkhiyeva. So pācīnadisaṁ",
  "atk-s0502a14:122_6": "ādiṁ katvā sabbadisā olokesi, sabbattha ekaṅgaṇameva ahosi. Aṭṭhasu disāsu devamanussā",
  "atk-s0502a14:122_7": "uddhaṁ yāva brahmalokā heṭṭhā bhūmaṭṭhā ca yakkhanāgasupaṇṇā añjaliṁ paggahetvā,",
  "atk-s0502a14:122_8": "‘‘bhante, idha tassa pañhassa vissajjetā natthi, ettheva upadhārethā’’ti āhaṁsu.",
  "atk-s0502a14:122_9": "Satthā sāriputto kilamati. Kiñcāpi hesa –",
  "atk-s0502a14:123": "‘‘Ye ca saṅkhātadhammāse, ye ca sekhā puthū idha;",
  "atk-s0502a14:124": "Tesaṁ me nipako iriyaṁ, puṭṭho pabrūhi mārisā’’ti. (su. ni. 1044; cūḷani. ajitamāṇavapucchāniddesa 7) –",
  "atk-s0502a14:125_0": "Imaṁ buddhavisaye puṭṭhapañhaṁ sutvā ‘satthā maṁ sekhāsekhānaṁ āgamanapaṭipadaṁ pucchatī’ti",
  "atk-s0502a14:125_1": "pañhe nikkaṅkho, khandhādīsu pana katarena nu kho mukhena imaṁ paṭipadaṁ kathento",
  "atk-s0502a14:125_2": "‘ahaṁ satthu ajjhāsayaṁ gaṇhituṁ na sakkhissāmī’ti mama ajjhāsaye kaṅkhati, so mayā",
  "atk-s0502a14:125_3": "naye adinne kathetuṁ na sakkhissati, nayamassa dassāmīti nayaṁ dassento ‘‘bhūtamidaṁ,",
  "atk-s0502a14:125_4": "sāriputta, samanupassasī’’ti āha. Evaṁ kirassa ahosi ‘‘sāriputto mama ajjhāsayaṁ",
  "atk-s0502a14:125_5": "gahetvā kathento khandhavasena kathessatī’’ti. Therassa saha nayadānena so pañho",
  "atk-s0502a14:125_6": "nayasatena nayasahassena nayasatasahassena upaṭṭhāsi. So satthārā dinnanaye ṭhatvā",
  "atk-s0502a14:125_7": "taṁ pañhaṁ kathesi. Ṭhapetvā kira sammāsambuddhaṁ añño sāriputtattherassa paññaṁ",
  "atk-s0502a14:125_8": "pāpuṇituṁ samattho nāma natthi. Teneva kira thero satthu purato ṭhatvā sīhanādaṁ",
  "atk-s0502a14:125_9": "nadi – ‘‘ahaṁ, bhante, sakalakappampi deve vuṭṭhe ‘ettakāni bindūni mahāsamudde patitāni,",
  "atk-s0502a14:125_10": "ettakāni bhūmiyaṁ, ettakāni pabbate’ti gaṇetvā lekhaṁ āropetuṁ samattho’’ti. Satthāpi",
  "atk-s0502a14:125_11": "naṁ ‘‘jānāmi, sāriputta, gaṇetuṁ samatthabhāva’’nti āha. Tassa āyasmato paññāya upamā",
  "atk-s0502a14:125_12": "nāma natthi. Tenevāha –",
  "atk-s0502a14:126": "‘‘Gaṅgāya vālukā khīye, udakaṁ khīye mahaṇṇave;",
  "atk-s0502a14:127": "Mahiyā mattikā khīye, na khīye mama buddhiyā’’ti.",
  "atk-s0502a14:128_0": "Idaṁ vuttaṁ hoti – sace hi, bhante, buddhisampannalokanātha, mayā ekasmiṁ pañhe vissajjite",
  "atk-s0502a14:128_1": "ekaṁ vā vālukaṁ ekaṁ vā udakabinduṁ ekaṁ vā paṁsukhaṇḍaṁ akhipitvā pañhānaṁ satena",
  "atk-s0502a14:128_2": "vā sahassenavā satasahassena vā vissajjite gaṅgāya vālukādīsu ekekaṁ ekamante khipeyya,",
  "atk-s0502a14:128_3": "khippataraṁ gaṅgādīsu vālukādayo parikkhayaṁ gaccheyyuṁ, na tveva mama pañhānaṁ vissajjananti.",
  "atk-s0502a14:128_4": "Evaṁ mahāpaññopi hi bhikkhu buddhavisaye pañhassa antaṁ vā koṭiṁ vā adisvā satthārā",
  "atk-s0502a14:128_5": "dinnanaye ṭhatvāva pañhaṁ vissajjesi. Taṁ sutvā bhikkhū kathaṁ samuṭṭhāpesuṁ – ‘‘yaṁ",
  "atk-s0502a14:128_6": "pañhaṁ puṭṭho sabbopi jano kathetuṁ na sakkhi, taṁ dhammasenāpati sāriputto ekakova",
  "atk-s0502a14:128_7": "kathesī’’ti. Satthā taṁ kathaṁ sutvā ‘‘na idāneva sāriputto yaṁ pañhaṁ mahājano vissajjetuṁ",
  "atk-s0502a14:128_8": "nāsakkhi , taṁ vissajjesi, pubbepi anena vissajjitoyevā’’ti vatvā atītaṁ āharituṁ –",
  "atk-s0502a14:129": "‘‘Parosahassampi samāgatānaṁ,",
  "atk-s0502a14:130": "Kandeyyuṁ te vassasataṁ apaññā;",
  "atk-s0502a14:131": "Ekova seyyo puriso sapañño,",
  "atk-s0502a14:132": "Yo bhāsitassa vijānāti attha’’nti. (jā. 1.1.99) –",
  "atk-s0502a14:133": "Imaṁ jātakaṁ vitthārena kathesīti.",
  "atk-s0502a14:134": "Devorohaṇavatthu dutiyaṁ.",
  "atk-s0502a14:135": "3. Erakapattanāgarājavatthu",
  "atk-s0502a14:136": "Kicchomanussapaṭilābhoti imaṁ dhammadesanaṁ satthā bārāṇasiyaṁ upanissāya sattasirīsakarukkhamūle viharanto erakapattaṁ nāma nāgarājaṁ ārabbha kathesi.",
  "atk-s0502a14:137_0": "So kira pubbe kassapabuddhasāsane daharabhikkhu hutvā gaṅgāya nāvaṁ abhiruyha gacchanto",
  "atk-s0502a14:137_1": "ekasmiṁ erakagumbe erakapattaṁ gahetvā nāvāya vegasā gacchamānāyapi na muñci, erakapattaṁ",
  "atk-s0502a14:137_2": "chijjitvā gataṁ. So ‘‘appamattakaṁ eta’’nti āpattiṁ adesetvā vīsati vassasahassāni",
  "atk-s0502a14:137_3": "araññe samaṇadhammaṁ katvāpi maraṇakāle erakapattena gīvāya gahito viya āpattiṁ desetukāmopi",
  "atk-s0502a14:137_4": "aññaṁ bhikkhuṁ apassamāno ‘‘aparisuddhaṁ me sīla’’nti uppannavippaṭisāro tato cavitvā",
  "atk-s0502a14:137_5": "ekarukkhadoṇikanāvappamāṇo nāgarājā hutvā nibbatti, erakapattotvevassa nāmaṁ ahosi.",
  "atk-s0502a14:137_6": "So nibbattakkhaṇeyeva attabhāvaṁ oloketvā ‘‘ettakaṁ nāma kālaṁ samaṇadhammaṁ katvā",
  "atk-s0502a14:137_7": "ahetukayoniyaṁ maṇḍūkabhakkhaṭṭhāne nibbattomhī’’ti vippaṭisārī ahosi. So aparabhāge",
  "atk-s0502a14:137_8": "ekaṁ dhītaraṁ labhitvā majjhe gaṅgāya udakapiṭṭhe mahantaṁ phalaṁ ukkhipitvā dhītaraṁ",
  "atk-s0502a14:137_9": "tasmiṁ ṭhapetvā naccāpetvā gāyāpesi. Evaṁ kirassa ahosi – ‘‘addhā ahaṁ idha iminā",
  "atk-s0502a14:137_10": "upāyena buddhe uppanne tassa uppannabhāvaṁ suṇissāmī’’ti. Yo me gītassa paṭigītaṁ",
  "atk-s0502a14:137_11": "āharati , tassa mahantena nāgabhavanena saddhiṁ dhītaraṁ dassāmīti anvaḍḍhamāsaṁ",
  "atk-s0502a14:137_12": "uposathadivase taṁ dhītaraṁ phaṇe ṭhapesi. Sā tattha ṭhitā naccantī –",
  "atk-s0502a14:138": "‘‘Kiṁsu adhippatī rājā, kiṁsu rājā rajjissaro;",
  "atk-s0502a14:139": "Kathaṁsu virajo hoti, kathaṁ bāloti vuccatī’’ti. –",
  "atk-s0502a14:140": "Imaṁ gītaṁ gāyati.",
  "atk-s0502a14:141_0": "Sakalajambudīpavāsino ‘‘nāgamāṇavikaṁ gaṇhissāmā’’ti gantvā attano attano paññābalena",
  "atk-s0502a14:141_1": "paṭigītaṁ katvā gāyanti. Sā taṁ paṭikkhipati. Tassā anvaḍḍhamāsaṁ phaṇe ṭhatvā evaṁ",
  "atk-s0502a14:141_2": "gāyantiyāva ekaṁ buddhantaraṁ vītivattaṁ. Atha amhākaṁ satthā loke uppajjitvā ekadivasaṁ",
  "atk-s0502a14:141_3": "paccūsakāle lokaṁ volokento erakapattaṁ ādiṁ katvā uttaramāṇavaṁ nāma attano ñāṇajālassa",
  "atk-s0502a14:141_4": "anto paviṭṭhaṁ disvā ‘‘kiṁ nu kho bhavissatī’’ti āvajjento ‘‘ajja erakapattassa dhītaraṁ",
  "atk-s0502a14:141_5": "phaṇe ṭhapetvā naccāpanadivaso, ayaṁ uttaramāṇavo mayā dinnaṁ paṭigītaṁ gaṇhantova",
  "atk-s0502a14:141_6": "sotāpanno hutvā taṁ ādāya nāgarājassa santikaṁ gamissati. So taṁ sutvā ‘buddho uppanno’ti",
  "atk-s0502a14:141_7": "ñatvā mama santikaṁ āgamissati, ahaṁ tasmiṁ āgate mahāsamāgame gāthaṁ kathessāmi,",
  "atk-s0502a14:141_8": "gāthāpariyosāne caturāsītiyā pāṇasahassānaṁ dhammābhisamayo bhavissatī’’ti addasa.",
  "atk-s0502a14:141_9": "So tattha gantvā bārāṇasito avidūre satta sirīsakarukkhā atthi, tesu ekassa mūle",
  "atk-s0502a14:141_10": "nisīdi. Jambudīpavāsino gītapaṭigītaṁ ādāya sannipatiṁsu. Satthā avidūre ṭhāne gacchantaṁ",
  "atk-s0502a14:141_11": "uttaramāṇavaṁ disvā ‘‘ehi, uttarā’’ti āha. ‘‘Kiṁ, bhante’’ti? ‘‘Ito tāva ehī’’ti.",
  "atk-s0502a14:141_12": "Atha naṁ āgantvā vanditvā nisinnaṁ āha ‘‘kahaṁ gacchasī’’ti? ‘‘Erakapattassa dhītu",
  "atk-s0502a14:141_13": "gāyanaṭṭhāna’’nti. ‘‘Jānāsi pana gītapaṭigīta’’nti? ‘‘Jānāmi, bhante’’ti. ‘‘Vadehi",
  "atk-s0502a14:141_14": "tāva na’’nti? Atha naṁ attano jānananiyāmeneva vadantaṁ ‘‘na uttaraṁ etaṁ paṭigītaṁ,",
  "atk-s0502a14:141_15": "ahaṁ te paṭigītaṁ dassāmi, ādāya naṁ gamissasī’’ti. ‘‘Sādhu, bhante’’ti. Atha naṁ",
  "atk-s0502a14:141_16": "satthā, uttara, tvaṁ nāgamāṇavikāya gītakāle –",
  "atk-s0502a14:142": "‘‘Chadvārādhippatī rājā, rajjamāno rajjissaro;",
  "atk-s0502a14:143": "Arajjaṁ virajo hoti, rajjaṁ bāloti vuccatī’’ti. –",
  "atk-s0502a14:144": "Imaṁ paṭigītaṁ gāyeyyāsīti āha.",
  "atk-s0502a14:145_0": "Māṇavikāya gītassa attho – kiṁsu adhippatī rājāti kiṁ adhippati rājā nāma hoti? Kiṁsu",
  "atk-s0502a14:145_1": "rājā rajjissaroti kathaṁ pana rājā rajjissaro nāma hoti? Kathaṁsu virajo hotīti kathaṁ",
  "atk-s0502a14:145_2": "nu kho so rājā virajo nāma hotīti?",
  "atk-s0502a14:146_0": "Paṭigītassa pana attho – chadvārādhippatī rājāti yo channaṁ dvārānaṁ adhippati, ekadvārepi",
  "atk-s0502a14:146_1": "rūpādīhi anabhibhūto, ayaṁ rājā nāma. Rajjamāno rajjissaroti yo pana tesu ārammaṇesu",
  "atk-s0502a14:146_2": "rajjati, so rajjamāno rajjissaro nāma. Arajjanti arajjamāno pana virajo nāma hoti.",
  "atk-s0502a14:146_3": "Rajjanti rajjamāno bāloti vuccatīti.",
  "atk-s0502a14:147": "Evamassa satthā paṭigītaṁ datvā, uttara, tayā imasmiṁ gīte gāyite imassa gītassa imaṁ paṭigītaṁ gāyissati –",
  "atk-s0502a14:148": "‘‘Kenassu vuyhati bālo, kathaṁ nudati paṇḍito;",
  "atk-s0502a14:149": "Yogakkhemī kathaṁ hoti, taṁ me akkhāhi pucchito’’ti.",
  "atk-s0502a14:150": "Athassa tvaṁ idaṁ paṭigītaṁ gāyeyyāsi –",
  "atk-s0502a14:151": "‘‘Oghena vuyhati bālo, yogā nudati paṇḍito;",
  "atk-s0502a14:152": "Sabbayogavisaṁyutto, yogakkhemīti vuccatī’’ti.",
  "atk-s0502a14:153": "Tassattho – ‘‘kāmoghādinā catubbidhena oghena bālo vuyhati, taṁ oghaṁ paṇḍito sammappadhānasaṅkhātena yogena nudati. So sabbehi kāmayogādīhi visaṁyutto yogakkhemī nāma vuccatī’’ti.",
  "atk-s0502a14:154_0": "Uttaro imaṁ paṭigītaṁ gaṇhantova sotāpattiphale patiṭṭhahi. So sotāpanno hutvā taṁ",
  "atk-s0502a14:154_1": "gāthaṁ ādāya gantvā, ‘‘ambho, mayā gītapaṭigītaṁ āhaṭaṁ, okāsaṁ me dethā’’ti vatvā",
  "atk-s0502a14:154_2": "nirantaraṁ ṭhitassa mahājanassa jaṇṇunā akkamanto agamāsi. Nāgamāṇavikā pitu phaṇe",
  "atk-s0502a14:154_3": "ṭhatvā naccamānā ‘‘kiṁsu adhippatī rājā’’ti gītaṁ gāyati? Uttaro ‘‘chadvārādhippatī",
  "atk-s0502a14:154_4": "rājā’’ti paṭigītaṁ gāyi. Puna nāgamāṇavikā ‘‘kenassu vuyhatī’’ti tassa gītaṁ gāyati?",
  "atk-s0502a14:154_5": "Athassā paṭigītaṁ gāyanto uttaro ‘‘oghena vuyhatī’’ti imaṁ gāthamāha. Nāgarājā taṁ",
  "atk-s0502a14:154_6": "sutvāva buddhassa uppannabhāvaṁ ñatvā ‘‘mayā ekaṁ buddhantaraṁ evarūpaṁ padaṁ nāma",
  "atk-s0502a14:154_7": "na sutapubbaṁ, uppanno vata, bho, loke buddho’’ti tuṭṭhamānaso naṅguṭṭhena udakaṁ",
  "atk-s0502a14:154_8": "pahari, mahāvīciyo uṭṭhahiṁsu, ubho tīrāni bhijjiṁsu. Ito cito ca usabhamatte ṭhāne",
  "atk-s0502a14:154_9": "manussā udake nimujjiṁsu. So ettakaṁ mahājanaṁ phaṇe ṭhapetvā ukkhipitvā thale patiṭṭhapesi.",
  "atk-s0502a14:154_10": "So uttaraṁ upasaṅkamitvā ‘‘kahaṁ, sāmi, satthā’’ti pucchi. ‘‘Ekasmiṁ rukkhamūle nisinno,",
  "atk-s0502a14:154_11": "mahārājā’’ti. So ‘‘ehi, sāmi, gacchāmā’’ti uttarena saddhiṁ agamāsi. Mahājanopi tena",
  "atk-s0502a14:154_12": "saddhiṁyeva gato. Nāgarājā gantvā chabbaṇṇaraṁsīnaṁ antaraṁ pavisitvā satthāraṁ vanditvā",
  "atk-s0502a14:154_13": "rodamāno aṭṭhāsi. Atha naṁ satthā āha – ‘‘kiṁ idaṁ, mahārājā’’ti? ‘‘Ahaṁ, bhante,",
  "atk-s0502a14:154_14": "tumhādisassa buddhassa sāvako hutvā vīsati vassasahassāni samaṇadhammaṁ akāsiṁ, sopi",
  "atk-s0502a14:154_15": "maṁ samaṇadhammo niddhāretuṁ nāsakkhi. Appamattakaṁ erakapattachindanamattaṁ nissāya",
  "atk-s0502a14:154_16": "ahetukapaṭisandhiṁ gahetvā urena parisakkanaṭṭhāne nibbattosmi, ekaṁ buddhantaraṁ",
  "atk-s0502a14:154_17": "neva manussattaṁ labhāmi, na saddhammassavanaṁ, na tumhādisassa buddhassa dassana’’nti",
  "atk-s0502a14:154_18": "satthā tassa kathaṁ sutvā, ‘‘mahārāja, manussattaṁ nāma dullabhameva, tathā saddhammassavanaṁ",
  "atk-s0502a14:154_19": ", tathā buddhuppādo, idaṁ kicchena kasirena labbhatī’’ti vatvā dhammaṁ desento imaṁ gāthamāha –",
  "atk-s0502a14:155": "182.",
  "atk-s0502a14:156": " ‘‘Kiccho manussapaṭilābho, kicchaṁ maccāna jīvitaṁ;",
  "atk-s0502a14:157": "Kicchaṁ saddhammassavanaṁ, kiccho buddhānamuppādo’’ti.",
  "atk-s0502a14:158_0": "Tassattho – mahantena hi vāyāmena mahantena kusalena laddhattā manussattapaṭilābho",
  "atk-s0502a14:158_1": "nāma kiccho dullabho. Nirantaraṁ kasikammādīni katvā jīvitavuttiṁ ghaṭanatopi parittaṭṭhāyitāyapi",
  "atk-s0502a14:158_2": "maccānaṁ jīvitaṁ kicchaṁ. Anekesupi kappesu dhammadesakassa puggalassa dullabhatāya",
  "atk-s0502a14:158_3": "saddhammassavanampi kicchaṁ. Mahantena vāyāmena abhinīhārassa samijjhanato samiddhābhinīhārassa",
  "atk-s0502a14:158_4": "ca anekehipi kappakoṭisahassehi dullabhuppādato buddhānaṁ uppādopi kicchoyeva, ativiya dullabhoti.",
  "atk-s0502a14:159_0": "Desanāvasāne caturāsītiyā pāṇasahassānaṁ dhammābhisamayo ahosi. Nāgarājāpi taṁdivasaṁ",
  "atk-s0502a14:159_1": "sotāpattiphalaṁ labheyya, tiracchānagatattā pana nālattha. So yesu paṭisandhigahaṇatacajahanavissaṭṭhaniddokkamanasajātiyāmethunasevanacutisaṅkhātesu",
  "atk-s0502a14:159_2": "pañcasu ṭhānesu nāgasarīrameva gahetvā kilamanti, tesu akilamanabhāvaṁ patvā māṇavarūpeneva",
  "atk-s0502a14:159_3": "vicarituṁ labhatīti.",
  "atk-s0502a14:160": "Erakapattanāgarājavatthu tatiyaṁ.",
  "atk-s0502a14:161": "4. Ānandattherapañhavatthu",
  "atk-s0502a14:162": "Sabbapāpassa akaraṇanti imaṁ dhammadesanaṁ satthā jetavane viharanto ānandattherassa pañhaṁ ārabbha kathesi.",
  "atk-s0502a14:163_0": "Thero kira divāṭṭhāne nisinno cintesi – ‘‘satthārā sattannaṁ buddhānaṁ mātāpitaro",
  "atk-s0502a14:163_1": "āyuparicchedo bodhi sāvakasannipāto aggasāvakasannipāto aggasāvakaupaṭṭhākoti idaṁ",
  "atk-s0502a14:163_2": "sabbaṁ kathitaṁ, uposatho pana akathito, kiṁ nu kho tesampi ayameva uposatho, añño’’ti?",
  "atk-s0502a14:163_3": "So satthāraṁ upasaṅkamitvā tamatthaṁ pucchi. Yasmā pana tesaṁ buddhānaṁ kālabhedova",
  "atk-s0502a14:163_4": "ahosi, na kathābhedo. Vipassī sammāsambuddho hi sattame sattame saṁvacchare uposathaṁ",
  "atk-s0502a14:163_5": "akāsi. Ekadivasaṁ dinnovādoyeva hissa sattannaṁ saṁvaccharānaṁ alaṁ hoti. Sikhī ceva",
  "atk-s0502a14:163_6": "vessabhū ca chaṭṭhe chaṭṭhe saṁvacchare uposathaṁ kariṁsu, kakusandho koṇāgamano",
  "atk-s0502a14:163_7": "ca saṁvacchare saṁvacchare. Kassapadasabalo chaṭṭhe chaṭṭhe māse uposathaṁ akāsi.",
  "atk-s0502a14:163_8": "Ekadivasaṁ dinnovādo eva hissa channaṁ māsānaṁ alaṁ ahosi. Tasmā satthā tesaṁ imaṁ",
  "atk-s0502a14:163_9": "kālabhedaṁ ārocetvā ‘‘ovādagāthā pana nesaṁ imāyevā’’ti vatvā sabbesaṁ ekameva uposathaṁ",
  "atk-s0502a14:163_10": "āvi karonto imā gāthā abhāsi –",
  "atk-s0502a14:164": "183.",
  "atk-s0502a14:165": " ‘‘Sabbapāpassa akaraṇaṁ, kusalassa upasampadā;",
  "atk-s0502a14:166": "Sacittapariyodapanaṁ, etaṁ buddhāna sāsanaṁ.",
  "atk-s0502a14:167": "184.",
  "atk-s0502a14:168": " ‘‘Khantī paramaṁ tapo titikkhā,",
  "atk-s0502a14:169": "Nibbānaṁ paramaṁ vadanti buddhā;",
  "atk-s0502a14:170": "Na hi pabbajito parūpaghātī,",
  "atk-s0502a14:171": "Na samaṇo hoti paraṁ viheṭhayanto.",
  "atk-s0502a14:172": "185.",
  "atk-s0502a14:173": " ‘‘Anūpavādo anūpaghāto, pātimokkhe ca saṁvaro;",
  "atk-s0502a14:174": "Mattaññutā ca bhattasmiṁ, pantañca sayanāsanaṁ;",
  "atk-s0502a14:175": "Adhicitte ca āyogo, etaṁ buddhāna sāsana’’nti.",
  "atk-s0502a14:176_0": "Tattha sabbapāpassāti sabbassa akusalakammassa. Upasampadāti abhinikkhamanato paṭṭhāya",
  "atk-s0502a14:176_1": "yāva arahattamaggā kusalassa uppādanañceva uppāditassa ca bhāvanā. Sacittapariyodapananti",
  "atk-s0502a14:176_2": "pañcahi nīvaraṇehi attano cittassa vodāpanaṁ. Etaṁ buddhāna sāsananti sabbabuddhānaṁ ayamanusiṭṭhi.",
  "atk-s0502a14:177_0": "Khantīti yā esā titikkhāsaṅkhātā khantī nāma, idaṁ imasmiṁ sāsane paramaṁ uttamaṁ",
  "atk-s0502a14:177_1": "tapo. Nibbānaṁ paramaṁ vadanti buddhāti buddhā ca paccekabuddhā ca anubuddhā cāti",
  "atk-s0502a14:177_2": "ime tayo buddhā nibbānaṁ uttamantī vadanti. Na hi pabbajitoti pāṇiādīhi paraṁ apahananto",
  "atk-s0502a14:177_3": "viheṭhento parūpaghātī pabbajito nāma na hoti. Na samaṇoti vuttanayeneva paraṁ viheṭhayanto",
  "atk-s0502a14:177_4": "samaṇopi na hotiyeva .",
  "atk-s0502a14:178_0": "Anūpavādoti anūpavādanañceva anūpavādāpanañca. Anūpaghātoti anūpaghātanañceva anūpaghātāpanañca",
  "atk-s0502a14:178_1": ". Pātimokkheti jeṭṭhakasīle. Saṁvaroti pidahanaṁ. Mattaññutāti mattaññubhāvo pamāṇajānanaṁ.",
  "atk-s0502a14:178_2": "Pantanti vivittaṁ. Adhicitteti aṭṭhasamāpattisaṅkhāte adhicitte. Āyogoti payogakaraṇaṁ.",
  "atk-s0502a14:178_3": "Etanti etaṁ sabbesaṁ buddhānaṁ sāsanaṁ. Ettha hi anūpavādena vācasikaṁ sīlaṁ kathitaṁ,",
  "atk-s0502a14:178_4": "anūpaghātena kāyikasīlaṁ, ‘‘pātimokkhe ca saṁvaro’’ti sīlaṁ kathitaṁ, anūpaghātena",
  "atk-s0502a14:178_5": "kāyikasīlaṁ, ‘‘pātimokkhe ca saṁvaro’’ti iminā pātimokkhasīlañceva indriyasaṁvarañca,",
  "atk-s0502a14:178_6": "mattaññutāya ājīvapārisuddhi ceva paccayasannisitasīlañca, pantasenāsanena sappāyasenāsanaṁ,",
  "atk-s0502a14:178_7": "adhicittena aṭṭha samāpattiyo. Evaṁ imāya gāthāya tissopi sikkhā kathitā eva hontīti.",
  "atk-s0502a14:179": "Desanāvasāne bahū sotāpattiphalādīni pāpuṇiṁsūti.",
  "atk-s0502a14:180": "Ānandattherapañhavatthu catutthaṁ.",
  "atk-s0502a14:181": "5. Anabhiratabhikkhuvatthu",
  "atk-s0502a14:182": "Nakahāpaṇavassenāti imaṁ dhammadesanaṁ satthā jetavane viharanto ekaṁ anabhiratabhikkhuṁ ārabbha kathesi.",
  "atk-s0502a14:183_0": "So kira sāsane pabbajitvā laddhūpasampado ‘‘asukaṭṭhānaṁ nāma gantvā uddesaṁ uggaṇhāhī’’ti",
  "atk-s0502a14:183_1": "upajjhāyena pesito tattha agamāsi. Athassa pituno rogo uppajji. So puttaṁ daṭṭhukāmo",
  "atk-s0502a14:183_2": "hutvā taṁ pakkosituṁ samatthaṁ kañci alabhitvā puttasokena vippalapantoyeva āsannamaraṇo",
  "atk-s0502a14:183_3": "hutvā ‘‘idaṁ me puttassa pattacīvaramūlaṁ kareyyāsī’’ti kahāpaṇasataṁ kaniṭṭhassa",
  "atk-s0502a14:183_4": "hatthe datvā kālamakāsi. So daharassa āgatakāle pādamūle nipatitvā pavaṭṭento roditvā,",
  "atk-s0502a14:183_5": "‘‘bhante, pitā te vippalapantova kālakato, mayhaṁ pana tena kahāpaṇasataṁ hatthe",
  "atk-s0502a14:183_6": "ṭhapitaṁ, tena kiṁ karomī’’ti āha. Daharo ‘‘na me kahāpaṇehi attho’’ti paṭikkhipitvā",
  "atk-s0502a14:183_7": "aparabhāge cintesi – ‘‘kiṁ me parakulesu piṇḍāya caritvā jīvitena, sakkā taṁ kahāpaṇasataṁ",
  "atk-s0502a14:183_8": "nissāya jīvituṁ, vibbhamissāmī’’ti. So anabhiratiyā pīḷito vissaṭṭhasajjhāyanakammaṭṭhāno",
  "atk-s0502a14:183_9": "paṇḍurogī viya ahosi. Atha naṁ daharasāmaṇerā ‘‘kiṁ ida’’nti pucchitvā ‘‘ukkaṇṭhitomhī’’ti",
  "atk-s0502a14:183_10": "vutte ācariyupajjhāyānaṁ ācikkhiṁsu. Atha naṁ te satthu santikaṁ netvā satthu dassesuṁ.",
  "atk-s0502a14:183_11": "Satthā ‘‘saccaṁ kira tvaṁ ukkaṇṭhito’’ti pucchitvā, ‘‘āma, bhante’’ti vutte ‘‘kasmā",
  "atk-s0502a14:183_12": "evamakāsi, atthi pana te koci jīvitapaccayo’’ti āha. ‘‘Āma, bhante’’ti. ‘‘Kiṁ te",
  "atk-s0502a14:183_13": "atthī’’ti? ‘‘Kahāpaṇasataṁ, bhante’’ti. Tena hi katthaci tāva sakkharā āhara, gaṇetvā",
  "atk-s0502a14:183_14": "jānissāma ‘‘sakkā vā tāvattakena jīvituṁ, no vā’’ti. So sakkharā āhari. Atha naṁ",
  "atk-s0502a14:183_15": "satthā āha – ‘‘paribhogatthāya tāva paṇṇāsaṁ ṭhapehi, dvinnaṁ goṇānaṁ atthāya catuvīsati,",
  "atk-s0502a14:183_16": "ettakaṁ nāma bījatthāya, yuganaṅgalatthāya, kuddālavāsipharasuatthāyā’’ti evaṁ gaṇiyamāne",
  "atk-s0502a14:183_17": "taṁ kahāpaṇasataṁ nappahoti. Atha naṁ satthā ‘‘bhikkhu tava kahāpaṇā appakā, kathaṁ",
  "atk-s0502a14:183_18": "ete nissāya taṇhaṁ pūressasi, atīte kira cakkavattirajjaṁ kāretvā apphoṭitamattena",
  "atk-s0502a14:183_19": "dvādasayojanaṭṭhāne kaṭippamāṇena ratanavassaṁ vassāpetuṁ samattho yāva chattiṁsa",
  "atk-s0502a14:183_20": "sakkā cavanti, ettakaṁ kālaṁ devarajjaṁ kāretvāpi maraṇakāle taṇhaṁ apūretvāva kālamakāsī’’ti",
  "atk-s0502a14:183_21": "vatvā tena yācito atītaṁ āharitvā mandhātujātakaṁ (jā. 1.3.22) vitthāretvā –",
  "atk-s0502a14:184": "‘‘Yāvatā candimasūriyā pariharanti, disā bhanti virocanā;",
  "atk-s0502a14:185": "Sabbeva dāsā mandhātu, ye pāṇā pathavissitā’’ti. –",
  "atk-s0502a14:186": "Imissā gāthāya anantarā imā dve gāthā abhāsi –",
  "atk-s0502a14:187": "186.",
  "atk-s0502a14:188": " ‘‘Na kahāpaṇavassena, titti kāmesu vijjati;",
  "atk-s0502a14:189": "Appassādā dukhā kāmā, iti viññāya paṇḍito.",
  "atk-s0502a14:190": "187.",
  "atk-s0502a14:191": " ‘‘Api dibbesu kāmesu, ratiṁ so nādhigacchati;",
  "atk-s0502a14:192": "Taṇhakkhayarato hoti, sammāsambuddhasāvako’’ti.",
  "atk-s0502a14:193_0": "Tattha kahāpaṇavassenāti yaṁ so apphoṭetvā sattaratanavassaṁ vassāpesi, taṁ idha",
  "atk-s0502a14:193_1": "kahāpaṇavassanti vuttaṁ. Tenapi hi vatthukāmakilesakāmesu titti nāma natthi. Evaṁ",
  "atk-s0502a14:193_2": "duppūrā esā taṇhā. Appassādāti supinasadisatāya parittasukhā. Dukhāti dukkhakkhandhādīsu",
  "atk-s0502a14:193_3": "āgatadukkhavasena pana bahudukkhāva. Iti viññāyāti evamete kāme jānitvā. Api dibbesūti",
  "atk-s0502a14:193_4": "sace hi devānaṁ upakappanakakāmehi nimanteyyāpi āyasmā samiddhi viya evampi tesu",
  "atk-s0502a14:193_5": "kāmesu ratiṁ na vindatiyeva. Taṇhakkhayaratoti arahatte ceva nibbāne ca abhirato",
  "atk-s0502a14:193_6": "hoti, taṁ patthayamāno viharati. Sammāsambuddhasāvakoti sammāsambuddhena desitassa",
  "atk-s0502a14:193_7": "dhammassa savanena jāto yogāvacarabhikkhūti.",
  "atk-s0502a14:194": "Desanāvasāne so bhikkhu sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a14:195": "Anabhiratabhikkhuvatthu pañcamaṁ.",
  "atk-s0502a14:196": "6. Aggidattabrāhmaṇavatthu",
  "atk-s0502a14:197": "Bahuṁ ve saraṇaṁ yantīti imaṁ dhammadesanaṁ satthā jetavane viharanto vālikarāsimhi nisinnaṁ aggidattaṁ nāma kosalarañño purohitaṁ ārabbha kathesi.",
  "atk-s0502a14:198_0": "So kira mahākosalassa purohito ahosi. Atha naṁ pitari kālakate rājā pasenadi kosalo",
  "atk-s0502a14:198_1": "‘‘pitu me purohito’’ti gāravena tasmiṁyeva ṭhāne ṭhapetvā tassa attano upaṭṭhānaṁ",
  "atk-s0502a14:198_2": "āgatakāle paccuggamanaṁ karoti, ‘‘ācariya, idha nisīdathā’’ti samānāsanaṁ dāpesi.",
  "atk-s0502a14:198_3": "So cintesi – ‘‘ayaṁ rājā mayi ativiya gāravaṁ karoti, na kho pana rājūnaṁ niccakālameva",
  "atk-s0502a14:198_4": "sakkā cittaṁ gahetuṁ. Samānavayeneva hi saddhiṁ rajjasukhaṁ nāma sukhaṁ hoti, ahañcamhi",
  "atk-s0502a14:198_5": "mahallako, pabbajituṁ me yutta’’nti. So rājānaṁ pabbajjaṁ anujānāpetvā nagare bheriṁ",
  "atk-s0502a14:198_6": "carāpetvā sattāhena sabbaṁ attano dhanaṁ dānamukhe vissajjetvā bāhirakapabbajjaṁ",
  "atk-s0502a14:198_7": "pabbaji. Taṁ nissāya dasa purisasahassāni anupabbajiṁsu. So tehi saddhiṁ aṅgamagadhānañca",
  "atk-s0502a14:198_8": "kururaṭṭhassa ca antare vāsaṁ kappetvā imaṁ ovādaṁ deti, ‘‘tātā, yassa kāmavitakkādayo",
  "atk-s0502a14:198_9": "uppajjanti, so nadito ekekaṁ vālukapuṭaṁ uddharitvā imasmiṁ okiratū’’ti. Te ‘‘sādhū’’ti",
  "atk-s0502a14:198_10": "paṭissuṇitvā kāmavitakkādīnaṁ uppannakāle tathā kariṁsu. Aparena samayena mahāvālukarāsi",
  "atk-s0502a14:198_11": "ahosi, taṁ ahichatto nāma nāgarājā paṭiggahesi. Aṅgamagadhavāsino ceva kururaṭṭhavāsino",
  "atk-s0502a14:198_12": "ca māse māse tesaṁ mahantaṁ sakkāraṁ abhiharitvā dānaṁ denti. Atha nesaṁ aggidatto",
  "atk-s0502a14:198_13": "imaṁ ovādaṁ adāsi – ‘‘pabbataṁ saraṇaṁ yātha, vanaṁ saraṇaṁ yātha, ārāmaṁ saraṇaṁ",
  "atk-s0502a14:198_14": "yātha, rukkhaṁ saraṇaṁ yātha, evaṁ sabbadukkhato muccissathā’’ti. Attano antevāsikepi",
  "atk-s0502a14:198_15": "iminā ovādena ovadi.",
  "atk-s0502a14:199_0": "Bodhisattopi katābhinikkhamano sammāsambodhiṁ patvā tasmiṁ samaye sāvatthiṁ nissāya",
  "atk-s0502a14:199_1": "jetavane viharanto paccūsakāle lokaṁ volokento aggidattabrāhmaṇaṁ saddhiṁ antevāsikehi",
  "atk-s0502a14:199_2": "attano ñāṇajālassa anto paviṭṭhaṁ disvā ‘‘sabbepi ime arahattassa upanissayasampannā’’ti",
  "atk-s0502a14:199_3": "ñatvā sāyanhasamaye mahāmoggallānattheraṁ āha – ‘‘moggallāna, kiṁ passasi aggidattabrāhmaṇaṁ",
  "atk-s0502a14:199_4": "mahājanaṁ atitthe pakkhandāpentaṁ, gaccha tesaṁ ovādaṁ dehī’’ti. Bhante, bahū ete,",
  "atk-s0502a14:199_5": "ekakassa mayhaṁ avisayhā. Sace tumhepi āgamissatha, visayhā bhavissantīti. Moggallāna,",
  "atk-s0502a14:199_6": "ahampi āgamissāmi, tvaṁ purato yāhīti. Thero purato gacchantova cintesi – ‘‘ete balavanto",
  "atk-s0502a14:199_7": "ceva bahū ca. Sace sabbesaṁ samāgamaṭṭhāne kiñci kathessāmi, sabbepi vaggavaggena",
  "atk-s0502a14:199_8": "uṭṭhaheyyu’’nti attano ānubhāvena thūlaphusitakaṁ devaṁ vuṭṭhāpesi. Te thūlaphusitakesu",
  "atk-s0502a14:199_9": "patantesu uṭṭhāyuṭṭhāya attano attano paṇṇasālaṁ pavisiṁsu. Thero aggidattassa brāhmaṇassa",
  "atk-s0502a14:199_10": "paṇṇasāladvāre ṭhatvā ‘‘aggidattā’’ti āha. So therassa saddaṁ sutvā ‘‘maṁ imasmiṁ",
  "atk-s0502a14:199_11": "loke nāmena ālapituṁ samattho nāma natthi, ko nu kho maṁ nāmena ālapatī’’ti mānathaddhatāya",
  "atk-s0502a14:199_12": "‘‘ko eso’’ti āha. ‘‘Ahaṁ, brāhmaṇā’’ti. ‘‘Kiṁ vadesī’’ti? ‘‘Ajja me ekarattiṁ idha",
  "atk-s0502a14:199_13": "vasanaṭṭhānaṁ tvaṁ ācikkhāhī’’ti. ‘‘Idha vasanaṭṭhānaṁ natthi, ekassa ekāva paṇṇasālā’’ti.",
  "atk-s0502a14:199_14": "‘‘Aggidatta, manussā nāma manussānaṁ, gāvo gunnaṁ, pabbajitā pabbajitānaṁ santikaṁ",
  "atk-s0502a14:199_15": "gacchanti, mā evaṁ kari, dehi me vasanaṭṭhāna’’nti. ‘‘Kiṁ pana tvaṁ pabbajito’’ti?",
  "atk-s0502a14:199_16": "‘‘Āma, pabbajitomhī’’ti. ‘‘Sace pabbajito, kahaṁ te khāribhaṇḍaṁ, ko pabbajitaparikkhāro’’ti.",
  "atk-s0502a14:199_17": "‘‘Atthi me parikkhāro, visuṁ pana naṁ gahetvā vicarituṁ dukkhanti abbhantareneva",
  "atk-s0502a14:199_18": "naṁ gahetvā vicarāmi, brāhmaṇā’’ti. So ‘‘taṁ gahetvā vicarissasī’’ti therassa kujjhi.",
  "atk-s0502a14:199_19": "Atha naṁ so āha – ‘‘amhe, aggidatta, mā kujjhi, vasanaṭṭhānaṁ me ācikkhāhī’’ti. Natthi",
  "atk-s0502a14:199_20": "ettha vasanaṭṭhānanti. Etasmiṁ pana vālukarāsimhi ko vasatīti. Eko, nāgarājāti. Etaṁ",
  "atk-s0502a14:199_21": "me dehīti. Na sakkā dātuṁ, bhāriyaṁ etassa kammanti. Hotu, dehi meti. Tena hi tvaṁ eva jānāhīti.",
  "atk-s0502a14:200_0": "Thero vālukarāsiabhimukho pāyāsi. Nāgarājā taṁ āgacchantaṁ disvā ‘‘ayaṁ samaṇo ito",
  "atk-s0502a14:200_1": "āgacchati, na jānāti maññe mama atthibhāvaṁ, dhūmāyitvā naṁ māressāmī’’ti dhūmāyi.",
  "atk-s0502a14:200_2": "Thero ‘‘ayaṁ nāgarājā ‘ahameva dhūmāyituṁ sakkomi, aññe na sakkontī’ti maññe sallakkhetī’’ti",
  "atk-s0502a14:200_3": "sayampi dhūmāyi. Dvinnampi sarīrato uggatā dhūmā yāva brahmalokā uṭṭhahiṁsu. Ubhopi",
  "atk-s0502a14:200_4": "dhūmā theraṁ abādhetvā nāgarājānameva bādhenti. Nāgarājā dhūmavegaṁ sahituṁ asakkonto",
  "atk-s0502a14:200_5": "pajjali. Theropi tejodhātuṁ samāpajjitvā tena saddhiṁyeva pajjali. Aggijālā yāva",
  "atk-s0502a14:200_6": "brahmalokā uṭṭhahiṁsu. Ubhopi theraṁ abādhetvā nāgarājānameva bādhayiṁsu. Athassa",
  "atk-s0502a14:200_7": "sakalasarīraṁ ukkāhi padittaṁ viya ahosi. Isigaṇo oloketvā cintesi – ‘‘nāgarājā,",
  "atk-s0502a14:200_8": "samaṇaṁ jhāpeti, bhaddako vata samaṇo amhākaṁ vacanaṁ asutvā naṭṭho’’ti. Thero nāgarājānaṁ",
  "atk-s0502a14:200_9": "dametvā nibbisevanaṁ katvā vālukarāsimhi nisīdi. Nāgarājā vālukarāsiṁ bhogehi parikkhipitvā",
  "atk-s0502a14:200_10": "kūṭāgārakucchipamāṇaṁ phaṇaṁ māpetvā therassa upari dhāresi.",
  "atk-s0502a14:201_0": "Isigaṇā pātova ‘‘samaṇassa matabhāvaṁ vā amatabhāvaṁ vā jānissāmā’’ti therassa santikaṁ",
  "atk-s0502a14:201_1": "gantvā taṁ vālukarāsimatthake nisinnaṁ disvā añjaliṁ paggayha abhitthavantā āhaṁsu",
  "atk-s0502a14:201_2": "– ‘‘samaṇa, kacci nāgarājena na bādhito’’ti. ‘‘Kiṁ na passatha mama upariphaṇaṁ dhāretvā",
  "atk-s0502a14:201_3": "ṭhita’’nti? Te ‘‘acchariyaṁ vata bho, samaṇassa evarūpo nāma nāgarājā damito’’ti",
  "atk-s0502a14:201_4": "theraṁ parivāretvā aṭṭhaṁsu. Tasmiṁ khaṇe satthā āgato. Thero satthāraṁ disvā uṭṭhāya",
  "atk-s0502a14:201_5": "vandi. Atha naṁ isayo āhaṁsu – ‘‘ayampi tayā mahantataro’’ti. Eso bhagavā satthā,",
  "atk-s0502a14:201_6": "ahaṁ imassa sāvakoti. Satthā vālukarāsimatthake nisīdi, isigaṇo ‘‘ayaṁ tāva sāvakassa",
  "atk-s0502a14:201_7": "ānubhāvo, imassa pana ānubhāvo kīdiso bhavissatī’’ti añjaliṁ paggayha satthāraṁ abhitthavi.",
  "atk-s0502a14:201_8": "Satthā aggidattaṁ āmantetvā āha – ‘‘aggidatta, tvaṁ tava sāvakānañca upaṭṭhākānañca",
  "atk-s0502a14:201_9": "ovādaṁ dadamāno kinti vatvā desī’’ti. ‘‘Etaṁ pabbataṁ saraṇaṁ gacchatha, vanaṁ ārāmaṁ",
  "atk-s0502a14:201_10": "rukkhaṁ saraṇaṁ gacchatha. Etāni hi saraṇaṁ gato sabbadukkhā pamuccatī’’ti evaṁ tesaṁ",
  "atk-s0502a14:201_11": "ovādaṁ dammīti. Satthā ‘‘na kho, aggidatta, etāni saraṇaṁ gato sabbadukkhā pamuccati,",
  "atk-s0502a14:201_12": "buddhaṁ dhammaṁ saṅghaṁ pana saraṇaṁ gantvā sakalavaṭṭadukkhā pamuccatī’’ti vatvā imā gāthā abhāsi –",
  "atk-s0502a14:202": "188.",
  "atk-s0502a14:203": " ‘‘Bahuṁ ve saraṇaṁ yanti, pabbatāni vanāni ca;",
  "atk-s0502a14:204": "Ārāmarukkhacetyāni, manussā bhayatajjitā.",
  "atk-s0502a14:205": "189.",
  "atk-s0502a14:206": " ‘‘Netaṁ kho saraṇaṁ khemaṁ, netaṁ saraṇamuttamaṁ;",
  "atk-s0502a14:207": "Netaṁ saraṇamāgamma, sabbadukkhā pamuccati.",
  "atk-s0502a14:208": "190.",
  "atk-s0502a14:209": " ‘‘Yo ca buddhañca dhammañca, saṅghañca saraṇaṁ gato;",
  "atk-s0502a14:210": "Cattāri ariyasaccāni, sammappaññāya passati.",
  "atk-s0502a14:211": "191.",
  "atk-s0502a14:212": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0502a14:213": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0502a14:214": "192.",
  "atk-s0502a14:215": " ‘‘Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0502a14:216": "Etaṁ saraṇamāgamma, sabbadukkhā pamuccatī’’ti.",
  "atk-s0502a14:217_0": "Tattha bahunti bahu. Pabbatānīti tattha tattha isigilivepullavebhārādike pabbate",
  "atk-s0502a14:217_1": "ca mahāvanagosiṅgasālavanādīni vanāni ca veḷuvanajīvakambavanādayo ārāme ca udenacetiyagotamacetiyādīni",
  "atk-s0502a14:217_2": "rukkhacetyāni ca te te manussā tena tena bhayena tajjitā bhayato muccitukāmā puttalābhādīni",
  "atk-s0502a14:217_3": "vā patthayamānā saraṇaṁ yantīti attho. Netaṁ saraṇanti etaṁ sabbampi saraṇaṁ neva",
  "atk-s0502a14:217_4": "khemaṁ na uttamaṁ, na ca etaṁ paṭicca jātiādidhammesu sattesu ekopi jātiādito sabbadukkhā pamuccatīti attho.",
  "atk-s0502a14:218_0": "Yo cāti idaṁ akhemaṁ anuttamaṁ saraṇaṁ dassetvā khemaṁ uttamaṁ saraṇaṁ dassanatthaṁ",
  "atk-s0502a14:218_1": "āraddhaṁ. Tassattho – yo ca gahaṭṭho vā pabbajito vā ‘‘itipi so bhagavā arahaṁ sammāsambuddho’’tiādikaṁ",
  "atk-s0502a14:218_2": "buddhadhammasaṅghānussatikammaṭṭhānaṁ nissāya seṭṭhavasena buddhañca dhammañca saṅghañca",
  "atk-s0502a14:218_3": "saraṇaṁ gato, tassapi taṁ saraṇagamanaṁ aññatitthiyavandanādīhi kuppati calati. Tassa",
  "atk-s0502a14:218_4": "pana acalabhāvaṁ dassetuṁ maggena āgatasaraṇameva pakāsanto cattāri ariyasaccāni",
  "atk-s0502a14:218_5": "sammappaññāya passatīti āha. Yo hi etesaṁ saccānaṁ dassanavasena etāni saraṇaṁ gato,",
  "atk-s0502a14:218_6": "etassa etaṁ saraṇaṁ khemañca uttamañca, so ca puggalo etaṁ saraṇaṁ paṭicca sakalasmāpi",
  "atk-s0502a14:218_7": "vaṭṭadukkhā pamuccati, tasmā etaṁ kho saraṇaṁ khemantiādi vuttaṁ.",
  "atk-s0502a14:219_0": "Desanāvasāne sabbepi te isayo saha paṭisambhidāhi arahattaṁ patvā satthāraṁ vanditvā",
  "atk-s0502a14:219_1": "pabbajjaṁ yāciṁsu. Satthāpi cīvaragabbhato hatthaṁ pasāretvā ‘‘etha bhikkhavo, caratha",
  "atk-s0502a14:219_2": "brahmacariya’’nti āha. Te taṅkhaṇeyeva aṭṭhaparikkhāradharā vassasaṭṭhikatherā viya",
  "atk-s0502a14:219_3": "ahesuṁ. So ca sabbesampi aṅgamagadhakururaṭṭhavāsīnaṁ sakkāraṁ ādāya āgamanadivaso",
  "atk-s0502a14:219_4": "ahosi. Te sakkāraṁ ādāya āgatā sabbepi te isayo pabbajite disvā ‘‘kiṁ nu kho amhākaṁ",
  "atk-s0502a14:219_5": "aggidattabrāhmaṇo mahā, udāhu samaṇo gotamo’’ti cintetvā samaṇassa gotamassa āgatattā",
  "atk-s0502a14:219_6": "‘‘aggidattova mahā’’ti maññiṁsu. Satthā tesaṁ ajjhāsayaṁ oloketvā, ‘‘aggidatta, parisāya",
  "atk-s0502a14:219_7": "kaṅkhaṁ chindā’’ti āha. So ‘‘ahampi ettakameva paccāsīsāmī’’ti iddhibalena sattakkhattuṁ",
  "atk-s0502a14:219_8": "vehāsaṁ abbhuggantvā punappunaṁ oruyha satthāraṁ vanditvā ‘‘satthā me, bhante, bhagavā,",
  "atk-s0502a14:219_9": "sāvakohamasmī’’ti vatvā sāvakattaṁ pakāsesīti.",
  "atk-s0502a14:220": "Aggidattabrāhmaṇavatthu chaṭṭhaṁ.",
  "atk-s0502a14:221": "7. Ānandattherapañhavatthu",
  "atk-s0502a14:222": "Dullabhoti imaṁ dhammadesanaṁ satthā jetavane viharanto ānandattherassa pañhaṁ ārabbha kathesi.",
  "atk-s0502a14:223_0": "Thero hi ekadivasaṁ divāṭṭhāne nisinno cintesi – ‘‘hatthājānīyo chaddantakule vā",
  "atk-s0502a14:223_1": "uposathakule vā uppajjati, assājānīyo sindhavakule vā valāhakassarājakule vā, usabho",
  "atk-s0502a14:223_2": "goājanīyo dakkhiṇapathetiādīni vadantena satthārā hatthiājānīyādīnaṁ uppattiṭṭhānādīni",
  "atk-s0502a14:223_3": "kathitāni, purisājānīyo pana kahaṁ nu kho uppajjatī’’ti. So satthāraṁ upasaṅkamitvā",
  "atk-s0502a14:223_4": "vanditvā ekamantaṁ nisīditvā etamatthaṁ pucchi. Satthā, ‘‘ānanda, purisājānīyo nāma",
  "atk-s0502a14:223_5": "sabbattha nuppajjati, ujukato pana tiyojanasatāyāme vitthārato aḍḍhateyyasate āvaṭṭato",
  "atk-s0502a14:223_6": "navayojanasatappamāṇe majjhimapadesaṭṭhāne uppajjati. Uppajjanto ca pana na yasmiṁ",
  "atk-s0502a14:223_7": "vā tasmiṁ vā kule uppajjati, khattiyamahāsālabrāhmaṇamahāsālakulānaṁ pana aññatarasmiṁyeva",
  "atk-s0502a14:223_8": "uppajjatī’’ti vatvā imaṁ gāthamāha –",
  "atk-s0502a14:224": "193.",
  "atk-s0502a14:225": " ‘‘Dullabho purisājañño, na so sabbattha jāyati;",
  "atk-s0502a14:226": "Yattha so jāyatī dhīro, taṁ kulaṁ sukhamedhatī’’ti.",
  "atk-s0502a14:227_0": "Tattha dullabhoti purisājañño hi dullabho, na hatthiājānīyādayo viya sulabho, so",
  "atk-s0502a14:227_1": "sabbattha paccantadese vā nīcakule vā na jāyati, majjhimadesepi mahājanassa abhivādanādisakkārakaraṇaṭṭhāne",
  "atk-s0502a14:227_2": "khattiyabrāhmaṇakulānaṁ aññatarasmiṁ kule jāyati. Evaṁ jāyamāno yattha so jāyati",
  "atk-s0502a14:227_3": "dhīro uttamapañño sammāsambuddho , taṁ kulaṁ sukhamedhatīti sukhappattameva hotīti attho.",
  "atk-s0502a14:228": "Desanāvasāne bahū sotāpattiphalādīni pāpuṇiṁsūti.",
  "atk-s0502a14:229": "Ānandattherapañhavatthu sattamaṁ.",
  "atk-s0502a14:230": "8. Sambahulabhikkhuvatthu",
  "atk-s0502a14:231": "Sukhobuddhānanti imaṁ dhammadesanaṁ satthā jetavane viharanto sambahulānaṁ bhikkhūnaṁ kathaṁ ārabbha kathesi.",
  "atk-s0502a14:232_0": "Ekadivasañhi pañcasatabhikkhū upaṭṭhānasālāyaṁ nisinnā, ‘‘āvuso, kiṁ nu kho imasmiṁ",
  "atk-s0502a14:232_1": "loke sukha’’nti kathaṁ samuṭṭhāpesuṁ? Tattha keci ‘‘rajjasukhasadisaṁ sukhaṁ nāma",
  "atk-s0502a14:232_2": "natthī’’ti āhaṁsu. Keci kāmasukhasadisaṁ, keci ‘‘sālimaṁsabhojanādisadisaṁ sukhaṁ",
  "atk-s0502a14:232_3": "nāma natthī’’ti āhaṁsu. Satthā tesaṁ nisinnaṭṭhānaṁ gantvā ‘‘kāya nuttha, bhikkhave,",
  "atk-s0502a14:232_4": "etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, kiṁ",
  "atk-s0502a14:232_5": "kathetha? Idañhi sabbampi sukhaṁ vaṭṭadukkhapariyāpannameva, imasmiṁ loke buddhuppādo",
  "atk-s0502a14:232_6": "dhammassavanaṁ, saṅghasāmaggī, sammodamānabhāvoti idameva sukha’’nti vatvā imaṁ gāthamāha –",
  "atk-s0502a14:233": "194.",
  "atk-s0502a14:234": " ‘‘Sukho buddhānamuppādo, sukhā saddhammadesanā;",
  "atk-s0502a14:235": "Sukhā saṅghassa sāmaggī, samaggānaṁ tapo sukho’’ti.",
  "atk-s0502a14:236_0": "Tattha buddhānamuppādoti yasmā buddhā uppajjamānā mahājanaṁ rāgakantārādīhi tārenti,",
  "atk-s0502a14:236_1": "tasmā buddhānaṁ uppādo sukho uttamo. Yasmā saddhammadesanaṁ āgamma jātiādidhammā",
  "atk-s0502a14:236_2": "sattā jātiādīhi muccanti, tasmā saddhammadesanā sukhā. Sāmaggīti samacittatā, sāpi",
  "atk-s0502a14:236_3": "sukhā eva. Samaggānaṁ pana ekacittānaṁ yasmā buddhavacanaṁ vā uggaṇhituṁ dhutaṅgāni",
  "atk-s0502a14:236_4": "vā pariharituṁ samaṇadhammaṁ vā kātuṁ sakkā, tasmā samaggānaṁ tapo sukhoti vuttaṁ.",
  "atk-s0502a14:236_5": "Tenevāha – ‘‘yāvakīvañca, bhikkhave, bhikkhū samaggā sannipatissanti, sammaggā vuṭṭhahissanti,",
  "atk-s0502a14:236_6": "samaggā saṅghakaraṇīyāni karissanti, vuddhiyeva, bhikkhave, bhikkhūnaṁ pāṭikaṅkhā,",
  "atk-s0502a14:236_7": "no parihānī’’ti (dī. ni. 2.136).",
  "atk-s0502a14:237": "Desanāvasāne te bhikkhū arahatte patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a14:238": "Sambahulabhikkhuvatthu aṭṭhamaṁ.",
  "atk-s0502a14:239": "9. Kassapadasabalassa suvaṇṇacetiyavatthu",
  "atk-s0502a14:240": "Pūjāraheti imaṁ dhammadesanaṁ satthā cārikaṁ caramāno kassapadasabalassa suvaṇṇacetiyaṁ ārabbha kathesi.",
  "atk-s0502a14:241_0": "Tathāgato sāvatthito nikkhamitvā anupubbena bārāṇasiṁ gacchanto antarāmagge todeyyagāmassa",
  "atk-s0502a14:241_1": "samīpe mahābhikkhusaṅghaparivāro aññataraṁ devaṭṭhānaṁ sampāpuṇi. Tatra nisinno sugato",
  "atk-s0502a14:241_2": "dhammabhaṇḍāgārikaṁ pesetvā avidūre kasikammaṁ karontaṁ brāhmaṇaṁ pakkosāpesi . So",
  "atk-s0502a14:241_3": "brāhmaṇo āgantvā tathāgataṁ anabhivanditvā tameva devaṭṭhānaṁ vanditvā aṭṭhāsi. Sugatopi",
  "atk-s0502a14:241_4": "‘‘imaṁ padesaṁ kinti maññasi brāhmaṇā’’ti āha. Amhākaṁ paveṇiyā āgatacetiyaṭṭhānanti",
  "atk-s0502a14:241_5": "vandāmi, bho gotamāti. ‘‘Imaṁ ṭhānaṁ vandantena tayā sādhu kataṁ brāhmaṇā’’ti sugato",
  "atk-s0502a14:241_6": "taṁ sampahaṁsesi. Taṁ sutvā bhikkhū ‘‘kena nu kho kāraṇena bhagavā evaṁ sampahaṁsesī’’ti",
  "atk-s0502a14:241_7": "saṁsayaṁ sañjanesuṁ. Tato tathāgato tesaṁ saṁsayamapanetuṁ majjhimanikāye ghaṭikārasuttantaṁ",
  "atk-s0502a14:241_8": "(ma. ni. 2.282 ādayo) vatvā iddhānubhāvena kassapadasabalassa yojanubbedhaṁ kanakacetiyaṁ",
  "atk-s0502a14:241_9": "aparañca kanakacetiyaṁ ākāse nimminitvā mahājanaṁ dassetvā, ‘‘brāhmaṇa, evaṁvidhānaṁ",
  "atk-s0502a14:241_10": "pūjārahānaṁ pūjā yuttatarāvā’’ti vatvā mahāparinibbānasutte (dī. ni. 2.206) dassitanayeneva",
  "atk-s0502a14:241_11": "buddhādike cattāro thūpārahe pakāsetvā sarīracetiyaṁ uddissacetiyaṁ paribhogacetiyanti",
  "atk-s0502a14:241_12": "tīṇi cetiyāni visesato paridīpetvā imā gāthā abhāsi –",
  "atk-s0502a14:242": "195.",
  "atk-s0502a14:243": " ‘‘Pūjārahe pūjayato, buddhe yadi ca sāvake;",
  "atk-s0502a14:244": "Papañcasamatikkante, tiṇṇasokapariddave.",
  "atk-s0502a14:245": "196.",
  "atk-s0502a14:246": " ‘‘Te tādise pūjayato, nibbute akutobhaye;",
  "atk-s0502a14:247": "Na sakkā puññaṁ saṅkhātuṁ, imettamapi kenacī’’ti. (apa. thera 1.10.1-2);",
  "atk-s0502a14:248_0": "Tattha pūjituṁ arahā pūjārahā, pūjituṁ yuttāti attho. Pūjārahe pūjayatoti abhivādanādīhi",
  "atk-s0502a14:248_1": "ca catūhi ca paccayehi pūjentassa. Pūjārahe dasseti buddhetiādinā. Buddheti sammāsambuddhe.",
  "atk-s0502a14:248_2": "Yadīti yadi vā, atha vāti attho. Tattha paccekabuddheti kathitaṁ hoti, sāvake ca.",
  "atk-s0502a14:248_3": "Papañcasamatikkanteti samatikkantataṇhādiṭṭhimānapapañce. Tiṇṇasokapariddaveti atikkantasokapariddave",
  "atk-s0502a14:248_4": ", ime dve atikkanteti attho. Etehi pūjārahattaṁ dassitaṁ.",
  "atk-s0502a14:249_0": "Teti buddhādayo. Tādiseti vuttagahaṇavasena. Nibbuteti rāgādinibbutiyā. Natthi kutoci",
  "atk-s0502a14:249_1": "bhavato vā ārammaṇato vā etesaṁ bhayanti akutobhayā, te akutobhaye. Na sakkā puññaṁ",
  "atk-s0502a14:249_2": "saṅkhātunti puññaṁ gaṇetuṁ na sakkā. Kathanti ce? Imettamapi kenacīti imaṁ ettakaṁ,",
  "atk-s0502a14:249_3": "imaṁ ettakanti kenacīti apisaddo idha sambandhitabbo, kenaci puggalena mānena vā.",
  "atk-s0502a14:249_4": "Tattha puggalenāti tena brahmādinā. Mānenāti tividhena mānena tīraṇena dhāraṇena",
  "atk-s0502a14:249_5": "pūraṇena vā. Tīraṇaṁ nāma idaṁ ettakanti nayato tīraṇaṁ. Dhāraṇanti tulāya dhāraṇaṁ.",
  "atk-s0502a14:249_6": "Pūraṇaṁ nāma aḍḍhapasatapatthanāḷikādivasena pūraṇaṁ. Kenaci puggalena imehi tīhi",
  "atk-s0502a14:249_7": "mānehi buddhādike pūjayato puññaṁ vipākavasena gaṇetuṁ na sakkā pariyantarahitatoti",
  "atk-s0502a14:249_8": "dvīsu ṭhānesu pūjayato kiṁ dānaṁ paṭhamaṁ dharamāne buddhādī pūjayato na sakkā puññaṁ",
  "atk-s0502a14:249_9": "saṅkhātuṁ, puna te tādise kilesaparinibbānanimittena khandhaparinibbānena nibbutepi",
  "atk-s0502a14:249_10": "pūjayato na sakkā saṅkhātunti bhedā yujjanti. Tena hi vimānavatthumhi –",
  "atk-s0502a14:250": "‘‘Tiṭṭhante nibbute cāpi, same citte samaṁ phalaṁ;",
  "atk-s0502a14:251": "Cetopaṇidhihetu hi, sattā gacchanti suggati’’nti. (vi. va. 806);",
  "atk-s0502a14:252_0": "Desanāvasāne so brāhmaṇo sotāpanno ahosīti. Yojanikaṁ kanakacetiyaṁ sattāhamākāseva",
  "atk-s0502a14:252_1": "aṭṭhāsi, mahantena samāgamo cāhosi, sattāhaṁ cetiyaṁ nānappakārena pūjesuṁ. Tato",
  "atk-s0502a14:252_2": "bhinnaladdhikānaṁ laddhibhedo jāto, buddhānubhāvena taṁ cetiyaṁ sakaṭṭhānameva gataṁ,",
  "atk-s0502a14:252_3": "tattheva taṁkhaṇe mahantaṁ pāsāṇacetiyaṁ ahosi. Tasmiṁ samāgame caturāsītiyā pāṇasahassānaṁ",
  "atk-s0502a14:252_4": "dhammābhisamayo ahosīti.",
  "atk-s0502a14:253": "Kassapadasabalassa suvaṇṇacetiyavatthu navamaṁ.",
  "atk-s0502a14:254": "Buddhavaggavaṇṇanā niṭṭhitā.",
  "atk-s0502a14:255": "Cuddasamo vaggo.",
  "atk-s0502a14:256": "Paṭhamabhāṇavāraṁ niṭṭhitaṁ."
}