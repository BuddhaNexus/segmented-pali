{
  "vv46:0.1": "Vimānavatthu ",
  "vv46:0.2": "Itthivimāna ",
  "vv46:0.3": "Mañjiṭṭhakavagga ",
  "vv46:0.4": "8. Ambavimānavatthu ",
  "vv46:1.1": "“Dibbaṁ te ambavanaṁ rammaṁ, ",
  "vv46:1.2": "Pāsādettha mahallako; ",
  "vv46:1.3": "Nānātūriyasaṅghuṭṭho, ",
  "vv46:1.4": "Accharāgaṇaghosito. ",
  "vv46:2.1": "Padīpo cettha jalati, ",
  "vv46:2.2": "niccaṁ sovaṇṇayo mahā; ",
  "vv46:2.3": "Dussaphalehi rukkhehi, ",
  "vv46:2.4": "samantā parivārito. ",
  "vv46:3.1": "Kena tetādiso vaṇṇo, ",
  "vv46:3.2": "…pe… ",
  "vv46:3.3": "Vaṇṇo ca te sabbadisā pabhāsatī”ti. ",
  "vv46:4.1": "Sā devatā attamanā, ",
  "vv46:4.2": "…pe… ",
  "vv46:4.3": "yassa kammassidaṁ phalaṁ. ",
  "vv46:5.1": "“Ahaṁ manussesu manussabhūtā, ",
  "vv46:5.2": "Purimāya jātiyā manussaloke; ",
  "vv46:5.3": "Vihāraṁ saṅghassa kāresiṁ, ",
  "vv46:5.4": "Ambehi parivāritaṁ. ",
  "vv46:6.1": "Pariyosite vihāre, ",
  "vv46:6.2": "kārente niṭṭhite mahe; ",
  "vv46:6.3": "Ambehi chādayitvāna, ",
  "vv46:6.4": "katvā dussamaye phale. ",
  "vv46:7.1": "Padīpaṁ tattha jāletvā, ",
  "vv46:7.2": "bhojayitvā gaṇuttamaṁ; ",
  "vv46:7.3": "Niyyādesiṁ taṁ saṅghassa, ",
  "vv46:7.4": "pasannā sehi pāṇibhi. ",
  "vv46:8.1": "Tena me ambavanaṁ rammaṁ, ",
  "vv46:8.2": "pāsādettha mahallako; ",
  "vv46:8.3": "Nānātūriyasaṅghuṭṭho, ",
  "vv46:8.4": "accharāgaṇaghosito. ",
  "vv46:9.1": "Padīpo cettha jalati, ",
  "vv46:9.2": "niccaṁ sovaṇṇayo mahā; ",
  "vv46:9.3": "Dussaphalehi rukkhehi, ",
  "vv46:9.4": "samantā parivārito. ",
  "vv46:10.1": "Tena metādiso vaṇṇo, ",
  "vv46:10.2": "…pe… ",
  "vv46:10.3": "Vaṇṇo ca me sabbadisā pabhāsatī”ti. ",
  "vv46:11.1": "Ambavimānaṁ aṭṭhamaṁ. "
}