{
  "tika-s0403t29:0": "7. Devatāvaggo",
  "tika-s0403t29:1": "1-3. Anāgāmiphalasuttādivaṇṇanā",
  "tika-s0403t29:2_0": "65-67. Sattamassa paṭhamādīni uttānatthāni. Tatiye abhisamācāre uttamasamācāre bhavaṁ",
  "tika-s0403t29:2_1": "ābhisamācārikaṁ, vattappaṭipattivattaṁ. Tenāha ‘‘uttamasamācārabhūta’’ntiādi. Sekhapaṇṇattisīlanti",
  "tika-s0403t29:2_2": "sekhiyavasena paññattasīlaṁ.",
  "tika-s0403t29:3": "Anāgāmiphalasuttādivaṇṇanā niṭṭhitā.",
  "tika-s0403t29:4": "4-5. Saṅgaṇikārāmasuttādivaṇṇanā",
  "tika-s0403t29:5_0": "68-69. Catutthe gaṇena saṅgaṇaṁ samodhānaṁ gaṇasaṅgaṇikā, sā āramitabbaṭṭhena ārāmo",
  "tika-s0403t29:5_1": "etassāti gaṇasaṅgaṇikārāmo. Saṅgaṇikāti vā sakaparisasamodhānaṁ. Gaṇoti nānājanasamodhānaṁ.",
  "tika-s0403t29:5_2": "Sesamettha suviññeyyameva. Pañcamaṁ uttānatthameva.",
  "tika-s0403t29:6": "Saṅgaṇikārāmasuttādivaṇṇanā niṭṭhitā.",
  "tika-s0403t29:7": "6. Samādhisuttavaṇṇanā",
  "tika-s0403t29:8_0": "70. Chaṭṭhe paṭippassambhanaṁ paṭippassaddhīti atthato ekanti āha ‘‘na paṭippassaddhiladdhenāti",
  "tika-s0403t29:8_1": "kilesappaṭippassaddhiyā aladdhenā’’ti. Sukkapakkhe santenātiādīsu aṅgasantatāya ārammaṇasantatāya",
  "tika-s0403t29:8_2": "sabbakilesasantatāya ca santena, atappaniyaṭṭhena paṇītena, kilesappaṭippassaddhiyā",
  "tika-s0403t29:8_3": "laddhattā, kilesappaṭippassaddhibhāvaṁ vā laddhattā paṭippassaddhiladdhena, passaddhikilesena",
  "tika-s0403t29:8_4": "vā arahatā laddhattā paṭippassaddhiladdhena, ekodibhāvena adhigatattā ekodibhāvādhigatenāti",
  "tika-s0403t29:8_5": "evamattho daṭṭhabbo.",
  "tika-s0403t29:9": "Samādhisuttavaṇṇanā niṭṭhitā.",
  "tika-s0403t29:10": "7-10. Sakkhibhabbasuttādivaṇṇanā",
  "tika-s0403t29:11_0": "71-74. Sattame tasmiṁ tasmiṁ viseseti tasmiṁ tasmiṁ sacchikātabbe visese. Sakkhibhāvāya",
  "tika-s0403t29:11_1": "paccakkhakāritāya bhabbo sakkhibhabbo, tassa bhāvo sakkhibhabbatā. Taṁ sakkhibhabbataṁ.",
  "tika-s0403t29:11_2": "Sati satiāyataneti sati satikāraṇe. Kiñcettha kāraṇaṁ? Abhiññā vā abhiññāpādakajjhānaṁ",
  "tika-s0403t29:11_3": "vā, avasāne pana chaṭṭhābhiññāya arahattaṁ vā kāraṇaṁ, arahattassa vipassanā vāti",
  "tika-s0403t29:11_4": "veditabbaṁ. Yañhi taṁ tatra tatra sakkhibhabbatāsaṅkhātaṁ iddhividhapaccanubhavanādi,",
  "tika-s0403t29:11_5": "tassa abhiññā kāraṇaṁ. Atha iddhividhapaccanubhavanādi abhiññā, evaṁ sati abhiññāpādakajjhānaṁ",
  "tika-s0403t29:11_6": "kāraṇaṁ. Arahattampi ‘‘kudāssu nāmāhaṁ tadāyatanaṁ upasampajja viharissāmī’’ti anuttaresu",
  "tika-s0403t29:11_7": "vimokkhesu pihaṁ upaṭṭhapetvā chaṭṭhābhiññaṁ nibbattentassa kāraṇaṁ. Idañca sabbasādhāraṇaṁ",
  "tika-s0403t29:11_8": "na hoti, sādhāraṇavasena pana arahattassa vipassanā kāraṇaṁ. Atha vā sati āyataneti",
  "tika-s0403t29:11_9": "tassa tassa visesādhigamassa upanissayasaṅkhāte kāraṇe satīti evamettha attho daṭṭhabbo.",
  "tika-s0403t29:12_0": "Hānabhāgiyādīsu ‘‘paṭhamajjhānassa lābhiṁ kāmasahagatā saññāmanasikārā samudācaranti,",
  "tika-s0403t29:12_1": "hānabhāgiyo samādhi. Tadanudhammatā sati santiṭṭhati, ṭhitibhāgiyo samādhi. Avitakkasahagatā",
  "tika-s0403t29:12_2": "saññāmanasikārā samudācaranti, visesabhāgiyo samādhi. Nibbidāsahagatā saññāmanasikārā",
  "tika-s0403t29:12_3": "samudācaranti virāgūpasaṁhitā, nibbedhabhāgiyo samādhī’’ti (vibha. 799) iminā nayena",
  "tika-s0403t29:12_4": "sabbasamāpattiyo vitthāretvā hānabhāgiyādiattho veditabbo. Tattha paṭhamajjhānassa",
  "tika-s0403t29:12_5": "lābhinti yvāyaṁ appaguṇassa paṭhamassa jhānassa lābhī, taṁ. Kāmasahagatā saññāmanasikārā",
  "tika-s0403t29:12_6": "samudācarantīti tato vuṭṭhitaṁ ārammaṇavasena kāmasahagatā hutvā saññāmanasikārā",
  "tika-s0403t29:12_7": "samudācaranti tudanti, tassa kāmānatītassa kāmānupakkhandānaṁ saññāmanasikārānaṁ",
  "tika-s0403t29:12_8": "vasena so paṭhamajjhānasamādhi hāyati parihāyati, tasmā hānabhāgiyo vutto. Tadanudhammatāti",
  "tika-s0403t29:12_9": "tadanurūpasabhāvo. Sati santiṭṭhatīti idaṁ micchāsatiṁ sandhāya vuttaṁ. Yassa hi",
  "tika-s0403t29:12_10": "paṭhamajjhānānurūpasabhāvā paṭhamajjhānaṁ santato paṇītato disvā assādayamānā abhinandamānā",
  "tika-s0403t29:12_11": "nikanti hoti, tassa nikantivasena so paṭhamajjhānasamādhi neva hāyati na vaḍḍhati,",
  "tika-s0403t29:12_12": "ṭhitikoṭṭhāsiko hoti. Tena vuttaṁ ‘‘ṭhitibhāgiyo samādhī’’ti. Avitakkasahagatāti",
  "tika-s0403t29:12_13": "avitakkaṁ dutiyajjhānaṁ santato paṇītato manasikaroto ārammaṇavasena avitakkasahagatā.",
  "tika-s0403t29:12_14": "Saññāmanasikārā samudācarantīti paguṇapaṭhamajjhānato vuṭṭhitaṁ dutiyajjhānādhigamatthāya",
  "tika-s0403t29:12_15": "codenti tudanti. Tassa upari dutiyajjhānānupakkhandānaṁ saññāmanasikārānaṁ vasena",
  "tika-s0403t29:12_16": "so paṭhamajjhānasamādhi visesabhūtassa dutiyajjhānassa uppattipadaṭṭhānatāya ‘‘visesabhāgiyo’’ti vutto.",
  "tika-s0403t29:13_0": "Nibbidāsahagatāti tameva paṭhamajjhānalābhiṁ jhānato vuṭṭhitaṁ nibbidāsaṅkhātena",
  "tika-s0403t29:13_1": "vipassanāñāṇena sahagatā. Vipassanāñāṇañhi jhānaṅgesu pabhedena upaṭṭhahantesu nibbindati",
  "tika-s0403t29:13_2": "ukkaṇṭhati, tasmā ‘‘nibbidā’’ti vuccati. Samudācarantīti nibbānasacchikiriyatthāya",
  "tika-s0403t29:13_3": "codenti tudanti. Virāgūpasaṁhitāti virāgasaṅkhātena nibbānena upasaṁhitā. Vipassanāñāṇañhi",
  "tika-s0403t29:13_4": "sakkā iminā maggena virāgaṁ nibbānaṁ sacchikātunti pavattito ‘‘virāgūpasaṁhita’’nti",
  "tika-s0403t29:13_5": "vuccati. Taṁsampayuttā saññāmanasikārā virāgūpasaṁhitā eva nāma. Tassa tesaṁ saññāmanasikārānaṁ",
  "tika-s0403t29:13_6": "vasena paṭhamajjhānasamādhi ariyamaggappaṭivedhassa padaṭṭhānatāya ‘‘nibbedhabhāgiyo’’ti",
  "tika-s0403t29:13_7": "vutto. Hānaṁ bhajantīti hānabhāgiyā, hānabhāgo vā etesaṁ atthīti hānabhāgiyā, parihānakoṭṭhāsikāti",
  "tika-s0403t29:13_8": "attho. Iminā nayena ṭhitibhāgiyo veditabbo. Aṭṭhamādīni uttānatthāneva.",
  "tika-s0403t29:14": "Sakkhibhabbasuttādivaṇṇanā niṭṭhitā.",
  "tika-s0403t29:15": "Devatāvaggavaṇṇanā niṭṭhitā."
}