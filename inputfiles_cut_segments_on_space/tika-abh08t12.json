{
  "tika-abh08t12:0": "13. Terasamo paricchedo",
  "tika-abh08t12:1": "Kārakapaṭivedhavaṇṇanā",
  "tika-abh08t12:2_0": "Vedakassāti sukhadukkhavedakassa. Tadāyattavuttīnanti tesaṁ āyattā paṭibaddhā yesaṁ",
  "tika-abh08t12:2_1": "vipākānaṁ te tadāyattavuttino, tesaṁ. Atra imasmiṁ ṭhāne ācariyena parihāro vuccate.",
  "tika-abh08t12:2_2": "Kutoyaṁ tava tatthānurodhoti tattha tasmiṁ aññassa attakārakassa abhāvepi sattusaṅkhātassa",
  "tika-abh08t12:2_3": "attano bhāvepi ayaṁ tava anurodho anunayo kuto kena kāraṇena idha imasmiṁ asati kattari",
  "tika-abh08t12:2_4": "kusalādīnaṁ atthibhāve kammavirodho kuto kena kāraṇena. Athāpīti aparo nayopi. Kiñcetthāti",
  "tika-abh08t12:2_5": "ettha etissaṁ codanāyaṁ kiñci vattabbaṁ atthi, avasiṭṭhaṁ tāva brūhi, aparisamattā",
  "tika-abh08t12:2_6": "te codanā. Tassāti attano. Kārakavedakattābhāvoti kārakavedakattassa abhāvo siyā.",
  "tika-abh08t12:3_0": "Atha na bhavatīti attano anāse cetanāpi anāso yadi na bhavati. Paṭiññā hīnāti “cetanāya",
  "tika-abh08t12:3_1": "anañño attā”ti paṭiññā hīnā. Vuttappakāratoti “attano anāse cetanāya nāso na bhavati”iti",
  "tika-abh08t12:3_2": "vuttappakārato. Viparītanti “attano anāse cetanāya anāso”iti viparītaggahaṇaṁ siyā.",
  "tika-abh08t12:3_3": "Attā nassatu, cetanā tiṭṭhatu, atha pana evaṁ na bhavatīti attā nassatu, cetanā tiṭṭhatu,",
  "tika-abh08t12:3_4": "evaṁ gahaṇaṁ pana na bhavati. Anaññattapakkhaṁ pariccaja pariccajāhi “cetanāya anañño",
  "tika-abh08t12:3_5": "attā”ti. Paṭiññā hīnā yassa so paṭiññāhīno.",
  "tika-abh08t12:4_0": "Ubhinnaṁ cetanattānaṁ ekadesatā ekadesabhāvo natthi. Evañca satīti evaṁ ubhinnaṁ",
  "tika-abh08t12:4_1": "ekadesassa abhāve sati ko doso iti tvaṁ ce vadeyyāsi. Yaṁ pana tayā vuttaṁ yathā",
  "tika-abh08t12:4_2": "rūparasagandhādīnaṁ ekadese vattamānānampi lakkhaṇato aññattanti yaṁ vacanaṁ pana",
  "tika-abh08t12:4_3": "tayā vuttaṁ, taṁ vacanaṁ ayuttaṁ, nānurūpanti attho. Tava paṭiññā hīnāti “ekadese",
  "tika-abh08t12:4_4": "vattamānānaṁ cetanattānaṁ lakkhaṇato aññatta”nti paṭiññā hīnā.",
  "tika-abh08t12:5": "Evañca satīti etaṁ cetanāya aññabhāve sati ko doso iti ce bhavaṁ vadeyya. “Acetanoattā”ti vacanaṁ, pubbe vuttadosatoti “pākāratarupāsāṇatiṇasadiso siyā”ti pubbe vuttadosato.",
  "tika-abh08t12:6": "780.Atthi sattopapātikoti opapātikā sattā atthi.",
  "tika-abh08t12:7": "781.Bhārādānanti bhāraggahaṇaṁ. Bhāranikkhepananti bhāroropanaṁ.",
  "tika-abh08t12:8": "783. Ekassa puggalassa aṭṭhisañcayo aṭṭhisamūho ekena kappena pabbatasamo rāsi siyā.",
  "tika-abh08t12:9": "785. Bho māra, tvaṁ satto iti paccesi, kaṁ saddahasi, “satto”ti gahaṇaṁ te tava diṭṭhigataṁ, suddhasaṅkhārapuñjo ayaṁ, idha loke satto na upalabbhati.",
  "tika-abh08t12:10": "787.Yo bhikkhu imaṁ ganthaṁ accantaṁ satatampi cinteti, tassa bhikkhuno paramā paññā vepulaṁ vipulabhāvaṁ gacchati.",
  "tika-abh08t12:11_0": "788. Yo bhikkhu imaṁ abhidhammāvatāraṁ atimatikaraṁ uttamaṁ abhiññāṇakaraṁ vimativināsakaraṁ",
  "tika-abh08t12:11_1": "kaṅkhacchedakaraṁ piyakkaraṁ pemakaraṁ sadā paṭhati, suṇāti, tassa bhikkhuno mati",
  "tika-abh08t12:11_2": "idha sāsane ṭhite vikasati paṭiphullati.",
  "tika-abh08t12:12": "Iti abhidhammāvatāraṭīkāya",
  "tika-abh08t12:13": "Kārakapaṭivedhavaṇṇanā niṭṭhitā.",
  "tika-abh08t12:14": "Terasamo paricchedo."
}