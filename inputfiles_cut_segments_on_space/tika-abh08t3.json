{
  "tika-abh08t3:0": "4. Catuttho paricchedo",
  "tika-abh08t3:1": "Ekavidhādiniddesavaṇṇanā",
  "tika-abh08t3:2": "127.",
  "tika-abh08t3:3": "Itoparaṁ pavakkhāmi, nayamekavidhādikaṁ;",
  "tika-abh08t3:4": "Ābhidhammikabhikkhūnaṁ, buddhiyā pana vuddhiyā.",
  "tika-abh08t3:5": "Ahaṁ ito paraṁ ito paricchedato paraṁ ekavidhādikaṁ nayaṁ ābhidhammikabhikkhūnaṁ buddhiyā vuddhitthāya pavakkhāmi desessāmi.",
  "tika-abh08t3:6": "128.Sabbamekavidhaṁcittaṁ, vijānanasabhāvato sabbaṁ cittaṁ vijānanasabhāvato ekavidhaṁ, duvidhañca bhave cittaṁ ahetukasahetukato idaṁ cittaṁ duvidhaṁ bhaveyya.",
  "tika-abh08t3:7": "129.Puññāpuññavipākā hi, kāme dasa ca pañca ca hi saccaṁ kāme kāmāvacare kusalākusalavipākā dasa pañca ca kiriyā tisso iti sabbe aṭṭhārasa cittuppādā ahetukā.",
  "tika-abh08t3:8": "130. Ahetukato cittuppādato sesā ekasattati cittuppādā sahetukāti sahetukā nāmāti mahesinā tādinā aviparītasabhāvena hetuvādinā paccayavādinā niddiṭṭhā.",
  "tika-abh08t3:9": "131.Savatthukāvatthukato savatthukaavatthukavasena tathā ubhayavasena savatthukavasena, avatthukavasena ca sabbaṁ vuttappakārena ca mānasaṁ tividhaṁ hoti.",
  "tika-abh08t3:10_0": "132-4.Sabbo kāmavipāko ca, rūpe pañcadasāpi ca cittuppādā ādimaggo paṭhamamaggo hasituppādo",
  "tika-abh08t3:10_1": "manodhātukiriyāpi ca domanassadvayañcāpi tecattālīsa mānasā vinā vatthuṁ vatthuṁ",
  "tika-abh08t3:10_2": "vajjetvā na uppajjanti, ekantena savatthukā nāma. Arūpāvacaravipākā ca ekantena avatthukā,",
  "tika-abh08t3:10_3": "mayā vuttato cittuppādato sesāni dvecattālīsa cittāni ubhayathā savatthukāvatthukavasena siyuṁ.",
  "tika-abh08t3:11": "135.Ekekārammaṇaṁ cittaṁ, pañcārammaṇameva ca cittaṁ chaḷārammaṇakañceti evaṁ iminā mayā vuttappakārenāpi tividhaṁ cittaṁ siyā.",
  "tika-abh08t3:12_0": "136-8.Viññāṇāni ca dve pañca, aṭṭha lokuttarāni ca abhiññāmānasaṁ ṭhapetvā sabbaṁ",
  "tika-abh08t3:12_1": "mahaggatañcevāti tecattālīsa cittuppādā pana ekekārammaṇā viññeyyā dhīrena. Tattha",
  "tika-abh08t3:12_2": "citte manodhātuttayaṁ pañcārammaṇaṁ īritaṁ bhagavatā. Mayā vuttacittato sesāni tecattālīsa",
  "tika-abh08t3:12_3": "cittāni chaḷārammaṇikāni matāni satthunā, tathā evaṁ cittaṁ kusalākusalādito tividhaṁ.",
  "tika-abh08t3:12_4": "Ādi-saddena abyākataṁ gahetabbaṁ.",
  "tika-abh08t3:13": "139. Ahetukaṁ cittaṁ ekahetukañca cittaṁ dvihetukañca cittaṁ tihetukañca cittanti evaṁ iminā pakārena cittaṁ catubbidhaṁ vibhāvinā viññātabbaṁ.",
  "tika-abh08t3:14_0": "140-2. Heṭṭhā mayāpi niddiṭṭhā aṭṭhārasa cittuppādā ahetukā, vicikicchuddhaccasaṁyuttaṁ",
  "tika-abh08t3:14_1": "cittaṁ ekahetukaṁ evaṁ udīritaṁ bhagavatā. Kāme kāmāvacare puññavipākakriyato kusalavasena",
  "tika-abh08t3:14_2": "ca vipākavasena ca kiriyāvasena ca dvādasadhā cittuppādā akusalā ca dasadhā cāti",
  "tika-abh08t3:14_3": "bāvīsati cittuppādā duhetukā. Kāme kāmāvacare puññavipākakriyato puññavasena ca vipākavasena",
  "tika-abh08t3:14_4": "ca kiriyāvasena ca dvādasadhā cittuppādā. Sabbaṁ mahaggatañceva appamāṇaṁ lokuttaracittañca tihetukaṁ.",
  "tika-abh08t3:15_0": "143-50.Rūpīriyāpathaviññatti-janakājanakāditoti rūpairiyāpathaviññattijanakavasena",
  "tika-abh08t3:15_1": "rūpairiyāpathajanakavasena ca rūpajanakavasena ca tikiccājanakavasena cātiādīhi pakārehi",
  "tika-abh08t3:15_2": "sabbaṁ cittaṁ catubbidhaṁ hoti. Tattha tasmiṁ citte dvādasākusalā, kāmadhātuyā kusalā,",
  "tika-abh08t3:15_3": "tathā kāme dasa kiriyā, abhiññāmānasaṁ dvayaṁ, ime bāttiṁsa mānasā rūpāni samuṭṭhāpenti,",
  "tika-abh08t3:15_4": "iriyāpathaṁ kappenti, viññattiṁ janayanti. Kusalā mahaggatamānasā kiriyā ca mahaggatamānasā,",
  "tika-abh08t3:15_5": "aṭṭha anāsavacittāni, chabbīsati ca mānasā rūpāni samuṭṭhāpenti, iriyāpathaṁ kappenti.",
  "tika-abh08t3:15_6": "Copanaṁ na pāpenti viññattiṁ na janayantīti attho. Ime cittuppādā dukiccaniyatā ,",
  "tika-abh08t3:15_7": "dasa viññāṇe ṭhapetvā dvīsu bhūmīsu vipākā manodhātudvayasantīraṇattayamahāvipākarūpavipākānaṁ",
  "tika-abh08t3:15_8": "vasena aṭṭhārasa pākā manodhātu kiriyā cevāti imāni ekūnavīsati cittāni rūpāni samuṭṭhāpenti,",
  "tika-abh08t3:15_9": "itaradvayaṁ na karonti, puna dvepañcaviññāṇā paṭhamaṁ ‘‘dasa viññāṇe’’ti vuttattā",
  "tika-abh08t3:15_10": "‘‘punā’’ti vuttā. Arūpīsu vipākā ca sabbesaṁ sattānaṁ paṭisandhicittañca arahato",
  "tika-abh08t3:15_11": "cuticittañca ime soḷasa mānasā tikiccāni na karonti.",
  "tika-abh08t3:16": "151.Ekadviticatuṭṭhāna-pañcaṭṭhānappabhedato ekakiccadvikiccatikiccacatukiccapañcakiccabhedena pañcadhā cittaṁ pañcapakāraṁ cittaṁ pañcanimmalalocano buddho akkhāsi kathesi.",
  "tika-abh08t3:17": "152.",
  "tika-abh08t3:18": "Kusalākusalā sabbe, cittuppādā mahākriyā;",
  "tika-abh08t3:19": "Mahaggatā kriyā ceva, cattāro phalamānasā.",
  "tika-abh08t3:20": "153.Sabbeva pañcapaññāsa cittuppādā javanaṭṭhānatoyeva javanakiccavaseneva ekaṭṭhāne ekakicce nippapañcena satthunā taṇhāmānadiṭṭhivirahitena satthunā niyāmitā kathitā.",
  "tika-abh08t3:21": "154.Puna dvepañcaviññāṇā cittuppādā dassane savane tathā ghāyane sāyanaṭṭhāne phusane paṭipāṭiyā satthunā niyāmitā.",
  "tika-abh08t3:22": "155. Manodhātuttikaṁ āvajjane paṭicchane, ete aṭṭhasaṭṭhi cittuppādā ekaṭṭhānikataṁ ekakiccabhāvaṁ gatā pattā bhavanti.",
  "tika-abh08t3:23_0": "156-8. Cittadvayaṁ dviṭṭhānikaṁ nāma udīritaṁ bhagavatā, somanassayutaṁ cittaṁ pañcadvāre",
  "tika-abh08t3:23_1": "santīraṇaṁ siyā. Chadvāre tadālambaṇañca balavārammaṇe atimahantārammaṇe sati siyā",
  "tika-abh08t3:23_2": ", tathā voṭṭhabbanaṁ pañcadvāresu voṭṭhabbanaṁ hoti. Manodvāresu pana sabbesaṁ ārammaṇānaṁ",
  "tika-abh08t3:23_3": "āvajjanaṁ hoti, idaṁ cittadvayaṁ dviṭṭhānikaṁ nāma hoti.",
  "tika-abh08t3:24_0": "159. Paṭisandhiyā ṭhānato paṭisandhiyā kiccavasena bhavaṅgassa ṭhānato bhavaṅgassa",
  "tika-abh08t3:24_1": "kiccavasena cutiyā ṭhānato cutiyā kiccavasena te mahaggatavipākā nava tiṭṭhānikā",
  "tika-abh08t3:24_2": "tikiccāti muninā matā.",
  "tika-abh08t3:25_0": "160-3.Aṭṭha kāmā mahāpākā, paṭisandhibhavaṅgato paṭisandhibhavaṅgavasena tadārammaṇato",
  "tika-abh08t3:25_1": "ceva tadārammaṇavasena ca eva cutiṭṭhānavasena ca aṭṭha cittāni catuṭṭhānikacittāni",
  "tika-abh08t3:25_2": "honti, iti vacanaṁ dhīro niddise, kusalākusalapākopekkhāsahagatadvayaṁ pañcadvāre",
  "tika-abh08t3:25_3": "santīraṇaṁ bhave, chadvārikesupi balavārammaṇe sati tadārammaṇatā siyā. Paṭisandhibhavaṅgānaṁ",
  "tika-abh08t3:25_4": "ṭhānavasena ca cutiṭṭhānavasena ca idaṁ cittadvayaṁ pañcaṭṭhānikacittaṁ nāmāti udīritaṁ muninā.",
  "tika-abh08t3:26": "164.Pañcakiccaṁ dvayaṁ cittaṁ, aṭṭhakaṁ pana catukiccaṁ, navakaṁ tikiccaṁ, dve cittuppādā dvikiccā, imesaṁ imehi cittuppādehi sesaṁ ekakaṁ kiccaṁ.",
  "tika-abh08t3:27": "165.",
  "tika-abh08t3:28": "Bhavaṅgāvajjanañceva, dassanaṁ sampaṭicchanaṁ;",
  "tika-abh08t3:29": "Santīraṇaṁ voṭṭhabbanaṁ, javanaṁ bhavati sattamaṁ.",
  "tika-abh08t3:30_0": "166.Chabbidhaṁ hoti taṁ channaṁ taṁ cittaṁ channaṁ cakkhusotaghānajivhākāyamanoviññāṇānaṁ",
  "tika-abh08t3:30_1": "pabhedato chabbidhaṁ hoti, cakkhusotaghānajivhākāyamanodhātumanoviññāṇadhātūnaṁ sattannaṁ",
  "tika-abh08t3:30_2": "vasena cittaṁ sattadhā hoti.",
  "tika-abh08t3:31": "167.Ekekārammaṇaṁ chakkaṁ, pañcārammaṇabhedato chaḷārammaṇato ceva chaḷārammaṇacittavasena mano cittaṁ aṭṭhavidhaṁ hoti.",
  "tika-abh08t3:32": "168.Tattha tasmiṁ citte dvepañcaviññāṇā ekekagocarā honti, dve cittuppādā rūpārammaṇikā, dve dve cittuppādā saddādigocarā.",
  "tika-abh08t3:33": "169. Pañcābhiññāvivajjitaṁ sabbaṁ mahaggataṁ, sabbaṁ lokuttarañca iti idaṁ cittaṁ ekekārammaṇaṁ bhave.",
  "tika-abh08t3:34": "170. Idaṁ chakkaṁ ekekārammaṇaṁ vibhāvinā ñeyyaṁ, manodhātuttayaṁ pañcārammaṇikaṁ nāma bhave.",
  "tika-abh08t3:35": "171. Kāmāvacaracittāni cattālīsaṁ tathā ekekaṁ sabbāni abhiññāni ca chaḷārammaṇikānīti chaḷārammaṇikāni nāma paṇḍitena viññeyyāni.",
  "tika-abh08t3:36": "172. Sattaviññāṇadhātūsu pacchimaṁ manoviññāṇadhātuñca kusalākusalābyākatavasena tidhā katvā navavidhaṁ cittaṁ hoti.",
  "tika-abh08t3:37": "173. Manoviññāṇadhātuyā bhedo puññāpuññavaseneva vipākakiriyabhedato chasattatividho hoti.",
  "tika-abh08t3:38": "174. Manodhātuṁ vipākakiriyabhedato dvidhā katvā pubbe vuttehi navadhā cittehi mānasaṁ dasadhā hoti.",
  "tika-abh08t3:39_0": "175.Pacchimaṁ dhātudvayaṁ manodhātumanoviññāṇadhātudvayaṁ, manodhātuṁ kusalavipākaakusalavipākakiriyāvasena",
  "tika-abh08t3:39_1": "tidhā katvā, manoviññāṇadhātuñca kusalākusalābyākatavasena tividhā katvā cakkhusotaghānajivhākāyaviññāṇehi",
  "tika-abh08t3:39_2": "saha cittaṁ ekādasavidhaṁ hoti, iti idaṁ vacanaṁ paṇḍito paridīpaye.",
  "tika-abh08t3:40_0": "176. Manoviññāṇadhātumpi kusalākusalādito kusalākusalavipākakiriyāvasena catudhā",
  "tika-abh08t3:40_1": "vibhajitvāna taṁ cittaṁ cakkhusotaghānajivhākāyaviññāṇehi saha tippakārāya manodhātuyā",
  "tika-abh08t3:40_2": "ca saha dvādasadhāpi dhīro vade.",
  "tika-abh08t3:41_0": "177-9. Cittaṁ cuddasaṭṭhānabhedena cuddasadhā bhave, paṭisandhiyā vasena ca bhavaṅgavasena",
  "tika-abh08t3:41_1": "ca cutiyā vasena ca āvajjanassa vasena ca pañcannaṁ dassanādīnaṁ kiccānaṁ vasena",
  "tika-abh08t3:41_2": "ca sampaṭicchanacetaso vasena ca santīraṇassa vasena ca voṭṭhabbanajavanānaṁ vasena",
  "tika-abh08t3:41_3": "ca, yathā evaṁ tadārammaṇacittassa vasena cāti evaṁ iminā pakārena ṭhānabhedato kiccabhedena",
  "tika-abh08t3:41_4": "cuddasadhā cittaṁ hoti, iti idaṁ vacanaṁ dhīro paridīpaye paridīpeyya.",
  "tika-abh08t3:42": "180.Bhūmipuggalanānattavasena bhūminānattavasena, puggalanānattavasena ca cittānaṁ pavattito idaṁ cittaṁ bahudhā hoti, iti vacanañca dhīro vibhāvaye pakāseyya.",
  "tika-abh08t3:43_0": "181.Idha imasmiṁ sāsane yo bhikkhu matimā imasmiṁ ekavidhādinaye kusalo cheko hoti,",
  "tika-abh08t3:43_1": "abhidhamme pavattā atthā tassa bhikkhuno hatthagatā hatthapaviṭṭhā āmalakā viya suddhamaṇikā viya honti.",
  "tika-abh08t3:44": "Iti abhidhammāvatāraṭīkāya",
  "tika-abh08t3:45": "Ekavidhādiniddesavaṇṇanā niṭṭhitā.",
  "tika-abh08t3:46": "Catuttho paricchedo."
}