{
  "tika-abh02t17:0": "18. Dhammahadayavibhaṅgo",
  "tika-abh02t17:1": "1. Sabbasaṅgāhikavāravaṇṇanā",
  "tika-abh02t17:2_0": "978. ‘‘Pañcakkhandhā’’tiādinā khandhādīnaṁ dhātusambhavapariyāpannapātubhāva bhūmantaratīsu",
  "tika-abh02t17:2_1": "dhātūsuuppādakadānādikusala kammatabbipākaabhiññeyyādiārammaṇadukadvayadiṭṭhādikusalattikāditikapañcakarūpalokiyadukadvayabhedabhinnānaṁ",
  "tika-abh02t17:2_2": "niravasesato saṅgahitattā dutiyavārādīnañca ettha anuppavesato sabbasāmaññena vutto",
  "tika-abh02t17:2_3": "paṭhamo sabbasaṅgāhikavāro nāma, dutiyo uppattānuppattidassanavāro nāmāti vuttaṁ.",
  "tika-abh02t17:2_4": "Tattha pana ‘‘kāmadhātuyā kati khandhā kati āyatanānī’’tiādinā (vibha. 991) tesaṁ",
  "tika-abh02t17:2_5": "atthitā eva vuttā, kiriyāvisesassa appayogo ‘‘atthi bhavati saṁvijjatī’’ti sāmaññakiriyāya",
  "tika-abh02t17:2_6": "viññeyyabhāvato, tenāyaṁ ‘‘sambhavāsambhavadassanavāro’’ti vattuṁ yutto, catuttho",
  "tika-abh02t17:2_7": "ca upapattikkhaṇe uppattānuppattidassanavāroti tattha pātubhāvāpātubhāvavacanato.",
  "tika-abh02t17:3": "979.Yathāpucchanti pucchānurūpaṁ avitathabyākaraṇaṁ parehi katampi sabbaññuvacanaṁ viññāya katattā sabbaññubyākaraṇameva nāma hoti, ko pana vādo sabbaññunā eva kateti adhippāyo.",
  "tika-abh02t17:4": "2. Uppattānuppattivāravaṇṇanā",
  "tika-abh02t17:5_0": "991.Kāmadhātusambhūtānañcāti iddhiyā rūpadhātugatānaṁ kāmāvacarasattānañcāti attho.",
  "tika-abh02t17:5_1": "Ghānāyatanādīnaṁ abhāvenāti ettha yadi tadabhāvena gandhāyatanādīni āyatanādikiccaṁ",
  "tika-abh02t17:5_2": "na karonti , asaññasattesu cakkhāyatanassa abhāvena rūpāyatanaṁ āyatanādikiccaṁ na",
  "tika-abh02t17:5_3": "kareyya. Tato ‘‘asaññasattānaṁ devānaṁ upapattikkhaṇe dvāyatanāni pātubhavantī’’tiādivacanaṁ",
  "tika-abh02t17:5_4": "na vattabbaṁ siyā. Kāmāvacarādiokāsā tattha uppajjamānasattānaṁ, tattha pariyāpannadhammānaṁ",
  "tika-abh02t17:5_5": "vā adhiṭṭhānabhāvena ‘‘dhātū’’ti vuccanti, tathā yesu kāmāvacarādisattanikāyesu kāmāvacarādisattā",
  "tika-abh02t17:5_6": "uppajjanti, tesaṁ sattānaṁ uppatti etthāti sattuppattīti vuccamānā te sattanikāyā",
  "tika-abh02t17:5_7": "ca, na panettha apariyāpannokāso apariyāpannasattanikāyo ca atthi, yo ‘‘dhātū’’ti",
  "tika-abh02t17:5_8": "vucceyyāti imamatthaṁ dassento ‘‘okāsavasena vā sattuppattivasena vā apariyāpannadhātu",
  "tika-abh02t17:5_9": "nāma natthī’’ti āha. Sattuppattivasenāti iminā vā okāsasattalokadvayaṁ saha gahetvā",
  "tika-abh02t17:5_10": "tādisāya apariyāpannadhātuyā abhāvaṁ dasseti, sattabhāvena vā uppatti sattuppatti,",
  "tika-abh02t17:5_11": "sattāvāsavasena taṁtaṁbhavavasena uppajjamānā upādinnakakkhandhā taṁtaṁpariyāpannānaṁ",
  "tika-abh02t17:5_12": "sadisādhiṭṭhānabhāvena dhātūti vuccantīti evaṁ apariyāpannadhātu natthīti attho.",
  "tika-abh02t17:6": "3. Pariyāpannāpariyāpannavāravaṇṇanā",
  "tika-abh02t17:7": "999.Bhavavasena okāsavasena ca paricchinnāti tattha aññattha ca uppajjamānā upādinnakakkhandhā taṁtaṁpariyāpannā sabbe daṭṭhabbā.",
  "tika-abh02t17:8": "6. Uppādakakammaāyuppamāṇavāro",
  "tika-abh02t17:9": "(1.) Uppādakakammavaṇṇanā",
  "tika-abh02t17:10_0": "1021. Khandhādīnaṁ dhātusambhavādivasena pabhedaṁ vatvā ye sattā dhātuppabhedavanto,",
  "tika-abh02t17:10_1": "yañca tesaṁ uppādakakammaṁ, yo ca tassa vipāko, tesaṁ vasena pabhedaṁ dassetuṁ ‘‘tayo",
  "tika-abh02t17:10_2": "devā’’tiādiko chaṭṭhavāro āraddho. Khandhādayo eva hi dhātuttayabhūtadevavasena dānādikammavasena",
  "tika-abh02t17:10_3": "taṁtaṁāyuppamāṇaparicchinnaupādinnakakkhandhavasena ca bhinnāti. Catudoṇaṁ ambaṇaṁ, chadoṇanti eke.",
  "tika-abh02t17:11": "Uppādakakammavaṇṇanā niṭṭhitā.",
  "tika-abh02t17:12": "(2.) Āyuppamāṇavaṇṇanā",
  "tika-abh02t17:13": "1024.Tayopijanāti tayo janasamūhāti adhippāyo.",
  "tika-abh02t17:14": "1025.Ābhāti sobhanā pabhā.",
  "tika-abh02t17:15_0": "1026. Kañcanapiṇḍo viya sassirikā kañcanapiṇḍasassirikā. Tattha pana sobhanapabhāya",
  "tika-abh02t17:15_1": "kiṇṇā subhākiṇṇāti vattabbe ā-kārassa rassattaṁ antimaṇa-kārassa ha-kārañca katvā",
  "tika-abh02t17:15_2": "‘‘subhakiṇhā’’ti vuttā, atha pana subhena kiṇṇā subhakiṇṇā. Purimapadesupi parittaṁ",
  "tika-abh02t17:15_3": "subhaṁ etesanti parittasubhā, appamāṇaṁ subhaṁ etesanti appamāṇasubhāti subha-saddena",
  "tika-abh02t17:15_4": "samāso yojetabbo hoti.",
  "tika-abh02t17:16_0": "1027.Ārammaṇamanasikārā pubbabhāgena kathitāti jhānakkhaṇe tato pacchā vā parittādikasiṇārammaṇabhāvanāya",
  "tika-abh02t17:16_1": "āvajjanena ca jhānassa ārammaṇamanasikāranānattatā na hoti, pubbabhāgabhāvanāya pana",
  "tika-abh02t17:16_2": "pubbabhāgāvajjanena ca hotīti attho. Pubbabhāgabhāvanāya vasena hi jhānaṁ parittapathavīkasiṇādīsu",
  "tika-abh02t17:16_3": "taṁtadārammaṇaṁ hoti, pubbabhāgena taṁtaṁkasiṇāvajjanena taṁtaṁmanasikāranti. Chandādayo",
  "tika-abh02t17:16_4": "pana appanākkhaṇepi vijjanti. Tattha paṇidhīti na taṇhāpatthanā, atha kho chandapatthanāva",
  "tika-abh02t17:16_5": "daṭṭhabbā. Adhimokkho nicchayo. Abhinīhāro cittappavattiyeva. Yadi pana bhavachandabhavapatthanādayo",
  "tika-abh02t17:16_6": "taṁtaṁbhavavisesaniyāmakā adhippetā. ‘‘Appanāyapi vaṭṭantī’’ti etassa appanāya pavattāya",
  "tika-abh02t17:16_7": "tato pacchāpi vaṭṭantīti attho daṭṭhabbo. Saññāvirāgādīhi pana visesiyamānaṁ ārammaṇaṁ",
  "tika-abh02t17:16_8": "tathā tathā tattha pavatto manasikāro ca bhavavisesaniyāmako pubbabhāgova vaṭṭatīti",
  "tika-abh02t17:16_9": "‘‘ārammaṇamanasikārā pubbabhāgena kathitā’’ti vuttaṁ.",
  "tika-abh02t17:17": "Vipulā phalāti vipulasantasukhāyuvaṇṇādiphalā. Suṭṭhu passanti paññācakkhunā maṁsadibbacakkhūhi ca.",
  "tika-abh02t17:18": "1028. ‘‘Yāva na taṁ pāpakammaṁ byantī hotī’’ti (ma. ni. 3.250) vacanato ‘‘kammamevapamāṇa’’nti āha, abbudādiāyuppamāṇaparicchedo pana kammavaseneva katoti adhippāyo.",
  "tika-abh02t17:19": "Nilīyanokāsassa abhāvāti samānajātikena accharāgaṇena sabbadā parivāriyamānassa kāmaguṇākiṇṇassa tabbirahitaṭṭhānassa abhāvāti attho.",
  "tika-abh02t17:20_0": "Kiṁ niyametīti kiṁ jhānaṁ upapattiṁ niyametīti attho. Nava brahmaloketi brahmapārisajjādayo",
  "tika-abh02t17:20_1": "navapi sodhetvā. Matthaketi vehapphalesūti attho. Seṭṭhabhavā nāmāti tato paraṁ agamanato",
  "tika-abh02t17:20_2": "uttamabhavāti adhippāyo. Teneva bhavasīsānīti gahitā. Imesu tīsu ṭhānesūti vehapphalādiṭṭhānāni",
  "tika-abh02t17:20_3": "eva sandhāya vuttaṁ. Vehapphalato pana purimesu navasu nibbattaanāgāmī arūpadhātuṁ",
  "tika-abh02t17:20_4": "upapajjatīti katvā ‘‘rūpadhātuyā cutassa arūpadhātuṁ upapajjantassa kassaci satta",
  "tika-abh02t17:20_5": "anusayā anusenti, kassaci pañca, kassaci tayo anusentī’’ti (yama. 2.anusayayamaka.311)",
  "tika-abh02t17:20_6": "idaṁ vuttaṁ, na vehapphalādīsu upapannaṁ sandhāyāti ayamettha adhippāyo siyā. Yaṁ",
  "tika-abh02t17:20_7": "pana vuttaṁ ‘‘navasu brahmalokesu nibbattaariyasāvakānaṁ tatrūpapattiyeva hoti, na",
  "tika-abh02t17:20_8": "heṭṭhūpapattī’’ti, etena heṭṭhūpapatti eva nivāritā, na tesveva uparūpari vehapphale",
  "tika-abh02t17:20_9": "ca upapatti arūpadhātūpapatti ca. ‘‘Paṭhamajjhānabhūmiyaṁ nibbatto anāgāmī nava brahmaloke",
  "tika-abh02t17:20_10": "sodhetvā matthake ṭhito parinibbātī’’ti idampi anupubbena ārohantaṁ sandhāya vuttanti",
  "tika-abh02t17:20_11": "na tena tassa matthakaṁ appattassa arūpadhātuṁ upapatti nivāritāti daṭṭhabbā.",
  "tika-abh02t17:21_0": "Yo vā aññattha tattha vā maggaṁ bhāvetvā cavitvā tattha upapanno avikkhambhitarūparāgo",
  "tika-abh02t17:21_1": "ariyasāvako, taṁ sandhāya ayaṁ aṭṭhakathā vuttā. Teneva ‘‘navasu brahmalokesu nibbattaariyasāvakāna’’nti,",
  "tika-abh02t17:21_2": "‘‘paṭhamajjhānabhūmiyaṁ nibbatto anāgāmī’’ti, ‘‘imesu tīsu ṭhānesu nibbattaanāgāmino’’ti",
  "tika-abh02t17:21_3": "ca sabbattha nibbattaggahaṇaṁ kataṁ. Tassa pana yena tattha upapanno, tasmiṁ rūparāge",
  "tika-abh02t17:21_4": "vikkhambhite puna bhavābhilāso na bhavissatīti arūparāgupacchedo ca bhavissatiyeva.",
  "tika-abh02t17:21_5": "Yo pana puthujjano tattha nibbatto ariyamaggaṁ bhāvetvā arūpehi vikkhambhitarūparāgo",
  "tika-abh02t17:21_6": "uppanne magge nibbattabhavādīnavadassanavasena anivattitabhavābhilāso, tassa vasena",
  "tika-abh02t17:21_7": "yamakapāḷi pavattāti vā ayamattho adhippeto siyā.",
  "tika-abh02t17:22": "Āyuppamāṇavaṇṇanā niṭṭhitā.",
  "tika-abh02t17:23": "7. Abhiññeyyādivāravaṇṇanā",
  "tika-abh02t17:24_0": "1030. ‘‘Ruppanalakkhaṇaṁ rūpaṁ, phusanalakkhaṇo phasso’’tiādinā sāmaññavisesalakkhaṇapariggāhikā",
  "tika-abh02t17:24_1": "salakkhaṇapariggāhikā diṭṭhikaṅkhāvitaraṇavisuddhiyo ñātapariññā, tato paraṁ yāva",
  "tika-abh02t17:24_2": "anulomā tīraṇapariññā, udayabbayānupassanato paṭṭhāya yāva maggā pahānapariññā.",
  "tika-abh02t17:25_0": "Tattha tatthāti khandhādīnaṁ tāva khandhavibhaṅgādīsu pañhapucchakavāre vattabbaṁ",
  "tika-abh02t17:25_1": "vuttaṁ, hetuādīnañca khandhādīsu antogadhattā tattha tattha pañhapucchakavāre vattabbaṁ",
  "tika-abh02t17:25_2": "vuttamevāti daṭṭhabbaṁ.",
  "tika-abh02t17:26": "Abhiññeyyādivāravaṇṇanā niṭṭhitā.",
  "tika-abh02t17:27": "Dhammahadayavibhaṅgavaṇṇanā niṭṭhitā.",
  "tika-abh02t17:28": "Iti sammohavinodaniyā līnatthapadavaṇṇanā",
  "tika-abh02t17:29": "Vibhaṅga-mūlaṭīkā samattā.",
  "tika-abh02t17:30": " Namo tassa bhagavato arahato sammāsambuddhassa",
  "tika-abh02t17:31": "Abhidhammapiṭake",
  "tika-abh02t17:32": "Vibhaṅga-anuṭīkā"
}