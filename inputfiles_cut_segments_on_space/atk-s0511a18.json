{
  "atk-s0511a18:0": "18. Siddhatthabuddhavaṁsavaṇṇanā",
  "atk-s0511a18:1_0": "Dhammadassimhi bhagavati parinibbute antarahite cassa sāsane tasmiṁ kappe atīte kappasahasse",
  "atk-s0511a18:1_1": "ca sattasu kappasatesu ca chasu kappesu ca atikkantesu ito catunavutikappamatthake",
  "atk-s0511a18:1_2": "ekasmiṁ kappe ekova lokatthacaro adhigataparamattho siddhattho nāma satthā loke pāturahosi. Tena vuttaṁ –",
  "atk-s0511a18:2": "1.",
  "atk-s0511a18:3": " ‘‘Dhammadassissa aparena, siddhattho lokanāyako;",
  "atk-s0511a18:4": "Nihanitvā tamaṁ sabbaṁ, sūriyo abbhuggato yathā’’ti.",
  "atk-s0511a18:5_0": "Siddhattho bodhisattopi pāramiyo pūretvā tusitabhavane nibbattitvā tato cavitvā vebhāranagare",
  "atk-s0511a18:5_1": "udenassa nāma rañño aggamahesiyā suphassāya nāma deviyā kucchismiṁ paṭisandhiṁ gahetvā",
  "atk-s0511a18:5_2": "dasannaṁ māsānaṁ accayena vīriyuyyāne mātukucchito nikkhami. Jāte pana mahāpurise",
  "atk-s0511a18:5_3": "sabbesaṁ āraddhakammantā ca icchitā ca atthā siddhimagamaṁsu. Tasmā panassa ñātakā",
  "atk-s0511a18:5_4": "‘‘siddhattho’’ti nāmamakaṁsu. So dasavassasahassāni agāramajjhe vasi. Tassa kokā-suppala-padumanāmakā",
  "atk-s0511a18:5_5": "tayo pāsādā ahesuṁ. Somanassādevippamukhāni aṭṭhacattālīsa itthisahassāni paccupaṭṭhitāni ahesuṁ.",
  "atk-s0511a18:6_0": "So cattāri nimittāni disvā somanassādeviyā putte anupamakumāre uppanne āsāḷhipuṇṇamiyaṁ",
  "atk-s0511a18:6_1": "suvaṇṇasivikāya nikkhamitvā vīriyuyyānaṁ gantvā pabbaji. Taṁ koṭisatasahassamanussā",
  "atk-s0511a18:6_2": "anupabbajiṁsu. Mahāpuriso kira tehi saddhiṁ dasa māse padhānacariyaṁ caritvā visākhapuṇṇamāyaṁ",
  "atk-s0511a18:6_3": "asadisabrāhmaṇagāme sunettāya nāma brāhmaṇakaññāya dinnaṁ madhupāyāsaṁ paribhuñjitvā",
  "atk-s0511a18:6_4": "badaravane divāvihāraṁ vītināmetvā sāyanhasamaye varuṇena nāma yavapālena dinnā aṭṭha",
  "atk-s0511a18:6_5": "tiṇamuṭṭhiyo gahetvā kaṇikārabodhiṁ upagantvā cattālīsahatthavitthataṁ tiṇasantharaṁ",
  "atk-s0511a18:6_6": "santharitvā pallaṅkaṁ ābhujitvā sabbaññutaṁ pāpuṇitvā – ‘‘anekajātisaṁsāraṁ…pe… taṇhānaṁ",
  "atk-s0511a18:6_7": "khayamajjhagā’’ti udānaṁ udānetvā sattasattāhaṁ vītināmetvā attanā saha pabbajitānaṁ",
  "atk-s0511a18:6_8": "bhikkhūnaṁ koṭisatasahassānaṁ catusaccapaṭivedhasamatthataṁ disvā anilapathena gantvā",
  "atk-s0511a18:6_9": "gayāmigadāye otaritvā tesaṁ dhammacakkaṁ pavattesi, tadā koṭisatasahassānaṁ paṭhamo",
  "atk-s0511a18:6_10": "abhisamayo ahosi. Tena vuttaṁ –",
  "atk-s0511a18:7": "2.",
  "atk-s0511a18:8": " ‘‘Sopi patvāna sambodhiṁ, santārento sadevakaṁ;",
  "atk-s0511a18:9": "Abhivassi dhammameghena, nibbāpento sadevakaṁ.",
  "atk-s0511a18:10": "3.",
  "atk-s0511a18:11": " ‘‘Tassāpi atulatejassa, ahesuṁ abhisamayā tayo;",
  "atk-s0511a18:12": "Koṭisatasahassānaṁ, paṭhamābhisamayo ahū’’ti.",
  "atk-s0511a18:13_0": "Tattha sadevakanti sadevakaṁ lokaṁ. Dhammameghenāti dhammakathāmeghavassena. Puna",
  "atk-s0511a18:13_1": "bhīmarathanagare bhīmarathena nāma raññā nimantito nagaramajjhe kate santhāgāre nisinno",
  "atk-s0511a18:13_2": "karavīkarutamañjunā savanasukhena paramamadhurena paṇḍitajanahadayaṅgamena amatābhisekasadisena",
  "atk-s0511a18:13_3": "brahmassarena dasa disā paripūrento dhammāmatadundubhimāhani, tadā navutikoṭīnaṁ",
  "atk-s0511a18:13_4": "dutiyo abhisamayo ahosi. Tena vuttaṁ –",
  "atk-s0511a18:14": "4.",
  "atk-s0511a18:15": " ‘‘Punāparaṁ bhīmarathe, yadā āhani dundubhiṁ;",
  "atk-s0511a18:16": "Tadā navutikoṭīnaṁ, dutiyābhisamayo ahū’’ti.",
  "atk-s0511a18:17": "Yadā pana vebhāranagare ñātisamāgame buddhavaṁsaṁ desento navutikoṭīnaṁ dhammacakkhuṁ uppādesi, so tatiyo abhisamayo ahosi. Tena vuttaṁ –",
  "atk-s0511a18:18": "5.",
  "atk-s0511a18:19": " ‘‘Yadā buddho dhammaṁ desesi, vebhāre so puruttame;",
  "atk-s0511a18:20": "Tadā navutikoṭīnaṁ, tatiyābhisamayo ahū’’ti.",
  "atk-s0511a18:21_0": "Amararuciradassane amaranagare nāma sambalo ca sumitto ca dve bhātaro rajjaṁ kāresuṁ.",
  "atk-s0511a18:21_1": "Atha siddhattho satthā tesaṁ rājūnaṁ upanissayasampattiṁ disvā gaganatalena gantvā",
  "atk-s0511a18:21_2": "amaranagaramajjhe otaritvā cakkālaṅkatatalehi caraṇehi pathavitalaṁ maddanto viya",
  "atk-s0511a18:21_3": "padacetiyāni dassetvā amaruyyānaṁ gantvā paramaramaṇīye attano karuṇāsītale silātale",
  "atk-s0511a18:21_4": "nisīdi. Tato dvepi bhātikarājāno dasabalassa padacetiyāni disvā padāni anugantvā",
  "atk-s0511a18:21_5": "siddhatthaṁ adhigataparamatthaṁ satthāraṁ sabbalokanetāraṁ saparivāraṁ upasaṅkamitvā",
  "atk-s0511a18:21_6": "abhivādetvā bhagavantaṁ parivāretvā nisīdiṁsu. Tesaṁ bhagavā ajjhāsayānurūpaṁ dhammaṁ",
  "atk-s0511a18:21_7": "desesi. Tassa te dhammakathaṁ sutvā sañjātasaddhā hutvā sabbeva pabbajitvā arahattaṁ",
  "atk-s0511a18:21_8": "pāpuṇiṁsu. Tesaṁ koṭisatānaṁ khīṇāsavānaṁ majjhe bhagavā pātimokkhaṁ uddisi, so paṭhamo",
  "atk-s0511a18:21_9": "sannipāto ahosi. Vebhāranagare ñātisamāgame pabbajitānaṁ navutikoṭīnaṁ majjhe pātimokkhaṁ",
  "atk-s0511a18:21_10": "uddisi, so dutiyo sannipāto ahosi. Sudassanavihāre sannipatitānaṁ asītikoṭīnaṁ majjhe",
  "atk-s0511a18:21_11": "pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a18:22": "6.",
  "atk-s0511a18:23": " ‘‘Sannipātā tayo āsuṁ, tasmimpi dvipaduttame;",
  "atk-s0511a18:24": "Khīṇāsavānaṁ vimalānaṁ, santacittāna tādinaṁ.",
  "atk-s0511a18:25": "7.",
  "atk-s0511a18:26": " ‘‘Koṭisatānaṁ navutīnaṁ, asītiyāpi ca koṭinaṁ;",
  "atk-s0511a18:27": "Ete āsuṁ tayo ṭhānā, vimalānaṁ samāgame’’ti.",
  "atk-s0511a18:28_0": "Tattha navutīnaṁ, asītiyāpi ca koṭinanti navutīnaṁ koṭīnaṁ asītiyāpi ca koṭīnaṁ sannipātā",
  "atk-s0511a18:28_1": "ahesunti attho. Ete āsuṁ tayo ṭhānāti etāni tīṇi sannipātaṭṭhānāni ahesunti attho.",
  "atk-s0511a18:28_2": "‘‘Ṭhānāne tāni tīṇi ahesu’’ntipi pāṭho.",
  "atk-s0511a18:29_0": "Tadā amhākaṁ bodhisatto surasenanagare maṅgalo nāma brāhmaṇo hutvā vedavedaṅgānaṁ",
  "atk-s0511a18:29_1": "pāraṁ gantvā anekakoṭisaṅkhaṁ dhanasannicayaṁ dīnānāthādīnaṁ pariccajitvā vivekārāmo",
  "atk-s0511a18:29_2": "hutvā tāpasapabbajjaṁ pabbajitvā jhānābhiññāyo nibbattetvā viharanto – ‘‘siddhattho",
  "atk-s0511a18:29_3": "nāma buddho loke uppanno’’ti sutvā taṁ upasaṅkamitvā vanditvā tassa dhammakathaṁ",
  "atk-s0511a18:29_4": "sutvā yāya jambuyā ayaṁ jambudīpo paññāyati, iddhiyā taṁ jambuṁ upasaṅkamitvā tato",
  "atk-s0511a18:29_5": "phalaṁ āharitvā navutikoṭibhikkhuparivāraṁ siddhatthaṁ satthāraṁ surasenavihāre nisīdāpetvā",
  "atk-s0511a18:29_6": "jambuphalehi santappesi sampavāresi . Atha satthā taṁ phalaṁ paribhuñjitvā – ‘‘ito",
  "atk-s0511a18:29_7": "catunavutikappamatthake gotamo nāma buddho bhavissatī’’ti byākāsi. Tena vuttaṁ –",
  "atk-s0511a18:30": "8.",
  "atk-s0511a18:31": " ‘‘Ahaṁ tena samayena, maṅgalo nāma tāpaso;",
  "atk-s0511a18:32": "Uggatejo duppasaho, abhiññābalasamāhito.",
  "atk-s0511a18:33": "9.",
  "atk-s0511a18:34": " ‘‘Jambuto phalamānetvā, siddhatthassa adāsahaṁ;",
  "atk-s0511a18:35": "Paṭiggahetvā sambuddho, idaṁ vacanamabravi.",
  "atk-s0511a18:36": "10.",
  "atk-s0511a18:37": " ‘‘Passatha imaṁ tāpasaṁ, jaṭilaṁ uggatāpanaṁ;",
  "atk-s0511a18:38": "Catunavutito kappe, ayaṁ buddho bhavissati.",
  "atk-s0511a18:39": "11.",
  "atk-s0511a18:40": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a18:41": "12.",
  "atk-s0511a18:42": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a18:43": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a18:44_0": "Tattha duppasahoti durāsado. Ayameva vā pāṭho. Tassa pana bhagavato nagaraṁ vebhāraṁ",
  "atk-s0511a18:44_1": "nāma ahosi. Udeno nāma rājā pitā, jayasenotipi tasseva nāmaṁ, suphassā nāma mātā,",
  "atk-s0511a18:44_2": "sambalo ca sumitto ca dve aggasāvakā, revato nāmupaṭṭhāko, sīvalā ca surāmā ca dve",
  "atk-s0511a18:44_3": "aggasāvikā, kaṇikārarukkho bodhi, sarīraṁ saṭṭhihatthubbedhaṁ ahosi. Vassasatasahassaṁ",
  "atk-s0511a18:44_4": "āyu, somanassā nāma aggamahesī ahosi, anupamo nāma putto, suvaṇṇasivikāya nikkhami. Tena vuttaṁ –",
  "atk-s0511a18:45": "13.",
  "atk-s0511a18:46": " ‘‘Vebhāraṁ nāma nagaraṁ, udeno nāma khattiyo;",
  "atk-s0511a18:47": "Suphassā nāma janikā, siddhitthassa mahesino.",
  "atk-s0511a18:48": "18.",
  "atk-s0511a18:49": " ‘‘Sambalo ca sumitto ca, ahesuṁ aggasāvakā;",
  "atk-s0511a18:50": "Revato nāmupaṭṭhāko, siddhatthassa mahesino.",
  "atk-s0511a18:51": "19.",
  "atk-s0511a18:52": " ‘‘Sīvalā ca surāmā ca, ahesuṁ aggasāvikā;",
  "atk-s0511a18:53": "Bodhi tassa bhagavato, kaṇikāroti vuccati.",
  "atk-s0511a18:54": "21.",
  "atk-s0511a18:55": " ‘‘So buddho saṭṭhiratanaṁ, ahosi nabhamuggato;",
  "atk-s0511a18:56": "Kañcanagghiyasaṅkāso, dasasahassī virocati.",
  "atk-s0511a18:57": "22.",
  "atk-s0511a18:58": " ‘‘Sopi buddho asamasamo, atulo appaṭipuggalo;",
  "atk-s0511a18:59": "Vassasatasahassāni, loke aṭṭhāsi cakkhumā.",
  "atk-s0511a18:60": "23.",
  "atk-s0511a18:61": " ‘‘Vipulaṁ pabhaṁ dassayitvā, pupphāpetvāna sāvake;",
  "atk-s0511a18:62": "Vilāsetvā samāpatyā, nibbuto so sasāvako’’ti.",
  "atk-s0511a18:63_0": "Tattha saṭṭhiratananti saṭṭhiratanappamāṇaṁ nabhaṁ uggatoti attho. Kañcanagghiyasaṅkāsoti",
  "atk-s0511a18:63_1": "nānāratanavicittakanakamayaagghiyasadisadassanoti attho. Dasasahassī virocatīti dasasahassiyaṁ",
  "atk-s0511a18:63_2": "virocati. Vipulanti uḷāraṁ obhāsaṁ. Pupphāpetvānāti jhānābhiññāmaggaphalasamāpattipupphehi",
  "atk-s0511a18:63_3": "pupphite paramasobhaggappatte katvāti attho. Vilāsetvāti vilāsayitvā kīḷitvā. Samāpatyāti",
  "atk-s0511a18:63_4": "lokiyalokuttarāhi samāpattīhi abhiññāhi ca. Nibbutoti anupādāparinibbānena nibbuto.",
  "atk-s0511a18:64": "Siddhattho kira satthā kañcanaveḷunagare anomuyyāne parinibbāyi. Tatthevassa ratanamayaṁ catuyojanubbedhaṁ cetiyamakaṁsūti. Sesagāthāsu sabbattha pākaṭamevāti.",
  "atk-s0511a18:65": "Siddhatthabuddhavaṁsavaṇṇanā niṭṭhitā.",
  "atk-s0511a18:66": "Niṭṭhito soḷasamo buddhavaṁso."
}