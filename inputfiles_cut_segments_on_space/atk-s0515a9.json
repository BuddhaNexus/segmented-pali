{
  "atk-s0515a9:0": "9. Māgaṇḍiyasuttaniddesavaṇṇanā",
  "atk-s0515a9:1_0": "70. Navame māgaṇḍiyasuttaniddese paṭhamagāthāya tāva ajapālanigrodhamūle nānārūpāni",
  "atk-s0515a9:1_1": "nimminitvā abhikāmaṁ āgataṁ māradhītaraṁ disvāna taṇhaṁ aratiṁ ragañca chandamattampi",
  "atk-s0515a9:1_2": "methunasmiṁ nāhosi, kimevidaṁ imissā dārikāya muttakarīsapuṇṇaṁ rūpaṁ disvā bhavissati,",
  "atk-s0515a9:1_3": "sabbathā pādāpi naṁ samphusituṁ na icche, kutonena saṁvasitunti.",
  "atk-s0515a9:2_0": "Muttapuṇṇanti āhārautuvasena vatthipuṭantaraṁ pūretvā ṭhitamuttena pūritaṁ. Karīsapuṇṇanti",
  "atk-s0515a9:2_1": "pakkāsayasaṅkhāte heṭṭhānābhipiṭṭhikaṇṭakamūlānaṁ antare ubbedhena aṭṭhaṅgulamatte",
  "atk-s0515a9:2_2": "antāvasāne ṭhitavaccena puṇṇaṁ. Semhapuṇṇanti udarapaṭale ṭhitaekapattappamāṇena",
  "atk-s0515a9:2_3": "semhena pūritaṁ. Ruhirapuṇṇanti yakanassa heṭṭhābhāgaṁ pūretvā hadayavakkapapphāsānaṁ",
  "atk-s0515a9:2_4": "upari thokaṁ thokaṁ paggharantena vakkahadayayakanapapphāse temayamānena ṭhitena",
  "atk-s0515a9:2_5": "ekapattassa pūraṇamattena sannicitalohitasaṅkhātena ca kesalomanakhadantānaṁ maṁsavinimuttaṭṭhānañceva",
  "atk-s0515a9:2_6": "thaddhasukkhacammañca ṭhapetvā dhamanījālānusārena sabbaṁ upādiṇṇakasarīraṁ pharitvā",
  "atk-s0515a9:2_7": "ṭhitasaṁsaraṇalohitasaṅkhātena ca duvidhena ruhirena puṇṇaṁ.",
  "atk-s0515a9:3_0": "Aṭṭhisaṅghātanti sakalasarīre heṭṭhā aṭṭhīnaṁ upariṭṭhitāni sādhikāni tīṇi aṭṭhisatāni,",
  "atk-s0515a9:3_1": "tehi aṭṭhīhi ghaṭitaṁ. Nhārusambandhanti sakalasarīre aṭṭhīni ābandhitvā ṭhitāni",
  "atk-s0515a9:3_2": "nava nhārusatāni, tehi nhārūhi sambandhaṁ ābandhaṁ. Rudhiramaṁsāvalepananti saṁsaraṇalohitena",
  "atk-s0515a9:3_3": "ca sādhikāni tīṇi aṭṭhisatāni anulimpetvā ṭhitena navamaṁsapesisatena ca anulittaṁ",
  "atk-s0515a9:3_4": "sarīraṁ. Cammavinaddhanti sakalasarīraṁ pariyonandhitvā pākaṭakilomakassa upari chaviyā",
  "atk-s0515a9:3_5": "heṭṭhā ṭhitaṁ cammaṁ, tena cammena vinaddhaṁ pariyonaddhaṁ. “Cammāvanaddha”ntipi",
  "atk-s0515a9:3_6": "pāḷi. Chaviyā paṭicchannanti atisukhumachaviyā paṭicchannaṁ chādetvā ṭhitaṁ. Chiddāvachiddanti",
  "atk-s0515a9:3_7": "anekachiddaṁ. Uggharantanti akkhimukhādīhi uggharantaṁ. Paggharantanti adhobhāgena",
  "atk-s0515a9:3_8": "paggharantaṁ. Kimisaṅghanisevitanti sūcimukhādīhi nānāpāṇakulasamūhehi āsevitaṁ.",
  "atk-s0515a9:3_9": "Nānākalimalaparipūranti anekavidhehi asucikoṭṭhāsehi pūritaṁ.",
  "atk-s0515a9:4_0": "71. Tato māgaṇḍiyo “pabbajitā nāma mānusake kāme pahāya dibbakāmatthāya pabbajanti,",
  "atk-s0515a9:4_1": "ayañca dibbepi kāme na icchati, idampi itthiratanaṁ, kā nu assa diṭṭhī”ti pucchituṁ",
  "atk-s0515a9:4_2": "dutiyaṁ gāthamāha. Tattha etādisaṁ ce ratananti dibbitthiratanaṁ sandhāya bhaṇati.",
  "atk-s0515a9:4_3": "Nārinti attano dhītaraṁ sandhāya. Diṭṭhigataṁ sīlavataṁ nu jīvitanti diṭṭhiñca sīlañca",
  "atk-s0515a9:4_4": "vatañca jīvitañca. Bhavūpapattiñca vadesi kīdisanti attano bhavūpapattiṁ vā tuvaṁ kīdisaṁ vadesi.",
  "atk-s0515a9:5_0": "72. Ito parā dve gāthā vissajjanapucchānayena pavattattā pākaṭasambandhāyeva. Tāsu",
  "atk-s0515a9:5_1": "paṭhamagāthāya saṅkhepattho – tassa mayhaṁ māgaṇḍiya dvāsaṭṭhidiṭṭhigatadhammesu",
  "atk-s0515a9:5_2": "nicchinitvā “idameva saccaṁ, moghamañña”nti evaṁ idaṁ vadāmīti samuggahītaṁ na hoti",
  "atk-s0515a9:5_3": "natthi na vijjati, kiṁ kāraṇā? Ahañhi passanto diṭṭhīsu ādīnavaṁ kañci diṭṭhiṁ aggahetvā",
  "atk-s0515a9:5_4": "saccāni pavicinanto ajjhattaṁ rāgādīnaṁ santibhāvena ajjhattasantisaṅkhātaṁ nibbānameva addasanti.",
  "atk-s0515a9:6_0": "Ādīnavanti upaddavaṁ. Sadukkhanti kāyikadukkhena sadukkhaṁ. Savighātanti cetasikadukkhena",
  "atk-s0515a9:6_1": "sahitaṁ. Saupāyāsanti upāyāsasahitaṁ. Sapariḷāhanti sadarathaṁ. Na nibbidāyāti na",
  "atk-s0515a9:6_2": "vaṭṭe nibbindanatthāya. Na virāgāyāti na vaṭṭe virāgatthāya. Na nirodhāyāti na vaṭṭassa",
  "atk-s0515a9:6_3": "nirodhatthāya. Na upasamāyāti na vaṭṭassa upasamatthāya. Na abhiññāyāti na vaṭṭassa",
  "atk-s0515a9:6_4": "abhijānanatthāya. Na sambodhāyāti na kilesaniddāvigamena vaṭṭato sambujjhanatthāya.",
  "atk-s0515a9:6_5": "Na nibbānāyāti na amatanibbānatthāya. Ettha pana “nibbidāyā”ti vipassanā. “Virāgāyā”ti",
  "atk-s0515a9:6_6": "maggo. “Nirodhāya upasamāyā”ti nibbānaṁ. “Abhiññāya sambodhāyā”ti maggo. “Nibbānāyā”ti",
  "atk-s0515a9:6_7": "nibbānameva. Evaṁ ekasmiṁ ṭhāne vipassanā, tīsu maggo, tīsu nibbānaṁ vuttanti evaṁ",
  "atk-s0515a9:6_8": "vavatthānakathā veditabbā. Pariyāyena pana sabbānipetāni maggavevacanānipi nibbānavevacanānipi hontiyeva.",
  "atk-s0515a9:7_0": "Ajjhattaṁ rāgassa santinti ajjhattarāgassa santabhāvena nibbutabhāvena ajjhattasantisaṅkhātaṁ",
  "atk-s0515a9:7_1": "nibbānaṁ olokesiṁ. Dosassa santintiādīsupi eseva nayo. Pacinanti niddesassa uddesapadaṁ.",
  "atk-s0515a9:7_2": "Vicinantoti saccāni vaḍḍhento vibhāvento. Pavicinantoti tāneva paccekaṁ vibhāvento.",
  "atk-s0515a9:7_3": "Keci “gavesanto”ti vaṇṇayanti. Adassanti olokesiṁ. Adakkhinti vinivijjhiṁ. Aphassinti",
  "atk-s0515a9:7_4": "paññāya phusiṁ. Paṭivijjhinti ñāṇena paccakkhaṁ akāsiṁ.",
  "atk-s0515a9:8_0": "73. Dutiyagāthāya saṅkhepattho – yānimāni diṭṭhigatāni tehi tehi sattehi vinicchinitvā",
  "atk-s0515a9:8_1": "gahitattā “vinicchayā”ti ca attano paccayehi abhisaṅkhatabhāvādinā nayena “pakappitānī”ti",
  "atk-s0515a9:8_2": "ca vuccanti, te ve munī diṭṭhigatadhamme aggahetvā ajjhattasantīti yametamatthaṁ",
  "atk-s0515a9:8_3": "brūsi, ācikkha me, kathaṁ nu dhīrehi paveditaṁ taṁ kathaṁ pakāsitaṁ dhīrehīti vadati.",
  "atk-s0515a9:9": "Imissā gāthāya niddeso uttānattho ṭhapetvā paramatthapadaṁ. Tattha yaṁ paramatthanti yaṁ uttamaṁ nibbānaṁ.",
  "atk-s0515a9:10_0": "74. Athassa bhagavā yathā yena upāyena taṁ padaṁ dhīrehi pakāsitaṁ, taṁ upāyaṁ sapaṭipakkhaṁ",
  "atk-s0515a9:10_1": "dassento “na diṭṭhiyā”ti gāthamāha. Tattha na diṭṭhiyātiādīhi diṭṭhisutiaṭṭhasamāpattiñāṇabāhirasīlabbatāni",
  "atk-s0515a9:10_2": "paṭikkhipati. “Suddhimāhā”ti ettha vuttaṁ āha-saddaṁ sabbattha nakārena saddhiṁ yojetvā",
  "atk-s0515a9:10_3": "purimapadattayaṁ netvā “diṭṭhiyā suddhiṁ nāha na kathemī”ti evamattho veditabbo.",
  "atk-s0515a9:10_4": "Yathā cettha, evaṁ uttarapadesupi. Tattha ca adiṭṭhiyā nāhāti dasavatthukaṁ sammādiṭṭhiṁ",
  "atk-s0515a9:10_5": "vinā na kathemi. Tathā assutiyāti navaṅgaṁ savanaṁ vinā. Añāṇāti kammassakatasaccānulomikañāṇaṁ",
  "atk-s0515a9:10_6": "vinā. Asīlatāti pātimokkhasaṁvaraṁ vinā. Abbatāti dhutaṅgavataṁ vinā. Nopi tenāti",
  "atk-s0515a9:10_7": "tesu ekamekena diṭṭhiādimattenāpi na kathemīti evamattho veditabbo. Ete ca nissajja",
  "atk-s0515a9:10_8": "anuggahāyāti ete ca purimadiṭṭhiādibhede kaṇhapakkhike dhamme samugghātakaraṇena",
  "atk-s0515a9:10_9": "nissajja, pacchime adiṭṭhiādibhede sukkapakkhikepi atammayatāpajjanena anuggahāya.",
  "atk-s0515a9:10_10": "Santo anissāya bhavaṁ na jappeti imāya paṭipattiyā rāgādivūpasamena santo cakkhādīsu",
  "atk-s0515a9:10_11": "kañci dhammaṁ anissāya ekampi bhavaṁ na jappe, apihetuṁ apatthetuṁ samattho siyā,",
  "atk-s0515a9:10_12": "ayamassa ajjhattasantīti adhippāyo.",
  "atk-s0515a9:11_0": "Savanampi icchitabbanti suttādivasena suṇanampi ākaṅkhitabbaṁ. Sambhārā ime dhammāti",
  "atk-s0515a9:11_1": "sammādiṭṭhiādikā ime dhammā upakāraṭṭhena sambhārā honti. Kaṇhapakkhikānanti akusalapakkhe",
  "atk-s0515a9:11_2": "bhavānaṁ. Samugghātato pahānaṁ icchitabbanti sammā hananato samucchedato pahānaṁ",
  "atk-s0515a9:11_3": "ākaṅkhitabbaṁ. Tedhātukesu kusalesu dhammesūti kāmarūpārūpasaṅkhātesu tebhūmakesu",
  "atk-s0515a9:11_4": "kosallasambhūtesu. Atammayatāti nittaṇhabhāvo.",
  "atk-s0515a9:12_0": "75. Evaṁ vutte vacanatthaṁ asallakkhento māgaṇḍiyo “no ce kirā”ti gāthamāha. Tattha",
  "atk-s0515a9:12_1": "diṭṭhādīni vuttanayāneva. Kaṇhapakkhikāniyeva pana sandhāya ubhayatrāpi āha. Āha-saddaṁ",
  "atk-s0515a9:12_2": "pana “no ce”ti saddena yojetvā no ce kira āha no ce kira kathesīti evaṁ attho daṭṭhabbo.",
  "atk-s0515a9:12_3": "Momūhanti atimūḷhaṁ, mohanaṁ vā. Paccentīti jānanti. Imissāpi gāthāya niddeso uttāno.",
  "atk-s0515a9:13_0": "76. Athassa bhagavā taṁ diṭṭhiṁ nissāya pucchaṁ paṭikkhipanto “diṭṭhiñca nissāyā”ti",
  "atk-s0515a9:13_1": "gāthamāha. Tassattho – tvaṁ māgaṇḍiya diṭṭhiṁ nissāya punappunaṁ pucchamāno yāni",
  "atk-s0515a9:13_2": "te diṭṭhigatāni samuggahitāni, tesveva samuggahītesu pamohaṁ āgato tvaṁ ito ca mayā",
  "atk-s0515a9:13_3": "vuttaajjhattasantito paṭipattito dhammadesanato vā aṇumpi yuttasaññaṁ na passasi,",
  "atk-s0515a9:13_4": "tena kāraṇena tvaṁ imaṁ dhammaṁ momūhato passasīti.",
  "atk-s0515a9:14": "Lagganaṁ nissāya laggananti diṭṭhilagganaṁ allīyitvā diṭṭhilagganaṁ. Bandhananti diṭṭhibandhanaṁ. Palibodhanti diṭṭhipalibodhaṁ.",
  "atk-s0515a9:15_0": "Andhakāraṁ pakkhandosīti bahalandhakāraṁ paviṭṭhosi. Yuttasaññanti samaṇadhamme yuttasaññaṁ.",
  "atk-s0515a9:15_1": "Pattasaññanti samaṇadhamme paṭiladdhasaññaṁ. Lagganasaññanti sañjānitasaññaṁ. Kāraṇasaññanti",
  "atk-s0515a9:15_2": "hetusaññaṁ. Ṭhānasaññanti kāraṇasaññaṁ. Na paṭilabhasīti na vindasi. Kuto ñāṇanti",
  "atk-s0515a9:15_3": "maggañāṇaṁ pana kena kāraṇena labhissasi. Aniccaṁ vāti hutvā abhāvaṭṭhena pañcakkhandhā",
  "atk-s0515a9:15_4": "aniccaṁ. Aniccasaññānulomaṁ vāti “pañcakkhandhā aniccā”ti uppannā saññā aniccasaññā,",
  "atk-s0515a9:15_5": "tāya saññāya anulomaṁ appaṭikkūlaṁ aniccasaññānulomaṁ. Kiṁ taṁ? Vipassanāñāṇaṁ. Dvinnaṁ",
  "atk-s0515a9:15_6": "vipassanāñāṇānaṁ dukkhānattasaññānulomānampi eseva nayo.",
  "atk-s0515a9:16_0": "77. Evaṁ samuggahitesu pamohena māgaṇḍiyassa vivādāpattiṁ dassetvā idāni tesu aññesu",
  "atk-s0515a9:16_1": "ca dhammesu vigatappamohassa attano nibbivādataṁ dassento “samo visesī”ti gāthamāha.",
  "atk-s0515a9:16_2": "Tassattho – yo evaṁ tidhā mānena vā diṭṭhiyā vā puggalena vā maññati, so tena mānena",
  "atk-s0515a9:16_3": "tāya vā diṭṭhiyā tena vā puggalena vivadeyya. Yo pana amhādiso imāsu tīsu vidhāsu",
  "atk-s0515a9:16_4": "avikampamāno, samo visesīti na tassa hoti, na ca hīnoti pāṭhaseso. Imissāpi gāthāya niddeso uttānova.",
  "atk-s0515a9:17_0": "78. Kiñca bhiyyo – “saccanti so”ti gāthā. Tassattho – so evarūpo pahīnamānadiṭṭhiko",
  "atk-s0515a9:17_1": "“mādiso ‘bāhitapāpattā’dinā nayena brāhmaṇo, idameva sacca”nti kiṁ vadeyya kiṁ vatthuṁ",
  "atk-s0515a9:17_2": "bhaṇeyya, kena vā kāraṇena bhaṇeyya, “mayhaṁ saccaṁ, tuyhaṁ musā”ti vā kena mānena",
  "atk-s0515a9:17_3": "diṭṭhiyā puggalena vā vivadeyya. Yasmiṁ mādise khīṇāsave “sadisohamasmī”ti pavattiyā",
  "atk-s0515a9:17_4": "samaṁ vā, itaradvayabhāvena pavattiyā visamaṁ vā maññitaṁ natthi, samānādīsu kena",
  "atk-s0515a9:17_5": "vādaṁ paṭisaṁyujeyya paṭipphareyyāti. Imissāpi gāthāya niddeso uttāno.",
  "atk-s0515a9:18_0": "79. Nanu ekaṁseneva evarūpo puggalo? “Okaṁ pahāyā”ti gāthā. Tattha okaṁ pahāyāti",
  "atk-s0515a9:18_1": "rūpadhātvādiviññāṇassokāsaṁ tatra chandarāgappahānena chaḍḍetvā. Aniketasārīti rūpanimittaniketādīni",
  "atk-s0515a9:18_2": "taṇhāvasena asaranto. Gāme akubbaṁ muni santhavānīti gāme gihisanthavāni akaronto.",
  "atk-s0515a9:18_3": "Kāmehi rittoti kāmesu chandarāgābhāvena sabbakāmehi puthubhūto. Apurakkharānoti āyatiṁ",
  "atk-s0515a9:18_4": "attabhāvaṁ anabhinibbattento. Kathaṁ na viggayha janena kayirāti janena saddhiṁ viggāhikakathaṁ na katheyya.",
  "atk-s0515a9:19_0": "Hāliddakānīti evaṁnāmako gahapati. Yenāyasmā mahākaccāno tenupasaṅkamīti yenāti bhummatthe",
  "atk-s0515a9:19_1": "karaṇavacanaṁ. Tasmā yattha mahākaccāno, tattha upasaṅkamīti evamettha attho daṭṭhabbo.",
  "atk-s0515a9:19_2": "Yena vā kāraṇena mahākaccāno devamanussehi upasaṅkamitabbo, tena kāraṇena upasaṅkamīti",
  "atk-s0515a9:19_3": "evamettha attho daṭṭhabbo. Kena ca kāraṇena mahākaccāno upasaṅkamitabbo? Nānappakāraguṇavisesādhigamādhippāyena,",
  "atk-s0515a9:19_4": "sāduphalūpabhogādhippāyena dijagaṇehi niccaphalitamahārukkho viya. Upasaṅkamīti ca",
  "atk-s0515a9:19_5": "gatoti vuttaṁ hoti. Upasaṅkamitvāti upasaṅkamanapariyosānadīpanaṁ. Atha vā evaṁ gato",
  "atk-s0515a9:19_6": "tato āsannataraṁ ṭhānaṁ mahākaccānassa samīpasaṅkhātaṁ gantvātipi vuttaṁ hoti.",
  "atk-s0515a9:20_0": "Abhivādetvāti pañcapatiṭṭhitena vanditvā. Idāni yenatthena mahākaccānassa upaṭṭhānaṁ",
  "atk-s0515a9:20_1": "āgato, taṁ pucchitukāmo dasanakhasamodhānasamujjalaṁ añjaliṁ sirasi patiṭṭhāpetvā",
  "atk-s0515a9:20_2": "ekamantaṁ nisīdi. Ekamantanti bhāvanapuṁsakaniddeso “visamaṁ candimasūriyā parivattantī”tiādīsu",
  "atk-s0515a9:20_3": "viya. Tasmā yathā nisinno ekamantaṁ nisinno hoti, evaṁ nisīdīti evamettha attho daṭṭhabbo.",
  "atk-s0515a9:20_4": "Bhummatthe vā etaṁ upayogavacanaṁ. Nisīdīti nisajjaṁ kappesi. Paṇḍitā hi devamanussā",
  "atk-s0515a9:20_5": "garuṭṭhāniyaṁ upasaṅkamitvā āsanakusalatāya ekamantaṁ nisīdanti. Ayañca gahapati",
  "atk-s0515a9:20_6": "tesaṁ aññataro, tasmā ekamantaṁ nisīdi.",
  "atk-s0515a9:21_0": "Kathaṁ nisinno ca pana ekamantaṁ nisinno hotīti? Cha nisajjadose vajjetvā. Seyyathidaṁ?",
  "atk-s0515a9:21_1": "Atidūraṁ accāsannaṁ uparivātaṁ unnatappadesaṁ atisammukhaṁ atipacchāti. Atidūre nisinno",
  "atk-s0515a9:21_2": "hi sace kathetukāmo hoti, uccāsaddena kathetabbaṁ hoti. Accāsanne nisinno saṅghaṭṭanaṁ",
  "atk-s0515a9:21_3": "karoti. Uparivāte nisinno sarīragandhena bādhati. Unnatappadese nisinno agāravaṁ",
  "atk-s0515a9:21_4": "pakāseti. Atisammukhā nisinno sace daṭṭhukāmo hoti, cakkhunā cakkhuṁ āhacca daṭṭhabbaṁ",
  "atk-s0515a9:21_5": "hoti. Atipacchā nisinno sace daṭṭhukāmo hoti, gīvaṁ pasāretvā daṭṭhabbaṁ hoti. Tasmā",
  "atk-s0515a9:21_6": "ayampi ete cha nisajjadose vajjetvā nisīdi. Tena vuttaṁ – “ekamantaṁ nisīdī”ti.",
  "atk-s0515a9:22": "Etadavocāti etaṁ avoca. Vuttamidaṁ bhante kaccāna bhagavatā aṭṭhakavaggiye māgaṇḍiyapañheti aṭṭhakavaggiyamhi māgaṇḍiyapañho nāma atthi, tasmiṁ pañhe.",
  "atk-s0515a9:23_0": "Rūpadhātūti rūpakkhandho adhippeto. Rūpadhāturāgavinibandhanti rūpadhātumhi rāgena",
  "atk-s0515a9:23_1": "vinibaddhaṁ. Viññāṇanti kammaviññāṇaṁ. Okasārīti gehasārī ālayasārī. Kasmā panettha",
  "atk-s0515a9:23_2": "“viññāṇadhātu kho gahapatī”ti na vuttanti? Sammohavighātatthaṁ. “Oko”ti hi atthato",
  "atk-s0515a9:23_3": "paccayo vuccati, purejātañca kammaviññāṇaṁ pacchājātassa kammaviññāṇassapi vipākaviññāṇassapi,",
  "atk-s0515a9:23_4": "vipākaviññāṇañca vipākaviññāṇassapi kammaviññāṇassapi paccayo hoti, tasmā “kataraṁ",
  "atk-s0515a9:23_5": "nu kho idha viññāṇa”nti sammoho bhaveyya. Tassa vighātatthaṁ taṁ aggahetvā asambhinnāva",
  "atk-s0515a9:23_6": "desanā katāti. Apica vipākaārammaṇavasena catasso abhisaṅkhāraviññāṇaṭṭhitiyoti vuttāti",
  "atk-s0515a9:23_7": "tā dassetumpi idha viññāṇaṁ na gahitaṁ.",
  "atk-s0515a9:24_0": "Upayupādānāti taṇhūpayadiṭṭhūpayavasena dve upayā, kāmupādānādīni cattāri upādānāni",
  "atk-s0515a9:24_1": "ca. Cetaso adhiṭṭhānābhinivesānusayāti akusalacittassa adhiṭṭhānabhūtā ceva abhinivesabhūtā",
  "atk-s0515a9:24_2": "ca anusayabhūtā ca. Tathāgatassāti sammāsambuddhassa. Sabbesampi hi khīṇāsavānaṁ",
  "atk-s0515a9:24_3": "ete pahīnāva, satthu pana khīṇāsavabhāvo loke atipākaṭoti uparimakoṭiyā evaṁ vuttaṁ.",
  "atk-s0515a9:24_4": "Viññāṇadhātuyāti idha viññāṇaṁ kasmā gahitaṁ? Kilesappahānadassanatthaṁ. Kilesā hi",
  "atk-s0515a9:24_5": "na kevalaṁ catūsuyeva khandhesu pahīnā pahīyanti, pañcasupi pahīyantiyevāti kilesappahānadassanatthaṁ",
  "atk-s0515a9:24_6": "gahitaṁ. Evaṁ kho gahapati anokasārī hotīti evaṁ kammaviññāṇena okaṁ asarantena anokasārī nāma hoti.",
  "atk-s0515a9:25_0": "Rūpanimittaniketavisāravinibandhāti rūpameva kilesānaṁ paccayaṭṭhena nimittaṁ, ārammaṇakiriyasaṅkhātena",
  "atk-s0515a9:25_1": "nivāsaṭṭhena niketanti rūpanimittaniketaṁ. Visāro ca vinibandho ca visāravinibandhā.",
  "atk-s0515a9:25_2": "Ubhayenapi hi kilesānaṁ patthaṭabhāvo ca vinibandhanabhāvo ca vutto, rūpanimittanikete",
  "atk-s0515a9:25_3": "visāravinibandhāti rūpanimittaniketavisāravinibandhā, tasmā rūpanimittaniketamhi",
  "atk-s0515a9:25_4": "uppannena kilesavisārena ceva kilesavinibandhanena cāti attho. Niketasārīti vuccatīti",
  "atk-s0515a9:25_5": "ārammaṇakaraṇavasena nivāsaṭṭhānaṭṭhena niketasārīti vuccati. Pahīnāti te rūpanimittanikete",
  "atk-s0515a9:25_6": "kilesavisāravinibandhā pahīnā.",
  "atk-s0515a9:26_0": "Kasmā panettha pañcakkhandhā ca “okā”ti vuttā, cha ārammaṇāni “niketa”nti? Chandarāgassa",
  "atk-s0515a9:26_1": "balavadubbalatāya. Samānepi hi etesaṁ ālayaṭṭhena visayabhāve okoti nippariyāyena",
  "atk-s0515a9:26_2": "suddhaṁ gehameva vuccati, niketanti “ajja asukaṭṭhāne kīḷissāmā”ti katasaṅketānaṁ",
  "atk-s0515a9:26_3": "nivāsanaṭṭhānaṁ uyyānādi. Tattha yathā puttadāradhanadhaññapuṇṇagehe chandarāgo balavā",
  "atk-s0515a9:26_4": "hoti, evaṁ ajjhattikesu khandhesu. Yathā pana uyyānaṭṭhānādīsu tato dubbalataro hoti,",
  "atk-s0515a9:26_5": "evaṁ bāhiresu chasu ārammaṇesūti chandarāgassa balavadubbalatāya evaṁ desanā katāti veditabbā.",
  "atk-s0515a9:27_0": "Sukhitesu sukhitoti upaṭṭhākesu dhanadhaññalābhādivasena sukhitesu “idānāhaṁ manāpaṁ",
  "atk-s0515a9:27_1": "cīvaraṁ manāpaṁ bhojanaṁ labhissāmī”ti gehassitasukhena sukhito hoti, tehi pattasampattiṁ",
  "atk-s0515a9:27_2": "attanā anubhavamāno viya carati. Dukkhitesu dukkhitoti tesaṁ kenacideva kāraṇena",
  "atk-s0515a9:27_3": "dukkhe uppanne sayaṁ dviguṇena dukkhena dukkhito hoti. Kiccakaraṇīyesūti kiccasaṅkhātesu",
  "atk-s0515a9:27_4": "karaṇīyesu. Voyogaṁ āpajjatīti upayogaṁ sayaṁ tesaṁ kiccānaṁ kattabbataṁ āpajjati.",
  "atk-s0515a9:28": "Kāmesūti vatthukāmesu. Evaṁ kho gahapati kāmehi aritto hotīti evaṁ kilesakāmehi aritto hoti.",
  "atk-s0515a9:29": "Anto kāmānaṁ bhāvena atuccho. Sukkapakkho tesaṁ abhāvena ritto tucchoti veditabbo.",
  "atk-s0515a9:30_0": "Purakkharānoti vaṭṭaṁ purato kurumāno. Evaṁrūpo siyantiādīsu dīgharassakāḷodātādīsu",
  "atk-s0515a9:30_1": "rūpesu evaṁrūpo nāma bhaveyyanti pattheti. Sukhādīsu vedanāsu evaṁvedano nāma. Nīlasaññādīsu",
  "atk-s0515a9:30_2": "saññāsu evaṁsañño nāma. Puññābhisaṅkhārādīsu saṅkhāresu evaṁsaṅkhāro nāma. Cakkhuviññāṇādīsu",
  "atk-s0515a9:30_3": "viññāṇesu evaṁviññāṇo nāma bhaveyyanti pattheti.",
  "atk-s0515a9:31_0": "Apurakkharānoti vaṭṭaṁ purato akurumāno. Sahitaṁ me, asahitaṁ teti tuyhaṁ vacanaṁ",
  "atk-s0515a9:31_1": "asahitaṁ asiliṭṭhaṁ, mayhaṁ sahitaṁ siliṭṭhaṁ madhuraṁ madhurapānasadisaṁ. Adhiciṇṇaṁ",
  "atk-s0515a9:31_2": "te viparāvattanti yaṁ tuyhaṁ dīghena kālena paricitaṁ suppaguṇaṁ, taṁ mama vādaṁ",
  "atk-s0515a9:31_3": "āgamma sabbaṁ khaṇena viparāvattaṁ nivattaṁ. Āropito te vādoti tuyhaṁ doso mayā āropito.",
  "atk-s0515a9:31_4": "Cara vādappamokkhāyāti taṁ taṁ ācariyaṁ upasaṅkamitvā uttaraṁ pariyesanto imassa",
  "atk-s0515a9:31_5": "vādassa mokkhāya cara āhiṇḍa. Nibbeṭhehi vā sace pahosīti atha sayameva pahosi, idheva nibbeṭhehīti.",
  "atk-s0515a9:32_0": "80. So evarūpo “yehi vivitto”ti gāthā. Tattha yehīti yehi diṭṭhigatādīhi. Vivitto",
  "atk-s0515a9:32_1": "vicareyyāti ritto careyya. Na tāniuggayha vadeyya nāgoti “āguṁ na karotī”tiādinā",
  "atk-s0515a9:32_2": "nayena nāgo tāni diṭṭhigatāni uggahetvā na careyya. Elambujanti elasaññite ambumhi",
  "atk-s0515a9:32_3": "jātaṁ kaṇṭakanāḷaṁ vārijaṁ, padumanti vuttaṁ hoti. Yathā jalena paṅkena canūpalittanti",
  "atk-s0515a9:32_4": "taṁ padumaṁ yathā jalena ca paṅkena ca anupalittaṁ hoti. Evaṁ muni santivādo agiddhoti",
  "atk-s0515a9:32_5": "evaṁ ajjhattasantivādo muni gedhābhāvena agiddho. Kāme ca loke ca anūpalittoti duvidhepi",
  "atk-s0515a9:32_6": "kāme apāyādike ca loke dvīhi silesehi anupalitto hoti.",
  "atk-s0515a9:33_0": "Āguṁ na karotīti akusalādidosaṁ na karoti. Na gacchatīti agativasena na gacchati.",
  "atk-s0515a9:33_1": "Nāgacchatīti pahīnakilese na upeti. Pāpakāti lāmakā. Akusalāti akosallasambhūtā.",
  "atk-s0515a9:33_2": "Te kilese na punetīti ye kilesā pahīnā, te kilese puna na eti. Na paccetīti paṭi",
  "atk-s0515a9:33_3": "na upeti. Na paccāgacchatīti puna na nivattati.",
  "atk-s0515a9:34_0": "Kharadaṇḍoti kharapattadaṇḍo pharusadaṇḍo. Cattagedhoti vissaṭṭhagedho. Vantagedhoti",
  "atk-s0515a9:34_1": "vamitagedho. Muttagedhoti chinnabandhanagedho. Pahīnagedhoti pajahitagedho. Paṭinissaṭṭhagedhoti",
  "atk-s0515a9:34_2": "yathā na puna cittaṁ āruhati, evaṁ paṭivissajjitagedho. Upari vītarāgādīsupi eseva",
  "atk-s0515a9:34_3": "nayo. Sabbāneva tāni gahitaggahaṇassa vissaṭṭhabhāvavevacanāni.",
  "atk-s0515a9:35_0": "81. Kiñca bhiyyo – “na vedagū”ti gāthā. Tattha na vedagū diṭṭhiyāyakoti catumaggavedagū",
  "atk-s0515a9:35_1": "mādiso diṭṭhiyāyako na hoti, diṭṭhiyā gacchanto vā, taṁ sārato paccento vā na hoti.",
  "atk-s0515a9:35_2": "Tattha vacanattho – yāyatīti yāyako. Karaṇavacanena diṭṭhiyā yāyatīti diṭṭhiyāyako.",
  "atk-s0515a9:35_3": "Upayogatthe sāmivacanenapi diṭṭhiyā yātītipi diṭṭhiyāyako. Na mutiyā sa mānametīti",
  "atk-s0515a9:35_4": "mutarūpādibhedāya mutiyāpi so mānaṁ na eti. Na hi tammayo soti taṇhādiṭṭhivasena",
  "atk-s0515a9:35_5": "tammayo hoti tapparāyaṇo, ayaṁ pana na tādiso. Na kammunā nopisutena neyyoti puññābhisaṅkhārādinā",
  "atk-s0515a9:35_6": "kammunā vā, sutasuddhiādinā sutena vā so netabbo na hoti. Anūpanīto sa nivesanesūti",
  "atk-s0515a9:35_7": "so dvinnampi upayānaṁ pahīnattā sabbesu taṇhādiṭṭhinivesanesu anupanīto.",
  "atk-s0515a9:36": "Mutarūpena vāti ettha mutarūpaṁ nāma gandharasaphoṭṭhabbāni. Mānaṁ netīti asmimānaṁ na eti. Na upetīti samīpaṁ na eti. Na upagacchatīti upagantvā na tiṭṭhati. Tammayoti tappakato.",
  "atk-s0515a9:37_0": "82. Tassa ca evaṁvidhassa “saññāvirattassā”ti gāthā. Tattha saññāvirattassāti nekkhammasaññāpubbaṅgamāya",
  "atk-s0515a9:37_1": "bhāvanāya pahīnakāmādisaññassa. Iminā padena ubhatobhāgavimutto samathayāniko adhippeto.",
  "atk-s0515a9:37_2": "Paññāvimuttassāti vipassanāpubbaṅgamāya bhāvanāya sabbakilesehi vimuttassa. Iminā",
  "atk-s0515a9:37_3": "sukkhavipassako adhippeto. Saññañca diṭṭhiñca ye aggahesuṁ, te ghaṭṭamānā vicaranti",
  "atk-s0515a9:37_4": "loketi ye pana kāmasaññādikaṁ saññaṁ aggahesuṁ, te visesato gahaṭṭhā kāmādhikaraṇaṁ,",
  "atk-s0515a9:37_5": "ye ca diṭṭhiṁ aggahesuṁ, te visesato pabbajitā dhammādhikaraṇaṁ aññamaññaṁ ghaṭṭentā vicarantīti.",
  "atk-s0515a9:38_0": "Yo samathapubbaṅgamaṁ ariyamaggaṁ bhāvetīti yo puggalo samathapubbaṅgamaṁ purecārikaṁ",
  "atk-s0515a9:38_1": "katvā sahavipassanaṁ ariyamaggaṁ bhāveti, paṭhamaṁ samādhiṁ uppādetvā pacchā sahavipassanaṁ",
  "atk-s0515a9:38_2": "ariyamaggaṁ uppādetīti attho. Tassa āditoti tassa puggalassa paṭhamajjhānādito. Upādāyāti",
  "atk-s0515a9:38_3": "paṭicca āgamma. Ganthā vikkhambhītā hontīti ganthā dūrīkatā bhavanti. Arahatte patteti",
  "atk-s0515a9:38_4": "arahattaphalaṁ patte. Arahatoti arahattaphale ṭhitassa. Ganthā ca mohā cātiādayo",
  "atk-s0515a9:38_5": "sabbe kilesā pahīnā honti.",
  "atk-s0515a9:39_0": "Yo vipassanāpubbaṅgamaṁ ariyamaggaṁ bhāvetīti yo puggalo vipassanaṁ pubbaṅgamaṁ purecārikaṁ",
  "atk-s0515a9:39_1": "katvā ariyamaggaṁ bhāveti, paṭhamaṁ vipassanaṁ uppādetvā pacchā ariyamaggasampayuttaṁ",
  "atk-s0515a9:39_2": "samādhiṁ bhāvetīti attho. Tassa ādito upādāyāti tassa puggalassa vipassanato paṭṭhāya",
  "atk-s0515a9:39_3": "vipassanaṁ paṭicca. Mohā vikkhambhitā hontīti ettha vikkhambhitāti dūraṁ pāpitā saññāvasena.",
  "atk-s0515a9:39_4": "Ghaṭṭentīti ye kāmasaññādiṁ gaṇhanti, te saññāvasena pīḷenti. Saṅghaṭṭentīti tato",
  "atk-s0515a9:39_5": "tato pīḷenti. Idāni ghaṭṭente dassetuṁ “rājānopirājūhi vivadantī”tiādinā nayena vitthāro",
  "atk-s0515a9:39_6": "vutto. Aññamaññaṁ pāṇīhipi upakkamantīti ettha aññamaññaṁ hatthehi paharanti. Leḍḍūhīti",
  "atk-s0515a9:39_7": "kapālakhaṇḍehi. Daṇḍehīti aḍḍhadaṇḍakehi. Satthehīti ubhatodhārehi satthehi.",
  "atk-s0515a9:40_0": "Abhisaṅkhārānaṁ appahīnattāti puññādiabhisaṅkhārānaṁ appahīnabhāvena. Gatiyā ghaṭṭentīti",
  "atk-s0515a9:40_1": "gantabbāya patiṭṭhābhūtāya gatiyā pīḷenti ghaṭṭanaṁ āpajjanti. Nirayādīsupi eseva",
  "atk-s0515a9:40_2": "nayo. Sesamettha vuttanayattā uttānameva.",
  "atk-s0515a9:41": "Saddhammappajjotikāya mahāniddesaṭṭhakathāya",
  "atk-s0515a9:42": "Māgaṇḍiyasuttaniddesavaṇṇanā niṭṭhitā."
}