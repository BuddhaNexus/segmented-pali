{
  "atk-s0513a34:0": "8. Aṭṭhakanipāto",
  "atk-s0513a34:2": " [417] 1. Kaccānijātakavaṇṇanā",
  "atk-s0513a34:3_0": "Odātavatthāsuci allakesāti idaṁ satthā jetavane viharanto aññataraṁ mātuposakaṁ upāsakaṁ",
  "atk-s0513a34:3_1": "ārabbha kathesi. So kira sāvatthiyaṁ kuladārako ācārasampanno pitari kālakate mātudevato",
  "atk-s0513a34:3_2": "hutvā mukhadhovanadantakaṭṭhadānanhāpanapādadhovanādiveyyāvaccakammena ceva yāgubhattādīhi",
  "atk-s0513a34:3_3": "ca mātaraṁ paṭijaggi. Atha naṁ mātā ‘‘tāta, tava aññānipi gharāvāsakiccāni atthi,",
  "atk-s0513a34:3_4": "ekaṁ samajātikaṁ kulakumārikaṁ gaṇhāhi, sā maṁ posessati, tvampi attano kammaṁ karissasī’’ti",
  "atk-s0513a34:3_5": "āha. ‘‘Amma, ahaṁ attano hitasukhaṁ apaccāsīsamāno tumhe upaṭṭhahāmi, ko añño evaṁ",
  "atk-s0513a34:3_6": "upaṭṭhahissatī’’ti? ‘‘Kulavaḍḍhanakammaṁ nāma tāta, kātuṁ vaṭṭatī’’ti. ‘‘Na mayhaṁ",
  "atk-s0513a34:3_7": "gharāvāsena attho, ahaṁ tumhe upaṭṭhahitvā tumhākaṁ dhūmakāle pabbajissāmī’’ti. Athassa",
  "atk-s0513a34:3_8": "mātā punappunaṁ yācitvāpi manaṁ alabhamānā tassa chandaṁ aggahetvā samajātikaṁ kulakumārikaṁ",
  "atk-s0513a34:3_9": "ānesi. So mātaraṁ appaṭikkhipitvā tāya saddhiṁ saṁvāsaṁ kappesi. Sāpi ‘‘mayhaṁ sāmiko",
  "atk-s0513a34:3_10": "mahantena ussāhena mātaraṁ upaṭṭhahati, ahampi naṁ upaṭṭhahissāmi, evamassa piyā",
  "atk-s0513a34:3_11": "bhavissāmī’’ti cintetvā taṁ sakkaccaṁ upaṭṭhahi. So ‘‘ayaṁ me mātaraṁ sakkaccaṁ upaṭṭhahī’’ti",
  "atk-s0513a34:3_12": "tato paṭṭhāya laddhaladdhāni madhurakhādanīyādīni tassāyeva deti. Sā aparabhāge cintesi",
  "atk-s0513a34:3_13": "‘‘ayaṁ laddhaladdhāni madhurakhādanīyādīni mayhaññeva deti, addhā mātaraṁ nīharitukāmo",
  "atk-s0513a34:3_14": "bhavissati, nīharaṇūpāyamassā karissāmī’’ti evaṁ ayoniso ummujjitvā ekaṁ divasaṁ",
  "atk-s0513a34:3_15": "āha – ‘‘sāmi, tayi bahi nikkhamante tava mātā maṁ akkosatī’’ti. So tuṇhī ahosi.",
  "atk-s0513a34:4_0": "Sā cintesi – ‘‘imaṁ mahallikaṁ ujjhāpetvā puttassa paṭikūlaṁ kāressāmī’’ti. Tato",
  "atk-s0513a34:4_1": "paṭṭhāya yāguṁ dadamānā accuṇhaṁ vā atisītalaṁ vā atiloṇaṁ vā aloṇaṁ vā deti. ‘‘Amma,",
  "atk-s0513a34:4_2": "accuṇhā’’ti vā ‘‘atiloṇā’’ti vā vutte pūretvā sītodakaṁ pakkhipati. Puna ‘‘atisītalā",
  "atk-s0513a34:4_3": ", aloṇāyevā’’ti vutte ‘‘idāneva ‘accuṇhā, atiloṇā’ti vatvā puna ‘atisītalā, aloṇā’ti",
  "atk-s0513a34:4_4": "vadasi, kā taṁ tosetuṁ sakkhissatī’’ti mahāsaddaṁ karoti. Nhānodakampi accuṇhaṁ katvā",
  "atk-s0513a34:4_5": "piṭṭhiyaṁ āsiñcati. ‘‘Amma, piṭṭhi me dahatī’’ti ca vutte puna pūretvā sītodakaṁ",
  "atk-s0513a34:4_6": "pakkhipati. ‘‘Atisītaṁ, ammā’’ti vutte ‘‘idāneva ‘accuṇha’nti vatvā puna ‘atisīta’nti",
  "atk-s0513a34:4_7": "vadati, kā etissā avamānaṁ sahituṁ sakkhissatī’’ti paṭivissakānaṁ kathesi. ‘‘Amma,",
  "atk-s0513a34:4_8": "mañcake me bahū maṅgulā’’ti ca vuttā mañcakaṁ nīharitvā tassa upari attano mañcakaṁ",
  "atk-s0513a34:4_9": "pothetvā ‘‘pothito me’’ti atiharitvā paññapeti. Mahāupāsikā diguṇehi maṅgulehi khajjamānā",
  "atk-s0513a34:4_10": "sabbarattiṁ nisinnāva vītināmetvā ‘‘amma, sabbarattiṁ maṅgulehi khāditāmhī’’ti vadati.",
  "atk-s0513a34:4_11": "Itarā ‘‘hiyyo te mañcako pothito, kā imissā kiccaṁ nittharituṁ sakkotī’’ti paṭivatvā",
  "atk-s0513a34:4_12": "‘‘idāni naṁ puttena ujjhāpessāmī’’ti tattha tattha kheḷasiṅghāṇikādīni vippakiritvā",
  "atk-s0513a34:4_13": "‘‘kā imaṁ sakalagehaṁ asuciṁ karotī’’ti vutte ‘‘mātā te evarūpaṁ karoti, ‘mā karī’ti",
  "atk-s0513a34:4_14": "vuccamānā kalahaṁ karoti, ahaṁ evarūpāya kāḷakaṇṇiyā saddhiṁ ekagehe vasituṁ na sakkomi,",
  "atk-s0513a34:4_15": "etaṁ vā ghare vasāpehi, maṁ vā’’ti āha.",
  "atk-s0513a34:5_0": "So tassā vacanaṁ sutvā ‘‘bhadde, tvaṁ taruṇā yattha katthaci gantvā jīvituṁ sakkā,",
  "atk-s0513a34:5_1": "mātā pana me jarādubbalā, ahamevassā paṭisaraṇaṁ, tvaṁ nikkhamitvā attano kulagehaṁ",
  "atk-s0513a34:5_2": "gacchāhī’’ti āha. Sā tassa vacanaṁ sutvā bhītā cintesi ‘‘na sakkā imaṁ mātu antare",
  "atk-s0513a34:5_3": "bhindituṁ, ekaṁsenassa mātā piyā, sace panāhaṁ kulagharaṁ gamissaṁ, vidhavavāsaṁ",
  "atk-s0513a34:5_4": "vasantī dukkhitā bhavissāmi, purimanayeneva sassuṁ ārādhetvā paṭijaggissāmī’’ti .",
  "atk-s0513a34:5_5": "Sā tato paṭṭhāya purimasadisameva taṁ paṭijaggi. Athekadivasaṁ so uposako dhammassavanatthāya",
  "atk-s0513a34:5_6": "jetavanaṁ gantvā satthāraṁ vanditvā ekamantaṁ nisīdi. ‘‘Kiṁ, upāsaka, tvaṁ puññakammesu",
  "atk-s0513a34:5_7": "na pamajjasi, mātuupaṭṭhānakammaṁ pūresī’’ti ca vutto ‘‘āma, bhante, sā pana mama",
  "atk-s0513a34:5_8": "mātā mayhaṁ aruciyāyeva ekaṁ kuladārikaṁ ānesi, sā idañcidañca anācārakammaṁ akāsī’’ti",
  "atk-s0513a34:5_9": "sabbaṁ satthu ācikkhitvā ‘‘iti bhagavā sā itthī neva maṁ mātu antare bhindituṁ sakkhi,",
  "atk-s0513a34:5_10": "idāni naṁ sakkaccaṁ upaṭṭhahatī’’ti āha. Satthā tassa kathaṁ sutvā ‘‘idāni tāva tvaṁ",
  "atk-s0513a34:5_11": "upāsaka, tassā vacanaṁ na akāsi, pubbe panetissā vacanena tava mātaraṁ nikkaḍḍhitvā",
  "atk-s0513a34:5_12": "maṁ nissāya puna gehaṁ ānetvā paṭijaggī’’ti vatvā tena yācito atītaṁ āhari.",
  "atk-s0513a34:6_0": "Atīte bārāṇasiyaṁ brahmadatte rajjaṁ kārente aññatarassa kulassa putto pitari kālakate",
  "atk-s0513a34:6_1": "mātudevato hutvā vuttaniyāmeneva mātaraṁ paṭijaggīti sabbaṁ heṭṭhā kathitanayeneva",
  "atk-s0513a34:6_2": "vitthāretabbaṁ . ‘‘Ahaṁ evarūpāya kāḷakaṇṇiyā saddhiṁ vasituṁ na sakkomi, etaṁ vā",
  "atk-s0513a34:6_3": "ghare vasāpehi, maṁ vā’’ti vutte tassā kathaṁ gahetvā ‘‘mātuyeva me doso’’ti mātaraṁ",
  "atk-s0513a34:6_4": "āha ‘‘amma, tvaṁ niccaṁ imasmiṁ ghare kalahaṁ karosi, ito nikkhamitvā aññasmiṁ yathārucite",
  "atk-s0513a34:6_5": "ṭhāne vasāhī’’ti. Sā ‘‘sādhū’’ti rodamānā nikkhamitvā ekaṁ samiddhakulaṁ nissāya",
  "atk-s0513a34:6_6": "bhatiṁ katvā dukkhena jīvikaṁ kappesi. Sassuyā gharā nikkhantakāle suṇisāya gabbho",
  "atk-s0513a34:6_7": "patiṭṭhahi. Sā ‘‘tāya kāḷakaṇṇiyā gehe vasamānāya gabbhampi na paṭilabhiṁ, idāni",
  "atk-s0513a34:6_8": "me gabbho laddho’’ti patino ca paṭivissakānañca kathentī vicarati.",
  "atk-s0513a34:7_0": "Aparabhāge puttaṁ vijāyitvā sāmikaṁ āha ‘‘tava mātari gehe vasamānāya puttaṁ na labhiṁ,",
  "atk-s0513a34:7_1": "idāni me laddho, imināpi kāraṇena tassā kāḷakaṇṇibhāvaṁ jānāhī’’ti. Itarā ‘‘mama",
  "atk-s0513a34:7_2": "kira nikkaḍḍhitakāle puttaṁ labhī’’ti sutvā cintesi ‘‘addhā imasmiṁ loke dhammo mato",
  "atk-s0513a34:7_3": "bhavissati, sace hi dhammo mato na bhaveyya, mātaraṁ pothetvā nikkaḍḍhantā puttaṁ",
  "atk-s0513a34:7_4": "na labheyyuṁ, sukhaṁ na jīveyyuṁ, dhammassa matakabhattaṁ dassāmī’’ti. Sā ekadivasaṁ",
  "atk-s0513a34:7_5": "tilapiṭṭhañca taṇḍulañca pacanathāliñca dabbiñca ādāya āmakasusānaṁ gantvā tīhi manussasīsehi",
  "atk-s0513a34:7_6": "uddhanaṁ katvā aggiṁ jāletvā udakaṁ oruyha sasīsaṁ nhatvā sāṭakaṁ nivāsetvā mukhaṁ",
  "atk-s0513a34:7_7": "vikkhāletvā uddhanaṭṭhānaṁ gantvā kese mocetvā taṇḍule dhovituṁ ārabhi. Tadā bodhisatto",
  "atk-s0513a34:7_8": "sakko devarājā ahosi. Bodhisattā ca nāma appamattā honti, so tasmiṁ khaṇe lokaṁ olokento",
  "atk-s0513a34:7_9": "taṁ dukkhappattaṁ ‘‘dhammo mato’’ti saññāya dhammassa matakabhattaṁ dātukāmaṁ disvā",
  "atk-s0513a34:7_10": "‘‘ajja mayhaṁ balaṁ dassessāmī’’ti brāhmaṇavesena mahāmaggaṁ paṭipanno viya hutvā",
  "atk-s0513a34:7_11": "taṁ disvā maggā okkamma tassā santike ṭhatvā ‘‘amma, susāne āhāraṁ pacantā nāma natthi,",
  "atk-s0513a34:7_12": "tvaṁ iminā idha pakkena tilodanena kiṁ karissasī’’ti kathaṁ samuṭṭhāpento paṭhamaṁ gāthamāha –",
  "atk-s0513a34:8": "1.",
  "atk-s0513a34:9": " ‘‘Odātavatthā suci allakesā, kaccāni kiṁ kumbhimadhissayitvā;",
  "atk-s0513a34:10": "Piṭṭhā tilā dhovasi taṇḍulāni, tilodano hehiti kissahetū’’ti.",
  "atk-s0513a34:11_0": "Tattha kaccānīti taṁ gottena ālapati. Kumbhimadhissayitvāti pacanathālikaṁ manussasīsuddhanaṁ",
  "atk-s0513a34:11_1": "āropetvā. Hehitīti ayaṁ tilodano kissa hetu bhavissati, kiṁ attanā bhuñjissasi, udāhu",
  "atk-s0513a34:11_2": "aññaṁ kāraṇamatthīti.",
  "atk-s0513a34:12": "Athassa sā ācikkhantī dutiyaṁ gāthamāha –",
  "atk-s0513a34:13": "2.",
  "atk-s0513a34:14": " ‘‘Na kho ayaṁ brāhmaṇa bhojanatthā, tilodano hehiti sādhupakko;",
  "atk-s0513a34:15": "Dhammo mato tassa pahuttamajja, ahaṁ karissāmi susānamajjhe’’ti.",
  "atk-s0513a34:16": "Tattha dhammoti jeṭṭhāpacāyanadhammo ceva tividhasucaritadhammo ca. Tassa pahuttamajjāti tassāhaṁ dhammassa idaṁ matakabhattaṁ karissāmīti attho.",
  "atk-s0513a34:17": "Tato sakko tatiyaṁ gāthamāha –",
  "atk-s0513a34:18": "3.",
  "atk-s0513a34:19": " ‘‘Anuvicca kaccāni karohi kiccaṁ, dhammo mato ko nu taveva saṁsi;",
  "atk-s0513a34:20": "Sahassanetto atulānubhāvo, na miyyatī dhammavaro kadācī’’ti.",
  "atk-s0513a34:21": "Tattha anuviccāti upaparikkhitvā jānitvā. Ko nu taveva saṁsīti ko nu tava evaṁ ācikkhi. Sahassanettoti attānaṁ dhammavaraṁ uttamadhammaṁ katvā dassento evamāha.",
  "atk-s0513a34:22": "Taṁ vacanaṁ sutvā itarā dve gāthā abhāsi –",
  "atk-s0513a34:23": "4.",
  "atk-s0513a34:24": " ‘‘Daḷhappamāṇaṁ mama ettha brahme, dhammo mato natthi mamettha kaṅkhā;",
  "atk-s0513a34:25": "Ye yeva dāni pāpā bhavanti, te teva dāni sukhitā bhavanti.",
  "atk-s0513a34:26": "5.",
  "atk-s0513a34:27": " ‘‘Suṇisā hi mayhaṁ vañjhā ahosi, sā maṁ vadhitvāna vijāyi puttaṁ;",
  "atk-s0513a34:28": "Sā dāni sabbassa kulassa issarā, ahaṁ panamhi apaviddhā ekikā’’ti.",
  "atk-s0513a34:29_0": "Tattha daḷhappamāṇanti daḷhaṁ thiraṁ nissaṁsayaṁ brāhmaṇa ettha mama pamāṇanti vadati.",
  "atk-s0513a34:29_1": "Ye yeti tassa matabhāve kāraṇaṁ dassentī evamāha. Vadhitvānāti pothetvā nikkaḍḍhitvā.",
  "atk-s0513a34:29_2": "Apaviddhāti chaḍḍitā anāthā hutvā ekikā vasāmi.",
  "atk-s0513a34:30": "Tato sakko chaṭṭhaṁ gāthamāha –",
  "atk-s0513a34:31": "6.",
  "atk-s0513a34:32": " ‘‘Jīvāmi vohaṁ na matohamasmi, taveva atthāya idhāgatosmi;",
  "atk-s0513a34:33": "Yā taṁ vadhitvāna vijāyi puttaṁ, sahāva puttena karomi bhasma’’nti.",
  "atk-s0513a34:34": "Tattha voti nipātamattaṁ.",
  "atk-s0513a34:35": "Itarā taṁ sutvā ‘‘dhī ahaṁ kiṁ kathesiṁ, mama nattu amaraṇakāraṇaṁ karissāmī’’ti sattamaṁ gāthamāha –",
  "atk-s0513a34:36": "7.",
  "atk-s0513a34:37": " ‘‘Evañca te ruccati devarāja, mameva atthāya idhāgatosi;",
  "atk-s0513a34:38": "Ahañca putto suṇisā ca nattā, sammodamānā gharamāvasemā’’ti.",
  "atk-s0513a34:39": "Athassā sakko aṭṭhamaṁ gāthamāha –",
  "atk-s0513a34:40": "8.",
  "atk-s0513a34:41": " ‘‘Evañca te ruccati kātiyāni, hatāpi santā na jahāsi dhammaṁ;",
  "atk-s0513a34:42": "Tuvañca putto suṇisā ca nattā, sammodamānā gharamāvasethā’’ti.",
  "atk-s0513a34:43": "Tattha hatāpi santāti yadi tvaṁ pothitāpi nikkaḍḍhitāpi samānā tava dārakesu mettadhammaṁ na jahāsi, evaṁ sante yathā tvaṁ icchasi, tathā hotu, ahaṁ te imasmiṁ guṇe pasannoti.",
  "atk-s0513a34:44_0": "Evañca pana vatvā alaṅkatapaṭiyatto sakko attano ānubhāvena ākāse ṭhatvā ‘‘kaccāni",
  "atk-s0513a34:44_1": "tvaṁ mā bhāyi, putto ca te suṇisā ca mamānubhāvena āgantvā antarāmagge taṁ khamāpetvā",
  "atk-s0513a34:44_2": "ādāya gamissanti, appamattā hohī’’ti vatvā attano ṭhānameva gato. Tepi sakkānubhāvena",
  "atk-s0513a34:44_3": "tassā guṇaṁ anussaritvā ‘‘kahaṁ no mātā’’ti antogāme manusse pucchitvā ‘‘susānābhimukhaṁ",
  "atk-s0513a34:44_4": "gatā’’ti sutvā ‘‘amma, ammā’’ti susānamaggaṁ paṭipajjitvā taṁ disvāva pādesu patitvā",
  "atk-s0513a34:44_5": "‘‘amma, amhākaṁ dosaṁ khamāhī’’ti taṁ khamāpesuṁ. Sāpi nattāraṁ gaṇhi. Iti te sammodamānā",
  "atk-s0513a34:44_6": "gehaṁ gantvā tato paṭṭhāya samaggavāsaṁ vasiṁsu.",
  "atk-s0513a34:45": "9.",
  "atk-s0513a34:46": " ‘‘Sā kātiyānī suṇisāya saddhiṁ, sammodamānā gharamāvasittha;",
  "atk-s0513a34:47": "Putto ca nattā ca upaṭṭhahiṁsu, devānamindena adhiggahītā’’ti. –",
  "atk-s0513a34:48": "Ayaṁ abhisambuddhagāthā.",
  "atk-s0513a34:49": "Tattha sā kātiyānīti bhikkhave, sā kaccānagottā. Devānamindena adhiggahītāti devindena sakkena anuggahitā hutvā tassānubhāvena samaggavāsaṁ vasiṁsūti.",
  "atk-s0513a34:50_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne",
  "atk-s0513a34:50_1": "so upāsako sotāpattiphale patiṭṭhahi. Tadā mātuposako etarahi mātuposako ahosi ,",
  "atk-s0513a34:50_2": "bhariyāpissa tadā bhariyāyeva, sakko pana ahameva ahosinti.",
  "atk-s0513a34:51": "Kaccānijātakavaṇṇanā paṭhamā.",
  "atk-s0513a34:53": " [418] 2. Aṭṭhasaddajātakavaṇṇanā",
  "atk-s0513a34:54_0": "Idaṁ pure ninnamāhūti idaṁ satthā jetavane viharanto kosalarañño aḍḍharattasamaye",
  "atk-s0513a34:54_1": "sutaṁ bhiṁsanakaṁ avinibbhogasaddaṁ ārabbha kathesi. Vatthu heṭṭhā lohakumbhijātake",
  "atk-s0513a34:54_2": "(jā. 1.4.53 ādayo) kathitasadisameva. Idha pana satthā ‘‘mayhaṁ, bhante, imesaṁ saddānaṁ",
  "atk-s0513a34:54_3": "sutattā kinti bhavissatī’’ti vutte ‘‘mā bhāyi, mahārāja, na te etesaṁ sutapaccayā",
  "atk-s0513a34:54_4": "koci antarāyo bhavissati, na hi, mahārāja, evarūpaṁ bhayānakaṁ avinibbhogasaddaṁ",
  "atk-s0513a34:54_5": "tvameveko suṇi, pubbepi rājāno evarūpaṁ saddaṁ sutvā brāhmaṇānaṁ kathaṁ gahetvā sabbacatukkayaññaṁ",
  "atk-s0513a34:54_6": "yajitukāmā paṇḍitānaṁ vacanaṁ sutvā yaññaharaṇatthāya gahitasatte vissajjetvā nagare",
  "atk-s0513a34:54_7": "māghātabheriṁ carāpesu’’nti vatvā tena yācito atītaṁ āhari.",
  "atk-s0513a34:55_0": "Atīte bārāṇasiyaṁ brahmadatte rajjaṁ kārente bodhisatto asītikoṭivibhave brāhmaṇakule",
  "atk-s0513a34:55_1": "nibbattitvā vayappatto takkasilāyaṁ uggahitasippo mātāpitūnaṁ accayena ratanavilokanaṁ",
  "atk-s0513a34:55_2": "katvā sabbaṁ vibhavajātaṁ dānamukhe vissajjetvā kāme pahāya himavantaṁ pavisitvā",
  "atk-s0513a34:55_3": "isipabbajjaṁ pabbajitvā jhānābhiññāyo nibbattetvā aparabhāge loṇambilasevanatthāya",
  "atk-s0513a34:55_4": "manussapathaṁ caranto bārāṇasiṁ patvā rājuyyāne vasi. Tadā bārāṇasirājā sirisayane",
  "atk-s0513a34:55_5": "nisinno aḍḍharattasamaye aṭṭha sadde assosi – paṭhamaṁ rājanivesanasāmantā uyyāne",
  "atk-s0513a34:55_6": "eko bako saddamakāsi, dutiyaṁ tasmiṁ sadde anupacchinneyeva hatthisālāya toraṇanivāsinī",
  "atk-s0513a34:55_7": "kākī saddamakāsi, tatiyaṁ rājagehe kaṇṇikāyaṁ nivutthaghuṇapāṇako saddamakāsi, catutthaṁ",
  "atk-s0513a34:55_8": "rājagehe posāvaniyakokilo saddamakāsi, pañcamaṁ tattheva posāvaniyamigo saddamakāsi,",
  "atk-s0513a34:55_9": "chaṭṭhaṁ tattheva posāvaniyavānaro saddamakāsi, sattamaṁ tattheva posāvaniyakinnaro",
  "atk-s0513a34:55_10": "saddamakāsi, aṭṭhamaṁ tasmiṁ sadde anupacchinneyeva rājanivesanamatthakena uyyānaṁ",
  "atk-s0513a34:55_11": "gacchanto paccekabuddho ekaṁ udānaṁ udānento saddamakāsi.",
  "atk-s0513a34:56_0": "Bārāṇasirājā ime aṭṭha sadde sutvā bhītatasito punadivase brāhmaṇe pucchi. Brāhmaṇā",
  "atk-s0513a34:56_1": "‘‘antarāyo te, mahārāja, bhavissati, sabbacatukkayaññaṁ yajissāmā’’ti vatvā raññā",
  "atk-s0513a34:56_2": "‘‘yathārucitaṁ karothā’’ti anuññātā haṭṭhapahaṭṭhā rājakulato nikkhamitvā yaññakammaṁ",
  "atk-s0513a34:56_3": "ārabhiṁsu. Atha nesaṁ jeṭṭhakassa yaññakārabrāhmaṇassa antevāsī māṇavo paṇḍito byatto",
  "atk-s0513a34:56_4": "ācariyaṁ āha – ‘‘ācariya, evarūpaṁ kakkhaḷaṁ pharusaṁ asātaṁ bahūnaṁ sattānaṁ vināsakammaṁ",
  "atk-s0513a34:56_5": "mā karī’’ti. ‘‘Tāta, tvaṁ kiṁ jānāsi, sacepi aññaṁ kiñci na bhavissati, macchamaṁsaṁ",
  "atk-s0513a34:56_6": "tāva bahuṁ khādituṁ labhissāmā’’ti. ‘‘Ācariya, kucchiṁ nissāya niraye nibbattanakammaṁ",
  "atk-s0513a34:56_7": "mā karothā’’ti. Taṁ sutvā sesabrāhmaṇā ‘‘ayaṁ amhākaṁ lābhantarāyaṁ karotī’’ti tassa",
  "atk-s0513a34:56_8": "kujjhiṁsu. Māṇavo tesaṁ bhayena ‘‘tena hi tumheva macchamaṁsakhādanūpāyaṁ karothā’’ti",
  "atk-s0513a34:56_9": "vatvā nikkhamitvā bahinagare rājānaṁ nivāretuṁ samatthaṁ dhammikasamaṇabrāhmaṇaṁ",
  "atk-s0513a34:56_10": "upadhārento rājuyyānaṁ gantvā bodhisattaṁ disvā vanditvā ‘‘bhante, kiṁ tumhākaṁ sattesu",
  "atk-s0513a34:56_11": "anukampā natthi, rājā bahū satte māretvā yaññaṁ yajāpeti, kiṁ vo mahājanassa bandhanamokkhaṁ",
  "atk-s0513a34:56_12": "kātuṁ na vaṭṭatī’’ti āha. ‘‘Māṇava, ettha neva rājā amhe jānāti, na mayaṁ rājānaṁ",
  "atk-s0513a34:56_13": "jānāmā’’ti. ‘‘Jānātha pana, bhante, raññā sutasaddānaṁ nipphatti’’nti? ‘‘Āma, jānāmī’’ti.",
  "atk-s0513a34:56_14": "‘‘Jānantā rañño kasmā na kathethā’’ti? ‘‘Māṇava kiṁ sakkā ‘ahaṁ jānāmī’ti nalāṭe",
  "atk-s0513a34:56_15": "siṅgaṁ bandhitvā carituṁ, sace idhāgantvā pucchissati, kathessāmī’’ti.",
  "atk-s0513a34:57_0": "Māṇavo vegena rājakulaṁ gantvā ‘‘kiṁ, tātā’’ti vutte ‘‘mahārāja, tumhehi sutasaddānaṁ",
  "atk-s0513a34:57_1": "nipphattiṁ jānanako eko tāpaso tumhākaṁ uyyāne maṅgalasilāyaṁ nisinno ‘sace maṁ pucchissati,",
  "atk-s0513a34:57_2": "kathessāmī’ti vadati, gantvā taṁ pucchituṁ vaṭṭatī’’ti āha. Rājā vegena tattha gantvā",
  "atk-s0513a34:57_3": "tāpasaṁ vanditvā katapaṭisanthāro nisīditvā ‘‘saccaṁ kira, bhante, tumhe mayā sutasaddānaṁ",
  "atk-s0513a34:57_4": "nipphattiṁ jānāthā’’ti pucchi. ‘‘Āma, mahārājā’’ti. ‘‘Tena hi kathetha taṁ me’’ti.",
  "atk-s0513a34:57_5": "‘‘Mahārāja, tesaṁ sutapaccayā tava koci antarāyo natthi , porāṇuyyāne pana te eko",
  "atk-s0513a34:57_6": "bako atthi, so gocaraṁ alabhanto jighacchāya pareto paṭhamaṁ saddamakāsī’’ti tassa",
  "atk-s0513a34:57_7": "kiriyaṁ attano ñāṇena paricchinditvā paṭhamaṁ gāthamāha –",
  "atk-s0513a34:58": "10.",
  "atk-s0513a34:59": " ‘‘Idaṁ pure ninnamāhu, bahumacchaṁ mahodakaṁ;",
  "atk-s0513a34:60": "Āvāso bakarājassa, pettikaṁ bhavanaṁ mama;",
  "atk-s0513a34:61": "Tyajja bhekena yāpema, okaṁ na vijahāmase’’ti.",
  "atk-s0513a34:62_0": "Tattha idanti maṅgalapokkharaṇiṁ sandhāya vadati. Sā hi pubbe udakatumbena udake",
  "atk-s0513a34:62_1": "pavisante mahodakā bahumacchā, idāni pana udakassa pacchinnattā na mahodakā jātā.",
  "atk-s0513a34:62_2": "Tyajja bhekenāti te mayaṁ ajja macche alabhantā maṇḍūkamattena yāpema. Okanti evaṁ",
  "atk-s0513a34:62_3": "jighacchāya pīḷitāpi vasanaṭṭhānaṁ na vijahāma.",
  "atk-s0513a34:63_0": "Iti, mahārāja, so bako jighacchāpīḷito saddamakāsi. Sacepi taṁ jighacchāto mocetukāmo,",
  "atk-s0513a34:63_1": "taṁ uyyānaṁ sodhāpetvā pokkharaṇiṁ udakassa pūrehīti. Rājā tathā kāretuṁ ekaṁ amaccaṁ āṇāpesi.",
  "atk-s0513a34:64": "‘‘Hatthisālatoraṇe pana te, mahārāja, ekā kākī vasamānā attano puttasokena dutiyaṁ saddamakāsi, tatopi te bhayaṁ natthī’’ti vatvā dutiyaṁ gāthamāha –",
  "atk-s0513a34:65": "11.",
  "atk-s0513a34:66": " ‘‘Ko dutiyaṁ asīlissa, bandharassakkhi bhecchati;",
  "atk-s0513a34:67": "Ko me putte kulāvakaṁ, mañca sotthiṁ karissatī’’ti.",
  "atk-s0513a34:68_0": "Vatvā ca pana ‘‘ko nāma te, mahārāja, hatthisālāya hatthimeṇḍo’’ti pucchi. ‘‘Bandharo",
  "atk-s0513a34:68_1": "nāma, bhante’’ti. ‘‘Ekakkhikāṇo so, mahārājā’’ti? ‘‘Āma, bhante’’ti. Mahārāja, hatthisālāya",
  "atk-s0513a34:68_2": "te dvāratoraṇe ekā kākī kulāvakaṁ katvā aṇḍakāni nikkhipi. Tāni pariṇatāni kākapotakā",
  "atk-s0513a34:68_3": "nikkhantā, hatthimeṇḍo hatthiṁ āruyha sālato nikkhamanto ca pavisanto ca aṅkusakena",
  "atk-s0513a34:68_4": "kākimpi puttakepissā paharati, kulāvakampi viddhaṁseti. Sā tena dukkhena pīḷitā tassa",
  "atk-s0513a34:68_5": "akkhibhedanaṁ āyācantī evamāha, sace te kākiyā mettacittaṁ atthi, etaṁ bandharaṁ",
  "atk-s0513a34:68_6": "pakkosāpetvā kulāvakaviddhaṁsanato vārehīti . Rājā taṁ pakkosāpetvā paribhāsitvā",
  "atk-s0513a34:68_7": "hāretvā aññassa taṁ hatthiṁ adāsi.",
  "atk-s0513a34:69_0": "‘‘Pāsādakaṇṇikāya pana te, mahārāja, eko ghuṇapāṇako vasati. So tattha phegguṁ khāditvā",
  "atk-s0513a34:69_1": "tasmiṁ khīṇe sāraṁ khādituṁ nāsakkhi, so bhakkhaṁ alabhitvā nikkhamitumpi asakkonto",
  "atk-s0513a34:69_2": "paridevamāno tatiyaṁ saddamakāsi, tatopi te bhayaṁ natthī’’ti vatvā tassa kiriyaṁ",
  "atk-s0513a34:69_3": "attano ñāṇena paricchinditvā tatiyaṁ gāthamāha –",
  "atk-s0513a34:70": "12.",
  "atk-s0513a34:71": " ‘‘Sabbā parikkhatā pheggu, yāva tassā gatī ahu;",
  "atk-s0513a34:72": "Khīṇabhakkho mahārāja, sāre na ramatī ghuṇo’’ti.",
  "atk-s0513a34:73_0": "Tattha yāva tassā gatī ahūti yāva tassā phegguyā nipphatti ahosi, sā sabbā khāditā.",
  "atk-s0513a34:73_1": "Na ramatīti ‘‘mahārāja, so pāṇako tato nikkhamitvā gamanaṭṭhānampi apassanto paridevati,",
  "atk-s0513a34:73_2": "nīharāpehi na’’nti āha. Rājā ekaṁ purisaṁ āṇāpetvā upāyena naṁ nīharāpesi.",
  "atk-s0513a34:74_0": "‘‘Nivesane pana te, mahārāja, ekā posāvaniyā kokilā atthī’’ti? ‘‘Atthi, bhante’’ti.",
  "atk-s0513a34:74_1": "‘‘Mahārāja, sā attanā nivutthapubbaṁ vanasaṇḍaṁ saritvā ukkaṇṭhitvā ‘kadā nu kho",
  "atk-s0513a34:74_2": "imamhā pañjarā muccitvā ramaṇīyaṁ vanasaṇḍaṁ gacchissāmī’ti catutthaṁ saddamakāsi,",
  "atk-s0513a34:74_3": "tatopi te bhayaṁ natthī’’ti vatvā catutthaṁ gāthamāha –",
  "atk-s0513a34:75": "13.",
  "atk-s0513a34:76": " ‘‘Sā nūnāhaṁ ito gantvā, rañño muttā nivesanā;",
  "atk-s0513a34:77": "Attānaṁ ramayissāmi, dumasākhaniketinī’’ti.",
  "atk-s0513a34:78": "Tattha dumasākhaniketinīti supupphitāsu rukkhasākhāsu sakaniketā hutvā. Evañca pana vatvā ‘‘ukkaṇṭhitā, mahārāja, sā kokilā, vissajjehi na’’nti āha. Rājā tathā kāresi.",
  "atk-s0513a34:79_0": "‘‘Nivesane pana te, mahārāja, eko posāvaniyo migo atthī’’ti? ‘‘Atthi, bhante’’ti.",
  "atk-s0513a34:79_1": "‘‘Mahārāja, so eko yūthapati attano migiṁ anussaritvā kilesavasena ukkaṇṭhito pañcamaṁ",
  "atk-s0513a34:79_2": "saddamakāsi, tatopi te bhayaṁ natthī’’ti vatvā pañcamaṁ gāthamāha –",
  "atk-s0513a34:80": "14.",
  "atk-s0513a34:81": " ‘‘So nūnāhaṁ ito gantvā, rañño mutto nivesanā;",
  "atk-s0513a34:82": "Aggodakāni pissāmi, yūthassa purato vaja’’nti.",
  "atk-s0513a34:83": "Tattha aggodakānīti aggaudakāni, aññehi migehi paṭhamataraṁ apītāni anucchiṭṭhodakāni yūthassa purato gacchanto kadā nu kho pivissāmīti.",
  "atk-s0513a34:84_0": "Mahāsatto tampi migaṁ vissajjāpetvā ‘‘nivesane pana te, mahārāja, posāvaniyo makkaṭo",
  "atk-s0513a34:84_1": "atthī’’ti pucchi. ‘‘Atthi, bhante’’ti vutte ‘‘sopi, mahārāja, himavantapadese yūthapati",
  "atk-s0513a34:84_2": "makkaṭīhi saddhiṁ kāmagiddho hutvā vicaranto bharatena nāma luddena idha ānīto, idāni",
  "atk-s0513a34:84_3": "ukkaṇṭhitvā tattheva gantukāmo chaṭṭhaṁ saddamakāsi, tatopi te bhayaṁ natthī’’ti",
  "atk-s0513a34:84_4": "vatvā chaṭṭhaṁ gāthamāha –",
  "atk-s0513a34:85": "15.",
  "atk-s0513a34:86": " ‘‘Taṁ maṁ kāmehi sammattaṁ, rattaṁ kāmesu mucchitaṁ;",
  "atk-s0513a34:87": "Ānayī bharato luddo, bāhiko bhaddamatthu te’’ti.",
  "atk-s0513a34:88": "Tattha bāhikoti bāhikaraṭṭhavāsī. Bhaddamatthu teti imamatthaṁ so vānaro āha, tuyhaṁ pana bhaddamatthu, vissajjehi nanti.",
  "atk-s0513a34:89_0": "Mahāsatto taṁ vānaraṁ vissajjāpetvā ‘‘nivesane pana te, mahārāja, posāvaniyo kinnaro",
  "atk-s0513a34:89_1": "atthī’’ti pucchitvā ‘‘atthī’’ti vutte ‘‘so, mahārāja, attano kinnariyā kataguṇaṁ",
  "atk-s0513a34:89_2": "anussaritvā kilesāturo saddamakāsi. So hi tāya saddhiṁ ekadivasaṁ tuṅgapabbatasikharaṁ",
  "atk-s0513a34:89_3": "āruhi. Te tattha vaṇṇagandharasasampannāni nānāpupphāni ocinantā piḷandhantā sūriyaṁ",
  "atk-s0513a34:89_4": "atthaṅgataṁ na sallakkhesuṁ, atthaṅgate sūriye otarantānaṁ andhakāro ahosi. Tatra",
  "atk-s0513a34:89_5": "naṁ kinnarī ‘sāmi, andhakāro vattati, apakkhalanto appamādena otarāhī’ti vatvā hatthe",
  "atk-s0513a34:89_6": "gahetvā otāresi, so tāya taṁ vacanaṁ anussaritvā saddamakāsi, tatopi te bhayaṁ natthī’’ti",
  "atk-s0513a34:89_7": "taṁ kāraṇaṁ attano ñāṇabalena paricchinditvā pākaṭaṁ karonto sattamaṁ gāthamāha –",
  "atk-s0513a34:90": "16.",
  "atk-s0513a34:91": " ‘‘Andhakāratimisāyaṁ, tuṅge uparipabbate;",
  "atk-s0513a34:92": "Sā maṁ saṇhena mudunā, mā pādaṁ khali yasmanī’’ti.",
  "atk-s0513a34:93_0": "Tattha andhakāratimisāyanti andhabhāvakārake tame. Tuṅgeti tikhiṇe. Saṇhena mudunāti",
  "atk-s0513a34:93_1": "maṭṭhena mudukena vacanena. Mā pādaṁ khali yasmanīti ya-kāro byañjanasandhivasena",
  "atk-s0513a34:93_2": "gahito. Idaṁ vuttaṁ hoti – sā maṁ kinnarī saṇhena mudakena vacanena ‘‘sāmi, appamatto",
  "atk-s0513a34:93_3": "hohi, mā pādaṁ khali asmani, yathā te upakkhalitvā pādo pāsāṇasmiṁ na khalati, tathā",
  "atk-s0513a34:93_4": "otarā’’ti vatvā hatthena gahetvā otāresīti.",
  "atk-s0513a34:94_0": "Iti mahāsatto kinnarena katasaddakāraṇaṁ kathetvā taṁ vissajjāpetvā ‘‘mahārāja, aṭṭhamo",
  "atk-s0513a34:94_1": "udānasaddo ahosi. Nandamūlakapabbhārasmiṁ kira eko paccekabuddho attano āyusaṅkhāraparikkhayaṁ",
  "atk-s0513a34:94_2": "ñatvā ‘manussapathaṁ gantvā bārāṇasirañño uyyāne parinibbāyissāmi, tassa me manussā",
  "atk-s0513a34:94_3": "sarīranikkhepaṁ kāretvā sādhukīḷaṁ kīḷitvā dhātupūjaṁ katvā saggapathaṁ pūressantī’ti",
  "atk-s0513a34:94_4": "iddhānubhāvena āgacchanto tava pāsādassa matthakaṁ pattakāle khandhabhāraṁ otāretvā",
  "atk-s0513a34:94_5": "nibbānapurapavesanadīpanaṁ udānaṁ udānesī’’ti paccekabuddhena vuttaṁ gāthamāha –",
  "atk-s0513a34:95": "17.",
  "atk-s0513a34:96": " ‘‘Asaṁsayaṁ jātikhayantadassī, na gabbhaseyyaṁ punarāvajissaṁ;",
  "atk-s0513a34:97": "Ayamantimā pacchimā gabbhaseyyā, khīṇo me saṁsāro punabbhavāyā’’ti.",
  "atk-s0513a34:98_0": "Tassattho – jātiyā khayantasaṅkhātassa nibbānassa diṭṭhattā jātikhayantadassī ahaṁ",
  "atk-s0513a34:98_1": "asaṁsayaṁ puna gabbhaseyyaṁ na āvajissaṁ, ayaṁ me antimā jāti, pacchimā gabbhaseyyā,",
  "atk-s0513a34:98_2": "khīṇo me punabbhavāya khandhapaṭipāṭisaṅkhāto saṁsāroti.",
  "atk-s0513a34:99_0": "‘‘Idañca pana so udānaṁ vatvā imaṁ uyyānavanaṁ āgamma ekassa supupphitassa sālassa",
  "atk-s0513a34:99_1": "mūle parinibbuto, ehi, mahārāja, sarīrakiccamassa karissāmā’’ti mahāsatto rājānaṁ",
  "atk-s0513a34:99_2": "gahetvā paccekabuddhassa parinibbutaṭṭhānaṁ gantvā sarīraṁ dassesi. Rājā tassa sarīraṁ",
  "atk-s0513a34:99_3": "disvā saddhiṁ balakāyena gandhamālādīhi pūjetvā bodhisattassa vacanaṁ nissāya yaññaṁ",
  "atk-s0513a34:99_4": "hāretvā sabbasattānaṁ jīvitadānaṁ datvā nagare māghātabheriṁ carāpetvā sattāhaṁ sādhukīḷaṁ",
  "atk-s0513a34:99_5": "kīḷitvā sabbagandhacitake mahantena sakkārena paccekabuddhassa sarīraṁ jhāpetvā dhātuyo",
  "atk-s0513a34:99_6": "catumahāpathe thūpaṁ kāresi. Bodhisattopi rañño dhammaṁ desetvā ‘‘appamatto hohī’’ti",
  "atk-s0513a34:99_7": "ovaditvā himavantameva pavisitvā brahmavihāresu parikammaṁ katvā aparihīnajjhāno",
  "atk-s0513a34:99_8": "brahmalokaparāyaṇo ahosi.",
  "atk-s0513a34:100_0": "Satthā imaṁ dhammadesanaṁ āharitvā ‘‘mahārāja, tassa saddassa sutakāraṇā tava koci",
  "atk-s0513a34:100_1": "antarāyo natthī’’ti yaññaṁ harāpetvā ‘‘mahājanassa jīvitaṁ dehī’’ti jīvitadānaṁ dāpetvā",
  "atk-s0513a34:100_2": "nagare dhammabheriṁ carāpetvā dhammaṁ desetvā jātakaṁ samodhānesi ‘‘tadā rājā ānando",
  "atk-s0513a34:100_3": "ahosi, māṇavo sāriputto, tāpaso pana ahameva ahosi’’nti.",
  "atk-s0513a34:101": "Aṭṭhasaddajātakavaṇṇanā dutiyā.",
  "atk-s0513a34:103": " [419] 3. Sulasājātakavaṇṇanā",
  "atk-s0513a34:104_0": "Idaṁsuvaṇṇakāyūranti idaṁ satthā jetavane viharanto ekaṁ anāthapiṇḍikassa dāsiṁ ārabbha",
  "atk-s0513a34:104_1": "kathesi. Sā kira ekasmiṁ ussavadivase dāsigaṇena saddhiṁ uyyānaṁ gacchantī attano",
  "atk-s0513a34:104_2": "sāminiṁ puññalakkhaṇadeviṁ ābharaṇaṁ yāci. Sā tassā satasahassamūlaṁ attano ābharaṇaṁ",
  "atk-s0513a34:104_3": "adāsi. Sā taṁ piḷandhitvā dāsigaṇena saddhiṁ uyyānaṁ pāvisi. Atheko coro tassā ābharaṇe",
  "atk-s0513a34:104_4": "lobhaṁ uppādetvā ‘‘imaṁ māretvā ābharaṇaṁ harissāmī’’ti tāya saddhiṁ sallapanto uyyānaṁ",
  "atk-s0513a34:104_5": "gantvā tassā macchamaṁsasurādīni adāsi. Sā ‘‘kilesavasena deti maññe’’ti gahetvā",
  "atk-s0513a34:104_6": "uyyānakīḷaṁ kīḷitvā vīmaṁsanatthāya sāyanhasamaye nipanne dāsigaṇe uṭṭhāya tassa",
  "atk-s0513a34:104_7": "santikaṁ agamāsi. So ‘‘bhadde, imaṁ ṭhānaṁ appaṭicchannaṁ, thokaṁ purato gacchāmā’’ti",
  "atk-s0513a34:104_8": "āha. Taṁ sutvā itarā ‘‘imasmiṁ ṭhāne sakkā rahassakammaṁ kātuṁ, ayaṁ pana nissaṁsayaṁ",
  "atk-s0513a34:104_9": "maṁ māretvā piḷandhanabhaṇḍaṁ haritukāmo bhavissati, hotu, sikkhāpessāmi na’’nti",
  "atk-s0513a34:104_10": "cintetvā ‘‘sāmi, surāmadena me sukkhaṁ sarīraṁ, pānīyaṁ tāva maṁ pāyehī’’ti ekaṁ",
  "atk-s0513a34:104_11": "kūpaṁ netvā ‘‘ito me pānīyaṁ osiñcā’’ti rajjuñca ghaṭañca dassesi. Coro rajjuṁ kūpe",
  "atk-s0513a34:104_12": "otāresi, atha naṁ onamitvā udakaṁ osiñcantaṁ mahabbaladāsī ubhohi hatthehi āṇisadaṁ",
  "atk-s0513a34:104_13": "paharitvā kūpe khipitvā ‘‘na tvaṁ ettakena marissasī’’ti ekaṁ mahantaṁ iṭṭhakaṁ matthake",
  "atk-s0513a34:104_14": "āsumbhi. So tattheva jīvitakkhayaṁ patto. Sāpi nagaraṁ pavisitvā sāminiyā ābharaṇaṁ",
  "atk-s0513a34:104_15": "dadamānā ‘‘manamhi ajja imaṁ ābharaṇaṁ nissāya matā’’ti sabbaṁ taṁ pavattiṁ ārocesi,",
  "atk-s0513a34:104_16": "sāpi anāthapiṇḍikassa ārocesi, anāthapiṇḍiko tathāgatassa ārocesi. Satthā ‘‘na kho,",
  "atk-s0513a34:104_17": "gahapati, idāneva sā dāsī ṭhānuppattikāya paññāya samannāgatā, pubbepi samannāgatāva,",
  "atk-s0513a34:104_18": "na ca idāneva tāya so mārito, pubbepi naṁ māresiyevā’’ti vatvā tena yācito atītaṁ āhari.",
  "atk-s0513a34:105_0": "Atīte bārāṇasiyaṁ brahmadatte rajjaṁ kārente sulasā nāma nagarasobhinī pañcasatavaṇṇadāsiparivārā",
  "atk-s0513a34:105_1": "ahosi, sahassena rattiṁ gacchati. Tasmiṁyeva nagare sattuko nāma coro ahosi nāgabalo,",
  "atk-s0513a34:105_2": "rattibhāge issaragharāni pavisitvā yathāruciṁ vilumpati. Nāgarā sannipatitvā rañño",
  "atk-s0513a34:105_3": "upakkosiṁsu. Rājā nagaraguttikaṁ āṇāpetvā tattha tattha gumbaṁ ṭhapāpetvā coraṁ gaṇhāpetvā",
  "atk-s0513a34:105_4": "‘‘sīsamassa chindathā’’ti āha. Taṁ pacchābāhaṁ bandhitvā catukke catukke kasāhi tāḷetvā",
  "atk-s0513a34:105_5": "āghātanaṁ nenti. ‘‘Coro kira gahito’’ti sakalanagaraṁ saṅkhubhi. Tadā sulasā vātapāne",
  "atk-s0513a34:105_6": "ṭhatvā antaravīthiṁ olokentī taṁ disvā paṭibaddhacittā hutvā ‘‘sace imaṁ coroti gahitapurisaṁ",
  "atk-s0513a34:105_7": "mocetuṁ sakkhissāmi, idaṁ kiliṭṭhakammaṁ akatvā imināva saddhiṁ samaggavāsaṁ kappessāmī’’ti",
  "atk-s0513a34:105_8": "cintetvā heṭṭhā kaṇaverajātake (jā. 1.4.69 ādayo) vuttanayeneva nagaraguttikassa",
  "atk-s0513a34:105_9": "sahassaṁ pesetvā taṁ mocetvā tena saddhiṁ sammodamānā samaggavāsaṁ vasi. Coro tiṇṇaṁ",
  "atk-s0513a34:105_10": "catunnaṁ māsānaṁ accayena cintesi ‘‘ahaṁ imasmiṁyeva ṭhāne vasituṁ na sakkhissāmi,",
  "atk-s0513a34:105_11": "tucchahatthena palāyitumpi na sakkā, sulasāya piḷandhanabhaṇḍaṁ satasahassaṁ agghati,",
  "atk-s0513a34:105_12": "sulasaṁ māretvā idaṁ gaṇhissāmī’’ti. Atha naṁ ekadivasaṁ āha – ‘‘bhadde, ahaṁ tadā",
  "atk-s0513a34:105_13": "rājapurisehi nīyamāno asukapabbatamatthake rukkhadevatāya balikammaṁ paṭissuṇiṁ,",
  "atk-s0513a34:105_14": "sā maṁ balikammaṁ alabhamānā bhāyāpeti, balikammamassā karomā’’ti. ‘‘Sādhu, sāmi,",
  "atk-s0513a34:105_15": "sajjetvā pesehī’’ti. ‘‘Bhadde, pesetuṁ na vaṭṭati, mayaṁ ubhopi sabbābharaṇapaṭimaṇḍitā",
  "atk-s0513a34:105_16": "mahantena parivārena gantvā dassāmā’’ti. ‘‘Sādhu, sāmi, tathā karomā’’ti.",
  "atk-s0513a34:106_0": "Atha naṁ tathā kāretvā pabbatapādaṁ gatakāle āha – ‘‘bhadde, mahājanaṁ disvā devatā",
  "atk-s0513a34:106_1": "balikammaṁ na sampaṭicchissati, mayaṁ ubhova abhiruhitvā demā’’ti. So tāya ‘‘sādhū’’ti",
  "atk-s0513a34:106_2": "sampaṭicchito taṁ balipātiṁ ukkhipāpetvā sayaṁ sannaddhapañcāvudho hutvā pabbatamatthakaṁ",
  "atk-s0513a34:106_3": "abhiruhitvā ekaṁ sataporisapapātaṁ nissāya jātarukkhamūle balibhājanaṁ ṭhapāpetvā",
  "atk-s0513a34:106_4": "‘‘bhadde, nāhaṁ balikammatthāya āgato, taṁ pana māretvā piḷandhanaṁ te gahetvā gamissāmīti",
  "atk-s0513a34:106_5": "āgatomhi, tava piḷandhanaṁ omuñcitvā uttarasāṭakena bhaṇḍikaṁ karohī’’ti āha. ‘‘Sāmi,",
  "atk-s0513a34:106_6": "maṁ kasmā māresī’’ti? ‘‘Dhanakāraṇā’’ti. ‘‘Sāmi, mayā kataguṇaṁ anussara, ahaṁ taṁ",
  "atk-s0513a34:106_7": "bandhitvā nīyamānaṁ seṭṭhiputtena parivattetvā bahuṁ dhanaṁ datvā jīvitaṁ labhāpesiṁ,",
  "atk-s0513a34:106_8": "devasikaṁ sahassaṁ labhamānāpi aññaṁ purisaṁ na olokemi, evañhi tava upakārikaṁ mā",
  "atk-s0513a34:106_9": "maṁ mārehi, bahuñca te dhanaṁ dassāmi, tava dāsī ca bhavissāmī’’ti yācantī paṭhamaṁ gāthamāha –",
  "atk-s0513a34:107": "18.",
  "atk-s0513a34:108": " ‘‘Idaṁ suvaṇṇakāyūraṁ, muttā veḷuriyā bahū;",
  "atk-s0513a34:109": "Sabbaṁ harassu bhaddante, mañca dāsīti sāvayā’’ti.",
  "atk-s0513a34:110": "Tattha kāyūranti gīvāyaṁ piḷandhanapasādhanaṁ kāyūraṁ. Sāvayāti mahājanamajjhe sāvetvā dāsiṁ katvā gaṇhāti.",
  "atk-s0513a34:111": "Tato sattukena –",
  "atk-s0513a34:112": "19.",
  "atk-s0513a34:113": " ‘‘Oropayassu kalyāṇi, mā bāḷhaṁ paridevasi;",
  "atk-s0513a34:114": "Na cāhaṁ abhijānāmi, ahantvā dhanamābhata’’nti. –",
  "atk-s0513a34:115_0": "Attano ajjhāsayānurūpaṁ dutiyagāthāya vuttāya sulasā ṭhānuppattikāraṇaṁ paṭilabhitvā",
  "atk-s0513a34:115_1": "‘‘ayaṁ coro mayhaṁ jīvitaṁ na dassati, upāyena naṁ paṭhamataraṁ papāte pātetvā jīvitakkhayaṁ",
  "atk-s0513a34:115_2": "pāpessāmī’’ti cintetvā gāthādvayamāha –",
  "atk-s0513a34:116": "20.",
  "atk-s0513a34:117": " ‘‘Yato sarāmi attānaṁ, yato pattāsmi viññutaṁ;",
  "atk-s0513a34:118": "Na cāhaṁ abhijānāmi, aññaṁ piyataraṁ tayā.",
  "atk-s0513a34:119": "21.",
  "atk-s0513a34:120": " ‘‘Ehi taṁ upagūhissaṁ, karissañca padakkhiṇaṁ;",
  "atk-s0513a34:121": "Na hi dāni puna atthi, mama tuyhañca saṅgamo’’ti.",
  "atk-s0513a34:122_0": "Sattuko tassādhippāyaṁ ajānanto ‘‘sādhu, bhadde, ehi upagūhassu ma’’nti āha. Sulasā",
  "atk-s0513a34:122_1": "taṁ tikkhattuṁ padakkhiṇaṁ katvā upagūhitvā ‘‘idāni taṁ, sāmi, catūsu passesu vandissāmī’’ti",
  "atk-s0513a34:122_2": "vatvā pādapiṭṭhiyaṁ sīsaṁ ṭhapetvā bāhupasse vanditvā pacchimapassaṁ gantvā vandamānā",
  "atk-s0513a34:122_3": "viya hutvā nāgabalā gaṇikā coraṁ dvīsu pacchāpādesu gahetvā heṭṭhā sīsaṁ katvā sataporise",
  "atk-s0513a34:122_4": "narake khipi. So tattheva cuṇṇavicuṇṇaṁ patvā mari. Taṁ kiriyaṁ disvā pabbatamatthake",
  "atk-s0513a34:122_5": "nibbattadevatā imā gāthā abhāsi –",
  "atk-s0513a34:123": "22.",
  "atk-s0513a34:124": " ‘‘Na hi sabbesu ṭhānesu, puriso hoti paṇḍito;",
  "atk-s0513a34:125": "Itthīpi paṇḍitā hoti, tattha tattha vicakkhaṇā.",
  "atk-s0513a34:126": "23.",
  "atk-s0513a34:127": " ‘‘Na hi sabbesu ṭhānesu, puriso hoti paṇḍito;",
  "atk-s0513a34:128": "Itthīpi paṇḍitā hoti, lahuṁ atthaṁ vicintikā.",
  "atk-s0513a34:129": "24.",
  "atk-s0513a34:130": " ‘‘Lahuñca vata khippañca, nikaṭṭhe samacetayi;",
  "atk-s0513a34:131": "Migaṁ puṇṇāyateneva, sulasā sattukaṁ vadhi.",
  "atk-s0513a34:132": "25.",
  "atk-s0513a34:133": " ‘‘Yodha uppatitaṁ atthaṁ, na khippamanubujjhati;",
  "atk-s0513a34:134": "So haññati mandamati, corova girigabbhare.",
  "atk-s0513a34:135": "26.",
  "atk-s0513a34:136": " ‘‘Yo ca uppatitaṁ atthaṁ, khippameva nibodhati;",
  "atk-s0513a34:137": "Muccate sattusambādhā, sulasā sattukāmivā’’ti.",
  "atk-s0513a34:138_0": "Tattha paṇḍitā hotīti itthīpi paṇḍitā tattha tattha vicakkhaṇā hoti, atha vā itthī",
  "atk-s0513a34:138_1": "paṇḍitā ceva tattha tattha vicakkhaṇā ca hoti. Lahuṁ atthaṁ vicintikāti lahuṁ khippaṁ",
  "atk-s0513a34:138_2": "atthaṁ vicintikā. Lahuñca vatāti adandhañca vata. Khippañcāti acireneva. Nikaṭṭhe",
  "atk-s0513a34:138_3": "samacetayīti santike ṭhitāva tassa maraṇūpāyaṁ cintesi. Puṇṇāyatenevāti pūritadhanusmiṁ.",
  "atk-s0513a34:138_4": "Idaṁ vuttaṁ hoti – yathā cheko migaluddako sakaṇḍapuṇṇadhanusmiṁ khippaṁ migaṁ vadhati,",
  "atk-s0513a34:138_5": "evaṁ sulasā sattukaṁ vadhīti. Yodhāti yo imasmiṁ sattaloke. Nibodhatīti jānāti. Sattukāmivāti",
  "atk-s0513a34:138_6": "sattukā iva, yathā sulasā muttā, evaṁ muccatīti attho.",
  "atk-s0513a34:139": "Iti sulasā coraṁ vadhitvā pabbatā oruyha attano parijanassa santikaṁ gantvā ‘‘ayyaputto kaha’’nti puṭṭhā ‘‘mā taṁ pucchathā’’ti vatvā rathaṁ abhiruhitvā nagarameva pāvisi.",
  "atk-s0513a34:140": "Satthā imaṁ dhammadesanaṁ āharitvā jātakaṁ samodhānesi ‘‘tadā te ubhopi imeyeva ahesuṁ, devatā pana ahameva ahosi’’nti.",
  "atk-s0513a34:141": "Sulasājātakavaṇṇanā tatiyā.",
  "atk-s0513a34:143": " [420] 4. Sumaṅgalajātakavaṇṇanā",
  "atk-s0513a34:144": "Bhusamhi kuddhoti idaṁ satthā jetavane viharanto rājovādasuttaṁ ārabbha kathesi. Tadā pana satthā raññā yācito atītaṁ āhari.",
  "atk-s0513a34:145_0": "Atīte bārāṇasiyaṁ brahmadatte rajjaṁ kārente bodhisatto tassa aggamahesiyā kucchimhi",
  "atk-s0513a34:145_1": "nibbatto vayappatto pitu accayena rajjaṁ kāresi, mahādānaṁ pavattesi. Tassa sumaṅgalo",
  "atk-s0513a34:145_2": "nāma uyyānapālo ahosi. Atheko paccekabuddho nandamūlakapabbhārā nikkhamitvā cārikaṁ",
  "atk-s0513a34:145_3": "caramāno bārāṇasiṁ patvā uyyāne vasitvā punadivase nagaraṁ piṇḍāya pāvisi. Tamenaṁ",
  "atk-s0513a34:145_4": "rājā disvā pasannacitto vanditvā pāsādaṁ āropetvā rājāsane nisīdāpetvā nānaggarasehi",
  "atk-s0513a34:145_5": "khādanīyabhojanīyehi parivisitvā anumodanaṁ sutvā pasanno attano uyyāne vasanatthāya",
  "atk-s0513a34:145_6": "paṭiññaṁ gāhāpetvā uyyānaṁ pavesetvā sayampi bhuttapātarāso tattha gantvā rattiṭṭhānadivāṭṭhānādīni",
  "atk-s0513a34:145_7": "saṁvidahitvā sumaṅgalaṁ nāma uyyānapālaṁ veyyāvaccakaraṁ katvā nagaraṁ pāvisi. Paccekabuddho",
  "atk-s0513a34:145_8": "tato paṭṭhāya nibaddhaṁ rājagehe bhuñjanto tattha ciraṁ vasi, sumaṅgalopi naṁ sakkaccaṁ upaṭṭhahi.",
  "atk-s0513a34:146_0": "Athekadivasaṁ paccekabuddho sumaṅgalaṁ āmantetvā ‘‘ahaṁ katipāhaṁ asukagāmaṁ nissāya",
  "atk-s0513a34:146_1": "vasitvā āgacchissāmi, rañño ārocehī’’ti vatvā pakkāmi. Sumaṅgalopi rañño ārocesi.",
  "atk-s0513a34:146_2": "Paccekabuddho katipāhaṁ tattha vasitvā sāyaṁ sūriye atthaṅgate taṁ uyyānaṁ paccāgami.",
  "atk-s0513a34:146_3": "Sumaṅgalo tassa āgatabhāvaṁ ajānanto attano gehaṁ agamāsi. Paccekabuddhopi pattacīvaraṁ",
  "atk-s0513a34:146_4": "paṭisāmetvā thokaṁ caṅkamitvā pāsāṇaphalake nisīdi. Taṁ divasaṁ pana uyyānapālassa",
  "atk-s0513a34:146_5": "gharaṁ pāhunakā āgamiṁsu. So tesaṁ sūpabyañjanatthāya ‘‘uyyāne abhayaladdhaṁ migaṁ",
  "atk-s0513a34:146_6": "māressāmī’’ti dhanuṁ ādāya uyyānaṁ gantvā migaṁ upadhārento paccekabuddhaṁ disvā",
  "atk-s0513a34:146_7": "‘‘mahāmigo bhavissatī’’ti saññāya saraṁ sannayhitvā vijjhi. Paccekabuddho sīsaṁ vivaritvā",
  "atk-s0513a34:146_8": "‘‘sumaṅgalā’’ti āha. So saṁvegappatto vanditvā ‘‘bhante, ahaṁ tumhākaṁ āgatabhāvaṁ",
  "atk-s0513a34:146_9": "ajānanto ‘migo’ti saññāya vijjhiṁ, khamatha me’’ti vatvā ‘‘hotu dāni kiṁ karissasi,",
  "atk-s0513a34:146_10": "ehi saraṁ luñcitvā gaṇhāhī’’ti vutte vanditvā saraṁ luñci, mahatī vedanā uppajji.",
  "atk-s0513a34:146_11": "Paccekabuddho tattheva parinibbāyi. Uyyānapālo ‘‘sace rājā jānissati, nāsessatī’’ti",
  "atk-s0513a34:146_12": "puttadāraṁ gahetvā tatova palāyi. Tāvadeva ‘‘paccekabuddho parinibbuto’’ti devatānubhāvena",
  "atk-s0513a34:146_13": "sakalanagaraṁ ekakolāhalaṁ jātaṁ.",
  "atk-s0513a34:147_0": "Punadivase manussā uyyānaṁ gantvā paccekabuddhaṁ disvā ‘‘uyyānapālo paccekabuddhaṁ",
  "atk-s0513a34:147_1": "māretvā palāto’’ti rañño kathayiṁsu. Rājā mahantena parivārena uyyānaṁ gantvā sattāhaṁ",
  "atk-s0513a34:147_2": "sarīrapūjaṁ katvā mahantena sakkārena jhāpetvā dhātuyo ādāya cetiyaṁ katvā taṁ pūjento",
  "atk-s0513a34:147_3": "dhammena rajjaṁ kāresi. Sumaṅgalopi ekasaṁvaccharaṁ vītināmetvā ‘‘rañño cittaṁ jānissāmī’’ti",
  "atk-s0513a34:147_4": "āgantvā ekaṁ amaccaṁ passitvā ‘‘mayi rañño cittaṁ jānāhī’’ti āha. Amaccopi rañño",
  "atk-s0513a34:147_5": "santikaṁ gantvā tassa guṇaṁ kathesi. Rājā asuṇanto viya ahosi. Puna kiñci avatvā",
  "atk-s0513a34:147_6": "rañño anattamanabhāvaṁ sumaṅgalassa kathesi. So dutiyasaṁvaccharepi āgantvā tatheva",
  "atk-s0513a34:147_7": "rājā tuṇhī ahosi. Tatiyasaṁvacchare āgantvā puttadāraṁ gahetvāva āgami. Amacco rañño",
  "atk-s0513a34:147_8": "cittamudubhāvaṁ ñatvā taṁ rājadvāre ṭhapetvā tassāgatabhāvaṁ rañño kathesi. Rājā",
  "atk-s0513a34:147_9": "taṁ pakkosāpetvā paṭisanthāraṁ katvā ‘‘sumaṅgala, kasmā tayā mama puññakkhettaṁ paccekabuddho",
  "atk-s0513a34:147_10": "mārito’’ti pucchi. So ‘‘nāhaṁ, deva, ‘paccekabuddhaṁ māremī’ti māresiṁ, apica kho",
  "atk-s0513a34:147_11": "iminā nāma kāraṇena idaṁ nāma akāsi’’nti taṁ pavattiṁ ācikkhi. Atha naṁ rājā ‘‘tena",
  "atk-s0513a34:147_12": "hi mā bhāyī’’ti samassāsetvā puna uyyānapālameva akāsi.",
  "atk-s0513a34:148_0": "Atha naṁ so amacco pucchi ‘‘deva, kasmā tumhe dve vāre sumaṅgalassa guṇaṁ sutvāpi",
  "atk-s0513a34:148_1": "kiñci na kathayittha, kasmā pana tatiyavāre sutvā taṁ pakkositvā anukampitthā’’ti?",
  "atk-s0513a34:148_2": "Rājā ‘‘tāta, raññā nāma kuddhena sahasā kiñci kātuṁ na vaṭṭati, tenāhaṁ pubbe tuṇhī",
  "atk-s0513a34:148_3": "hutvā tatiyavāre sumaṅgale mama cittassa mudubhāvaṁ ñatvā taṁ pakkosāpesi’’nti rājavattaṁ",
  "atk-s0513a34:148_4": "kathento imā gāthā āha –",
  "atk-s0513a34:149": "27.",
  "atk-s0513a34:150": " ‘‘Bhusamhi kuddhoti avekkhiyāna, na tāva daṇḍaṁ paṇayeyya issaro;",
  "atk-s0513a34:151": "Aṭṭhānaso appatirūpamattano, parassa dukkhāni bhusaṁ udīraye.",
  "atk-s0513a34:152": "28.",
  "atk-s0513a34:153": " ‘‘Yato ca jāneyya pasādamattano, atthaṁ niyuñjeyya parassa dukkaṭaṁ;",
  "atk-s0513a34:154": "Tadāyamatthoti sayaṁ avekkhiya, athassa daṇḍaṁ sadisaṁ nivesaye.",
  "atk-s0513a34:155": "29.",
  "atk-s0513a34:156": " ‘‘Na cāpi jhāpeti paraṁ na attanaṁ, amucchito yo nayate nayānayaṁ;",
  "atk-s0513a34:157": "Yo daṇḍadhāro bhavatīdha issaro, sa vaṇṇagutto siriyā na dhaṁsati.",
  "atk-s0513a34:158": "30.",
  "atk-s0513a34:159": " ‘‘Ye khattiyā se anisammakārino, paṇenti daṇḍaṁ sahasā pamucchitā;",
  "atk-s0513a34:160": "Avaṇṇasaṁyutā jahanti jīvitaṁ, ito vimuttāpi ca yanti duggatiṁ.",
  "atk-s0513a34:161": "31.",
  "atk-s0513a34:162": " ‘‘Dhamme ca ye ariyappavedite ratā, anuttarā te vacasā manasā kammunā ca;",
  "atk-s0513a34:163": "Te santisoraccasamādhisaṇṭhitā, vajanti lokaṁ dubhayaṁ tathāvidhā.",
  "atk-s0513a34:164": "32.",
  "atk-s0513a34:165": " ‘‘Rājāhamasmi narapamadānamissaro, sacepi kujjhāmi ṭhapemi attanaṁ;",
  "atk-s0513a34:166": "Nisedhayanto janataṁ tathāvidhaṁ, paṇemi daṇḍaṁ anukampa yoniso’’ti.",
  "atk-s0513a34:167_0": "Tattha avekkhiyānāti avekkhitvā jānitvā. Idaṁ vuttaṁ hoti – tāta, pathavissaro rājā",
  "atk-s0513a34:167_1": "nāma ‘‘ahaṁ bhusaṁ kuddho balavakodhābhibhūto’’ti ñatvā aṭṭhavatthukādibhedaṁ daṇḍaṁ",
  "atk-s0513a34:167_2": "parassa na paṇayeyya na vatteyya. Kiṁkāraṇā? Kuddho hi aṭṭhavatthukaṁ soḷasavatthukaṁ",
  "atk-s0513a34:167_3": "katvā aṭṭhānena akāraṇena attano rājabhāvassa ananurūpaṁ ‘‘imaṁ ettakaṁ nāma āharatha,",
  "atk-s0513a34:167_4": "idañca tassa karothā’’ti parassa bhusaṁ dukkhāni balavadukkhāni udīraye.",
  "atk-s0513a34:168_0": "Yatoti yadā. Idaṁ vuttaṁ hoti – yadā pana rājā parasmiṁ uppannaṁ attano pasādaṁ jāneyya,",
  "atk-s0513a34:168_1": "atha parassa dukkaṭaṁ atthaṁ niyuñjeyya upaparikkheyya, tadā evaṁ niyuñjanto ‘‘ayaṁ",
  "atk-s0513a34:168_2": "nāmettha attho, ayaṁ etassa doso’’ti sayaṁ attapaccakkhaṁ katvā athassa aparādhakārakassa",
  "atk-s0513a34:168_3": "aṭṭhavatthukahetu aṭṭheva, soḷasavatthukahetu soḷaseva kahāpaṇe gaṇhamāno daṇḍaṁ",
  "atk-s0513a34:168_4": "sadisaṁ katadosānurūpaṁ nivesaye ṭhapeyya pavatteyyāti.",
  "atk-s0513a34:169_0": "Amucchitoti chandādīhi agatikilesehi amucchito anabhibhūto hutvā yo nayānayaṁ nayate",
  "atk-s0513a34:169_1": "upaparikkhati, so neva paraṁ jhāpeti, na attānaṁ. Chandādivasena hi ahetukaṁ daṇḍaṁ",
  "atk-s0513a34:169_2": "pavattento parampi tena daṇḍena jhāpeti dahati pīḷeti, attānampi tatonidānena pāpena.",
  "atk-s0513a34:169_3": "Ayaṁ pana na paraṁ jhāpeti, na attānaṁ. Yo daṇḍadhāro bhavatīdha issaroti yo idha",
  "atk-s0513a34:169_4": "pathavissaro rājā idha sattaloke dosānucchavikaṁ daṇḍaṁ pavattento daṇḍadhāro hoti.",
  "atk-s0513a34:169_5": "Sa vaṇṇaguttoti guṇavaṇṇena ceva yasavaṇṇena ca gutto rakkhito siriyā na dhaṁsati",
  "atk-s0513a34:169_6": "na parihāyati . Avaṇṇasaṁyutā jahantīti adhammikā lolarājāno avaṇṇena yuttā hutvā jīvitaṁ jahanti.",
  "atk-s0513a34:170_0": "Dhamme ca ye ariyappavediteti ye rājāno ācāraariyehi dhammikarājūhi pavedite dasavidhe",
  "atk-s0513a34:170_1": "rājadhamme ratā. Anuttarā teti te vacasā manasā kammunā ca tīhipi etehi anuttarā",
  "atk-s0513a34:170_2": "jeṭṭhakā. Te santisoraccasamādhisaṇṭhitāti te agatipahānena kilesasantiyañca susīlyasaṅkhāte",
  "atk-s0513a34:170_3": "soracce ca ekaggatāsamādhimhi ca saṇṭhitā patiṭṭhitā dhammikarājāno. Vajanti lokaṁ",
  "atk-s0513a34:170_4": "dubhayanti dhammena rajjaṁ kāretvā manussalokato devalokaṁ, devalokato manussalokanti",
  "atk-s0513a34:170_5": "ubhayalokameva vajanti, nirayādīsu na nibbattanti. Narapamadānanti narānañca nārīnañca.",
  "atk-s0513a34:170_6": "Ṭhapemi attananti kuddhopi kodhavasena agantvā attānaṁ porāṇakarājūhi ṭhapitanayasmiṁyeva",
  "atk-s0513a34:170_7": "dhamme ṭhapemi, vinicchayadhammaṁ na bhindāmīti.",
  "atk-s0513a34:171_0": "Evaṁ chahi gāthāhi raññā attano guṇe kathite sabbāpi rājaparisā tuṭṭhā ‘‘ayaṁ sīlācāraguṇasampatti",
  "atk-s0513a34:171_1": "tumhākaññeva anurūpā’’ti rañño guṇe kathesuṁ. Sumaṅgalo pana parisāya kathitāvasāne",
  "atk-s0513a34:171_2": "uṭṭhāya rājānaṁ vanditvā añjaliṁ paggayha rañño thutiṁ karonto tisso gāthā abhāsi –",
  "atk-s0513a34:172": "33.",
  "atk-s0513a34:173": " ‘‘Sirī ca lakkhī ca taveva khattiya, janādhipa mā vijahi kudācanaṁ;",
  "atk-s0513a34:174": "Akkodhano niccapasannacitto, anīgho tuvaṁ vassasatāni pālaya.",
  "atk-s0513a34:175": "34.",
  "atk-s0513a34:176": " ‘‘Guṇehi etehi upeta khattiya, ṭhitamariyavattī suvaco akodhano;",
  "atk-s0513a34:177": "Sukhī anuppīḷa pasāsa mediniṁ, ito vimuttopi ca yāhi suggatiṁ.",
  "atk-s0513a34:178": "35.",
  "atk-s0513a34:179": " ‘‘Evaṁ sunītena subhāsitena, dhammena ñāyena upāyaso nayaṁ;",
  "atk-s0513a34:180": "Nibbāpaye saṅkhubhitaṁ mahājanaṁ, mahāva megho salilena medini’’nti.",
  "atk-s0513a34:181_0": "Tattha sirī ca lakkhī cāti parivārasampatti ca paññā ca. Anīghoti niddukkho hutvā.",
  "atk-s0513a34:181_1": "Upeta khattiyāti upeto khattiya, ayameva vā pāṭho. Ṭhitamariyavattīti ṭhitaariyavatti,",
  "atk-s0513a34:181_2": "ariyavatti nāma dasarājadhammasaṅkhātaṁ porāṇarājavattaṁ, tattha patiṭṭhitattā ṭhitarājadhammo",
  "atk-s0513a34:181_3": "hutvāti attho. Anuppīḷa pasāsa medininti anuppīḷaṁ pasāsa mediniñca, ayameva vā pāṭho.",
  "atk-s0513a34:181_4": "Sunītenāti sunayena suṭṭhu kāraṇena. Dhammenāti dasakusalakammapathadhammena. Ñāyenāti",
  "atk-s0513a34:181_5": "purimapadasseva vevacanaṁ. Upāyasoti upāyakosallena. Nayanti nayanto rajjaṁ anusāsanto",
  "atk-s0513a34:181_6": "dhammikarājā. Nibbāpayeti imāya paṭipattiyā kāyikacetasikadukkhaṁ darathaṁ apanento",
  "atk-s0513a34:181_7": "kāyikacetasikadukkhasaṅkhubhitampi mahājanaṁ mahāmegho salilena mediniṁ viya nibbāpeyya,",
  "atk-s0513a34:181_8": "tvampi tatheva nibbāpehīti dassento evamāha.",
  "atk-s0513a34:182": "Satthā kosalarañño ovādavasena imaṁ dhammadesanaṁ āharitvā jātakaṁ samodhānesi – ‘‘tadā paccekabuddho parinibbuto, sumaṅgalo ānando ahosi, rājā pana ahameva ahosi’’nti.",
  "atk-s0513a34:183": "Sumaṅgalajātakavaṇṇanā catutthā.",
  "atk-s0513a34:185": " [421] 5. Gaṅgamālajātakavaṇṇanā",
  "atk-s0513a34:186_0": "Aṅgārajātāti idaṁ satthā jetavane viharanto uposathakammaṁ ārabbha kathesi. Ekadivasañhi",
  "atk-s0513a34:186_1": "satthā uposathike upāsake āmantetvā ‘‘upāsakā sādhurūpaṁ vo kataṁ uposathaṁ upavasantehi,",
  "atk-s0513a34:186_2": "dānaṁ dātabbaṁ, sīlaṁ rakkhitabbaṁ, kodho na kātabbo, mettā bhāvetabbā, uposathavāso",
  "atk-s0513a34:186_3": "vasitabbo, porāṇakapaṇḍitā hi ekaṁ upaḍḍhuposathakammaṁ nissāya mahāyasaṁ labhiṁsū’’ti",
  "atk-s0513a34:186_4": "vatvā tehi yācito atītaṁ āhari.",
  "atk-s0513a34:187_0": "Atīte bārāṇasiyaṁ brahmadatte rajjaṁ kārente tasmiṁ nagare suciparivāro nāma seṭṭhi",
  "atk-s0513a34:187_1": "ahosi asītikoṭidhanavibhavo dānādipuññābhirato. Tassa puttadārāpi parijanopi antamaso",
  "atk-s0513a34:187_2": "tasmiṁ ghare vacchapālakāpi sabbe māsassa cha divase uposathaṁ upavasanti. Tadā bodhisatto",
  "atk-s0513a34:187_3": "ekasmiṁ daliddakule nibbattitvā bhatiṁ katvā kicchena jīvati. So ‘‘bhatiṁ karissāmī’’ti",
  "atk-s0513a34:187_4": "tassa gehaṁ gantvā vanditvā ekamantaṁ ṭhito ‘‘kiṁ āgatosī’’ti vutte ‘‘tumhākaṁ gehe",
  "atk-s0513a34:187_5": "bhatiyā kammakaraṇattha’’nti āha. Seṭṭhi aññesaṁ bhatikānaṁ āgatadivaseyeva ‘‘imasmiṁ",
  "atk-s0513a34:187_6": "gehe kammaṁ karontā sīlaṁ rakkhanti, sīlaṁ rakkhituṁ sakkontā kammaṁ karothā’’ti",
  "atk-s0513a34:187_7": "vadati, bodhisattassa pana sīlarakkhaṇaācikkhaṇe saññaṁ akatvā ‘‘sādhu , tāta, attano",
  "atk-s0513a34:187_8": "bhatiṁ jānitvā kammaṁ karohī’’ti āha. So tato paṭṭhāya suvaco hutvā uraṁ datvā attano",
  "atk-s0513a34:187_9": "kilamathaṁ agaṇetvā tassa sabbakiccāni karoti, pātova kammantaṁ gantvā sāyaṁ āgacchati.",
  "atk-s0513a34:188_0": "Athekadivasaṁ nagare chaṇaṁ ghosesuṁ. Mahāseṭṭhi dāsiṁ āmantetvā ‘‘ajjuposathadivaso,",
  "atk-s0513a34:188_1": "gehe kammakarānaṁ pātova bhattaṁ pacitvā dehi, kālasseva bhuñjitvā uposathikā bhavissantī’’ti",
  "atk-s0513a34:188_2": "āha. Bodhisatto kālasseva uṭṭhāya kammantaṁ agamāsi, ‘‘ajjuposathiko bhaveyyāsī’’ti",
  "atk-s0513a34:188_3": "tassa koci nārocesi. Sesakammakarā pātova bhuñjitvā uposathikāva ahesuṁ. Seṭṭhipi",
  "atk-s0513a34:188_4": "saputtadāro saparijano uposathaṁ adhiṭṭhahi, sabbepi uposathikā attano attano vasanaṭṭhānaṁ",
  "atk-s0513a34:188_5": "gantvā sīlaṁ āvajjentā nisīdiṁsu. Bodhisatto sakaladivasaṁ kammaṁ katvā sūriyatthaṅgamanavelāya",
  "atk-s0513a34:188_6": "āgato. Athassa bhattakārikā hatthadhovanaṁ datvā pātiyaṁ bhattaṁ vaḍḍhetvā upanāmesi.",
  "atk-s0513a34:188_7": "Bodhisatto ‘‘aññesu divasesu imāya velāya mahāsaddo hoti, ajja kahaṁ gatā’’ti pucchi.",
  "atk-s0513a34:188_8": "‘‘Sabbe uposathaṁ samādiyitvā attano attano vasanaṭṭhānāni gatā’’ti. Taṁ sutvā bodhisatto",
  "atk-s0513a34:188_9": "cintesi ‘‘ettakānaṁ sīlavantānaṁ antare ahaṁ eko dussīlo hutvā na vasissāmi, idāni",
  "atk-s0513a34:188_10": "uposathaṅgesu adhiṭṭhitesu hoti nu kho uposathakammaṁ, no’’ti. So gantvā seṭṭhiṁ",
  "atk-s0513a34:188_11": "pucchi. Atha naṁ seṭṭhi ‘‘tāta pātova anadhiṭṭhitattā sakalaṁ uposathakammaṁ na hoti,",
  "atk-s0513a34:188_12": "upaḍḍhuposathakammaṁ pana hotī’’ti āha.",
  "atk-s0513a34:189_0": "So ‘‘ettakampi hotū’’ti seṭṭhissa santike samādinnasīlo hutvā uposathakammaṁ adhiṭṭhāya",
  "atk-s0513a34:189_1": "attano vasanokāsaṁ pavisitvā sīlaṁ āvajjento nipajji. Athassa sakaladivasaṁ nirāhāratāya",
  "atk-s0513a34:189_2": "pacchimayāmasamanantare satthakavātā samuṭṭhahiṁsu. Seṭṭhinā nānāvidhāni bhesajjāni",
  "atk-s0513a34:189_3": "āharitvā ‘‘bhuñjā’’ti vuccamānopi ‘‘uposathaṁ na bhindissāmi, jīvitapariyantikaṁ",
  "atk-s0513a34:189_4": "katvā samādiyi’’nti āha. Balavavedanā uppajji, aruṇuggamanavelāya satiṁ paccupaṭṭhāpetuṁ",
  "atk-s0513a34:189_5": "nāsakkhi. Atha naṁ ‘‘idāni marissatī’’ti nīharitvā ‘‘osārake nipajjāpesuṁ. Tasmiṁ",
  "atk-s0513a34:189_6": "khaṇe bārāṇasirājā rathavaragato mahantena parivārena nagaraṁ padakkhiṇaṁ karonto",
  "atk-s0513a34:189_7": "taṁ ṭhānaṁ sampāpuṇi. Bodhisatto tassa siriṁ oloketvā tasmiṁ lobhaṁ uppādetvā rajjaṁ",
  "atk-s0513a34:189_8": "patthesi. So cavitvā upaḍḍhuposathakammanissandena tassa aggamahesiyā kucchimhi paṭisandhiṁ",
  "atk-s0513a34:189_9": "gaṇhi. Sā laddhagabbhaparihārā dasamāsaccayena puttaṁ vijāyi, ‘‘udayakumāro’’tissa",
  "atk-s0513a34:189_10": "nāmaṁ akaṁsu. So vayappatto sabbasippesu nipphattiṁ pāpuṇi, jātissarañāṇena attano",
  "atk-s0513a34:189_11": "pubbakammaṁ saritvā ‘‘appakassa kammassa phalaṁ mama ida’’nti abhikkhaṇaṁ udānaṁ",
  "atk-s0513a34:189_12": "udānesi. So pitu accayena rajjaṁ patvāpi attano mahantaṁ sirivibhavaṁ oloketvā tadeva udānaṁ udānesi.",
  "atk-s0513a34:190_0": "Athekadivasaṁ nagare chaṇaṁ sajjayiṁsu, mahājano kīḷāpasuto ahosi. Tadā bārāṇasiyā",
  "atk-s0513a34:190_1": "uttaradvāravāsī eko bhatiko udakabhatiṁ katvā laddhaṁ aḍḍhamāsakaṁ pākāriṭṭhakāya",
  "atk-s0513a34:190_2": "antare ṭhapetvā bhatiṁ karonto dakkhiṇadvāraṁ patvā tattha udakabhatimeva katvā jīvamānāya",
  "atk-s0513a34:190_3": "ekāya kapaṇitthiyā saddhiṁ saṁvāsaṁ kappesi. Sā taṁ āha – ‘‘sāmi, nagare chaṇo vattati,",
  "atk-s0513a34:190_4": "sace te kiñci atthi, mayampi kīḷeyyāmā’’ti? ‘‘Āma, atthī’’ti. ‘‘Kittakaṁ, sāmī’’ti?",
  "atk-s0513a34:190_5": "‘‘Aḍḍhamāsako’’ti. ‘‘Kahaṁ so’’ti? ‘‘Uttaradvāre iṭṭhakabbhantare ṭhapitoti ito me",
  "atk-s0513a34:190_6": "dvādasayojanantare nidhānaṁ, tava pana hatthe kiñci atthī’’ti? ‘‘Āma, atthī’’ti.",
  "atk-s0513a34:190_7": "‘‘Kittaka’’nti? ‘‘Aḍḍhamāsakovā’’ti. ‘‘Iti tava aḍḍhamāsako, mama aḍḍhamāsakoti māsakova",
  "atk-s0513a34:190_8": "hoti, tato ekena koṭṭhāsena mālaṁ, ekena koṭṭhāsena gandhaṁ, ekena koṭṭhāsena suraṁ",
  "atk-s0513a34:190_9": "gahetvā kīḷissāma, gaccha tayā ṭhapitaṁ aḍḍhamāsakaṁ āharā’’ti. So ‘‘bhariyāya me",
  "atk-s0513a34:190_10": "santikā kathā laddhā’’ti haṭṭhatuṭṭho ‘‘bhadde, mā cintayi, āharissāmi na’’nti vatvā",
  "atk-s0513a34:190_11": "pakkāmi. Nāgabalo bhatiko cha yojanāni atikkamma majjhanhikasamaye vītaccikaṅgārasanthataṁ",
  "atk-s0513a34:190_12": "viya uṇhaṁ vālukaṁ maddanto dhanalobhena haṭṭhapahaṭṭho kasāvarattanivāsano kaṇṇe",
  "atk-s0513a34:190_13": "tālapaṇṇaṁ piḷandhitvā ekena āyogavattena gītaṁ gāyanto rājaṅgaṇena pāyāsi.",
  "atk-s0513a34:191_0": "Udayarājā sīhapañjaraṁ vivaritvā ṭhito taṁ tathā gacchantaṁ disvā ‘‘kiṁ nu kho esa",
  "atk-s0513a34:191_1": "evarūpaṁ vātātapaṁ agaṇetvā haṭṭhatuṭṭho gāyanto gacchati, pucchissāmi na’’nti cintetvā",
  "atk-s0513a34:191_2": "pakkosanatthāya ekaṁ purisaṁ pahiṇi. Tena gantvā ‘‘rājā taṁ pakkosatī’’ti vutte ‘‘rājā",
  "atk-s0513a34:191_3": "mayhaṁ kiṁ hoti, nāhaṁ rājānaṁ jānāmī’’ti vatvā balakkārena nīto ekamantaṁ aṭṭhāsi.",
  "atk-s0513a34:191_4": "Atha naṁ rājā pucchanto dve gāthā abhāsi –",
  "atk-s0513a34:192": "36.",
  "atk-s0513a34:193": " ‘‘Aṅgārajātā pathavī, kukkuḷānugatā mahī;",
  "atk-s0513a34:194": "Atha gāyasi vattāni, na taṁ tapati ātapo.",
  "atk-s0513a34:195": "37.",
  "atk-s0513a34:196": " ‘‘Uddhaṁ tapati ādicco, adho tapati vālukā;",
  "atk-s0513a34:197": "Atha gāyasi vattāni, na taṁ tapati ātapo’’ti.",
  "atk-s0513a34:198_0": "Tattha aṅgārajātāti bho purisa, ayaṁ pathavī vītaccikaṅgārā viya uṇhajātā. Kukkuḷānugatāti",
  "atk-s0513a34:198_1": "ādittachārikasaṅkhātena kukkuḷena viya uṇhavālukāya anugatā. Vattānīti āyogavattāni",
  "atk-s0513a34:198_2": "āropetvā gītaṁ gāyasīti.",
  "atk-s0513a34:199": "So rañño kathaṁ sutvā tatiyaṁ gāthamāha –",
  "atk-s0513a34:200": "38.",
  "atk-s0513a34:201": " ‘‘Na maṁ tapati ātapo, ātapā tapayanti maṁ;",
  "atk-s0513a34:202": "Atthā hi vividhā rāja, te tapanti na ātapo’’ti.",
  "atk-s0513a34:203_0": "Tattha ātapāti vatthukāmakilesakāmā. Purisañhi te abhitapanti, tasmā ‘‘ātapā’’ti",
  "atk-s0513a34:203_1": "vuttā. Atthā hi vividhāti, mahārāja, mayhaṁ vatthukāmakilesakāme nissāya kattabbā",
  "atk-s0513a34:203_2": "nānākiccasaṅkhātā vividhā atthā atthi, te maṁ tapanti, na ātapoti.",
  "atk-s0513a34:204_0": "Atha naṁ rājā ‘‘ko nāma te attho’’ti pucchi. So āha ‘‘ahaṁ, deva, dakkhiṇadvāre kapaṇitthiyā",
  "atk-s0513a34:204_1": "saddhiṁ saṁvāsaṁ kappesiṁ, sā maṁ ‘chaṇaṁ kīḷissāma, atthi te kiñci hatthe’ti pucchi,",
  "atk-s0513a34:204_2": "atha naṁ ahaṁ ‘mama nidhānaṁ uttaradvāre pākārantare ṭhapita’nti avacaṁ, sā ‘gaccha",
  "atk-s0513a34:204_3": "taṁ āhara, ubhopi kīḷissāmā’ti maṁ pahiṇi, sā me tassā kathā hadayaṁ na vijahati,",
  "atk-s0513a34:204_4": "taṁ maṁ anussarantaṁ kāmatapo tapati, ayaṁ me, deva, attho’’ti. Atha ‘‘evarūpaṁ vātātapaṁ",
  "atk-s0513a34:204_5": "agaṇetvā kiṁ te tussanakāraṇaṁ, yena gāyanto gacchasī’’ti? ‘‘Deva, taṁ nidhānaṁ āharitvā",
  "atk-s0513a34:204_6": "‘tāya saddhiṁ abhiramissāmī’ti iminā kāraṇena tuṭṭho gāyāmī’’ti. ‘‘Kiṁ pana te, bho",
  "atk-s0513a34:204_7": "purisa, uttaradvāre ṭhapitanidhānaṁ satasahassamattaṁ atthī’’ti? ‘‘Natthi, devā’’ti.",
  "atk-s0513a34:204_8": "Rājā ‘‘tena hi paññāsa sahassāni, cattālīsa, tiṁsa, vīsa, dasa, sahassaṁ, pañca satāni,",
  "atk-s0513a34:204_9": "cattāri, tīṇi, dve, ekaṁ, sataṁ, paññāsaṁ, cattālīsaṁ, tiṁsaṁ, vīsaṁ, dasa, pañca,",
  "atk-s0513a34:204_10": "cattāri, tayo, dve, eko kahāpaṇo, aḍḍho, pādo, cattāro māsakā, tayo, dve, eko māsako’’ti",
  "atk-s0513a34:204_11": "pucchi. Sabbaṁ paṭikkhipitvā ‘‘aḍḍhamāsako’’ti vutto ‘‘āma, deva, ettakaṁ mayhaṁ",
  "atk-s0513a34:204_12": "dhanaṁ, taṁ āharitvā tāya saddhiṁ abhiramissāmīti gacchāmi, tāya pītiyā tena somanassena",
  "atk-s0513a34:204_13": "na maṁ esa vātātapo tapatī’’ti āha.",
  "atk-s0513a34:205_0": "Atha naṁ rājā ‘‘bho purisa, evarūpe ātape tattha mā gami, ahaṁ te aḍḍhamāsakaṁ dassāmī’’ti",
  "atk-s0513a34:205_1": "āha. ‘‘Deva, ahaṁ tumhākaṁ kathāya ṭhatvā tañca gaṇhissāmi, itarañca dhanaṁ na nāsessāmi,",
  "atk-s0513a34:205_2": "mama gamanaṁ ahāpetvā tampi gahessāmī’’ti. ‘‘Bho purisa, nivatta, māsakaṁ te dassāmi,",
  "atk-s0513a34:205_3": "dve māsakehi evaṁ vaḍḍhetvā koṭiṁ koṭisataṁ aparimitaṁ dhanaṁ dassāmi, nivattā’’ti",
  "atk-s0513a34:205_4": "vuttepi ‘‘deva, taṁ gahetvā itarampi gaṇhissāmi’’icceva āha. Tato seṭṭhiṭṭhānādīhi",
  "atk-s0513a34:205_5": "ṭhānantarehi palobhito yāva uparajjā tatheva vatvā ‘‘upaḍḍharajjaṁ te dassāmi, nivattā’’ti",
  "atk-s0513a34:205_6": "vutte sampaṭicchi. Rājā ‘‘gacchatha mama sahāyassa kesamassuṁ kāretvā nhāpetvā alaṅkaritvā",
  "atk-s0513a34:205_7": "ānetha na’’nti amacce āṇāpesi. Amaccā tathā akaṁsu. Rājā rajjaṁ dvidhā bhinditvā",
  "atk-s0513a34:205_8": "tassa upaḍḍharajjaṁ adāsi. ‘‘So pana taṁ gahetvāpi aḍḍhamāsakapemena uttarapassaṁ",
  "atk-s0513a34:205_9": "gatoyevā’’ti vadanti. So aḍḍhamāsakarājā nāma ahosi. Te samaggā sammodamānā rajjaṁ",
  "atk-s0513a34:205_10": "kārentā ekadivasaṁ uyyānaṁ gamiṁsu. Tattha kīḷitvā udayarājā aḍḍhamāsakarañño aṅke",
  "atk-s0513a34:205_11": "sīsaṁ katvā nipajji. Tasmiṁ niddaṁ okkante parivāramanussā kīḷānubhavanavasena tattha tattha agamaṁsu.",
  "atk-s0513a34:206_0": "Aḍḍhamāsakarājā ‘‘kiṁ me niccakālaṁ upaḍḍharajjena, imaṁ māretvā ahameva sakalarajjaṁ",
  "atk-s0513a34:206_1": "kāressāmī’’ti khaggaṁ abbāhitvā ‘‘paharissāmi na’’nti cintetvā puna ‘‘ayaṁ rājā maṁ",
  "atk-s0513a34:206_2": "daliddakapaṇaṁ manussaṁ attanā samānaṁ katvā mahante issariye patiṭṭhapesi, evarūpaṁ",
  "atk-s0513a34:206_3": "nāma yasadāyakaṁ māretvā rajjaṁ kāressāmīti mama icchā uppannā, ayuttaṁ vata me kamma’’nti",
  "atk-s0513a34:206_4": "satiṁ paṭilabhitvā asiṁ pavesesi. Athassa dutiyampi tatiyampi tatheva cittaṁ uppajji.",
  "atk-s0513a34:206_5": "Tato cintesi ‘‘idaṁ cittaṁ punappunaṁ uppajjamānaṁ maṁ pāpakamme niyojeyyā’’ti. So",
  "atk-s0513a34:206_6": "asiṁ bhūmiyaṁ khipitvā rājānaṁ uṭṭhāpetvā ‘‘khamāhi me, devā’’ti pādesu pati. ‘‘Nanu",
  "atk-s0513a34:206_7": "samma, tava mamantare doso natthī’’ti? ‘‘Atthi, mahārāja, ahaṁ idaṁ nāma akāsi’’nti.",
  "atk-s0513a34:206_8": "‘‘Tena hi samma, khamāmi te, icchanto pana rajjaṁ kārehi, ahaṁ uparājā hutvā taṁ",
  "atk-s0513a34:206_9": "upaṭṭhahissāmī’’ti. So ‘‘na me, deva, rajjena attho, ayañhi taṇhā maṁ apāyesu nibbattāpessati,",
  "atk-s0513a34:206_10": "tava rajjaṁ tvameva gaṇha, ahaṁ pabbajissāmi, diṭṭhaṁ me kāmassa mūlaṁ, ayañhi saṅkappena",
  "atk-s0513a34:206_11": "vaḍḍhati, na dāni naṁ tato paṭṭhāya saṅkappessāmī’’ti udānento catutthaṁ gāthamāha –",
  "atk-s0513a34:207": "39.",
  "atk-s0513a34:208": " ‘‘Addasaṁ kāma te mūlaṁ, saṅkappā kāma jāyasi;",
  "atk-s0513a34:209": "Na taṁ saṅkappayissāmi, evaṁ kāma na hehisī’’ti.",
  "atk-s0513a34:210": "Tattha evanti evaṁ mamantare. Na hehisīti na uppajjissasīti.",
  "atk-s0513a34:211": "Evañca pana vatvā puna kāmesu anuyuñjantassa mahājanassa dhammaṁ desento pañcamaṁ gāthamāha –",
  "atk-s0513a34:212": "40.",
  "atk-s0513a34:213": " ‘‘Appāpi kāmā na alaṁ, bahūhipi na tappati;",
  "atk-s0513a34:214": "Ahahā bālalapanā, parivajjetha jaggato’’ti.",
  "atk-s0513a34:215_0": "Tattha ahahāti saṁvegadīpanaṁ. Jaggatoti jagganto. Idaṁ vuttaṁ hoti – mahārāja, imassa",
  "atk-s0513a34:215_1": "mahājanassa appakāpi vatthukāmakilesakāmā na alaṁ pariyattāva, bahūhipi ca tehi na",
  "atk-s0513a34:215_2": "tappateva, ‘‘aho ime mama rūpā mama saddā’’ti lapanato bālalapanā kāmā, ime vipassanaṁ",
  "atk-s0513a34:215_3": "vaḍḍhetvā bodhipakkhiyānaṁ dhammānaṁ bhāvanānuyogamanuyutto jagganto kulaputto parivajjetha,",
  "atk-s0513a34:215_4": "pariññāpahānābhisamayehi abhisametvā pajaheyyāti.",
  "atk-s0513a34:216_0": "Evaṁ so mahājanassa dhammaṁ desetvā udayarājānaṁ rajjaṁ paṭicchāpetvā mahājanaṁ assumukhaṁ",
  "atk-s0513a34:216_1": "rodamānaṁ pahāya himavantaṁ pavisitvā pabbajitvā jhānābhiññāyo nibbattetvā vihāsi.",
  "atk-s0513a34:216_2": "Tassa pabbajitakāle rājā taṁ udānaṁ sakalaṁ katvā udānento chaṭṭhaṁ gāthamāha –",
  "atk-s0513a34:217": "41.",
  "atk-s0513a34:218": " ‘‘Appassa kammassa phalaṁ mamedaṁ, udayo ajjhāgamā mahattapattaṁ;",
  "atk-s0513a34:219": "Suladdhalābho vata māṇavassa, yo pabbajī kāmarāgaṁ pahāyā’’ti.",
  "atk-s0513a34:220_0": "Tattha udayoti attānaṁ sandhāya vadati. Mahattapattanti mahantabhāvappattaṁ vipulaṁ",
  "atk-s0513a34:220_1": "issariyaṁ ajjhāgamā. Māṇavassāti sattassa mayhaṁ sahāyassa suladdhalābho, yo kāmarāgaṁ",
  "atk-s0513a34:220_2": "pahāya pabbajitoti adhippāyenevamāha.",
  "atk-s0513a34:221_0": "Imissā pana gāthāya na koci atthaṁ jānāti. Atha naṁ ekadivasaṁ aggamahesī gāthāya",
  "atk-s0513a34:221_1": "atthaṁ pucchi, rājā na kathesi. Eko panassa gaṅgamālo nāma maṅgalanhāpito, so rañño",
  "atk-s0513a34:221_2": "massuṁ karonto paṭhamaṁ khuraparikammaṁ katvā pacchā saṇḍāsena lomāni gaṇhāti, rañño",
  "atk-s0513a34:221_3": "ca khuraparikammakāle sukhaṁ hoti, lomaharaṇakāle dukkhaṁ. So paṭhamaṁ tassa varaṁ",
  "atk-s0513a34:221_4": "dātukāmo hoti, pacchā sīsacchedanamākaṅkhati. Athekadivasaṁ ‘‘bhadde, amhākaṁ gaṅgamālakappako",
  "atk-s0513a34:221_5": "bālo’’ti deviyā tamatthaṁ ārocetvā ‘‘ki pana, deva, kātuṁ vaṭṭatī’’ti vutte ‘‘paṭhamaṁ",
  "atk-s0513a34:221_6": "saṇḍāsena lomāni gahetvā pacchā khuraparikamma’’nti āha. Sā taṁ kappakaṁ pakkosāpetvā",
  "atk-s0513a34:221_7": "‘‘tāta, idāni rañño massukaraṇadivase paṭhamaṁ lomāni gahetvā pacchā khuraparikammaṁ",
  "atk-s0513a34:221_8": "kareyyāsi, raññā ca ‘varaṁ gaṇhāhī’ti vutte ‘aññena, deva, me attho natthi, tumhākaṁ",
  "atk-s0513a34:221_9": "udānagāthāya atthaṁ ācikkhathā’ti vadeyyāsi, ahaṁ te bahuṁ dhanaṁ dassāmī’’ti āha.",
  "atk-s0513a34:221_10": "So ‘‘sādhū’’ti sampaṭicchitvā massukaraṇadivase paṭhamaṁ saṇḍāsaṁ gaṇhi. ‘‘Kiṁ, bhaṇe",
  "atk-s0513a34:221_11": "gaṅgamāla, apubbaṁ te karaṇa’’nti raññā vutte ‘‘deva, kappakā nāma apubbampi karontī’’ti",
  "atk-s0513a34:221_12": "vatvā paṭhamaṁ lomāni gahetvā pacchā khuraparikammaṁ akāsi. Rājā ‘‘varaṁ gaṇhāhī’’ti",
  "atk-s0513a34:221_13": "āha. ‘‘Deva, aññena me attho natthi, tumhākaṁ udānagāthāya atthaṁ kathethā’’ti. Rājā",
  "atk-s0513a34:221_14": "attano daliddakāle kataṁ kathetuṁ lajjanto ‘‘tāta, iminā te varena ko attho, aññaṁ",
  "atk-s0513a34:221_15": "gaṇhāhī’’ti āha. ‘‘Etameva dehi, devā’’ti. So musāvādabhayena ‘‘sādhū’’ti sampaṭicchitvā",
  "atk-s0513a34:221_16": "kummāsapiṇḍijātake vuttanayeneva sabbaṁ saṁvidahāpetvā ratanapallaṅke nisīditvā ‘‘ahaṁ",
  "atk-s0513a34:221_17": "gaṅgamāla, purimabhave imasmiṁyeva nagare’’ti sabbaṁ purimakiriyaṁ ācikkhitvā ‘‘iminā",
  "atk-s0513a34:221_18": "kāraṇena upaḍḍhagāthaṁ, ‘sahāyo pana me pabbajito, ahaṁ pamatto hutvā rajjameva kāremī’ti",
  "atk-s0513a34:221_19": "iminā kāraṇena pacchā upaḍḍhagāthaṁ vadāmī’’ti udānassa atthaṁ kathesi.",
  "atk-s0513a34:222_0": "Taṁ sutvā kappako ‘‘upaḍḍhuposathakammena kira raññā ayaṁ sampatti laddhā, kusalaṁ",
  "atk-s0513a34:222_1": "nāma kātabbameva, yaṁnūnāhaṁ pabbajitvā attano patiṭṭhaṁ kareyya’’nti cintetvā ñātibhogaparivaṭṭaṁ",
  "atk-s0513a34:222_2": "pahāya rājānaṁ pabbajjaṁ anujānāpetvā himavantaṁ gantvā isipabbajjaṁ pabbajitvā tilakkhaṇaṁ",
  "atk-s0513a34:222_3": "āropento vipassanaṁ vaḍḍhetvā paccekabodhiṁ patvā iddhiyā nibbattapattacīvaradharo",
  "atk-s0513a34:222_4": "gandhamādanapabbate pañcachabbassāni vasitvā ‘‘bārāṇasirājānaṁ olokessāmī’’ti ākāsenāgantvā",
  "atk-s0513a34:222_5": "uyyāne maṅgalasilāyaṁ nisīdi. Uyyānapālo sañjānitvā gantvā rañño ārocesi ‘‘deva,",
  "atk-s0513a34:222_6": "gaṅgamālo paccekabuddho hutvā ākāsenāgantvā uyyāne nisinno’’ti. Rājā taṁ sutvā ‘‘paccekabuddhaṁ",
  "atk-s0513a34:222_7": "vandissāmī’’ti vegena nikkhami. Rājamātā ca puttena saddhiṁyeva nikkhami. Rājā uyyānaṁ",
  "atk-s0513a34:222_8": "pavisitvā taṁ vanditvā ekamantaṁ nisīdi saddhiṁ parisāya. So raññā saddhiṁ paṭisanthāraṁ",
  "atk-s0513a34:222_9": "karonto ‘‘kiṁ, brahmadatta, appamattosi, dhammena rajjaṁ kāresi, dānādīni puññāni",
  "atk-s0513a34:222_10": "karosī’’ti rājānaṁ kulanāmena ālapitvā paṭisanthāraṁ karoti. Taṁ sutvā rañño mātā",
  "atk-s0513a34:222_11": "‘‘ayaṁ hīnajacco malamajjako nhāpitaputto attānaṁ na jānāti, mama puttaṁ pathavissaraṁ",
  "atk-s0513a34:222_12": "jātikhattiyaṁ ‘brahmadattā’ti nāmenālapatī’’ti kujjhitvā sattamaṁ gāthamāha –",
  "atk-s0513a34:223": "42.",
  "atk-s0513a34:224": " ‘‘Tapasā pajahanti pāpakammaṁ, tapasā nhāpitakumbhakārabhāvaṁ;",
  "atk-s0513a34:225": "Tapasā abhibhuyya gaṅgamāla, nāmenālapasajja brahmadattā’’ti.",
  "atk-s0513a34:226_0": "Tassattho – ime tāva sattā tapasā attanā katena tapoguṇena pāpakammaṁ jahanti, kiṁ",
  "atk-s0513a34:226_1": "panete tapasā nhāpitakumbhakārabhāvampi jahanti, yaṁ tvaṁ gaṅgamāla, attano tapasā",
  "atk-s0513a34:226_2": "abhibhuyya mama puttaṁ brahmadattaṁ nāmenālapasi, patirūpaṁ nu te etanti?",
  "atk-s0513a34:227": "Rājā mātaraṁ vāretvā paccekabuddhassa guṇaṁ pakāsento aṭṭhamaṁ gāthamāha –",
  "atk-s0513a34:228": "43.",
  "atk-s0513a34:229": " ‘‘Sandiṭṭhikameva amma passatha, khantīsoraccassa ayaṁ vipāko;",
  "atk-s0513a34:230": "Yo sabbajanassa vanditohu, taṁ vandāma sarājikā samaccā’’ti.",
  "atk-s0513a34:231": "Tattha khantīsoraccassāti adhivāsanakhantiyā ca soraccassa ca. Taṁ vandāmāti taṁ idāni mayaṁ sarājikā samaccā sabbe vandāma, passatha amma, khantīsoraccānaṁ vipākanti.",
  "atk-s0513a34:232_0": "Raññā mātari vāritāya sesamahājano uṭṭhahitvā ‘‘ayuttaṁ vata, deva, evarūpassa hīnajaccassa",
  "atk-s0513a34:232_1": "tumhe nāmenālapana’’nti āha. Rājā mahājanampi paṭibāhitvā tassa guṇakathaṁ kathetuṁ osānagāthamāha –",
  "atk-s0513a34:233": "44.",
  "atk-s0513a34:234": " ‘‘Mā kiñci avacuttha gaṅgamālaṁ, muninaṁ monapathesu sikkhamānaṁ;",
  "atk-s0513a34:235": "Eso hi atari aṇṇavaṁ, yaṁ taritvā caranti vītasokā’’ti.",
  "atk-s0513a34:236_0": "Tattha muninanti agārikānagārikasekkhāsekkhapaccekamunīsu paccekamuniṁ. Monapathesu",
  "atk-s0513a34:236_1": "sikkhamānanti pubbabhāgapaṭipadābodhipakkhiyadhammasaṅkhātesu monapathesu sikkhamānaṁ.",
  "atk-s0513a34:236_2": "Aṇṇavanti saṁsāramahāsamuddaṁ.",
  "atk-s0513a34:237_0": "Evañca pana vatvā rājā paccekabuddhaṁ vanditvā ‘‘bhante, mayhaṁ mātu khamathā’’ti",
  "atk-s0513a34:237_1": "āha. ‘‘Khamāmi, mahārājā’’ti. Rājaparisāpi naṁ khamāpesi. Rājā attānaṁ nissāya vasanatthāya",
  "atk-s0513a34:237_2": "paṭiññaṁ yāci. Paccekabuddho pana paṭiññaṁ adatvā sarājikāya parisāya passantiyāva",
  "atk-s0513a34:237_3": "ākāse ṭhatvā rañño ovādaṁ datvā gandhamādanameva gato.",
  "atk-s0513a34:238_0": "Satthā imaṁ dhammadesanaṁ āharitvā ‘‘evañca upāsakā uposathavāso nāma vasitabbayuttako’’ti",
  "atk-s0513a34:238_1": "vatvā jātakaṁ samodhānesi – ‘‘tadā paccekabuddho parinibbāyi, aḍḍhamāsakarājā ānando",
  "atk-s0513a34:238_2": "ahosi, rañño mātā mahāmāyā, aggamahesī rāhulamātā, udayarājā pana ahameva ahosi’’nti.",
  "atk-s0513a34:239": "Gaṅgamālajātakavaṇṇanā pañcamā.",
  "atk-s0513a34:241": " [422] 6. Cetiyajātakavaṇṇanā",
  "atk-s0513a34:242_0": "Dhammo have hato hantīti idaṁ satthā jetavane viharanto devadattassa pathavipavesanaṁ",
  "atk-s0513a34:242_1": "ārabbha kathesi. Tasmiñhi divase bhikkhū dhammasabhāyaṁ kathaṁ samuṭṭhāpesuṁ ‘‘āvuso,",
  "atk-s0513a34:242_2": "devadatto musāvādaṁ katvā pathaviṁ paviṭṭho avīciparāyaṇo jāto’’ti. Satthā āgantvā",
  "atk-s0513a34:242_3": "‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti",
  "atk-s0513a34:242_4": "vutte ‘‘na, bhikkhave, idāneva, pubbepi pathaviṁ paviṭṭhoyevā’’ti vatvā atītaṁ āhari.",
  "atk-s0513a34:243_0": "Atīte paṭhamakappe mahāsammato nāma rājā asaṅkhyeyyāyuko ahosi. Tassa putto rojo",
  "atk-s0513a34:243_1": "nāma, tassa putto vararojo nāma, tassa putto kalyāṇo nāma, kalyāṇassa putto varakalyāṇo",
  "atk-s0513a34:243_2": "nāma, varakalyāṇassa putto uposatho nāma, uposathassa putto varauposatho nāma, varauposathassa",
  "atk-s0513a34:243_3": "putto mandhātā nāma, mandhātussa putto varamandhātā nāma, varamandhātussa putto varo",
  "atk-s0513a34:243_4": "nāma, varassa putto upavaro nāma ahosi, uparivarotipi tasseva nāmaṁ. So cetiyaraṭṭhe",
  "atk-s0513a34:243_5": "sotthiyanagare rajjaṁ kāresi, catūhi rājiddhīhi samannāgato ahosi uparicaro ākāsagāmī,",
  "atk-s0513a34:243_6": "cattāro naṁ devaputtā catūsu disāsu khaggahatthā rakkhanti, kāyato candanagandho",
  "atk-s0513a34:243_7": "vāyati, mukhato uppalagandho. Tassa kapilo nāma brāhmaṇo purohito ahosi. Kapilabrāhmaṇassa",
  "atk-s0513a34:243_8": "pana kaniṭṭho korakalambo nāma raññā saddhiṁ ekācariyakule uggahitasippo bālasahāyo.",
  "atk-s0513a34:243_9": "So tassa kumārakāleyeva ‘‘ahaṁ rajjaṁ patvā tuyhaṁ purohitaṭṭhānaṁ dassāmī’’ti paṭijāni.",
  "atk-s0513a34:243_10": "So rajjaṁ patvā pitu purohitaṁ kapilabrāhmaṇaṁ purohitaṭṭhānato cāvetuṁ nāsakkhi.",
  "atk-s0513a34:243_11": "Purohite pana attano upaṭṭhānaṁ āgacchante tasmiṁ gāravena apacitākāraṁ dassesi.",
  "atk-s0513a34:243_12": "Brāhmaṇo taṁ sallakkhetvā ‘‘rajjaṁ nāma samavayehi saddhiṁ suparihāraṁ hoti, ahaṁ",
  "atk-s0513a34:243_13": "rājānaṁ āpucchitvā pabbajissāmī’’ti cintetvā ‘‘deva, ahaṁ mahallako, gehe kumārako",
  "atk-s0513a34:243_14": "atthi, taṁ purohitaṁ karohi, ahaṁ pabbajissāmī’’ti rājānaṁ anujānāpetvā puttaṁ purohitaṭṭhāne",
  "atk-s0513a34:243_15": "ṭhapāpetvā rājuyyānaṁ pavisitvā isipabbajjaṁ pabbajitvā jhānābhiññāyo nibbattetvā",
  "atk-s0513a34:243_16": "puttaṁ nissāya tattheva vāsaṁ kappesi.",
  "atk-s0513a34:244_0": "Korakalambo ‘‘ayaṁ pabbajantopi na mayhaṁ ṭhānantaraṁ dāpesī’’ti bhātari āghātaṁ",
  "atk-s0513a34:244_1": "bandhitvā ekadivasaṁ sukhakathāya nisinnasamaye raññā ‘‘korakalamba kiṁ tvaṁ purohitaṭṭhānaṁ",
  "atk-s0513a34:244_2": "na karosī’’ti vutte ‘‘āma, deva, na karomi, bhātā me karotī’’ti āha. ‘‘Nanu te bhātā",
  "atk-s0513a34:244_3": "pabbajito’’ti? ‘‘Āma pabbajito, ṭhānantaraṁ pana puttassa dāpesī’’ti. ‘‘Tena hi tvaṁ",
  "atk-s0513a34:244_4": "karohī’’ti? ‘‘Deva, paveṇiyā āgataṁ ṭhānantaraṁ mama bhātaraṁ apanetvā na sakkā mayā",
  "atk-s0513a34:244_5": "kātu’’nti. ‘‘Evaṁ sante ahaṁ taṁ mahallakaṁ katvā bhātaraṁ te kaniṭṭhaṁ karissāmī’’ti.",
  "atk-s0513a34:244_6": "‘‘Kathaṁ, devā’’ti? ‘‘Musāvādaṁ katvā’’ti. ‘‘Kiṁ deva, na jānātha, yadā mama bhātā",
  "atk-s0513a34:244_7": "mahantena abbhutadhammena samannāgato vijjādharo, so abbhutadhammena tumhe vañcessati,",
  "atk-s0513a34:244_8": "cattāro devaputte antarahite viya karissati, kāyato ca mukhato ca sugandhaṁ duggandhaṁ",
  "atk-s0513a34:244_9": "viya karissati, tumhe ākāsā otāretvā bhūmiyaṁ ṭhite viya karissati, tumhe pathaviṁ",
  "atk-s0513a34:244_10": "pavisantā viya bhavissatha, tadā tumhākaṁ kathāya patiṭṭhātuṁ na sakkhissathā’’ti.",
  "atk-s0513a34:244_11": "‘‘Tvaṁ evaṁ saññaṁ mā kari, ahaṁ kātuṁ sakkhissāmī’’ti. ‘‘Kadā karissatha, devā’’ti?",
  "atk-s0513a34:244_12": "‘‘Ito sattame divase’’ti. Sā kathā sakalanagare pākaṭā ahosi. ‘‘Rājā kira musāvādaṁ",
  "atk-s0513a34:244_13": "katvā mahallakaṁ khuddakaṁ, khuddakaṁ mahallakaṁ karissati, ṭhānantaraṁ khuddakassa",
  "atk-s0513a34:244_14": "dāpessati, kīdiso nu kho musāvādo nāma, kiṁ nīlako, udāhu pītakādīsu aññataravaṇṇo’’ti",
  "atk-s0513a34:244_15": "evaṁ mahājanassa vitakko udapādi . Tadā kira lokassa saccavādīkālo, ‘‘musāvādo nāma",
  "atk-s0513a34:244_16": "evarūpo’’ti na jānanti.",
  "atk-s0513a34:245_0": "Purohitaputtopi taṁ kathaṁ sutvā pitu santikaṁ gantvā kathesi ‘‘tāta, rājā kira musāvādaṁ",
  "atk-s0513a34:245_1": "katvā tumhe khuddake katvā amhākaṁ ṭhānantaraṁ mama cūḷapitussa dassatī’’ti. ‘‘Tāta,",
  "atk-s0513a34:245_2": "rājā musāvādaṁ katvāpi amhākaṁ ṭhānantaraṁ harituṁ na sakkhissati. Kataradivase pana",
  "atk-s0513a34:245_3": "karissatī’’ti? ‘‘Ito kira sattame divase’’ti. ‘‘Tena hi tadā mayhaṁ āroceyyāsī’’ti.",
  "atk-s0513a34:245_4": "Sattame divase mahājanā ‘‘musāvādaṁ passissāmā’’ti rājaṅgaṇe sannipatitvā mañcātimañce",
  "atk-s0513a34:245_5": "bandhitvā aṭṭhaṁsu. Kumāro gantvā pitu ārocesi. Rājā alaṅkatapaṭiyatto nikkhamma",
  "atk-s0513a34:245_6": "mahājanamajjhe rājaṅgaṇe ākāse aṭṭhāsi. Tāpaso ākāsenāgantvā rañño purato nisīdanacammaṁ",
  "atk-s0513a34:245_7": "attharitvā ākāse pallaṅkena nisīditvā ‘‘saccaṁ kira tvaṁ mahārāja, musāvādaṁ katvā",
  "atk-s0513a34:245_8": "khuddakaṁ mahallakaṁ katvā tassa ṭhānantaraṁ dātukāmosī’’ti? ‘‘Āma ācariya, evaṁ",
  "atk-s0513a34:245_9": "me kathita’’nti. Atha naṁ so ovadanto ‘‘mahārāja, musāvādo nāma bhāriyo guṇaparidhaṁsako",
  "atk-s0513a34:245_10": "catūsu apāyesu nibbattāpeti. Rājā nāma musāvādaṁ karonto dhammaṁ hanati, so dhammaṁ",
  "atk-s0513a34:245_11": "hanitvā sayameva haññatī’’ti vatvā paṭhamaṁ gāthamāha –",
  "atk-s0513a34:246": "45.",
  "atk-s0513a34:247": " ‘‘Dhammo have hato hanti, nāhato hanti kiñcanaṁ;",
  "atk-s0513a34:248": "Tasmā hi dhammaṁ na hane, mā tvaṁ dhammo hato hanī’’ti.",
  "atk-s0513a34:249": "Tattha dhammoti jeṭṭhāpacāyanadhammo idhādhippeto.",
  "atk-s0513a34:250": "Atha naṁ uttaripi ovadanto ‘‘sace, mahārāja, musāvādaṁ karissasi, catasso iddhiyo antaradhāyissantī’’ti vatvā dutiyaṁ gāthamāha –",
  "atk-s0513a34:251": "46.",
  "atk-s0513a34:252": " ‘‘Alikaṁ bhāsamānassa, apakkamanti devatā;",
  "atk-s0513a34:253": "Pūtikañca mukhaṁ vāti, sakaṭṭhānā ca dhaṁsati;",
  "atk-s0513a34:254": "Yo jānaṁ pucchito pañhaṁ, aññathā naṁ viyākare’’ti.",
  "atk-s0513a34:255_0": "Tattha apakkamanti devatāti mahārāja, sace alikaṁ bhaṇissasi, cattāro devaputtā ārakkhaṁ",
  "atk-s0513a34:255_1": "chaḍḍetvā antaradhāyissantīti adhippāyenetaṁ vadati. Pūtikañca mukhaṁ vātīti mukhañca",
  "atk-s0513a34:255_2": "te kāyo ca ubho pūtigandhaṁ vāyissantīti sandhāyāha. Sakaṭṭhānā ca dhaṁsatīti ākāsato",
  "atk-s0513a34:255_3": "bhassitvā pathaviṁ pavisissasīti dīpento evamāha.",
  "atk-s0513a34:256_0": "Taṁ sutvā rājā bhīto korakalambaṁ olokesi. Atha naṁ so ‘‘mā bhāyi, mahārāja, nanu",
  "atk-s0513a34:256_1": "mayā paṭhamameva tumhākaṁ etaṁ kathita’’nti āha. Rājā kapilassa vacanaṁ sutvāpi anādiyitvā",
  "atk-s0513a34:256_2": "attanā kathitameva purato karonto ‘‘tvaṁsi, bhante, kaniṭṭho, korakalambo jeṭṭho’’ti",
  "atk-s0513a34:256_3": "āha. Athassa saha musāvādena cattāro devaputtā ‘‘tādisassa musāvādino ārakkhaṁ na",
  "atk-s0513a34:256_4": "gaṇhissāmā’’ti khagge pādamūle chaḍḍetvā antaradhāyiṁsu, mukhaṁ bhinnakukkuṭaṇḍapūti",
  "atk-s0513a34:256_5": "viya, kāyo vivaṭavaccakuṭī viya duggandhaṁ vāyi, ākāsato bhassitvā pathaviyaṁ patiṭṭhahi,",
  "atk-s0513a34:256_6": "catassopi iddhiyo parihāyiṁsu. Atha naṁ mahāpurohito ‘‘mā bhāyi, mahārāja, sace saccaṁ",
  "atk-s0513a34:256_7": "bhaṇissasi, sabbaṁ te pākatikaṁ karissāmī’’ti vatvā tatiyaṁ gāthamāha –",
  "atk-s0513a34:257": "47.",
  "atk-s0513a34:258": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:259": "Musā ce bhāsase rāja, bhūmiyaṁ tiṭṭha cetiyā’’ti.",
  "atk-s0513a34:260": "Tattha bhūmiyaṁ tiṭṭhāti bhūmiyaṁyeva patiṭṭha, puna ākāsaṁ laṅghituṁ na sakkhissasīti attho.",
  "atk-s0513a34:261_0": "So ‘‘passa, mahārāja, paṭhamaṁ musāvādeneva te catasso iddhiyo antarahitā, sallakkhehi,",
  "atk-s0513a34:261_1": "idānipi sakkā pākatikaṁ kātu’’nti vuttopi ‘‘evaṁ vatvā tumhe maṁ vañcetukāmā’’ti",
  "atk-s0513a34:261_2": "dutiyampi musāvādaṁ bhaṇitvā yāva gopphakā pathaviṁ pāvisi. Atha naṁ punapi brāhmaṇo",
  "atk-s0513a34:261_3": "‘‘sallakkhehi, mahārāja, idānipi sakkā pākatikaṁ kātu’’nti vatvā catutthaṁ gāthamāha –",
  "atk-s0513a34:262": "48.",
  "atk-s0513a34:263": " ‘‘Akāle vassatī tassa, kāle tassa na vassati;",
  "atk-s0513a34:264": "Yo jānaṁ pucchito pañhaṁ, aññathā naṁ viyākare’’ti.",
  "atk-s0513a34:265": "Tattha tassāti yo jānanto pucchitaṁ pañhaṁ musāvādaṁ katvā aññathā byākaroti, tassa rañño vijite devo yuttakāle avassitvā akāle vassatīti attho.",
  "atk-s0513a34:266": "Atha naṁ punapi musāvādaphalena yāva jaṅghā pathaviṁ paviṭṭhaṁ ‘‘sallakkhehi, mahārājā’’ti vatvā pañcamaṁ gāthamāha –",
  "atk-s0513a34:267": "49.",
  "atk-s0513a34:268": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:269": "Musā ce bhāsase rāja, bhūmiṁ pavisa cetiyā’’ti.",
  "atk-s0513a34:270": "So tatiyampi ‘‘tvaṁsi, bhante, kaniṭṭho, jeṭṭho korakalambo’’ti musāvādameva katvā yāva jāṇukā pathaviṁ pāvisi. Atha naṁ punapi ‘‘sallakkhehi, mahārājā’’ti vatvā dve gāthā abhāsi –",
  "atk-s0513a34:271": "50.",
  "atk-s0513a34:272": " ‘‘Jivhā tassa dvidhā hoti, uragasseva disampati;",
  "atk-s0513a34:273": "Yo jānaṁ pucchito pañhaṁ, aññathā naṁ viyākare.",
  "atk-s0513a34:274": "51.",
  "atk-s0513a34:275": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:276": "Musā ce bhāsase rāja, bhiyyo pavisa cetiyā’’ti.",
  "atk-s0513a34:277_0": "Imā dve gāthā vatvā ‘‘idāni sakkā pākatikaṁ kātu’’nti āha. Rājā tassa vacanaṁ sutvāpi",
  "atk-s0513a34:277_1": "anādiyitvā ‘‘tvaṁsi, bhante, kaniṭṭho, jeṭṭho korakalambo’’ti catutthampi musāvādaṁ",
  "atk-s0513a34:277_2": "katvā yāva kaṭito pathaviṁ pāvisi. Atha naṁ brāhmaṇo ‘‘sallakkhehi, mahārājā’’ti",
  "atk-s0513a34:277_3": "vatvā puna dve gāthā abhāsi –",
  "atk-s0513a34:278": "52.",
  "atk-s0513a34:279": " ‘‘Jivhā tassa na bhavati, macchasseva disampati;",
  "atk-s0513a34:280": "Yo jānaṁ pucchito pañhaṁ, aññathā naṁ viyākare.",
  "atk-s0513a34:281": "53.",
  "atk-s0513a34:282": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:283": "Musā ce bhāsase rāja, bhiyyo pavisa cetiyā’’ti.",
  "atk-s0513a34:284": "Tattha macchassevāti nibbattanibbattaṭṭhāne musāvādino macchassa viya kathanasamatthā jivhā na hoti, mūgova hotīti attho.",
  "atk-s0513a34:285": "So pañcamampi ‘‘tvaṁsi kaniṭṭho, jeṭṭho korakalambo’’ti musāvādaṁ katvā yāva nābhito pathaviṁ pāvisi. Atha naṁ brāhmaṇo punapi ‘‘sallakkhehi, mahārājā’’ti vatvā dve gāthā abhāsi –",
  "atk-s0513a34:286": "54.",
  "atk-s0513a34:287": " ‘‘Thiyova tassa jāyanti, na pumā jāyare kule;",
  "atk-s0513a34:288": "Yo jānaṁ pucchito pañhaṁ, aññathā naṁ viyākare.",
  "atk-s0513a34:289": "55.",
  "atk-s0513a34:290": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:291": "Musā ce bhāsase rāja, bhiyyo pavisa cetiyā’’ti.",
  "atk-s0513a34:292": "Tattha thiyovāti nibbattanibbattaṭṭhāne musāvādissa dhītarova jāyanti, puttā na jāyantīti attho.",
  "atk-s0513a34:293": "Rājā tassa vacanaṁ anādiyitvā chaṭṭhampi tatheva musāvādaṁ bhaṇitvā yāva thanā pathaviṁ pāvisi. Atha naṁ punapi brāhmaṇo ‘‘sallakkhehi, mahārājā’’ti vatvā dve gāthā abhāsi –",
  "atk-s0513a34:294": "56.",
  "atk-s0513a34:295": " ‘‘Puttā tassa na bhavanti, pakkamanti disodisaṁ;",
  "atk-s0513a34:296": "Yo jānaṁ pucchito pañhaṁ, aññathā naṁ viyākare.",
  "atk-s0513a34:297": "57.",
  "atk-s0513a34:298": " ‘‘Sace hi saccaṁ bhaṇasi, hohi rāja yathā pure;",
  "atk-s0513a34:299": "Musā ce bhāsase rāja, bhiyyo pavisa cetiyā’’ti.",
  "atk-s0513a34:300": "Tattha pakkamantīti sace musāvādissa puttā bhavanti, mātāpitūnaṁ anupakārā hutvā palāyantīti attho.",
  "atk-s0513a34:301": "So pāpamittasaṁsaggadosena tassa vacanaṁ anādiyitvā sattamampi tatheva musāvādaṁ akāsi. Athassa pathavī vivaraṁ adāsi, avīcito jālā uṭṭhahitvā gaṇhi.",
  "atk-s0513a34:302": "58.",
  "atk-s0513a34:303": " ‘‘Sa rājā isinā satto, antalikkhacaro pure;",
  "atk-s0513a34:304": "Pāvekkhi pathaviṁ cecco, hīnatto patva pariyāyaṁ.",
  "atk-s0513a34:305": "59.",
  "atk-s0513a34:306": " Tasmā hi chandāgamanaṁ, nappasaṁsanti paṇḍitā;",
  "atk-s0513a34:307": "Aduṭṭhacitto bhāseyya, giraṁ saccūpasaṁhita’’nti. –",
  "atk-s0513a34:308": "Imā dve abhisambuddhagāthā honti.",
  "atk-s0513a34:309_0": "Tattha sa rājāti bhikkhave, so rājā cetiyo pubbe antalikkhacaro hutvā pacchā isinā",
  "atk-s0513a34:309_1": "abhisatto parihīnasabhāvo hutvā. Patva pariyāyanti attano kālapariyāyaṁ patvā pathaviṁ",
  "atk-s0513a34:309_2": "pāvisīti attho. Tasmāti yasmā cetiyarājā chandāgamanena avīciparāyaṇo jāto, tasmā.",
  "atk-s0513a34:309_3": "Aduṭṭhacittoti chandādīhi adūsitacitto hutvā saccameva bhāseyya.",
  "atk-s0513a34:310_0": "Mahājano ‘‘cetiyarājā isiṁ akkositvā musāvādaṁ katvā avīciṁ paviṭṭho’’ti bhayappatto",
  "atk-s0513a34:310_1": "ahosi. Rañño pañca puttā āgantvā brāhmaṇassa pādesu patitvā ‘‘amhākaṁ avassayo hohī’’ti",
  "atk-s0513a34:310_2": "vadiṁsu. Brāhmaṇo ‘‘tātā, tumhākaṁ pitā dhammaṁ nāsetvā musāvādaṁ katvā isiṁ akkositvā",
  "atk-s0513a34:310_3": "avīciṁ upapanno, dhammo nāmesa hato hanati, tumhehi na sakkā idha vasitu’’nti vatvā",
  "atk-s0513a34:310_4": "tesu sabbajeṭṭhakaṁ ‘‘ehi tvaṁ, tāta, pācīnadvārena nikkhamitvā ujukaṁ gacchanto",
  "atk-s0513a34:310_5": "sabbasetaṁ sattapatiṭṭhaṁ hatthiratanaṁ passissasi, tāya saññāya tattha nagaraṁ māpetvā",
  "atk-s0513a34:310_6": "vasa, taṁ nagaraṁ hatthipuraṁ nāma bhavissatī’’ti āha. Dutiyaṁ āmantetvā ‘‘tvaṁ,",
  "atk-s0513a34:310_7": "tāta, dakkhiṇadvārena nikkhamitvā ujukameva gacchanto sabbasetaṁ assaratanaṁ passissasi,",
  "atk-s0513a34:310_8": "tāya saññāya tattha nagaraṁ māpetvā vasa, taṁ nagaraṁ assapuraṁ nāma bhavissatī’’ti",
  "atk-s0513a34:310_9": "āha. Tatiyaṁ āmantetvā ‘‘tvaṁ, tāta, pacchimadvārena nikkhamitvā ujukameva gacchanto",
  "atk-s0513a34:310_10": "kesarasīhaṁ passissasi, tāya saññāya tattha nagaraṁ māpetvā vasa, taṁ nagaraṁ sīhapuraṁ",
  "atk-s0513a34:310_11": "nāma bhavissatī’’ti āha. Catutthaṁ āmantetvā ‘‘tvaṁ, tāta, uttaradvārena nikkhamitvā",
  "atk-s0513a34:310_12": "ujukameva gacchanto sabbaratanamayaṁ cakkapañjaraṁ passissasi, tāya saññāya tattha",
  "atk-s0513a34:310_13": "nagaraṁ māpetvā vasa, taṁ nagaraṁ uttarapañcālaṁ nāma bhavissatī’’ti āha. Pañcamaṁ",
  "atk-s0513a34:310_14": "āmantetvā ‘‘tāta, tayā imasmiṁ ṭhāne vasituṁ na sakkā, imasmiṁ nagare mahāthūpaṁ",
  "atk-s0513a34:310_15": "katvā nikkhamitvā pacchimuttarāya disāya ujukameva gacchanto dve pabbate aññamaññaṁ",
  "atk-s0513a34:310_16": "paharitvā paharitvā daddarasaddaṁ karonte passissasi, tāya saññāya tattha nagaraṁ",
  "atk-s0513a34:310_17": "māpetvā vasa, taṁ nagaraṁ daddarapuraṁ nāma bhavissatī’’ti āha. Te pañcapi janā tāya",
  "atk-s0513a34:310_18": "tāya saññāya gantvā tasmiṁ tasmiṁ ṭhāne nagarāni māpetvā vasiṁsu.",
  "atk-s0513a34:311_0": "Satthā imaṁ dhammadesanaṁ āharitvā ‘‘na, bhikkhave, idāneva, pubbepi devadatto musāvādaṁ",
  "atk-s0513a34:311_1": "katvā pathaviṁ paviṭṭho’’ti vatvā jātakaṁ samodhānesi – ‘‘tadā cetiyarājā devadatto",
  "atk-s0513a34:311_2": "ahosi, kapilabrāhmaṇo pana ahameva ahosi’’nti.",
  "atk-s0513a34:312": "Cetiyajātakavaṇṇanā chaṭṭhā.",
  "atk-s0513a34:314": " [423] 7. Indriyajātakavaṇṇanā",
  "atk-s0513a34:315_0": "Yoindriyānanti idaṁ satthā jetavane viharanto purāṇadutiyikāpalobhanaṁ ārabbha kathesi.",
  "atk-s0513a34:315_1": "Sāvatthiyaṁ kireko kulaputto satthu dhammadesanaṁ sutvā ‘‘na sakkā agāramajjhe vasantena",
  "atk-s0513a34:315_2": "ekantaparipuṇṇaṁ ekantaparisuddhaṁ brahmacariyaṁ carituṁ, niyyānikasāsane pabbajitvā",
  "atk-s0513a34:315_3": "dukkhassantaṁ karissāmī’’ti ghare vibhavaṁ puttadārassa niyyādetvā nikkhamitvā satthāraṁ",
  "atk-s0513a34:315_4": "pabbajjaṁ yāci. Satthāpissa pabbajjaṁ dāpesi. Tassa ācariyupajjhāyehi saddhiṁ piṇḍāya",
  "atk-s0513a34:315_5": "carato navakattā ceva bhikkhūnaṁ bahubhāvena ca kulaghare vā āsanasālāya vā āsanaṁ",
  "atk-s0513a34:315_6": "na pāpuṇāti, saṅghanavakānaṁ koṭiyaṁ pīṭhakaṁ vā phalakaṁ vā pāpuṇāti. Āhāropi uḷuṅkapiṭṭhena",
  "atk-s0513a34:315_7": "ghaṭṭitā bhinnasitthakayāgu vā pūtisukkhakhajjakaṁ vā jhāmasukkhakūro vā pāpuṇāti,",
  "atk-s0513a34:315_8": "yāpanapamāṇaṁ na hoti. So attanā laddhaṁ gahetvā purāṇadutiyikāya santikaṁ gacchati.",
  "atk-s0513a34:315_9": "Athassa sā pattaṁ gahetvā vanditvā pattato bhattaṁ nīharitvā susampāditāni yāgubhattasūpabyañjanāni",
  "atk-s0513a34:315_10": "deti. Mahallako rasataṇhāya bajjhitvā purāṇadutiyikaṁ jahituṁ na sakkoti. Sā cintesi",
  "atk-s0513a34:315_11": "‘‘baddho nu kho, noti vīmaṁsissāmi na’’nti.",
  "atk-s0513a34:316_0": "Athekadivasaṁ janapadamanussaṁ setamattikāya nhāpetvā gehe nisīdāpetvā aññepissa",
  "atk-s0513a34:316_1": "katipaye parivāramanusse āṇāpetvā thokathokaṁ pānabhojanaṁ dāpesi. Te khādantā bhuñjantā",
  "atk-s0513a34:316_2": "nisīdiṁsu. Gehadvāre ca cakkesu goṇe bandhāpetvā ekaṁ sakaṭampi ṭhapāpesi, sayaṁ",
  "atk-s0513a34:316_3": "pana piṭṭhigabbhe nisīditvā pūve paci. Mahallako āgantvā dvāre aṭṭhāsi. Taṁ disvā",
  "atk-s0513a34:316_4": "eko mahallakapuriso ‘‘ayye, eko thero dvāre ṭhito’’ti āha. ‘‘Vanditvā aticchāpehī’’ti.",
  "atk-s0513a34:316_5": "So ‘‘aticchatha, bhante’’ti punappunaṁ kathetvāpi taṁ agacchantaṁ disvā ‘‘ayye, thero",
  "atk-s0513a34:316_6": "na gacchatī’’ti āha. Sā āgantvā sāṇiṁ ukkhipitvā oloketvā ‘‘ambho ayaṁ mama dārakapitā’’ti",
  "atk-s0513a34:316_7": "vatvā nikkhamitvā pattaṁ gahetvā gehaṁ pavesetvā parivisitvā bhojanapariyosāne vanditvā",
  "atk-s0513a34:316_8": "‘‘bhante, tumhe idheva parinibbāyatha, mayaṁ ettakaṁ kālaṁ aññaṁ kulaṁ na gaṇhimha,",
  "atk-s0513a34:316_9": "asāmike pana ghare gharāvāso na saṇṭhāti, mayaṁ aññaṁ kulaṁ gaṇhāma, dūraṁ janapadaṁ",
  "atk-s0513a34:316_10": "gacchissāma, tumhe appamattā hotha, sace me doso atthi, khamathā’’ti āha. Mahallakassa",
  "atk-s0513a34:316_11": "hadayaphālanakālo viya ahosi. Atha naṁ ‘‘ahaṁ taṁ jahituṁ na sakkomi, mā gaccha,",
  "atk-s0513a34:316_12": "vibbhamissāmi, asukaṭṭhāne me sāṭakaṁ pesehi, pattacīvaraṁ paṭicchāpetvā āgacchissāmī’’ti",
  "atk-s0513a34:316_13": "āha. Sā ‘‘sādhū’’ti sampaṭicchi. Mahallako vihāraṁ gantvā ācariyupajjhāye pattacīvaraṁ",
  "atk-s0513a34:316_14": "paṭicchāpento ‘‘kasmā, āvuso, evaṁ karosī’’ti vutto ‘‘purāṇadutiyikaṁ jahituṁ na",
  "atk-s0513a34:316_15": "sakkomi vibbhamissāmī’’ti āha. Atha naṁ te anicchantaññeva satthu santikaṁ netvā",
  "atk-s0513a34:316_16": "‘‘kiṁ, bhikkhave, imaṁ anicchantaññeva ānayitthā’’ti vutte ‘‘bhante, ayaṁ ukkaṇṭhitvā",
  "atk-s0513a34:316_17": "vibbhamitukāmo’’ti vadiṁsu. Atha naṁ satthā ‘‘saccaṁ kira tvaṁ bhikkhu ukkaṇṭhitosī’’ti",
  "atk-s0513a34:316_18": "pucchi. ‘‘Saccaṁ, bhante’’ti. ‘‘Ko taṁ ukkaṇṭhāpesī’’ti? ‘‘Purāṇadutiyikā bhante’’ti",
  "atk-s0513a34:316_19": "vutte ‘‘bhikkhu na idāneva sā itthī tuyhaṁ anatthakārikā, pubbepi tvaṁ taṁ nissāya",
  "atk-s0513a34:316_20": "catūhi jhānehi parihīno mahādukkhaṁ patvā maṁ nissāya tamhā dukkhā muccitvā naṭṭhajjhānaṁ",
  "atk-s0513a34:316_21": "paṭilabhī’’ti vatvā atītaṁ āhari.",
  "atk-s0513a34:317_0": "Atīte bārāṇasiyaṁ brahmadatte rajjaṁ kārente bodhisatto tassa purohitaṁ paṭicca tassa",
  "atk-s0513a34:317_1": "brāhmaṇiyā kucchimhi nibbatti. Jātadivase cassa sakalanagare āvudhāni pajjaliṁsu,",
  "atk-s0513a34:317_2": "tenassa ‘‘jotipālakumāro’’ti nāmaṁ kariṁsu. So vayappatto takkasilāyaṁ sabbasippāni",
  "atk-s0513a34:317_3": "uggaṇhitvā rañño sippaṁ dassetvā issariyaṁ pahāya kañci ajānāpetvā aggadvārena nikkhamitvā",
  "atk-s0513a34:317_4": "araññaṁ pavisitvā sakkadattiye kaviṭṭhakaassame isipabbajjaṁ pabbajitvā jhānābhiññāyo",
  "atk-s0513a34:317_5": "nibbattesi. Taṁ tattha vasantaṁ anekāni isisatāni parivāresuṁ, mahāsamāgamo ahosi.",
  "atk-s0513a34:317_6": "So sarabhaṅgasatthā nāma ahosi, tassa satta antevāsikajeṭṭhakā ahesuṁ. Tesu sālissaro",
  "atk-s0513a34:317_7": "nāma isi kaviṭṭhakaassamā nikkhamitvā suraṭṭhajanapade puratthimajanapade sātodikāya",
  "atk-s0513a34:317_8": "nāma nadiyā tīre anekasahassaisiparivāro vasi. Meṇḍissaro nāma isi pajjotakapañcālarañño",
  "atk-s0513a34:317_9": "vijite kalabbacūḷakaṁ nāma nigamaṁ nissāya anekasahassaisiparivāro vasi. Pabbato",
  "atk-s0513a34:317_10": "nāma isi ekaṁ aṭavijanapadaṁ nissāya anekasahassaisiparivāro vasi. Kāḷadevilo nāma",
  "atk-s0513a34:317_11": "isi avantidakkhiṇāpathe ekagghanaselaṁ nissāya anekasahassaisiparivāro vasi. Kisavaccho",
  "atk-s0513a34:317_12": "nāma isi ekakova daṇḍakirañño kumbhavatīnagaraṁ nissāya uyyāne vasi. Anupiyatāpaso",
  "atk-s0513a34:317_13": "pana bodhisattassa upaṭṭhāko tassa santike vasi. Nārado nāma isi kāḷadevilassa kaniṭṭho",
  "atk-s0513a34:317_14": "majjhimadese ārañjaragirimhi pabbatajālantare ekakova ekasmiṁ guhāleṇe vasi.",
  "atk-s0513a34:318_0": "Ārañjaragirino nāma avidūre eko ākiṇṇamanusso nigamo atthi, tesaṁ antare mahatī nadī",
  "atk-s0513a34:318_1": "atthi, taṁ nadiṁ bahū manussā otaranti. Uttamarūpadharā vaṇṇadāsiyopi purise palobhayamānā",
  "atk-s0513a34:318_2": "tassā nadiyā tīre nisīdanti. Nāradatāpaso tāsu ekaṁ disvā paṭibaddhacitto hutvā jhānaṁ",
  "atk-s0513a34:318_3": "antaradhāpetvā nirāhāro parisussanto kilesavasaṁ gantvā sattāhaṁ vasitvā nipajji.",
  "atk-s0513a34:318_4": "Athassa bhātā kāḷadevilo āvajjento taṁ kāraṇaṁ ñatvā ākāsenāgantvā leṇaṁ pāvisi.",
  "atk-s0513a34:318_5": "Nārado taṁ disvā ‘‘kasmā bhavaṁ āgatosī’’ti āha. ‘‘Bhavaṁ ‘akallako’ti bhavantaṁ",
  "atk-s0513a34:318_6": "paṭijaggituṁ āgatomhī’’ti. Atha naṁ so ‘‘abhūtaṁ kathaṁ kathesi, alikaṁ tucchaṁ kathesī’’ti",
  "atk-s0513a34:318_7": "musāvādena niggaṇhi. So ‘‘netaṁ pahātuṁ vaṭṭatī’’ti sālissaraṁ ānesi, meṇḍissaraṁ",
  "atk-s0513a34:318_8": "ānesi, pabbatampi ānesi. Itaropi te tayo musāvādena niggaṇhi. Kāḷadevilo ‘‘sarabhaṅgasatthāraṁ",
  "atk-s0513a34:318_9": "ānessāmī’’ti ākāsenāgantvā taṁ ānesi. So āgantvā taṁ disvā ‘‘indriyavasaṁ gato’’ti",
  "atk-s0513a34:318_10": "ñatvā ‘‘kacci nārada, indriyānaṁ vasaṁ gato’’ti pucchi. Itarena taṁ sutvāva uṭṭhāya",
  "atk-s0513a34:318_11": "vanditvā ‘‘āma, ācariyā’’ti vutte ‘‘nārada, indriyavasaṁ gatā nāma imasmiṁ attabhāve",
  "atk-s0513a34:318_12": "sussantā dukkhaṁ anubhavitvā dutiye attabhāve niraye nibbattantī’’ti vatvā paṭhamaṁ gāthamāha –",
  "atk-s0513a34:319": "60.",
  "atk-s0513a34:320": " ‘‘Yo indriyānaṁ kāmena, vasaṁ nārada gacchati;",
  "atk-s0513a34:321": "So pariccajjubho loke, jīvantova visussatī’’ti.",
  "atk-s0513a34:322_0": "Tattha yo indriyānanti nārada, yo puriso rūpādīsu subhākāraṁ gahetvā kilesakāmavasena",
  "atk-s0513a34:322_1": "channaṁ indriyānaṁ vasaṁ gacchati. Pariccajjubho loketi so manussalokañca devalokañcāti",
  "atk-s0513a34:322_2": "ubholoke pariccajitvā nirayādīsu nibbattantīti attho. Jīvantova visussatīti jīvantoyeva",
  "atk-s0513a34:322_3": "attanā icchitaṁ kilesavatthuṁ alabhanto sokena visussati, mahādukkhaṁ pāpuṇātīti.",
  "atk-s0513a34:323": "Taṁ sutvā nārado ‘‘ācariya, kāmasevanaṁ nāma sukhaṁ, evarūpaṁ sukhaṁ kiṁ sandhāya dukkhanti vadasī’’ti pucchi. Athassa sarabhaṅgo ‘‘tena hi suṇāhī’’ti dutiyaṁ gāthamāha –",
  "atk-s0513a34:324": "61.",
  "atk-s0513a34:325": " ‘‘Sukhassānantaraṁ dukkhaṁ, dukkhassānantaraṁ sukhaṁ;",
  "atk-s0513a34:326": "Sosi patto sukhā dukkhaṁ, pāṭikaṅkha varaṁ sukha’’nti.",
  "atk-s0513a34:327_0": "Tattha sukhassānantaranti kāmasukhassa anantaraṁ nirayadukkhaṁ. Dukkhassāti sīlarakkhaṇadukkhassa",
  "atk-s0513a34:327_1": "anantaraṁ dibbamānusakasukhañceva nibbānasukhañca. Idaṁ vuttaṁ hoti – nārada, ime",
  "atk-s0513a34:327_2": "hi sattā kāmasevanasamaye kālaṁ katvā ekantadukkhe niraye nibbattanti, sīlaṁ rakkhantā",
  "atk-s0513a34:327_3": "vipassanāya kammaṁ karontā ca pana kilamanti, te dukkhena sīlaṁ rakkhitvā sīlabalena",
  "atk-s0513a34:327_4": "vuttappakāraṁ sukhaṁ labhanti, idaṁ dukkhaṁ sandhāyāhaṁ evaṁ vadāmīti. Sosi pattoti",
  "atk-s0513a34:327_5": "so tvaṁ nārada, idāni jhānasukhaṁ nāsetvā tato sukhā mahantaṁ kāmanissitaṁ cetasikadukkhaṁ",
  "atk-s0513a34:327_6": "patto. Pāṭikaṅkhāti idaṁ kilesadukkhaṁ chaḍḍetvā puna tadeva varaṁ uttamaṁ jhānasukhaṁ iccha patthehīti.",
  "atk-s0513a34:328": "Nārado ‘‘idaṁ ācariya, dukkhaṁ dussahaṁ, na taṁ adhivāsetuṁ sakkomī’’ti āha. Atha naṁ mahāsatto ‘‘nārada, dukkhaṁ nāma uppannaṁ adhivāsetabbamevā’’ti vatvā tatiyaṁ gāthamāha –",
  "atk-s0513a34:329": "62.",
  "atk-s0513a34:330": " ‘‘Kicchakāle kicchasaho, yo kicchaṁ nātivattati;",
  "atk-s0513a34:331": "Sa kicchantaṁ sukhaṁ dhīro, yogaṁ samadhigacchatī’’ti.",
  "atk-s0513a34:332_0": "Tattha nātivattatīti nānuvattati, ayameva vā pāṭho. Idaṁ vuttaṁ hoti – nārada, yo",
  "atk-s0513a34:332_1": "kāyikacetasikadukkhasaṅkhātassa kicchassa uppannakāle appamatto tassa kicchassa haraṇūpāyaṁ",
  "atk-s0513a34:332_2": "karonto kicchasaho hutvā taṁ kicchaṁ nānuvattati, tassa vase avattitvā tehi tehi",
  "atk-s0513a34:332_3": "upāyehi taṁ kicchaṁ abhibhavati vināseti, so dhīro kicchassa antimasaṅkhātaṁ nirāmisasukhasaṅkhātaṁ",
  "atk-s0513a34:332_4": "jhānasukhaṁ adhigacchati, taṁ vā kicchantaṁ yogasukhaṁ adhigacchati, akilamantova pāpuṇātīti.",
  "atk-s0513a34:333": "So ‘‘ācariya, kāmasukhaṁ nāma uttamasukhaṁ, na taṁ jahituṁ sakkomī’’ti āha. Atha naṁ mahāsatto ‘‘nārada, dhammo nāma na kenaci kāraṇena nāsetabbo’’ti vatvā catutthaṁ gāthamāha –",
  "atk-s0513a34:334": "63.",
  "atk-s0513a34:335": " ‘‘Na heva kāmāna kāmā, nānatthā nātthakāraṇā;",
  "atk-s0513a34:336": "Na katañca niraṅkatvā, dhammā cavitumarahasī’’ti.",
  "atk-s0513a34:337_0": "Tattha kāmāna kāmāti kāmānaṁ kāmā, vatthukāmānaṁ patthanāyāti attho. Nānatthā nātthakāraṇāti",
  "atk-s0513a34:337_1": "na anatthato na atthakāraṇā. Na katañca niraṅkatvāti katañca nipphāditaṁ jhānaṁ niraṁkatvā.",
  "atk-s0513a34:337_2": "Idaṁ vuttaṁ hoti – nārada, na heva vatthukāmapatthanāya dhammā cavitumarahasi, ekasmiṁ",
  "atk-s0513a34:337_3": "anatthe uppanne taṁ paṭihanitukāmo nānatthā na atthenapi kāraṇabhūtena dhammā cavitumarahasi,",
  "atk-s0513a34:337_4": "‘‘asuko nāma me attho uppajjissatī’’ti evampi atthakāraṇāpi na dhammā cavitumarahasi,",
  "atk-s0513a34:337_5": "kataṁ pana nipphāditaṁ jhānasukhaṁ niraṁkatvā vināsetvā neva dhammā cavitumarahasīsi.",
  "atk-s0513a34:338": "Evaṁ sarabhaṅgena catūhi gāthāhi dhamme desite kāḷadevilo attano kaniṭṭhaṁ ovadanto pañcamaṁ gāthamāha –",
  "atk-s0513a34:339": "64.",
  "atk-s0513a34:340": " ‘‘Dakkhaṁ gahapatī sādhu, saṁvibhajjañca bhojanaṁ;",
  "atk-s0513a34:341": "Ahāso atthalābhesu, atthabyāpatti abyatho’’ti.",
  "atk-s0513a34:342_0": "Tattha dakkhaṁ gahapatīti nārada gharāvāsaṁ vasantānaṁ gahapatīnaṁ bhoguppādanatthāya",
  "atk-s0513a34:342_1": "analasyachekakusalabhāvasaṅkhātaṁ dakkhaṁ nāma sādhu, dakkhabhāvo bhaddako. Saṁvibhajjañca",
  "atk-s0513a34:342_2": "bhojananti dukkhena uppāditabhogānaṁ dhammikasamaṇabrāhmaṇehi saddhiṁ saṁvibhajitvā",
  "atk-s0513a34:342_3": "paribhogakaraṇaṁ dutiyaṁ sādhu. Ahāso atthalābhesūti mahante issariye uppanne appamādavasena",
  "atk-s0513a34:342_4": "ahāso anuppilāvitattaṁ tatiyaṁ sādhu. Atthabyāpattīti yadā pana attano atthabyāpatti",
  "atk-s0513a34:342_5": "yasavināso hoti, tadā abyatho akilamanaṁ catutthaṁ sādhu, tasmā tvaṁ, nārada, ‘‘jhānaṁ",
  "atk-s0513a34:342_6": "me antarahita’’nti mā soci, sace indriyānaṁ vasaṁ na gamissasi, naṭṭhampi te jhānaṁ",
  "atk-s0513a34:342_7": "puna pākatikameva bhavissatīti.",
  "atk-s0513a34:343": "Taṁ puna kāḷadevilena nāradassa ovaditabhāvaṁ ñatvā satthā abhisambuddho hutvā chaṭṭhaṁ gāthamāha –",
  "atk-s0513a34:344": "65.",
  "atk-s0513a34:345": " ‘‘Ettāvatetaṁ paṇḍiccaṁ, api so devilo bravi;",
  "atk-s0513a34:346": "Na yito kiñci pāpiyo, yo indriyānaṁ vasaṁ vaje’’ti.",
  "atk-s0513a34:347": "Tassattho – bhikkhave, ettakaṁ etaṁ paṇḍiccaṁ soyaṁ devilo abravi. Yo pana kilesavasena indriyānaṁ vasaṁ vajati, ito añño pāpiyo natthīti.",
  "atk-s0513a34:348": "Atha naṁ sarabhaṅgo āmantetvā ‘‘nārada, idaṁ tāva suṇa, yo hi paṭhamameva kattabbayuttakaṁ na karoti, so araññaṁ paviṭṭhamāṇavako viya socati paridevatī’’ti vatvā atītaṁ āhari.",
  "atk-s0513a34:349_0": "Atīte ekasmiṁ kāsinigame eko brāhmaṇamāṇavo abhirūpo ahosi thāmasampanno nāgabalo.",
  "atk-s0513a34:349_1": "So cintesi – ‘‘kiṁ me kasikammādīni katvā mātāpitūhi puṭṭhehi, kiṁ puttadārena, kiṁ",
  "atk-s0513a34:349_2": "dānādīhi puññehi katehi, kañci aposetvā kiñci puññaṁ akatvā araññaṁ pavisitvā mige",
  "atk-s0513a34:349_3": "māretvā attānaṁyeva posessāmī’’ti? So pañcāvudhasannaddho himavantaṁ gantvā nānāmige",
  "atk-s0513a34:349_4": "vadhitvā khādanto antohimavante vidhavāya nāma nadiyā tīre giriparikkhittaṁ mahantaṁ",
  "atk-s0513a34:349_5": "pabbatajālaṁ patvā tattha mige vadhitvā aṅgāre pakkamaṁsaṁ khādanto vāsaṁ kappesi.",
  "atk-s0513a34:349_6": "So cintesi ‘‘ahaṁ sabbadā thāmasampanno na bhavissāmi, dubbalakāle araññe carituṁ",
  "atk-s0513a34:349_7": "na sakkhissāmi, idāneva nānāvaṇṇe mige pabbatajālaṁ pavesetvā dvāraṁ yojetvā araññaṁ",
  "atk-s0513a34:349_8": "anāhiṇḍantova yathāruciyā mige vadhitvā khādissāmī’’ti tathā akāsi. Athassa kāle",
  "atk-s0513a34:349_9": "atikkante taṁ kammaṁ matthakappattaṁ diṭṭhadhammavedanīyaṁ jātaṁ, attano hatthapādehi",
  "atk-s0513a34:349_10": "na labhi gantuṁ, aparāparaṁ parivattetuṁ nāsakkhi, neva kiñci khādanīyaṁ bhojanīyaṁ,",
  "atk-s0513a34:349_11": "na pānīyaṁ passi, sarīraṁ milāyi, manussapeto ahosi, gimhakāle pathavī viya sarīraṁ",
  "atk-s0513a34:349_12": "bhijjitvā rājiyo dassesi, so durūpo dussaṇṭhito mahādukkhaṁ anubhavi.",
  "atk-s0513a34:350_0": "Evaṁ addhāne gate siviraṭṭhe sivirājā nāma ‘‘araññe aṅgārapakkamaṁsaṁ khādissāmī’’ti",
  "atk-s0513a34:350_1": "amaccānaṁ rajjaṁ niyyādetvā pañcāvudhasannaddho araññaṁ pavisitvā mige vadhitvā maṁsaṁ",
  "atk-s0513a34:350_2": "khādamāno anupubbena taṁ padesaṁ patvā taṁ purisaṁ disvā bhītopi satiṁ upaṭṭhapetvā",
  "atk-s0513a34:350_3": "‘‘kosi tvaṁ ambho purisā’’ti pucchi. ‘‘Sāmi, manussapeto ahaṁ, attano katakammassa",
  "atk-s0513a34:350_4": "phalaṁ anubhomi, tvaṁ pana kosī’’ti? ‘‘Sivirājāhamasmī’’ti. ‘‘Atha kasmā idhāgatosī’’ti?",
  "atk-s0513a34:350_5": "‘‘Migamaṁsaṁ khādanatthāyā’’ti. Athassa so ‘‘ahampi mahārāja, imināva kāraṇena āgantvā",
  "atk-s0513a34:350_6": "manussapeto jāto’’ti sabbaṁ vitthārena kathetvā attano dukkhitabhāvaṁ rañño ācikkhanto sesagāthā āha –",
  "atk-s0513a34:351": "66.",
  "atk-s0513a34:352": " ‘‘Amittānaṁva hatthatthaṁ, sivi pappoti māmiva;",
  "atk-s0513a34:353": "Kammaṁ vijjañca dakkheyyaṁ, vivāhaṁ sīlamaddavaṁ;",
  "atk-s0513a34:354": "Ete ca yase hāpetvā, nibbatto sehi kammehi.",
  "atk-s0513a34:355": "67.",
  "atk-s0513a34:356": " ‘‘Sohaṁ sahassajīnova, abandhu aparāyaṇo;",
  "atk-s0513a34:357": "Ariyadhammā apakkanto, yathā peto tathevahaṁ.",
  "atk-s0513a34:358": "68.",
  "atk-s0513a34:359": " ‘‘Sukhakāme dukkhāpetvā, āpannosmi padaṁ imaṁ;",
  "atk-s0513a34:360": "So sukhaṁ nādhigacchāmi, ṭhito bhāṇumatāmivā’’ti.",
  "atk-s0513a34:361_0": "Tattha amittānaṁva hatthatthanti amittānaṁ hatthe atthaṁ vināsaṁ viya. Sivīti rājānaṁ",
  "atk-s0513a34:361_1": "ālapati. Pappoti māmivāti mādiso pāpakammena pāpuṇāti, attanova kammena vināsaṁ pāpuṇātīti",
  "atk-s0513a34:361_2": "vuttaṁ hoti. Kammanti kasikammādibhedaṁ ājīvasādhakaṁ kiccaṁ. Vijjanti nānappakārakaṁ",
  "atk-s0513a34:361_3": "hatthisippādikaṁ sippaṁ. Dakkheyyanti nānappakārena bhoguppādanakosallaṁ. Vivāhanti",
  "atk-s0513a34:361_4": "āvāhavivāhasambandhaṁ. Sīlamaddavanti pañcavidhasīlañceva muduvacanaṁ hitakāmaṁ pāpanivāraṇaṁ",
  "atk-s0513a34:361_5": "kalyāṇamittatañca. So hi idha maddavoti adhippeto. Ete ca yase hāpetvāti ete ettake",
  "atk-s0513a34:361_6": "yasadāyake dhamme hāpetvā ca. Nibbatto sehi kammehīti attano kammehi nibbatto. Idaṁ",
  "atk-s0513a34:361_7": "vuttaṁ hoti – ahaṁ, mahārāja, imasmiṁ loke issariyadāyakaṁ kattabbayuttakaṁ kammaṁ",
  "atk-s0513a34:361_8": "akatvā sippaṁ asikkhitvā upāyena bhoge anuppādetvā āvāhavivāhaṁ akatvā sīlaṁ arakkhitvā",
  "atk-s0513a34:361_9": "maṁ akiccaṁ karontaṁ pāpanivāraṇasamatthe kalyāṇamitte abhajitvā ime ettake yasadāyakattā",
  "atk-s0513a34:361_10": "‘‘yase’’ti saṅkhyaṁ gate lokappavattidhamme hāpetvā chaḍḍetvā imaṁ araññaṁ pavisitvā",
  "atk-s0513a34:361_11": "sayaṁ katehi pāpakammehi idāni manussapeto hutvā nibbattosmīti.",
  "atk-s0513a34:362_0": "Sahassajīnovāti sahassajīnapuriso viyāti attho. Svāhaṁ sammā paṭipajjitvā bhoge uppādeyyaṁ,",
  "atk-s0513a34:362_1": "tehi anekasahassehi bhogehi jitotipi attho. Aparāyaṇoti asaraṇo, nippatiṭṭhoti attho.",
  "atk-s0513a34:362_2": "Ariyadhammāti sappurisadhammato. Yathāpetoti yathā mato peto hutvā uppajjeyya, jīvamānoyeva",
  "atk-s0513a34:362_3": "tathā manussapeto jātosmīti attho. Sukhakāme dukkhāpetvāti sukhakāme satte dukkhāpetvā.",
  "atk-s0513a34:362_4": "‘‘Sukhakāmo’’tipi pāṭho, sayaṁ sukhakāmo paraṁ dukkhāpetvāti attho. Āpannosmi padaṁ",
  "atk-s0513a34:362_5": "imanti evarūpaṁ koṭṭhāsaṁ pattosmi. Pathantipi pāṭho, idaṁ dukkhassa pathabhūtaṁ",
  "atk-s0513a34:362_6": "attabhāvaṁ pattosmīti attho. Ṭhito bhāṇumatāmivāti bhāṇumā vuccati aggi, vītaccikaṅgārehi",
  "atk-s0513a34:362_7": "samantā parikiṇṇo viya sarīre uṭṭhitena mahādāhena dayhanto kāyikacetasikasukhaṁ",
  "atk-s0513a34:362_8": "na vindāmīti vadati.",
  "atk-s0513a34:363_0": "Evañca pana vatvā ‘‘ahaṁ, mahārāja, sukhakāmo paraṁ dukkhāpetvā diṭṭheva dhamme manussapeto",
  "atk-s0513a34:363_1": "jāto, tasmā tvaṁ pāpaṁ mā kari, attano nagaraṁ gantvā dānādīni puññāni karohī’’ti",
  "atk-s0513a34:363_2": "āha. Rājā tathā katvā saggapuraṁ pūresi. Sarabhaṅgasatthā imaṁ kāraṇaṁ āharitvā tāpasaṁ",
  "atk-s0513a34:363_3": "saññāpesi. So tassa dhammakathāya saṁvegaṁ paṭilabhitvā taṁ vanditvā khamāpetvā kasiṇaparikammaṁ",
  "atk-s0513a34:363_4": "katvā naṭṭhaṁ jhānaṁ paṭipākatikaṁ akāsi. Sarabhaṅgo tassa tattha vasituṁ adatvā",
  "atk-s0513a34:363_5": "taṁ ādāya attano assamaṁ gato.",
  "atk-s0513a34:364": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a34:365_0": "Tadā nārado ukkaṇṭhitabhikkhu ahosi, nagarasobhiṇī purāṇadutiyikā, sālissaro sāriputto,",
  "atk-s0513a34:365_1": "meṇḍissaro kassapo, pabbato anuruddho, kāḷadevilo kaccāyano, anupiyo ānando, kisavaccho",
  "atk-s0513a34:365_2": "mahāmoggallāno, sarabhaṅgo pana ahameva ahosinti.",
  "atk-s0513a34:366": "Indriyajātakavaṇṇanā sattamā.",
  "atk-s0513a34:368": " [424] 8. Ādittajātakavaṇṇanā",
  "atk-s0513a34:369_0": "Ādittasminti idaṁ satthā jetavane viharanto asadisadānaṁ ārabbha kathesi. Asadisadānaṁ",
  "atk-s0513a34:369_1": "mahāgovindasuttavaṇṇanāto (dī. ni. aṭṭha. 2.296) vitthāretvā kathetabbaṁ. Tassa pana",
  "atk-s0513a34:369_2": "dinnadivasato dutiyadivase dhammasabhāyaṁ kathaṁ samuṭṭhāpesuṁ ‘‘āvuso, kosalarājā",
  "atk-s0513a34:369_3": "vicinitvāva , puññakkhettaṁ ñatvā buddhappamukhassa ariyasaṅghassa asadisadānaṁ adāsī’’ti.",
  "atk-s0513a34:369_4": "Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā",
  "atk-s0513a34:369_5": "‘‘imāya nāmā’’ti vutte ‘‘anacchariyaṁ, bhikkhave, rañño vicinitvā anuttare puññakkhette",
  "atk-s0513a34:369_6": "dānapatiṭṭhāpanaṁ, porāṇakapaṇḍitāpi vicinitvāva mahādānaṁ adaṁsū’’ti vatvā atītaṁ āhari.",
  "atk-s0513a34:370_0": "Atīte siviraṭṭhe roruvanagare roruvamahārājā nāma dasa rājadhamme akopetvā catūhi",
  "atk-s0513a34:370_1": "saṅgahavatthūhi janaṁ saṅgaṇhanto mahājanassa mātāpituṭṭhāne ṭhatvā kapaṇaddhikavanibbakayācakādīnaṁ",
  "atk-s0513a34:370_2": "mahādānaṁ pavattesi. Tassa samuddavijayā nāma aggamahesī ahosi paṇḍitā ñāṇasampannā.",
  "atk-s0513a34:370_3": "So ekadivasaṁ dānaggaṁ olokento ‘‘mayhaṁ dānaṁ dussīlā lolasattā bhuñjanti, taṁ maṁ",
  "atk-s0513a34:370_4": "na hāseti, ahaṁ kho pana sīlavantānaṁ aggadakkhiṇeyyānaṁ paccekabuddhānaṁ dātukāmo,",
  "atk-s0513a34:370_5": "te ca himavantapadese vasanti, ko nu kho te nimantetvā ānessati, kaṁ pesessāmī’’ti",
  "atk-s0513a34:370_6": "cintetvā tamatthaṁ deviyā ārocesi. Atha naṁ sā āha ‘‘mahārāja, mā cintayittha, amhākaṁ",
  "atk-s0513a34:370_7": "dātabbadānabalena sīlabalena saccabalena pupphāni pesetvā paccekabuddhe nimantetvā",
  "atk-s0513a34:370_8": "tesaṁ āgatakāle sabbaparikkhārasampannadānaṁ dassāmā’’ti. Rājā ‘‘sādhū’’ti sampaṭicchitvā",
  "atk-s0513a34:370_9": "‘‘sakalanagaravāsino sīlaṁ samādiyantū’’ti nagare bheriṁ carāpetvā sayampi saparijano",
  "atk-s0513a34:370_10": "uposathaṅgāni adhiṭṭhāya mahādānaṁ pavattetvā sumanapupphapuṇṇaṁ suvaṇṇasamuggaṁ",
  "atk-s0513a34:370_11": "gāhāpetvā pāsādā oruyha rājaṅgaṇe ṭhatvā pañcaṅgāni pathaviyaṁ patiṭṭhāpetvā pācīnadisābhimukho",
  "atk-s0513a34:370_12": "vanditvā ‘‘pācīnadisāya arahante vandāmi, sace amhākaṁ koci guṇo atthi, amhesu anukampaṁ",
  "atk-s0513a34:370_13": "katvā amhākaṁ bhikkhaṁ gaṇhathā’’ti vatvā satta pupphamuṭṭhiyo khipi. Pācīnadisāya",
  "atk-s0513a34:370_14": "paccekabuddhānaṁ abhāvena punadivase nāgamiṁsu. Dutiyadivase dakkhiṇadisaṁ namassi,",
  "atk-s0513a34:370_15": "tatopi nāgatā. Tatiyadivase pacchimadisaṁ namassi, tatopi nāgatā. Catutthadivase",
  "atk-s0513a34:370_16": "uttaradisaṁ namassi, namassitvā ca pana ‘‘uttarahimavantapadesavāsino paccekabuddhā",
  "atk-s0513a34:370_17": "amhākaṁ bhikkhaṁ gaṇhantū’’ti satta pupphamuṭṭhiyo vissajjesi. Pupphāni gantvā nandamūlakapabbhāre",
  "atk-s0513a34:370_18": "pañcannaṁ paccekabuddhasatānaṁ upari patiṁsu.",
  "atk-s0513a34:371_0": "Te āvajjamānā raññā attano nimantitabhāvaṁ ñatvā punadivase satta paccekabuddhe āmantetvā",
  "atk-s0513a34:371_1": "‘‘mārisā, rājā vo nimanteti, tassa saṅgahaṁ karothā’’ti vadiṁsu. Satta paccekabuddhā",
  "atk-s0513a34:371_2": "ākāsenāgantvā rājadvāre otariṁsu. Te disvā rājā somanassajāto vanditvā pāsādaṁ āropetvā",
  "atk-s0513a34:371_3": "mahantaṁ sakkāraṁ katvā dānaṁ datvā bhattakiccapariyosāne punadivasatthāya punadivasatthāyāti",
  "atk-s0513a34:371_4": "evaṁ cha divase nimantetvā sattame divase sabbaparikkhāradānaṁ sajjetvā sattaratanakhacitāni",
  "atk-s0513a34:371_5": "mañcapīṭhādīni paññapetvā ticīvarādike sabbasamaṇaparibhoge sattannaṁ paccekabuddhānaṁ",
  "atk-s0513a34:371_6": "santike ṭhapetvā ‘‘mayaṁ ime parikkhāre tumhākaṁ demā’’ti vatvā tesaṁ bhattakiccapariyosāne",
  "atk-s0513a34:371_7": "rājā ca devī ca ubhopi namassamānā aṭṭhaṁsu. Atha nesaṁ anumodanaṁ karonto saṅghatthero dve gāthā abhāsi –",
  "atk-s0513a34:372": "69.",
  "atk-s0513a34:373": " ‘‘Ādittasmiṁ agārasmiṁ, yaṁ nīharati bhājanaṁ;",
  "atk-s0513a34:374": "Taṁ tassa hoti atthāya, no ca yaṁ tattha ḍayhati.",
  "atk-s0513a34:375": "70.",
  "atk-s0513a34:376": " ‘‘Evamādīpito loko, jarāya maraṇena ca;",
  "atk-s0513a34:377": "Nīharetheva dānena, dinnaṁ hoti sunīhata’’nti.",
  "atk-s0513a34:378_0": "Tattha ādittasminti taṅkhaṇe pajjalite. Bhājananti upakaraṇaṁ. No ca yaṁ tattha ḍayhatīti",
  "atk-s0513a34:378_1": "yaṁ pana tattha ḍayhati, antamaso tiṇasanthāropi, sabbaṁ tassa anupakaraṇameva hoti.",
  "atk-s0513a34:378_2": "Jarāya maraṇena cāti desanāsīsametaṁ, atthato panesa ekādasahi aggīhi ādīpito nāma.",
  "atk-s0513a34:378_3": "Nīharethevāti tato ekādasati aggīhi pajjalitalokā dasavidhadānavatthubhedaṁ taṁ taṁ",
  "atk-s0513a34:378_4": "parikkhāradānaṁ cetanāya nikkaḍḍhetheva. Dinnaṁ hotīti appaṁ vā bahuṁ vā yaṁ dinnaṁ,",
  "atk-s0513a34:378_5": "tadeva sunīhataṁ nāma hotīti.",
  "atk-s0513a34:379_0": "Evaṁ saṅghatthero anumodanaṁ katvā ‘‘appamatto hohi, mahārājā’’ti rañño ovādaṁ datvā",
  "atk-s0513a34:379_1": "ākāse uppatitvā pāsādakaṇṇikaṁ dvidhā katvā gantvā nandamūlakapabbhāreyeva otari.",
  "atk-s0513a34:379_2": "Tassa dinnaparikkhāropi teneva saddhiṁ uppatitvā nandamūlakapabbhāreyeva otari. Rañño",
  "atk-s0513a34:379_3": "ca deviyā ca sakalasarīraṁ pītiyā puṇṇaṁ ahosi. Evaṁ tasmiṁ gate avasesāpi –",
  "atk-s0513a34:380": "71.",
  "atk-s0513a34:381": " ‘‘Yo dhammaladdhassa dadāti dānaṁ, uṭṭhānavīriyādhigatassa jantu;",
  "atk-s0513a34:382": "Atikkamma so vetaraṇiṁ yamassa, dibbāni ṭhānāni upeti macco.",
  "atk-s0513a34:383": "72.",
  "atk-s0513a34:384": " ‘‘Dānañca yuddhañca samānamāhu, appāpi santā bahuke jinanti;",
  "atk-s0513a34:385": "Appampi ce saddahāno dadāti, teneva so hoti sukhī parattha.",
  "atk-s0513a34:386": "73.",
  "atk-s0513a34:387": " ‘‘Viceyya dānaṁ sugatappasatthaṁ, ye dakkhiṇeyyā idha jīvaloke;",
  "atk-s0513a34:388": "Etesu dinnāni mahapphalāni, bījāni vuttāni yathā sukhette.",
  "atk-s0513a34:389": "74.",
  "atk-s0513a34:390": " ‘‘Yo pāṇabhūtāni aheṭhayaṁ caraṁ, parūpavādā na karoti pāpaṁ;",
  "atk-s0513a34:391": "Bhīruṁ pasaṁsanti na tattha sūraṁ, bhayā hi santo na karonti pāpaṁ.",
  "atk-s0513a34:392": "75.",
  "atk-s0513a34:393": " ‘‘Hīnena brahmacariyena, khattiye upapajjati;",
  "atk-s0513a34:394": "Majjhimena ca devattaṁ, uttamena visujjhati.",
  "atk-s0513a34:395": "76.",
  "atk-s0513a34:396": " ‘‘Addhā hi dānaṁ bahudhā pasatthaṁ, dānā ca kho dhammapadaṁva seyyo;",
  "atk-s0513a34:397": "Pubbeva hi pubbatareva santo, nibbānamevajjhagamuṁ sapaññā’’ti. –",
  "atk-s0513a34:398": "Evamekekāya gāthāya anumodanaṁ katvā tatheva agamiṁsu saddhiṁ parikkhārehi.",
  "atk-s0513a34:399_0": "Tattha dhammaladdhassāti khīṇāsavaṁ ādiṁ katvā yāva sukkhavipassakayogāvacaro puggalo",
  "atk-s0513a34:399_1": "dhammassa laddhattā dhammaladdho nāma. Sveva uṭṭhānavīriyena tassa dhammassa adhigatattā",
  "atk-s0513a34:399_2": "uṭṭhānavīriyādhigato nāma. Tassa puggalassa yo jantu dadāti dānanti attho, dhammena",
  "atk-s0513a34:399_3": "laddhassa uṭṭhānasaṅkhātena vīriyena adhigatassa deyyadhammassa aggaṁ gahetvā yo",
  "atk-s0513a34:399_4": "jantu sīlavantesu dānaṁ dadātītipi attho. Upayogatthe vā sāmivacanaṁ katvāpettha",
  "atk-s0513a34:399_5": "attho veditabbo. Vetaraṇinti desanāsīsametaṁ, aṭṭha mahāniraye soḷasa ca ussade atikkamitvāti",
  "atk-s0513a34:399_6": "attho. Dibbāni ṭhānāni upetīti devaloke uppajjati.",
  "atk-s0513a34:400_0": "Samānamāhūti sadisaṁ vadanti. Khayabhīrukassa hi dānaṁ natthi, bhayabhīrukassa yuddhaṁ",
  "atk-s0513a34:400_1": "natthi. Jīvite ālayaṁ vijahitvā yujjantova yujjhituṁ sakkoti, bhogesu ālayaṁ vijahitvā",
  "atk-s0513a34:400_2": "dāyako dātuṁ sakkoti, teneva taṁ ubhayaṁ ‘‘samāna’’nti vadanti. Appāpi santāti thokāpi",
  "atk-s0513a34:400_3": "samānā pariccattajīvitā bahuke jinanti, evameva appāpi muñcacetanā bahumpi maccheracittaṁ",
  "atk-s0513a34:400_4": "lobhādiṁ vā kilesagahanaṁ jināti. Appampi ceti thokampi ce deyyadhammaṁ kammañca",
  "atk-s0513a34:400_5": "phalañca saddahanto deti. Teneva soti tena parittadeyyadhammavatthukena parittakenāpi",
  "atk-s0513a34:400_6": "cāgena so parattha sukhī hoti, mahārājāti.",
  "atk-s0513a34:401_0": "Viceyya dānanti dakkhiṇañca dakkhiṇeyyañca vicinitvā dinnadānaṁ. Tattha yaṁ vā taṁ",
  "atk-s0513a34:401_1": "vā adatvā aggaṁ paṇītaṁ deyyadhammaṁ vicinitvā dadanto dakkhiṇaṁ vicināti nāma, yesaṁ",
  "atk-s0513a34:401_2": "tesaṁ vā adatvā sīlādiguṇasampanne vicinitvā tesaṁ dadanto dakkhiṇeyyaṁ vicināti",
  "atk-s0513a34:401_3": "nāma. Sugatappasatthanti evarūpaṁ dānaṁ buddhehi pasatthaṁ. Tattha dakkhiṇeyyavicinanaṁ",
  "atk-s0513a34:401_4": "dassetuṁ ‘‘ye dakkhiṇeyyā’’tiādi vuttaṁ. Tattha dakkhiṇeyyāti dakkhiṇāya anucchavikā buddhādayo.",
  "atk-s0513a34:402_0": "Pāṇabhūtānīti pāṇasaṅkhātāni bhūtāni. Aheṭhayaṁ caranti kāruññena aviheṭhayanto caramāno.",
  "atk-s0513a34:402_1": "Parūpavādāti parūpavādabhayena pāpaṁ na karoti. Bhīrunti upavādabhīrukaṁ. Na tattha",
  "atk-s0513a34:402_2": "sūranti yo pana ayonisomanasikārena tasmiṁ upavāde sūro hoti, taṁ paṇḍitā nappasaṁsanti.",
  "atk-s0513a34:402_3": "Bhayā hīti upavādabhayena hi paṇḍitā pāpaṁ na karonti.",
  "atk-s0513a34:403_0": "Hīnena brahmacariyenāti bāhiratitthāyatane tāva methunaviratisīlamattakaṁ hīnaṁ brahmacariyaṁ",
  "atk-s0513a34:403_1": "nāma, tena khattiyakule uppajjati. Jhānassa upacāramattaṁ majjhimaṁ, tena devaloke",
  "atk-s0513a34:403_2": "uppajjati. Aṭṭha samāpattiyo uttamaṁ, tena brahmaloke uppajjanto visujjhati nāma.",
  "atk-s0513a34:403_3": "Sāsane pana sīlavantasseva ekaṁ devanikāyaṁ paṇidhāya brahmacariyaṁ hīnaṁ nāma, parisuddhasīlasseva",
  "atk-s0513a34:403_4": "samāpattinibbattanaṁ majjhimaṁ nāma, parisuddhasīle ṭhatvā vipassanaṁ vaḍḍhetvā arahattuppatti uttamaṁ nāma.",
  "atk-s0513a34:404_0": "Osānagāthāya ayamattho – mahārāja, kiñcāpi ekaṁseneva dānaṁ bahudhā pasatthaṁ vaṇṇitaṁ,",
  "atk-s0513a34:404_1": "dānato pana samathavipassanāsaṅkhātaṁ nibbānasaṅkhātañca dhammakoṭṭhāsabhūtaṁ dhammapadameva",
  "atk-s0513a34:404_2": "uttaritaraṁ. Kiṁkāraṇā? Pubbeva hi imasmiṁ kappe kassapadasabalādayo pubbatareva",
  "atk-s0513a34:404_3": "vessabhūdasabalādayo santo sappurisā sapaññā samathavipassanaṁ bhāvetvā nibbānameva",
  "atk-s0513a34:404_4": "ajjhagamuṁ adhigatāti.",
  "atk-s0513a34:405_0": "Evaṁ satta paccekabuddhā anumodanāya rañño amatamahānibbānaṁ vaṇṇetvā rājānaṁ appamādena",
  "atk-s0513a34:405_1": "ovaditvā vuttanayeneva attano vasanaṭṭhānameva gatā. Rājāpi saddhiṁ aggamahesiyā",
  "atk-s0513a34:405_2": "dānaṁ datvā yāvajīvaṁ ṭhatvā tato cavitvā saggapuraṁ pūresi.",
  "atk-s0513a34:406_0": "Satthā imaṁ dhammadesanaṁ āharitvā ‘‘evaṁ pubbepi paṇḍitā viceyya dānaṁ adaṁsū’’ti",
  "atk-s0513a34:406_1": "vatvā jātakaṁ samodhānesi – ‘‘tadā paccekabuddhā parinibbāyiṁsu, samuddavijayā rāhulamātā",
  "atk-s0513a34:406_2": "ahosi, roruvamahārājā pana ahameva ahosi’’nti.",
  "atk-s0513a34:407": "Ādittajātakavaṇṇanā aṭṭhamā.",
  "atk-s0513a34:409": " [425] 9. Aṭṭhānajātakavaṇṇanā",
  "atk-s0513a34:410_0": "Gaṅgā kumudinīti idaṁ satthā jetavane viharanto ekaṁ ukkaṇṭhitabhikkhuṁ ārabbha kathesi.",
  "atk-s0513a34:410_1": "Tañhi bhikkhuṁ satthā ‘‘saccaṁ kira tvaṁ bhikkhu ukkaṇṭhitosī’’ti pucchitvā ‘‘saccaṁ,",
  "atk-s0513a34:410_2": "bhante’’ti vutte ‘‘kiṁkāraṇā’’ti vatvā ‘‘kilesavasenā’’ti vutte ‘‘bhikkhu mātugāmo",
  "atk-s0513a34:410_3": "nāma akataññū mittadubbhī avissāsanīyo. Atīte paṇḍitā devasikaṁ sahassaṁ dentāpi",
  "atk-s0513a34:410_4": "mātugāmaṁ tosetuṁ nāsakkhiṁsu. Sā ekadivasamattaṁ sahassaṁ alabhitvāva te gīvāyaṁ",
  "atk-s0513a34:410_5": "gāhāpetvā nīharāpesi , evaṁ akataññū mātugāmo, mā tassa kāraṇā kilesavasaṁ gacchā’’ti vatvā atītaṁ āhari.",
  "atk-s0513a34:411_0": "Atīte bārāṇasiyaṁ brahmadatte rajjaṁ kārente tassa ca putto brahmadattakumāro, bārāṇasiseṭṭhino",
  "atk-s0513a34:411_1": "ca putto mahādhanakumāro nāma. Te ubhopi sahapaṁsukīḷakā sahāyakā ahesuṁ, ekācariyakuleyeva",
  "atk-s0513a34:411_2": "sippaṁ gaṇhiṁsu. Rājakumāro pitu accayena rajje patiṭṭhāsi, seṭṭhiputtopissa santikeyeva",
  "atk-s0513a34:411_3": "ahosi. Bārāṇasiyañca ekā nagarasobhiṇī vaṇṇadāsī abhirūpā ahosi sobhaggappattā. Seṭṭhiputto",
  "atk-s0513a34:411_4": "devasikaṁ sahassaṁ datvā niccakāle tāyeva saddhiṁ abhiramanto pitu accayena seṭṭhiṭṭhānaṁ",
  "atk-s0513a34:411_5": "labhitvāpi na taṁ vijahi, tatheva devasikaṁ sahassaṁ datvā abhirami. Seṭṭhiputto",
  "atk-s0513a34:411_6": "divasassa tayo vāre rājupaṭṭhānaṁ gacchati. Athassa ekadivasaṁ rājupaṭṭhānaṁ gatassa",
  "atk-s0513a34:411_7": "raññā saddhiṁ samullapantasseva sūriyo atthaṅgami, andhakāraṁ jātaṁ. So rājakulā",
  "atk-s0513a34:411_8": "nikkhamitvā ‘‘idāni gehaṁ gantvā āgamanavelā natthi, nagarasobhiṇiyāyeva gehaṁ gamissāmī’’ti",
  "atk-s0513a34:411_9": "upaṭṭhāke uyyojetvā ekakova tassā gehaṁ pāvisi. Atha naṁ sā disvā ‘‘ayyaputta, sahassaṁ",
  "atk-s0513a34:411_10": "ābhata’’nti āha. ‘‘Bhadde, ahaṁ ajjeva ativikālo jāto, tasmā gehaṁ agantvā manusse",
  "atk-s0513a34:411_11": "uyyojetvā ekakova paviṭṭhosmi, sve pana te dve sahassāni dassāmī’’ti.",
  "atk-s0513a34:412_0": "Sā cintesi ‘‘sacāhaṁ ajja okāsaṁ karissāmi, aññesupi divasesu tucchahatthakova āgamissati,",
  "atk-s0513a34:412_1": "evaṁ me dhanaṁ parihāyissati, na dānissa okāsaṁ karissāmī’’ti. Atha naṁ evamāha ‘‘sāmi,",
  "atk-s0513a34:412_2": "mayaṁ vaṇṇadāsiyo nāma, amhākaṁ sahassaṁ adatvā keḷi nāma natthī’’ti. ‘‘Bhadde, sve",
  "atk-s0513a34:412_3": "diguṇaṁ āharissāmī’’ti punappunaṁ yāci. Nagarasobhiṇī dāsiyo āṇāpesi ‘‘etassa idha",
  "atk-s0513a34:412_4": "ṭhatvā maṁ oloketuṁ mā adattha, gīvāyaṁ taṁ gahetvā nīharitvā dvāraṁ pidahathā’’ti.",
  "atk-s0513a34:412_5": "Taṁ sutvā dāsiyo tathā kariṁsu. Atha so cintesi ‘‘ahaṁ imāya saddhiṁ asītikoṭidhanaṁ",
  "atk-s0513a34:412_6": "khādiṁ, sā maṁ ekadivasaṁ tucchahatthaṁ disvā gīvāyaṁ gahetvā nīharāpesi, aho mātugāmo",
  "atk-s0513a34:412_7": "nāma pāpo nillajjo akataññū mittadubbhī’’ti. So mātugāmassa aguṇaṁ anussarantova",
  "atk-s0513a34:412_8": "virajji, paṭikūlasaññaṁ paṭilabhi, gharāvāsepi ukkaṇṭhito ‘‘kiṁ me gharāvāsena, ajjeva",
  "atk-s0513a34:412_9": "nikkhamitvā pabbajissāmī’’ti puna gehaṁ agantvā rājānampi adisvāva nagarā nikkhamitvā",
  "atk-s0513a34:412_10": "araññaṁ pavisitvā gaṅgātīre assamaṁ māpetvā isipabbajjaṁ pabbajitvā jhānābhiññāyo",
  "atk-s0513a34:412_11": "uppādetvā vanamūlaphalāhāro tattha vāsaṁ kappesi.",
  "atk-s0513a34:413_0": "Rājā taṁ apassanto ‘‘kahaṁ mama sahāyo’’ti pucchi. Nagarasobhiṇiyāpi katakammaṁ sakalanagare",
  "atk-s0513a34:413_1": "pākaṭaṁ jātaṁ. Athassa tamatthaṁ ācikkhitvā ‘‘iti te deva, sahāyo lajjāya gharampi",
  "atk-s0513a34:413_2": "agantvā araññaṁ pavisitvā pabbajito bhavissatī’’ti āhaṁsu. Rājā taṁ sutvā nagarasobhiṇiṁ",
  "atk-s0513a34:413_3": "pakkosāpetvā ‘‘saccaṁ kira tvaṁ ekadivasaṁ sahassaṁ alabhitvā mama sahāyaṁ gīvāyaṁ",
  "atk-s0513a34:413_4": "gāhāpetvā nīharāpesī’’ti pucchi. ‘‘Saccaṁ, devā’’ti. ‘‘Pāpe jammī, sīghaṁ mama sahāyassa",
  "atk-s0513a34:413_5": "gataṭṭhānaṁ gantvā taṁ ānehi, no ce ānessasi, jīvitaṁ te natthī’’ti. Sā rañño vacanaṁ",
  "atk-s0513a34:413_6": "sutvā bhītā rathaṁ āruyha mahantena parivārena nagarā nikkhamitvā tassa vasanaṭṭhānaṁ",
  "atk-s0513a34:413_7": "pariyesantī sutavasena taṁ ṭhānaṁ sutvā tattha gantvā vanditvā ‘‘ayya, mayā andhabālabhāvena",
  "atk-s0513a34:413_8": "kataṁ dosaṁ khamatha, ahaṁ na punevaṁ karissāmī’’ti yācitvā ‘‘sādhu, khamāmi te,",
  "atk-s0513a34:413_9": "natthi me tayi āghāto’’ti vutte ‘‘sace me khamatha, mayā saddhiṁ rathaṁ abhiruhatha,",
  "atk-s0513a34:413_10": "nagaraṁ gacchissāma, gatakāle yaṁ mama ghare dhanaṁ atthi, sabbaṁ dassāmī’’ti āha.",
  "atk-s0513a34:413_11": "So tassā vacanaṁ sutvā ‘‘bhadde, idāni tayā saddhiṁ gantuṁ na sakkā, yadā pana imasmiṁ",
  "atk-s0513a34:413_12": "loke yena na bhavitabbaṁ, taṁ bhavissati, api nāma tadā gaccheyya’’nti vatvā paṭhamaṁ gāthamāha –",
  "atk-s0513a34:414": "77.",
  "atk-s0513a34:415": " ‘‘Gaṅgā kumudinī santā, saṅkhavaṇṇā ca kokilā;",
  "atk-s0513a34:416": "Jambū tālaphalaṁ dajjā, atha nūna tadā siyā’’ti.",
  "atk-s0513a34:417_0": "Tassattho – bhadde, yathā hi kumudasarā kumudehi sañchannā tiṭṭhanti, tatheva sace",
  "atk-s0513a34:417_1": "sakalāpi mahāgaṅgā kumudinī sīghasotaṁ pahāya santā upasantā siyā, sabbe kokilā ca",
  "atk-s0513a34:417_2": "saṅkhavaṇṇā bhaveyyuṁ, sabbo jamburukkho ca tālaphalaṁ dadeyya. Atha nūna tadā siyāti",
  "atk-s0513a34:417_3": "atha tādise kāle amhākampi samāgamo nūna siyā, bhaveyya nāmāti vuttaṁ hoti.",
  "atk-s0513a34:418": "Evañca vatvā punapi tāya ‘‘ehi, ayya, gacchāmā’’ti vutte ‘‘gacchissāmā’’ti vatvā ‘‘kasmiṁ kāle’’ti vutte ‘‘asukasmiñca asukasmiñcā’’ti vatvā sesagāthā abhāsi –",
  "atk-s0513a34:419": "78.",
  "atk-s0513a34:420": " ‘‘Yadā kacchapalomānaṁ, pāvāro tividho siyā;",
  "atk-s0513a34:421": "Hemantikaṁ pāvuraṇaṁ, atha nūna tadā siyā.",
  "atk-s0513a34:422": "79.",
  "atk-s0513a34:423": " ‘‘Yadā makasapādānaṁ, aṭṭālo sukato siyā;",
  "atk-s0513a34:424": "Daḷho ca avikampī ca, atha nūna tadā siyā.",
  "atk-s0513a34:425": "80.",
  "atk-s0513a34:426": " ‘‘Yadā sasavisāṇānaṁ, nisseṇī sukatā siyā;",
  "atk-s0513a34:427": "Saggassārohaṇatthāya, atha nūna tadā siyā.",
  "atk-s0513a34:428": "81.",
  "atk-s0513a34:429": " ‘‘Yadā nisseṇimāruyha, candaṁ khādeyyu mūsikā;",
  "atk-s0513a34:430": "Rāhuñca paripāteyyuṁ, atha nūna tadā siyā.",
  "atk-s0513a34:431": "82.",
  "atk-s0513a34:432": " ‘‘Yadā surāghaṭaṁ pitvā, makkhikā gaṇacāriṇī;",
  "atk-s0513a34:433": "Aṅgāre vāsaṁ kappeyyuṁ, atha nūna tadā siyā.",
  "atk-s0513a34:434": "83.",
  "atk-s0513a34:435": " ‘‘Yadā bimboṭṭhasampanno, gadrabho sumukho siyā;",
  "atk-s0513a34:436": "Kusalo naccagītassa, atha nūna tadā siyā.",
  "atk-s0513a34:437": "84.",
  "atk-s0513a34:438": " ‘‘Yadā kākā ulūkā ca, mantayeyyuṁ rahogatā;",
  "atk-s0513a34:439": "Aññamaññaṁ pihayyeyyuṁ, atha nūna tadā siyā.",
  "atk-s0513a34:440": "85.",
  "atk-s0513a34:441": " ‘‘Yadā muḷālapattānaṁ, chattaṁ thirataraṁ siyā;",
  "atk-s0513a34:442": "Vassassa paṭighātāya, atha nūna tadā siyā.",
  "atk-s0513a34:443": "86.",
  "atk-s0513a34:444": " ‘‘Yadā kulako sakuṇo, pabbataṁ gandhamādanaṁ;",
  "atk-s0513a34:445": "Tuṇḍenādāya gaccheyya, atha nūna tadā siyā.",
  "atk-s0513a34:446": "87.",
  "atk-s0513a34:447": " ‘‘Yadā sāmuddikaṁ nāvaṁ, sayantaṁ savaṭākaraṁ;",
  "atk-s0513a34:448": "Ceṭo ādāya gaccheyya, atha nūna tadā siyā’’ti.",
  "atk-s0513a34:449_0": "Tattha tividhoti eko kacchapalomamayena pupphena, eko tūlena, eko ubhayenāti evaṁ",
  "atk-s0513a34:449_1": "tippakāro. Hemantikaṁ pāvuraṇanti himapātasamaye pāvuraṇāya bhavituṁ samattho. Atha",
  "atk-s0513a34:449_2": "nūna tadā siyāti atha tasmiṁ kāle mama tayā saddhiṁ ekaṁseneva saṁsaggo siyā. Evaṁ",
  "atk-s0513a34:449_3": "sabbattha pacchimapadaṁ yojetabbaṁ. Aṭṭālo sukatoti abhiruhitvā yujjhantaṁ purisasataṁ",
  "atk-s0513a34:449_4": "dhāretuṁ yathā sakkoti, evaṁ sukato. Paripāteyyunti palāpeyyuṁ. Aṅgāreti vītaccikaṅgārasanthare.",
  "atk-s0513a34:449_5": "Vāsaṁ kappeyyunti ekekaṁ surāghaṭaṁ pivitvā mattā vaseyyuṁ. Bimboṭṭhasampannoti bimbaphalasadisehi",
  "atk-s0513a34:449_6": "oṭṭhehi samannāgato. Sumukhoti suvaṇṇaādāsasadiso mukho. Pihayeyyunti aññamaññassa",
  "atk-s0513a34:449_7": "sampattiṁ icchantā pihayeyyuṁ pattheyyuṁ. Muḷālapattānanti saṇhānaṁ muḷālagacchapattānaṁ.",
  "atk-s0513a34:449_8": "Kulakoti eko khuddakasakuṇo. Sāmuddikanti samuddapakkhandanamahānāvaṁ. Sayantaṁ savaṭākaranti",
  "atk-s0513a34:449_9": "yantena ceva vaṭākarena ca saddhiṁ sabbasambhārayuttaṁ. Ceṭo ādāyāti yadā evarūpaṁ",
  "atk-s0513a34:449_10": "nāvaṁ khuddako gāmadārako hatthena gahetvā gaccheyyāti attho.",
  "atk-s0513a34:450": "Iti mahāsatto iminā aṭṭhānaparikappena ekādasa gāthā abhāsi. Taṁ sutvā nagarasobhiṇī mahāsattaṁ khamāpetvā nagaraṁ gantvā rañño taṁ kāraṇaṁ ārocetvā attano jīvitaṁ yācitvā gaṇhi.",
  "atk-s0513a34:451_0": "Satthā imaṁ dhammadesanaṁ āharitvā ‘‘evaṁ bhikkhu mātugāmo nāma akataññū mittadubbhī’’ti",
  "atk-s0513a34:451_1": "vatvā saccāni pakāsetvā jātakaṁ samodhānesi, saccapariyosāne ukkaṇṭhitabhikkhu sotāpattiphale",
  "atk-s0513a34:451_2": "patiṭṭhahi. Tadā rājā ānando ahosi, tāpaso pana ahameva ahosinti.",
  "atk-s0513a34:452": "Aṭṭhānajātakavaṇṇanā navamā.",
  "atk-s0513a34:454": " [426] 10. Dīpijātakavaṇṇanā",
  "atk-s0513a34:455_0": "Khamanīyaṁyāpanīyanti idaṁ satthā veḷuvane viharanto ekaṁ eḷikaṁ ārabbha kathesi.",
  "atk-s0513a34:455_1": "Ekasmiñhi samaye mahāmoggallānatthero giriparikkhitte ekadvāre giribbajasenāsane",
  "atk-s0513a34:455_2": "vihāsi. Dvārasamīpeyevassa caṅkamo ahosi. Tadā eḷakapālakā ‘‘eḷakā ettha carantū’’ti",
  "atk-s0513a34:455_3": "giribbajaṁ pavesetvā kīḷantā viharanti. Tesu ekadivasaṁ sāyaṁ āgantvā eḷake gahetvā",
  "atk-s0513a34:455_4": "gacchantesu ekā eḷikā dūre caramānā eḷake nikkhamante adisvā ohīyi. Taṁ pacchā nikkhamantiṁ",
  "atk-s0513a34:455_5": "eko dīpiko disvā ‘‘khādissāmi na’’nti giribbajadvāre aṭṭhāsi. Sāpi ito cito ca olokentī",
  "atk-s0513a34:455_6": "taṁ disvā ‘‘esa maṁ māretvā khāditukāmatāya ṭhito, sace nivattitvā palāyissāmi, jīvitaṁ",
  "atk-s0513a34:455_7": "me natthi, ajja mayā purisakāraṁ kātuṁ vaṭṭatī’’ti cintetvā siṅgāni ukkhipitvā tassa",
  "atk-s0513a34:455_8": "abhimukhaṁ vegena pakkhanditvā dīpikassa ‘‘ito gaṇhissāmi, ito gaṇhissāmī’’ti vipphandatova",
  "atk-s0513a34:455_9": "gahaṇaṁ anupagantvā vegena palāyitvā eḷakānaṁ antaraṁ pāvisi. Atha thero taṁ tesaṁ",
  "atk-s0513a34:455_10": "kiriyaṁ disvā punadivase gantvā tathāgatassa ārocetvā ‘‘evaṁ bhante, sā eḷikā attano",
  "atk-s0513a34:455_11": "upāyakusalatāya parakkamaṁ katvā dīpikato muccī’’ti āha. Satthā ‘‘moggallāna, idāni",
  "atk-s0513a34:455_12": "tāva so dīpiko taṁ gahetuṁ nāsakkhi, pubbe pana naṁ viravantiṁ māretvā khādī’’ti",
  "atk-s0513a34:455_13": "vatvā tena yācito atītaṁ āhari.",
  "atk-s0513a34:456_0": "Atīte magadharaṭṭhe bodhisatto ekasmiṁ gāme mahābhogakule nibbattitvā vayappatto",
  "atk-s0513a34:456_1": "kāme pahāya isipabbajjaṁ pabbajitvā jhānābhiññāyo nibbattetvā ciraṁ himavante vasitvā",
  "atk-s0513a34:456_2": "loṇambilasevanatthāya rājagahaṁ gantvā ekasmiṁyeva giribbaje paṇṇasālaṁ māpetvā vāsaṁ",
  "atk-s0513a34:456_3": "kappesi. Tadā imināva niyāmena eḷakapālakesu eḷake carantesu ekadivasaṁ evameva ekaṁ",
  "atk-s0513a34:456_4": "eḷikaṁ pacchā nikkhamantiṁ disvā eko dīpiko ‘‘khādissāmi na’’nti dvāre aṭṭhāsi. Sāpi",
  "atk-s0513a34:456_5": "taṁ disvā ‘‘ajja mayhaṁ jīvitaṁ natthi, ekenupāyena iminā saddhiṁ madhurapaṭisanthāraṁ",
  "atk-s0513a34:456_6": "katvā hadayamassa mudukaṁ janetvā jīvitaṁ rakkhissāmī’’ti cintetvā dūratova tena",
  "atk-s0513a34:456_7": "saddhiṁ paṭisanthāraṁ karontī āgacchamānā paṭhamaṁ gāthamāha –",
  "atk-s0513a34:457": "88.",
  "atk-s0513a34:458": " ‘‘Khamanīyaṁ yāpanīyaṁ, kacci mātula te sukhaṁ;",
  "atk-s0513a34:459": "Sukhaṁ te ammā avaca, sukhakāmāva te maya’’nti.",
  "atk-s0513a34:460": "Tattha sukhaṁ te ammāti mayhaṁ mātāpi ‘‘tumhākaṁ sukhaṁ puccheyyāsī’’ti ajja maṁ avacāti attho. Mayanti mātula mayampi tumhākaṁ sukhaṁ eva icchāmāti.",
  "atk-s0513a34:461": "Taṁ sutvā dīpiko ‘‘ayaṁ dhuttikā maṁ mātulavādena vañcetukāmā, na me kakkhaḷabhāvaṁ jānātī’’ti cintetvā dutiyaṁ gāthamāha –",
  "atk-s0513a34:462": "89.",
  "atk-s0513a34:463": " ‘‘Naṅguṭṭhaṁ me avakkamma, heṭhayitvāna eḷike;",
  "atk-s0513a34:464": "Sājja mātulavādena, muñcitabbā nu maññasī’’ti.",
  "atk-s0513a34:465": "Tassattho – tvaṁ mama naṅguṭṭhamaṇḍalaṁ akkamitvā heṭhayitvā āgacchasi, sā tvaṁ ‘‘ajja mātulavādena muñcitabbāhamasmī’’ti maññasi nu, evaṁ maññasi maññeti.",
  "atk-s0513a34:466": "Taṁ sutvā itarā ‘‘mātula, mā evaṁ karī’’ti vatvā tatiyaṁ gāthamāha –",
  "atk-s0513a34:467": "90.",
  "atk-s0513a34:468": " ‘‘Puratthāmukho nisinnosi, ahaṁ te mukhamāgatā;",
  "atk-s0513a34:469": "Pacchato tuyhaṁ naṅguṭṭhaṁ, kathaṁ khvāhaṁ avakkami’’nti.",
  "atk-s0513a34:470": "Tattha mukhanti abhimukhaṁ. Kathaṁ khvāhaṁ avakkaminti tava pacchato ṭhitaṁ ahaṁ kathaṁ avakkaminti attho.",
  "atk-s0513a34:471": "Atha naṁ so ‘‘kiṁ kathesi eḷike, mama naṅguṭṭhassa aṭṭhitaṭṭhānaṁ nāma natthī’’ti vatvā catutthaṁ gāthamāha –",
  "atk-s0513a34:472": "91.",
  "atk-s0513a34:473": " ‘‘Yāvatā caturo dīpā, sasamuddā sapabbatā;",
  "atk-s0513a34:474": "Tāvatā mayhaṁ naṅguṭṭhaṁ, kathaṁ kho taṁ vivajjayī’’ti.",
  "atk-s0513a34:475": "Tattha tāvatāti ettakaṁ ṭhānaṁ mama naṅguṭṭhaṁ parikkhipitvā gatanti vadati.",
  "atk-s0513a34:476": "Taṁ sutvā eḷikā ‘‘ayaṁ pāpo madhurakathāya na allīyati, paṭisattu hutvā tassa kathessāmī’’ti vatvā pañcamaṁ gāthamāha –",
  "atk-s0513a34:477": "92.",
  "atk-s0513a34:478": " ‘‘Pubbeva metamakkhiṁsu, mātā pitā ca bhātaro;",
  "atk-s0513a34:479": "Dīghaṁ duṭṭhassa naṅguṭṭhaṁ, sāmhi vehāyasāgatā’’ti.",
  "atk-s0513a34:480_0": "Tattha akkhiṁsūti pubbeva me etaṁ mātā ca pitā ca bhātaro ca ācikkhiṁsu. Sāmhīti",
  "atk-s0513a34:480_1": "sā ahaṁ ñātakānaṁ santikā tava naṅguṭṭhassa dīghabhāvaṁ sutvā tava naṅguṭṭhaṁ pariharantī",
  "atk-s0513a34:480_2": "vehāyasā ākāsena āgatāti.",
  "atk-s0513a34:481": "Atha naṁ so ‘‘jānāmi te ahaṁ ākāsena āgatabhāvaṁ, evaṁ āgacchantī pana mayhaṁ bhakkhe nāsetvā āgatāsī’’ti vatvā chaṭṭhaṁ gāthamāha –",
  "atk-s0513a34:482": "93.",
  "atk-s0513a34:483": " ‘‘Tañca disvāna āyantiṁ, antalikkhasmi eḷike;",
  "atk-s0513a34:484": "Migasaṅgho palāyittha, bhakkho me nāsito tayā’’ti.",
  "atk-s0513a34:485_0": "Taṁ sutvā itarā maraṇabhayabhītā aññaṁ kāraṇaṁ āharituṁ asakkontī ‘‘mātula, mā evarūpaṁ",
  "atk-s0513a34:485_1": "kakkhaḷakammaṁ kari, jīvitaṁ me dehī’’ti vilapi. Itaropi naṁ vilapantiññeva khandhe",
  "atk-s0513a34:485_2": "gahetvā māretvā khādi.",
  "atk-s0513a34:486": "94.",
  "atk-s0513a34:487": " ‘‘Iccevaṁ vilapantiyā, eḷakiyā ruhagghaso;",
  "atk-s0513a34:488": "Galakaṁ anvāvamaddi, natthi duṭṭhe subhāsitaṁ.",
  "atk-s0513a34:489": "95.",
  "atk-s0513a34:490": " ‘‘Neva duṭṭhe nayo atthi, na dhammo na subhāsitaṁ;",
  "atk-s0513a34:491": "Nikkamaṁ duṭṭhe yuñjetha, so ca sabbhiṁ na rañjatī’’ti. –",
  "atk-s0513a34:492": "Imā dve abhisambuddhagāthā –",
  "atk-s0513a34:493_0": "Tattha ruhagghasoti ruhirabhakkho lohitapāyī sāhasikadīpiko. Galakaṁ anvāvamaddīti",
  "atk-s0513a34:493_1": "gīvaṁ maddi, ḍaṁsitvā phālesīti attho. Nayoti kāraṇaṁ. Dhammoti sabhāvo. Subhāsitanti",
  "atk-s0513a34:493_2": "sukathitavacanaṁ, sabbametaṁ duṭṭhe natthīti attho. Nikkamaṁ duṭṭhe yuñjethāti bhikkhave,",
  "atk-s0513a34:493_3": "duṭṭhapuggale parakkamameva yuñjeyya. So ca sabbhiṁ na rañjatīti so pana puggalo",
  "atk-s0513a34:493_4": "sabbhiṁ sundaraṁ subhāsitaṁ na rañjati, na piyāyatīti attho. Tāpaso tesaṁ kiriyaṁ sabbaṁ addasa.",
  "atk-s0513a34:494": "Satthā imaṁ dhammadesanaṁ āharitvā jātakaṁ samodhānesi – ‘‘tadā eḷikāva etarahi eḷikā ahosi, dīpikopi etarahi dīpikova, tāpaso pana ahameva ahosi’’nti.",
  "atk-s0513a34:495": "Dīpijātakavaṇṇanā dasamā.",
  "atk-s0513a34:496": "Jātakuddānaṁ –",
  "atk-s0513a34:497": "Kaccānī aṭṭhasaddañca, sulasā ca sumaṅgalaṁ;",
  "atk-s0513a34:498": "Gaṅgamālañca cetiyaṁ, indriyañceva ādittaṁ;",
  "atk-s0513a34:499": "Aṭṭhānañceva dīpi ca, dasa aṭṭhanipātake.",
  "atk-s0513a34:500": "Aṭṭhakanipātavaṇṇanā niṭṭhitā."
}