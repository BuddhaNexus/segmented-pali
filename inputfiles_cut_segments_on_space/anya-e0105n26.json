{
  "anya-e0105n26:0": "Vimuttimaggapakaraṇaṁ",
  "anya-e0105n26:1": "Ko so vimuttimaggo nāma? Visuddhimaggo viya sīlasamādhipaññānaṁ visuṁ visuṁ vibhajitvā dīpako eko paṭipattigantho. Tattha hi –",
  "anya-e0105n26:2": "‘‘Sīlaṁ samādhi paññā ca, vimutti ca anuttarā;",
  "anya-e0105n26:3": "Anubuddhā ime dhammā, gotamena yasassinā’’ti dī. ni. 2.186; a. ni. 4.1 –",
  "anya-e0105n26:4_0": "Imaṁ gāthaṁ paṭhamaṁ dassetvā tadatthavaṇṇanāvasena sīlasamādhipaññāvimuttiyo visuṁ",
  "anya-e0105n26:4_1": "visuṁ vibhajitvā dīpitā. So pana gantho idāni cinaraṭṭheyeva diṭṭho, cinabhāsāya",
  "anya-e0105n26:4_2": "ca parivattito (1048-bu-va) saṅghapālena nāma bhikkhunā. Kena pana so kuto ca tattha",
  "anya-e0105n26:4_3": "ānītoti na pākaṭametaṁ. Tassa pana saṅghapālassa ācariyo guṇabhadro nāma mahāyāniko",
  "anya-e0105n26:4_4": "bhikkhu majjhimaindiyadesiko, so indiyaraṭṭhato cinaraṭṭhaṁ gacchanto paṭhamaṁ sīhaḷadīpaṁ",
  "anya-e0105n26:4_5": "gantvā tato (978-bu-va) cinaraṭṭhaṁ gato. Tadā so tena ānīto bhaveyya vimuttimagga, visuddhimagga.",
  "anya-e0105n26:5_0": "Tasmiñhi vimuttimagge pubbāciṇṇanidānadassanaṁ dhātunidānadassanañca yatheva visuddhimagge",
  "anya-e0105n26:5_1": "ekaccevādo, tathevāgataṁ. Dosanidānadassane pana ‘‘semhādhiko rāgacarito, pittādhiko",
  "anya-e0105n26:5_2": "dosacarito, vātādhiko mohacarito. Semhādhiko vā mohacarito, vātādhiko rāgacarito’’ti",
  "anya-e0105n26:5_3": "tiṇṇampi rāgadosamohānaṁ dosaniyamo vutto. Ācariyabuddhaghosena diṭṭhavimuttimaggapotthake",
  "anya-e0105n26:5_4": "pana ‘‘pittādhiko dosacarito’’ti pāṭho ūno bhaveyya.",
  "anya-e0105n26:6": "Aññānipi bahūni visuddhimagge paṭikkhittāni tattha vimuttimagge gahetabbabhāvena dissanti. Kathaṁ?",
  "anya-e0105n26:7": "Sīlaniddese (1, 8-piṭṭhe) ‘‘aññe pana siraṭṭho sīlattho, sītalattho sīlatthoti evamādināpi nayenettha atthaṁ vaṇṇayantī’’ti paṭikkhitto atthopi tattha gahetabbabhāvena dissati.",
  "anya-e0105n26:8_0": "Tathā dhutaṅganiddese (1, 78-piṭṭhe) ‘‘yesampi kusalattikavinimuttaṁ dhutaṅgaṁ, tesaṁ",
  "anya-e0105n26:8_1": "atthato dhutaṅgameva natthi, asantaṁ kassa dhunanato dhutaṅgaṁ nāma bhavissati, dhutaguṇe",
  "anya-e0105n26:8_2": "samādāya vattatīti vacanavirodhopi ca nesaṁ āpajjati, tasmā taṁ na gahetabba’’nti",
  "anya-e0105n26:8_3": "paṭikkhittaṁ paññattidhutaṅgampi tattha dissati. Mahāṭīkāyaṁ (1-104) pana ‘‘yesanti",
  "anya-e0105n26:8_4": "abhayagirivāsike sandhāyāha, te hi dhutaṅgaṁ nāma paññattīti vadantī’’ti vaṇṇitaṁ.",
  "anya-e0105n26:9_0": "Tathā pathavīkasiṇaniddese (1, 144) ‘‘paṭipadāvisuddhi nāma sasambhāriko upacāro,",
  "anya-e0105n26:9_1": "upekkhānubrūhanā nāma appanā, sampahaṁsanā nāma paccavekkhaṇāti evameke vaṇṇayantī’’tiādinā",
  "anya-e0105n26:9_2": "paṭikkhittaekevādopi tattha dissati. Mahāṭīkāyaṁ (1, 172) pana ‘‘eketi abhayagirivāsino’’ti vaṇṇitaṁ.",
  "anya-e0105n26:10_0": "Tathā khandhaniddese (2, 80-piṭṭhe) ‘‘balarūpaṁ sambhavarūpaṁ jātirūpaṁ rogarūpaṁ",
  "anya-e0105n26:10_1": "ekaccānaṁ matena middharūpa’’nti evaṁ aññānipi rūpāni āharitvā porāṇaṭṭhakathāyaṁ",
  "anya-e0105n26:10_2": "tesaṁ paṭikkhittabhāvo pakāsito. Mahāṭīkāyaṁ ‘‘ekaccānanti abhayagirivāsīna’’nti",
  "anya-e0105n26:10_3": "vaṇṇitaṁ. Tesu jātirūpaṁ middharūpañca vimuttimagge dassitaṁ. Na kevalaṁ dassanamattameva,",
  "anya-e0105n26:10_4": "atha kho middharūpassa atthibhāvopi ‘‘middhaṁ nāma tividhaṁ āhārajaṁ utujaṁ cittajañcāti.",
  "anya-e0105n26:10_5": "Tesu cittajameva nīvaraṇaṁ hoti, sesā pana dve arahatopi bhaveyyu’’ntiādinā sādhito.",
  "anya-e0105n26:11_0": "Ettāvatā ca vimuttimagge visuddhimaggena asamānatthānaṁ vuttabhāvo ca abhayagirivāsīhi",
  "anya-e0105n26:11_1": "tassa ganthassa paṭiggahitabhāvo ca sakkā ñātuṁ. Aññānipi pana īdisāni asamānavacanāni",
  "anya-e0105n26:11_2": "bahūni tattha saṁvijjantiyeva, tāni pana sabbāni na sakkā idha dassetuṁ.",
  "anya-e0105n26:12_0": "Yebhuyyena panassa karaṇappakāro visuddhimaggassa viya hoti. Yā yā hi pāḷi abhidhammavibhaṅgato",
  "anya-e0105n26:12_1": "vā paṭisambhidāmaggato vā aññasuttantehi vā ānetvā sādhakabhāvena visuddhimagge dassiyati,",
  "anya-e0105n26:12_2": "tatthapi sā sā pāḷi yebhuyyena dissateva. Tāsu kañcimattaṁ uddharitvā anuminanatthāya dassayissāma.",
  "anya-e0105n26:13": "Yā visuddhimagge (1, 47-piṭṭhe) ‘‘pañca sīlāni pāṇātipātassa pahānaṁ sīla’’ntiādikā paṭisambhidāmaggapāḷi dassitā, sā vimuttimaggepi dissateva.",
  "anya-e0105n26:14_0": "Yañca visuddhimagge (1, 137-piṭṭhe) ‘‘samādhi kāmacchandassa paṭipakkho…pe… vicāro",
  "anya-e0105n26:14_1": "vicikicchāyā’’ti vacanaṁ peṭake vuttanti dassitaṁ, tañca tatthapi tatheva dassetvā",
  "anya-e0105n26:14_2": "‘‘tipeṭake vutta’’nti niddiṭṭhaṁ. Tipeṭaketi nāmañca peṭakopadesameva sandhāya vuttaṁ",
  "anya-e0105n26:14_3": "bhaveyya. Tattha hi vivicceva kāmehīti pāṭhasaṁvaṇṇanāyaṁ ‘‘alobhassa pāripūriyā",
  "anya-e0105n26:14_4": "kāmehi viveko sampajjati, adosassa. Amohassa pāripūriyā akusalehi dhammehi viveko",
  "anya-e0105n26:14_5": "sampajjatī’’ti pāṭhassa tipeṭake vuttabhāvo dassito. So ca pāṭho peṭakopadese (262-piṭṭhe)",
  "anya-e0105n26:14_6": "‘‘tattha alobhassa pāripūriyā vivitto hoti kāmehī’’tiādinā dissati.",
  "anya-e0105n26:15": "Yathā ca visuddhimagge (1, 258-piṭṭhe) ‘‘ayampi kho bhikkhave ānāpānassatisamādhi bhāvito’’tiādikā pāḷi mahāvaggasaṁyuttakato ānetvā dassitā, tatheva tatthapi.",
  "anya-e0105n26:16_0": "Yathā ca visuddhimagge (1, 272-piṭṭhe) ‘‘assāsādimajjhapariyosānaṁ satiyā anugacchato’’tiādi",
  "anya-e0105n26:16_1": "pāḷi ca (1, 273-piṭṭhe) kakacūpamapāḷi ca paṭisambhidāmaggato ānetvā dassitā, tatheva tatthapi.",
  "anya-e0105n26:17_0": "Yathā ca visuddhimagge (2, 69-piṭṭhe) ‘‘katamā cintāmayā paññā’’tiādikā ca pāḷi ‘‘tattha",
  "anya-e0105n26:17_1": "katamaṁ āyakosalla’’ntiādikā ca pāḷi (2, 71-piṭṭhe) ‘‘dukkhe ñāṇaṁ atthapaṭisambhidā’’tiādikā",
  "anya-e0105n26:17_2": "ca pāḷi abhidhammavibhaṅgato ānetvā dassitā, tatheva tatthapi. Sabbāpi ca tattha",
  "anya-e0105n26:17_3": "vuttā ekavidhaduvidhādipaññāpabhedakathā visuddhimagge vuttakathāya yebhuyyena samānāyeva.",
  "anya-e0105n26:18": "‘‘Yena cakkhupasādena, rūpāni manupassati;",
  "anya-e0105n26:19": "Parittaṁ sukhumaṁ etaṁ, ūkāsirasamūpama’’nti visuddhi. 2.436; dha. sa. aṭṭha. 596 –",
  "anya-e0105n26:20_0": "Ayampi gāthā vimuttimaggepi āyasmatā sāriputtattherena bhāsitabhāveneva dassitā.",
  "anya-e0105n26:20_1": "Ūkāsirasamūpamanti padaṁ pana ūkāsamūpamanti tattha dissati, tañca paramparalekhakānaṁ",
  "anya-e0105n26:20_2": "pamādalekhamattameva siyā.",
  "anya-e0105n26:21_0": "Catūsu saccesu visuddhimagge viya vacanatthato lakkhaṇato anūnādhikato kamato antogadhānaṁ",
  "anya-e0105n26:21_1": "pabhedato upamāto ca vinicchayo dassito, so ca yebhuyyena visuddhimaggena visuddhi. 2.530 samānoyeva.",
  "anya-e0105n26:22_0": "Yathā ca visuddhimagge (2, 242-245) sammasanañāṇakathāyaṁ pañcannaṁ khandhānaṁ atītādiekādasavidhena",
  "anya-e0105n26:22_1": "ca aniccādilakkhaṇattayena ca visuṁ visuṁ sammasananayo dassito, tatheva tatthapi.",
  "anya-e0105n26:22_2": "Cakkhādijarāmaraṇapariyosānesu pana dhammesu dhammavicārapariyosānānaṁ saṭṭhiyā eva",
  "anya-e0105n26:22_3": "dhammānaṁ aniccādilakkhaṇattayena sammasananayo tattha dassito.",
  "anya-e0105n26:23_0": "Visuddhimagge pana diṭṭhivisuddhiniddese (2, 230-232-piṭṭhesu) vuttā ‘‘yamakaṁ nāmarūpañca…pe…",
  "anya-e0105n26:23_1": "ubho bhijjanti paccayā’’ti gāthā ca, ‘‘na cakkhuto jāyare’’tiādikā cha gāthāyo ca,",
  "anya-e0105n26:23_2": "‘‘na sakena balena jāyare’’tiādikā cha gāthāyo ca vimuttimagge bhaṅgānupassanāñāṇakathāyaṁ",
  "anya-e0105n26:23_3": "dassitā. Tāsu appamattakoyeva pāṭhabhedo dissati.",
  "anya-e0105n26:24": "Visuddhimagge (2, 261-2-piṭṭhesu) arūpasattakesu ariyavaṁsakathānayena vutto kalāpato ca yamakato ca sammasananayo vimuttimagge ettheva bhaṅgānupassanāñāṇakathāyaṁ dassito.",
  "anya-e0105n26:25": "Vimuttimagge buddhānussatikathāyaṁ lokavidūti padassa atthavaṇṇanāyaṁ sattalokasaṅkhāralokavasena dveyeva lokā dassitā, na pana okāsaloko yathā visuddhimagge (1, 199-200-piṭṭhesu).",
  "anya-e0105n26:26_0": "Ettāvatā ca vimuttimaggo nāma gantho kīdisoti sakkā anuminituṁ. So pana yathā na",
  "anya-e0105n26:26_1": "mahāvihāravāsīnaṁ gantho hoti, evaṁ mahāyānikānampi na hotiyeva theravādapiṭakameva",
  "anya-e0105n26:26_2": "nissāya katabhāvato. Yasmā pana tattha na kiñcipi sīhaḷadīpikaṁ nāmaṁ vā theravādo",
  "anya-e0105n26:26_3": "vā dissati, tasmā so sīhaḷadīpe kataganthopi na hoti. Indiyaraṭṭhikaṁ pana nāmañca",
  "anya-e0105n26:26_4": "vohāro ca tattha bahūsu ṭhānesu dissati, tasmā indiyaraṭṭhe kataganthova bhaveyya.",
  "anya-e0105n26:26_5": "Yasmā cassa peṭakopadesaṁ nissitabhāvo bahūsu ṭhānesu dissati, visesato pana middharūpassa",
  "anya-e0105n26:26_6": "atthibhāvo ca, arahatopi tassa atthibhāvo ca tameva nissāya dassīyati, paṭisambhidāmaggagaṇṭhipade",
  "anya-e0105n26:26_7": "ca peṭaketi padassa paṭi. ma. aṭṭha. 1.1.36 atthavaṇṇanāyaṁ ‘‘suttantapiṭakatthāya",
  "anya-e0105n26:26_8": "aṭṭhakathā peṭakaṁ mahisāsakānaṁ gantho’’ti vaṇṇito. Tasmā eso vimuttimaggo mahisāsakanikāyikena",
  "anya-e0105n26:26_9": "kato bhaveyyāti amhākaṁ mati."
}