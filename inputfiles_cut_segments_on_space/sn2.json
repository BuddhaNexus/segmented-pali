{
  "sn2:1.0.1": "Saṁyutta Nikāya 2.1",
  "sn2:1.0.2": "1. Paṭhamavagga",
  "sn2:1.0.3": "Paṭhamakassapasutta",
  "sn2:1.1.1": "Evaṁ me sutaṁ—",
  "sn2:1.1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "sn2:1.1.3_0": "Atha kho kassapo devaputto abhikkantāya rattiyā abhikkantavaṇṇo kevalakappaṁ jetavanaṁ",
  "sn2:1.1.3_1": "obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ",
  "sn2:1.1.3_2": "aṭṭhāsi. Ekamantaṁ ṭhito kho kassapo devaputto bhagavantaṁ etadavoca:",
  "sn2:1.1.4": "“bhikkhuṁ bhagavā pakāsesi, no ca bhikkhuno anusāsan”ti.",
  "sn2:1.1.5": "“Tena hi, kassapa, taññevettha paṭibhātū”ti.",
  "sn2:1.2.1": "“Subhāsitassa sikkhetha,",
  "sn2:1.2.2": "samaṇūpāsanassa ca;",
  "sn2:1.2.3": "Ekāsanassa ca raho,",
  "sn2:1.2.4": "cittavūpasamassa cā”ti.",
  "sn2:1.3.1": "Idamavoca kassapo devaputto;",
  "sn2:1.3.2": "samanuñño satthā ahosi.",
  "sn2:1.3.3": "Atha kho kassapo devaputto “samanuñño me satthā”ti bhagavantaṁ abhivādetvā padakkhiṇaṁ katvā tatthevantaradhāyīti.",
  "sn2:2.0.1": "Saṁyutta Nikāya 2.2",
  "sn2:2.0.2": "1. Paṭhamavagga",
  "sn2:2.0.3": "Dutiyakassapasutta",
  "sn2:2.1.1": "Sāvatthinidānaṁ.",
  "sn2:2.1.2": "Ekamantaṁ ṭhito kho kassapo devaputto bhagavato santike imaṁ gāthaṁ abhāsi:",
  "sn2:2.2.1": "“Bhikkhu siyā jhāyī vimuttacitto,",
  "sn2:2.2.2": "Ākaṅkhe ce hadayassānupattiṁ;",
  "sn2:2.2.3": "Lokassa ñatvā udayabbayañca,",
  "sn2:2.2.4": "Sucetaso anissito tadānisaṁso”ti.",
  "sn2:3.0.1": "Saṁyutta Nikāya 2.3",
  "sn2:3.0.2": "1. Paṭhamavagga",
  "sn2:3.0.3": "Māghasutta",
  "sn2:3.1.1": "Sāvatthinidānaṁ.",
  "sn2:3.1.2": "Atha kho māgho devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn2:3.1.3": "Ekamantaṁ ṭhito kho māgho devaputto bhagavantaṁ gāthāya ajjhabhāsi:",
  "sn2:3.2.1": "“Kiṁsu chetvā sukhaṁ seti,",
  "sn2:3.2.2": "kiṁsu chetvā na socati;",
  "sn2:3.2.3": "Kissassu ekadhammassa,",
  "sn2:3.2.4": "vadhaṁ rocesi gotamā”ti.",
  "sn2:3.3.1": "“Kodhaṁ chetvā sukhaṁ seti,",
  "sn2:3.3.2": "kodhaṁ chetvā na socati;",
  "sn2:3.3.3": "Kodhassa visamūlassa,",
  "sn2:3.3.4": "madhuraggassa vatrabhū;",
  "sn2:3.3.5": "Vadhaṁ ariyā pasaṁsanti,",
  "sn2:3.3.6": "tañhi chetvā na socatī”ti.",
  "sn2:4.0.1": "Saṁyutta Nikāya 2.4",
  "sn2:4.0.2": "1. Paṭhamavagga",
  "sn2:4.0.3": "Māgadhasutta",
  "sn2:4.1.1": "Sāvatthinidānaṁ.",
  "sn2:4.1.2": "Ekamantaṁ ṭhito kho māgadho devaputto bhagavantaṁ gāthāya ajjhabhāsi:",
  "sn2:4.2.1": "“Kati lokasmiṁ pajjotā,",
  "sn2:4.2.2": "yehi loko pakāsati;",
  "sn2:4.2.3": "Bhavantaṁ puṭṭhumāgamma,",
  "sn2:4.2.4": "kathaṁ jānemu taṁ mayan”ti.",
  "sn2:4.3.1": "“Cattāro loke pajjotā,",
  "sn2:4.3.2": "pañcamettha na vijjati;",
  "sn2:4.3.3": "Divā tapati ādicco,",
  "sn2:4.3.4": "rattimābhāti candimā.",
  "sn2:4.4.1": "Atha aggi divārattiṁ,",
  "sn2:4.4.2": "tattha tattha pakāsati;",
  "sn2:4.4.3": "Sambuddho tapataṁ seṭṭho,",
  "sn2:4.4.4": "esā ābhā anuttarā”ti.",
  "sn2:5.0.1": "Saṁyutta Nikāya 2.5",
  "sn2:5.0.2": "1. Paṭhamavagga",
  "sn2:5.0.3": "Dāmalisutta",
  "sn2:5.1.1": "Sāvatthinidānaṁ.",
  "sn2:5.1.2": "Atha kho dāmali devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn2:5.1.3": "Ekamantaṁ ṭhito kho dāmali devaputto bhagavato santike imaṁ gāthaṁ abhāsi:",
  "sn2:5.2.1": "“Karaṇīyametaṁ brāhmaṇena,",
  "sn2:5.2.2": "Padhānaṁ akilāsunā;",
  "sn2:5.2.3": "Kāmānaṁ vippahānena,",
  "sn2:5.2.4": "Na tenāsīsate bhavan”ti.",
  "sn2:5.3.1": "“Natthi kiccaṁ brāhmaṇassa,",
  "sn2:5.3.2": "(dāmalīti bhagavā)",
  "sn2:5.3.3": "Katakicco hi brāhmaṇo;",
  "sn2:5.3.4": "Yāva na gādhaṁ labhati nadīsu,",
  "sn2:5.3.5": "Āyūhati sabbagattebhi jantu;",
  "sn2:5.3.6": "Gādhañca laddhāna thale ṭhito yo,",
  "sn2:5.3.7": "Nāyūhatī pāragato hi sova.",
  "sn2:5.4.1": "Esūpamā dāmali brāhmaṇassa,",
  "sn2:5.4.2": "Khīṇāsavassa nipakassa jhāyino;",
  "sn2:5.4.3": "Pappuyya jātimaraṇassa antaṁ,",
  "sn2:5.4.4": "Nāyūhatī pāragato hi so”ti.",
  "sn2:6.0.1": "Saṁyutta Nikāya 2.6",
  "sn2:6.0.2": "1. Paṭhamavagga",
  "sn2:6.0.3": "Kāmadasutta",
  "sn2:6.1.1": "Sāvatthinidānaṁ.",
  "sn2:6.1.2": "Ekamantaṁ ṭhito kho kāmado devaputto bhagavantaṁ etadavoca:",
  "sn2:6.1.3": "“dukkaraṁ, bhagavā, sudukkaraṁ, bhagavā”ti.",
  "sn2:6.2.1": "“Dukkaraṁ vāpi karonti,",
  "sn2:6.2.2": "(kāmadāti bhagavā)",
  "sn2:6.2.3": "Sekhā sīlasamāhitā;",
  "sn2:6.2.4": "Ṭhitattā anagāriyupetassa,",
  "sn2:6.2.5": "Tuṭṭhi hoti sukhāvahā”ti.",
  "sn2:6.3.1": "“Dullabhā, bhagavā, yadidaṁ tuṭṭhī”ti.",
  "sn2:6.4.1": "“Dullabhaṁ vāpi labhanti,",
  "sn2:6.4.2": "(kāmadāti bhagavā)",
  "sn2:6.4.3": "Cittavūpasame ratā;",
  "sn2:6.4.4": "Yesaṁ divā ca ratto ca,",
  "sn2:6.4.5": "Bhāvanāya rato mano”ti.",
  "sn2:6.5.1": "“Dussamādahaṁ, bhagavā, yadidaṁ cittan”ti.",
  "sn2:6.6.1": "“Dussamādahaṁ vāpi samādahanti,",
  "sn2:6.6.2": "(kāmadāti bhagavā)",
  "sn2:6.6.3": "Indriyūpasame ratā;",
  "sn2:6.6.4": "Te chetvā maccuno jālaṁ,",
  "sn2:6.6.5": "Ariyā gacchanti kāmadā”ti.",
  "sn2:6.7.1": "“Duggamo, bhagavā, visamo maggo”ti.",
  "sn2:6.8.1": "“Duggame visame vāpi,",
  "sn2:6.8.2": "Ariyā gacchanti kāmada;",
  "sn2:6.8.3": "Anariyā visame magge,",
  "sn2:6.8.4": "Papatanti avaṁsirā;",
  "sn2:6.8.5": "Ariyānaṁ samo maggo,",
  "sn2:6.8.6": "Ariyā hi visame samā”ti.",
  "sn2:7.0.1": "Saṁyutta Nikāya 2.7",
  "sn2:7.0.2": "1. Paṭhamavagga",
  "sn2:7.0.3": "Pañcālacaṇḍasutta",
  "sn2:7.1.1": "Sāvatthinidānaṁ.",
  "sn2:7.1.2": "Ekamantaṁ ṭhito kho pañcālacaṇḍo devaputto bhagavato santike imaṁ gāthaṁ abhāsi:",
  "sn2:7.2.1": "“Sambādhe vata okāsaṁ,",
  "sn2:7.2.2": "Avindi bhūrimedhaso;",
  "sn2:7.2.3": "Yo jhānamabujjhi buddho,",
  "sn2:7.2.4": "Paṭilīnanisabho munī”ti.",
  "sn2:7.3.1": "“Sambādhe vāpi vindanti,",
  "sn2:7.3.2": "(pañcālacaṇḍāti bhagavā)",
  "sn2:7.3.3": "Dhammaṁ nibbānapattiyā;",
  "sn2:7.3.4": "Ye satiṁ paccalatthaṁsu,",
  "sn2:7.3.5": "Sammā te susamāhitā”ti.",
  "sn2:8.0.1": "Saṁyutta Nikāya 2.8",
  "sn2:8.0.2": "1. Paṭhamavagga",
  "sn2:8.0.3": "Tāyanasutta",
  "sn2:8.1.1": "Sāvatthinidānaṁ.",
  "sn2:8.1.2_0": "Atha kho tāyano devaputto purāṇatitthakaro abhikkantāya rattiyā abhikkantavaṇṇo kevalakappaṁ",
  "sn2:8.1.2_1": "jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn2:8.1.3": "Ekamantaṁ ṭhito kho tāyano devaputto bhagavato santike imā gāthāyo abhāsi:",
  "sn2:8.2.1": "“Chinda sotaṁ parakkamma,",
  "sn2:8.2.2": "kāme panuda brāhmaṇa;",
  "sn2:8.2.3": "Nappahāya munī kāme,",
  "sn2:8.2.4": "nekattamupapajjati.",
  "sn2:8.3.1": "Kayirā ce kayirāthenaṁ,",
  "sn2:8.3.2": "daḷhamenaṁ parakkame;",
  "sn2:8.3.3": "Sithilo hi paribbājo,",
  "sn2:8.3.4": "bhiyyo ākirate rajaṁ.",
  "sn2:8.4.1": "Akataṁ dukkaṭaṁ seyyo,",
  "sn2:8.4.2": "pacchā tapati dukkaṭaṁ;",
  "sn2:8.4.3": "Katañca sukataṁ seyyo,",
  "sn2:8.4.4": "yaṁ katvā nānutappati.",
  "sn2:8.5.1": "Kuso yathā duggahito,",
  "sn2:8.5.2": "hatthamevānukantati;",
  "sn2:8.5.3": "Sāmaññaṁ dupparāmaṭṭhaṁ,",
  "sn2:8.5.4": "nirayāyūpakaḍḍhati.",
  "sn2:8.6.1": "Yaṁ kiñci sithilaṁ kammaṁ,",
  "sn2:8.6.2": "saṅkiliṭṭhañca yaṁ vataṁ;",
  "sn2:8.6.3": "Saṅkassaraṁ brahmacariyaṁ,",
  "sn2:8.6.4": "na taṁ hoti mahapphalan”ti.",
  "sn2:8.7.1": "Idamavoca tāyano devaputto;",
  "sn2:8.7.2": "idaṁ vatvā bhagavantaṁ abhivādetvā padakkhiṇaṁ katvā tatthevantaradhāyīti.",
  "sn2:8.8.1": "Atha kho bhagavā tassā rattiyā accayena bhikkhū āmantesi:",
  "sn2:8.8.2_0": "“imaṁ, bhikkhave, rattiṁ tāyano nāma devaputto purāṇatitthakaro abhikkantāya rattiyā",
  "sn2:8.8.2_1": "abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā",
  "sn2:8.8.2_2": "maṁ abhivādetvā ekamantaṁ aṭṭhāsi.",
  "sn2:8.8.3": "Ekamantaṁ ṭhito kho, bhikkhave, tāyano devaputto mama santike imā gāthāyo abhāsi:",
  "sn2:8.9.1": "‘Chinda sotaṁ parakkamma,",
  "sn2:8.9.2": "kāme panuda brāhmaṇa;",
  "sn2:8.9.3": "Nappahāya munī kāme,",
  "sn2:8.9.4": "nekattamupapajjati.",
  "sn2:8.10.1": "Kayirā ce kayirāthenaṁ,",
  "sn2:8.10.2": "daḷhamenaṁ parakkame;",
  "sn2:8.10.3": "Sithilo hi paribbājo,",
  "sn2:8.10.4": "bhiyyo ākirate rajaṁ.",
  "sn2:8.11.1": "Akataṁ dukkaṭaṁ seyyo,",
  "sn2:8.11.2": "pacchā tapati dukkaṭaṁ;",
  "sn2:8.11.3": "Katañca sukataṁ seyyo,",
  "sn2:8.11.4": "yaṁ katvā nānutappati.",
  "sn2:8.12.1": "Kuso yathā duggahito,",
  "sn2:8.12.2": "hatthamevānukantati;",
  "sn2:8.12.3": "Sāmaññaṁ dupparāmaṭṭhaṁ,",
  "sn2:8.12.4": "nirayāyūpakaḍḍhati.",
  "sn2:8.13.1": "Yaṁ kiñci sithilaṁ kammaṁ,",
  "sn2:8.13.2": "saṅkiliṭṭhañca yaṁ vataṁ;",
  "sn2:8.13.3": "Saṅkassaraṁ brahmacariyaṁ,",
  "sn2:8.13.4": "na taṁ hoti mahapphalan’ti.",
  "sn2:8.14.1": "Idamavoca, bhikkhave, tāyano devaputto, idaṁ vatvā maṁ abhivādetvā padakkhiṇaṁ katvā tatthevantaradhāyi.",
  "sn2:8.14.2": "Uggaṇhātha, bhikkhave, tāyanagāthā;",
  "sn2:8.14.3": "pariyāpuṇātha, bhikkhave, tāyanagāthā;",
  "sn2:8.14.4": "dhāretha, bhikkhave, tāyanagāthā.",
  "sn2:8.14.5": "Atthasaṁhitā, bhikkhave, tāyanagāthā ādibrahmacariyikā”ti.",
  "sn2:9.0.1": "Saṁyutta Nikāya 2.9",
  "sn2:9.0.2": "1. Paṭhamavagga",
  "sn2:9.0.3": "Candimasutta",
  "sn2:9.1.1": "Sāvatthinidānaṁ.",
  "sn2:9.1.2": "Tena kho pana samayena candimā devaputto rāhunā asurindena gahito hoti.",
  "sn2:9.1.3": "Atha kho candimā devaputto bhagavantaṁ anussaramāno tāyaṁ velāyaṁ imaṁ gāthaṁ abhāsi:",
  "sn2:9.2.1": "“Namo te buddha vīratthu,",
  "sn2:9.2.2": "vippamuttosi sabbadhi;",
  "sn2:9.2.3": "Sambādhapaṭipannosmi,",
  "sn2:9.2.4": "tassa me saraṇaṁ bhavā”ti.",
  "sn2:9.3.1": "Atha kho bhagavā candimaṁ devaputtaṁ ārabbha rāhuṁ asurindaṁ gāthāya ajjhabhāsi:",
  "sn2:9.4.1": "“Tathāgataṁ arahantaṁ,",
  "sn2:9.4.2": "candimā saraṇaṁ gato;",
  "sn2:9.4.3": "Rāhu candaṁ pamuñcassu,",
  "sn2:9.4.4": "buddhā lokānukampakā”ti.",
  "sn2:9.5.1": "Atha kho rāhu asurindo candimaṁ devaputtaṁ muñcitvā taramānarūpo yena vepacitti asurindo tenupasaṅkami; upasaṅkamitvā saṁviggo lomahaṭṭhajāto ekamantaṁ aṭṭhāsi.",
  "sn2:9.5.2": "Ekamantaṁ ṭhitaṁ kho rāhuṁ asurindaṁ vepacitti asurindo gāthāya ajjhabhāsi:",
  "sn2:9.6.1": "“Kiṁ nu santaramānova,",
  "sn2:9.6.2": "rāhu candaṁ pamuñcasi;",
  "sn2:9.6.3": "Saṁviggarūpo āgamma,",
  "sn2:9.6.4": "kiṁ nu bhītova tiṭṭhasī”ti.",
  "sn2:9.7.1": "“Sattadhā me phale muddhā,",
  "sn2:9.7.2": "jīvanto na sukhaṁ labhe;",
  "sn2:9.7.3": "Buddhagāthābhigītomhi,",
  "sn2:9.7.4": "no ce muñceyya candiman”ti.",
  "sn2:10.0.1": "Saṁyutta Nikāya 2.10",
  "sn2:10.0.2": "1. Paṭhamavagga",
  "sn2:10.0.3": "Sūriyasutta",
  "sn2:10.1.1": "Sāvatthinidānaṁ.",
  "sn2:10.1.2": "Tena kho pana samayena sūriyo devaputto rāhunā asurindena gahito hoti.",
  "sn2:10.1.3": "Atha kho sūriyo devaputto bhagavantaṁ anussaramāno tāyaṁ velāyaṁ imaṁ gāthaṁ abhāsi:",
  "sn2:10.2.1": "“Namo te buddha vīratthu,",
  "sn2:10.2.2": "vippamuttosi sabbadhi;",
  "sn2:10.2.3": "Sambādhapaṭipannosmi,",
  "sn2:10.2.4": "tassa me saraṇaṁ bhavā”ti.",
  "sn2:10.3.1": "Atha kho bhagavā sūriyaṁ devaputtaṁ ārabbha rāhuṁ asurindaṁ gāthāhi ajjhabhāsi:",
  "sn2:10.4.1": "“Tathāgataṁ arahantaṁ,",
  "sn2:10.4.2": "sūriyo saraṇaṁ gato;",
  "sn2:10.4.3": "Rāhu sūriyaṁ pamuñcassu,",
  "sn2:10.4.4": "buddhā lokānukampakā.",
  "sn2:10.5.1": "Yo andhakāre tamasi pabhaṅkaro,",
  "sn2:10.5.2": "Verocano maṇḍalī uggatejo;",
  "sn2:10.5.3": "Mā rāhu gilī caramantalikkhe,",
  "sn2:10.5.4": "Pajaṁ mamaṁ rāhu pamuñca sūriyan”ti.",
  "sn2:10.6.1": "Atha kho rāhu asurindo sūriyaṁ devaputtaṁ muñcitvā taramānarūpo yena vepacitti asurindo tenupasaṅkami; upasaṅkamitvā saṁviggo lomahaṭṭhajāto ekamantaṁ aṭṭhāsi.",
  "sn2:10.6.2": "Ekamantaṁ ṭhitaṁ kho rāhuṁ asurindaṁ vepacitti asurindo gāthāya ajjhabhāsi:",
  "sn2:10.7.1": "“Kiṁ nu santaramānova,",
  "sn2:10.7.2": "rāhu sūriyaṁ pamuñcasi;",
  "sn2:10.7.3": "Saṁviggarūpo āgamma,",
  "sn2:10.7.4": "kiṁ nu bhītova tiṭṭhasī”ti.",
  "sn2:10.8.1": "“Sattadhā me phale muddhā,",
  "sn2:10.8.2": "jīvanto na sukhaṁ labhe;",
  "sn2:10.8.3": "Buddhagāthābhigītomhi,",
  "sn2:10.8.4": "no ce muñceyya sūriyan”ti.",
  "sn2:10.8.5": "Paṭhamo vaggo.",
  "sn2:10.9.0": "Tassuddānaṁ",
  "sn2:10.9.1": "Dve kassapā ca māgho ca,",
  "sn2:10.9.2": "Māgadho dāmali kāmado;",
  "sn2:10.9.3": "Pañcālacaṇḍo tāyano,",
  "sn2:10.9.4": "Candimasūriyena te dasāti.",
  "sn2:11.0.1": "Saṁyutta Nikāya 2.11",
  "sn2:11.0.2": "2. Anāthapiṇḍikavagga",
  "sn2:11.0.3": "Candimasasutta",
  "sn2:11.1.1": "Sāvatthinidānaṁ.",
  "sn2:11.1.2_0": "Atha kho candimaso devaputto abhikkantāya rattiyā abhikkantavaṇṇo kevalakappaṁ jetavanaṁ",
  "sn2:11.1.2_1": "obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn2:11.1.3": "Ekamantaṁ ṭhito kho candimaso devaputto bhagavato santike imaṁ gāthaṁ abhāsi:",
  "sn2:11.2.1": "“Te hi sotthiṁ gamissanti,",
  "sn2:11.2.2": "kacchevāmakase magā;",
  "sn2:11.2.3": "Jhānāni upasampajja,",
  "sn2:11.2.4": "ekodi nipakā satā”ti.",
  "sn2:11.3.1": "“Te hi pāraṁ gamissanti,",
  "sn2:11.3.2": "chetvā jālaṁva ambujo;",
  "sn2:11.3.3": "Jhānāni upasampajja,",
  "sn2:11.3.4": "appamattā raṇañjahā”ti.",
  "sn2:12.0.1": "Saṁyutta Nikāya 2.12",
  "sn2:12.0.2": "2. Anāthapiṇḍikavagga",
  "sn2:12.0.3": "Veṇḍusutta",
  "sn2:12.1.1": "Ekamantaṁ ṭhito kho veṇḍu devaputto bhagavato santike imaṁ gāthaṁ abhāsi:",
  "sn2:12.2.1": "“Sukhitāva te manujā,",
  "sn2:12.2.2": "sugataṁ payirupāsiya;",
  "sn2:12.2.3": "Yuñjaṁ gotamasāsane,",
  "sn2:12.2.4": "appamattā nu sikkhare”ti.",
  "sn2:12.3.1": "“Ye me pavutte siṭṭhipade,",
  "sn2:12.3.2": "(veṇḍūti bhagavā)",
  "sn2:12.3.3": "Anusikkhanti jhāyino;",
  "sn2:12.3.4": "Kāle te appamajjantā,",
  "sn2:12.3.5": "Na maccuvasagā siyun”ti.",
  "sn2:13.0.1": "Saṁyutta Nikāya 2.13",
  "sn2:13.0.2": "2. Anāthapiṇḍikavagga",
  "sn2:13.0.3": "Dīghalaṭṭhisutta",
  "sn2:13.1.1": "Evaṁ me sutaṁ—",
  "sn2:13.1.2": "ekaṁ samayaṁ bhagavā rājagahe viharati veḷuvane kalandakanivāpe.",
  "sn2:13.1.3_0": "Atha kho dīghalaṭṭhi devaputto abhikkantāya rattiyā abhikkantavaṇṇo kevalakappaṁ",
  "sn2:13.1.3_1": "veḷuvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn2:13.1.4": "Ekamantaṁ ṭhito kho dīghalaṭṭhi devaputto bhagavato santike imaṁ gāthaṁ abhāsi:",
  "sn2:13.2.1": "“Bhikkhu siyā jhāyī vimuttacitto,",
  "sn2:13.2.2": "Ākaṅkhe ce hadayassānupattiṁ;",
  "sn2:13.2.3": "Lokassa ñatvā udayabbayañca,",
  "sn2:13.2.4": "Sucetaso anissito tadānisaṁso”ti.",
  "sn2:14.0.1": "Saṁyutta Nikāya 2.14",
  "sn2:14.0.2": "2. Anāthapiṇḍikavagga",
  "sn2:14.0.3": "Nandanasutta",
  "sn2:14.1.1": "Ekamantaṁ ṭhito kho nandano devaputto bhagavantaṁ gāthāya ajjhabhāsi:",
  "sn2:14.2.1": "“Pucchāmi taṁ gotama bhūripañña,",
  "sn2:14.2.2": "Anāvaṭaṁ bhagavato ñāṇadassanaṁ;",
  "sn2:14.2.3": "Kathaṁvidhaṁ sīlavantaṁ vadanti,",
  "sn2:14.2.4": "Kathaṁvidhaṁ paññavantaṁ vadanti;",
  "sn2:14.2.5": "Kathaṁvidho dukkhamaticca iriyati,",
  "sn2:14.2.6": "Kathaṁvidhaṁ devatā pūjayantī”ti.",
  "sn2:14.3.1": "“Yo sīlavā paññavā bhāvitatto,",
  "sn2:14.3.2": "Samāhito jhānarato satīmā;",
  "sn2:14.3.3": "Sabbassa sokā vigatā pahīnā,",
  "sn2:14.3.4": "Khīṇāsavo antimadehadhārī.",
  "sn2:14.4.1": "Tathāvidhaṁ sīlavantaṁ vadanti,",
  "sn2:14.4.2": "Tathāvidhaṁ paññavantaṁ vadanti;",
  "sn2:14.4.3": "Tathāvidho dukkhamaticca iriyati,",
  "sn2:14.4.4": "Tathāvidhaṁ devatā pūjayantī”ti.",
  "sn2:15.0.1": "Saṁyutta Nikāya 2.15",
  "sn2:15.0.2": "2. Anāthapiṇḍikavagga",
  "sn2:15.0.3": "Candanasutta",
  "sn2:15.1.1": "Ekamantaṁ ṭhito kho candano devaputto bhagavantaṁ gāthāya ajjhabhāsi:",
  "sn2:15.2.1": "“Kathaṁsu tarati oghaṁ,",
  "sn2:15.2.2": "rattindivamatandito;",
  "sn2:15.2.3": "Appatiṭṭhe anālambe,",
  "sn2:15.2.4": "ko gambhīre na sīdatī”ti.",
  "sn2:15.3.1": "“Sabbadā sīlasampanno,",
  "sn2:15.3.2": "Paññavā susamāhito;",
  "sn2:15.3.3": "Āraddhavīriyo pahitatto,",
  "sn2:15.3.4": "Oghaṁ tarati duttaraṁ.",
  "sn2:15.4.1": "Virato kāmasaññāya,",
  "sn2:15.4.2": "rūpasaṁyojanātigo;",
  "sn2:15.4.3": "Nandīrāgaparikkhīṇo,",
  "sn2:15.4.4": "so gambhīre na sīdatī”ti.",
  "sn2:16.0.1": "Saṁyutta Nikāya 2.16",
  "sn2:16.0.2": "2. Anāthapiṇḍikavagga",
  "sn2:16.0.3": "Vāsudattasutta",
  "sn2:16.1.1": "Ekamantaṁ ṭhito kho vāsudatto devaputto bhagavato santike imaṁ gāthaṁ abhāsi:",
  "sn2:16.2.1": "“Sattiyā viya omaṭṭho,",
  "sn2:16.2.2": "ḍayhamānova matthake;",
  "sn2:16.2.3": "Kāmarāgappahānāya,",
  "sn2:16.2.4": "sato bhikkhu paribbaje”ti.",
  "sn2:16.3.1": "“Sattiyā viya omaṭṭho,",
  "sn2:16.3.2": "ḍayhamānova matthake;",
  "sn2:16.3.3": "Sakkāyadiṭṭhippahānāya,",
  "sn2:16.3.4": "sato bhikkhu paribbaje”ti.",
  "sn2:17.0.1": "Saṁyutta Nikāya 2.17",
  "sn2:17.0.2": "2. Anāthapiṇḍikavagga",
  "sn2:17.0.3": "Subrahmasutta",
  "sn2:17.1.1": "Ekamantaṁ ṭhito kho subrahmā devaputto bhagavantaṁ gāthāya ajjhabhāsi:",
  "sn2:17.2.1": "“Niccaṁ utrastamidaṁ cittaṁ,",
  "sn2:17.2.2": "niccaṁ ubbiggamidaṁ mano;",
  "sn2:17.2.3": "Anuppannesu kicchesu,",
  "sn2:17.2.4": "atho uppatitesu ca;",
  "sn2:17.2.5": "Sace atthi anutrastaṁ,",
  "sn2:17.2.6": "taṁ me akkhāhi pucchito”ti.",
  "sn2:17.3.1": "“Nāññatra bojjhā tapasā,",
  "sn2:17.3.2": "nāññatrindriyasaṁvarā;",
  "sn2:17.3.3": "Nāññatra sabbanissaggā,",
  "sn2:17.3.4": "sotthiṁ passāmi pāṇinan”ti.",
  "sn2:17.4.1": "Idamavoca …pe…",
  "sn2:17.4.2": "tatthevantaradhāyīti.",
  "sn2:18.0.1": "Saṁyutta Nikāya 2.18",
  "sn2:18.0.2": "2. Anāthapiṇḍikavagga",
  "sn2:18.0.3": "Kakudhasutta",
  "sn2:18.1.1": "Evaṁ me sutaṁ—",
  "sn2:18.1.2": "ekaṁ samayaṁ bhagavā sākete viharati añjanavane migadāye.",
  "sn2:18.1.3_0": "Atha kho kakudho devaputto abhikkantāya rattiyā abhikkantavaṇṇo kevalakappaṁ añjanavanaṁ",
  "sn2:18.1.3_1": "obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ",
  "sn2:18.1.3_2": "aṭṭhāsi. Ekamantaṁ ṭhito kho kakudho devaputto bhagavantaṁ etadavoca:",
  "sn2:18.1.4": "“nandasi, samaṇā”ti?",
  "sn2:18.1.5": "“Kiṁ laddhā, āvuso”ti?",
  "sn2:18.1.6": "“Tena hi, samaṇa, socasī”ti?",
  "sn2:18.1.7": "“Kiṁ jīyittha, āvuso”ti?",
  "sn2:18.1.8": "“Tena hi, samaṇa, neva nandasi na ca socasī”ti?",
  "sn2:18.1.9": "“Evamāvuso”ti.",
  "sn2:18.2.1": "“Kacci tvaṁ anagho bhikkhu,",
  "sn2:18.2.2": "kacci nandī na vijjati;",
  "sn2:18.2.3": "Kacci taṁ ekamāsīnaṁ,",
  "sn2:18.2.4": "aratī nābhikīratī”ti.",
  "sn2:18.3.1": "“Anagho ve ahaṁ yakkha,",
  "sn2:18.3.2": "atho nandī na vijjati;",
  "sn2:18.3.3": "Atho maṁ ekamāsīnaṁ,",
  "sn2:18.3.4": "aratī nābhikīratī”ti.",
  "sn2:18.4.1": "“Kathaṁ tvaṁ anagho bhikkhu,",
  "sn2:18.4.2": "kathaṁ nandī na vijjati;",
  "sn2:18.4.3": "Kathaṁ taṁ ekamāsīnaṁ,",
  "sn2:18.4.4": "aratī nābhikīratī”ti.",
  "sn2:18.5.1": "“Aghajātassa ve nandī,",
  "sn2:18.5.2": "nandījātassa ve aghaṁ;",
  "sn2:18.5.3": "Anandī anagho bhikkhu,",
  "sn2:18.5.4": "evaṁ jānāhi āvuso”ti.",
  "sn2:18.6.1": "“Cirassaṁ vata passāmi,",
  "sn2:18.6.2": "brāhmaṇaṁ parinibbutaṁ;",
  "sn2:18.6.3": "Anandiṁ anaghaṁ bhikkhuṁ,",
  "sn2:18.6.4": "tiṇṇaṁ loke visattikan”ti.",
  "sn2:19.0.1": "Saṁyutta Nikāya 2.19",
  "sn2:19.0.2": "2. Anāthapiṇḍikavagga",
  "sn2:19.0.3": "Uttarasutta",
  "sn2:19.1.1": "Rājagahanidānaṁ.",
  "sn2:19.1.2": "Ekamantaṁ ṭhito kho uttaro devaputto bhagavato santike imaṁ gāthaṁ abhāsi:",
  "sn2:19.2.1": "“Upanīyati jīvitamappamāyu,",
  "sn2:19.2.2": "Jarūpanītassa na santi tāṇā;",
  "sn2:19.2.3": "Etaṁ bhayaṁ maraṇe pekkhamāno,",
  "sn2:19.2.4": "Puññāni kayirātha sukhāvahānī”ti.",
  "sn2:19.3.1": "“Upanīyati jīvitamappamāyu,",
  "sn2:19.3.2": "Jarūpanītassa na santi tāṇā;",
  "sn2:19.3.3": "Etaṁ bhayaṁ maraṇe pekkhamāno,",
  "sn2:19.3.4": "Lokāmisaṁ pajahe santipekkho”ti.",
  "sn2:20.0.1": "Saṁyutta Nikāya 2.20",
  "sn2:20.0.2": "2. Anāthapiṇḍikavagga",
  "sn2:20.0.3": "Anāthapiṇḍikasutta",
  "sn2:20.1.1": "Ekamantaṁ ṭhito kho anāthapiṇḍiko devaputto bhagavato santike imā gāthāyo abhāsi:",
  "sn2:20.2.1": "“Idañhi taṁ jetavanaṁ,",
  "sn2:20.2.2": "isisaṅghanisevitaṁ;",
  "sn2:20.2.3": "Āvutthaṁ dhammarājena,",
  "sn2:20.2.4": "pītisañjananaṁ mama.",
  "sn2:20.3.1": "Kammaṁ vijjā ca dhammo ca,",
  "sn2:20.3.2": "sīlaṁ jīvitamuttamaṁ;",
  "sn2:20.3.3": "Etena maccā sujjhanti,",
  "sn2:20.3.4": "na gottena dhanena vā.",
  "sn2:20.4.1": "Tasmā hi paṇḍito poso,",
  "sn2:20.4.2": "sampassaṁ atthamattano;",
  "sn2:20.4.3": "Yoniso vicine dhammaṁ,",
  "sn2:20.4.4": "evaṁ tattha visujjhati.",
  "sn2:20.5.1": "Sāriputtova paññāya,",
  "sn2:20.5.2": "sīlena upasamena ca;",
  "sn2:20.5.3": "Yopi pāraṅgato bhikkhu,",
  "sn2:20.5.4": "etāvaparamo siyā”ti.",
  "sn2:20.6.1": "Idamavoca anāthapiṇḍiko devaputto.",
  "sn2:20.6.2": "Idaṁ vatvā bhagavantaṁ abhivādetvā padakkhiṇaṁ katvā tatthevantaradhāyi.",
  "sn2:20.7.1": "Atha kho bhagavā tassā rattiyā accayena bhikkhū āmantesi:",
  "sn2:20.7.2_0": "“imaṁ, bhikkhave, rattiṁ aññataro devaputto abhikkantāya rattiyā abhikkantavaṇṇo",
  "sn2:20.7.2_1": "kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi.",
  "sn2:20.7.3": "Ekamantaṁ ṭhito kho, bhikkhave, so devaputto mama santike imā gāthāyo abhāsi:",
  "sn2:20.8.1": "‘Idañhi taṁ jetavanaṁ,",
  "sn2:20.8.2": "isisaṅghanisevitaṁ;",
  "sn2:20.8.3": "Āvutthaṁ dhammarājena,",
  "sn2:20.8.4": "pītisañjananaṁ mama.",
  "sn2:20.9.1": "Kammaṁ vijjā ca dhammo ca,",
  "sn2:20.9.2": "sīlaṁ jīvitamuttamaṁ;",
  "sn2:20.9.3": "Etena maccā sujjhanti,",
  "sn2:20.9.4": "na gottena dhanena vā.",
  "sn2:20.10.1": "Tasmā hi paṇḍito poso,",
  "sn2:20.10.2": "sampassaṁ atthamattano;",
  "sn2:20.10.3": "Yoniso vicine dhammaṁ,",
  "sn2:20.10.4": "evaṁ tattha visujjhati.",
  "sn2:20.11.1": "Sāriputtova paññāya,",
  "sn2:20.11.2": "sīlena upasamena ca;",
  "sn2:20.11.3": "Yopi pāraṅgato bhikkhu,",
  "sn2:20.11.4": "etāvaparamo siyā’ti.",
  "sn2:20.12.1": "Idamavoca, bhikkhave, so devaputto.",
  "sn2:20.12.2": "Idaṁ vatvā maṁ abhivādetvā padakkhiṇaṁ katvā tatthevantaradhāyī”ti.",
  "sn2:20.13.1": "Evaṁ vutte, āyasmā ānando bhagavantaṁ etadavoca:",
  "sn2:20.13.2": "“so hi nūna, bhante, anāthapiṇḍiko devaputto bhavissati.",
  "sn2:20.13.3": "Anāthapiṇḍiko gahapati āyasmante sāriputte abhippasanno ahosī”ti.",
  "sn2:20.13.4": "“Sādhu sādhu, ānanda, yāvatakaṁ kho, ānanda, takkāya pattabbaṁ anuppattaṁ taṁ tayā.",
  "sn2:20.13.5": "Anāthapiṇḍiko hi so, ānanda, devaputto”ti.",
  "sn2:20.13.6": "Anāthapiṇḍikavaggo dutiyo.",
  "sn2:20.14.0": "Tassuddānaṁ",
  "sn2:20.14.1": "Candimaso ca veṇḍu ca,",
  "sn2:20.14.2": "Dīghalaṭṭhi ca nandano;",
  "sn2:20.14.3": "Candano vāsudatto ca,",
  "sn2:20.14.4": "Subrahmā kakudhena ca;",
  "sn2:20.14.5": "Uttaro navamo vutto,",
  "sn2:20.14.6": "Dasamo anāthapiṇḍikoti.",
  "sn2:21.0.1": "Saṁyutta Nikāya 2.21",
  "sn2:21.0.2": "3. Nānātitthiyavagga",
  "sn2:21.0.3": "Sivasutta",
  "sn2:21.1.1": "Evaṁ me sutaṁ—",
  "sn2:21.1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "sn2:21.1.3": "Atha kho sivo devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi.",
  "sn2:21.1.4": "Ekamantaṁ ṭhito kho sivo devaputto bhagavato santike imā gāthāyo abhāsi:",
  "sn2:21.2.1": "“Sabbhireva samāsetha,",
  "sn2:21.2.2": "sabbhi kubbetha santhavaṁ;",
  "sn2:21.2.3": "Sataṁ saddhammamaññāya,",
  "sn2:21.2.4": "seyyo hoti na pāpiyo.",
  "sn2:21.3.1": "Sabbhireva samāsetha,",
  "sn2:21.3.2": "sabbhi kubbetha santhavaṁ;",
  "sn2:21.3.3": "Sataṁ saddhammamaññāya,",
  "sn2:21.3.4": "paññā labbhati nāññato.",
  "sn2:21.4.1": "Sabbhireva samāsetha,",
  "sn2:21.4.2": "sabbhi kubbetha santhavaṁ;",
  "sn2:21.4.3": "Sataṁ saddhammamaññāya,",
  "sn2:21.4.4": "sokamajjhe na socati.",
  "sn2:21.5.1": "Sabbhireva samāsetha,",
  "sn2:21.5.2": "sabbhi kubbetha santhavaṁ;",
  "sn2:21.5.3": "Sataṁ saddhammamaññāya,",
  "sn2:21.5.4": "ñātimajjhe virocati.",
  "sn2:21.6.1": "Sabbhireva samāsetha,",
  "sn2:21.6.2": "sabbhi kubbetha santhavaṁ;",
  "sn2:21.6.3": "Sataṁ saddhammamaññāya,",
  "sn2:21.6.4": "sattā gacchanti suggatiṁ.",
  "sn2:21.7.1": "Sabbhireva samāsetha,",
  "sn2:21.7.2": "sabbhi kubbetha santhavaṁ;",
  "sn2:21.7.3": "Sataṁ saddhammamaññāya,",
  "sn2:21.7.4": "sattā tiṭṭhanti sātatan”ti.",
  "sn2:21.8.1": "Atha kho bhagavā sivaṁ devaputtaṁ gāthāya paccabhāsi:",
  "sn2:21.9.1": "“Sabbhireva samāsetha,",
  "sn2:21.9.2": "sabbhi kubbetha santhavaṁ;",
  "sn2:21.9.3": "Sataṁ saddhammamaññāya,",
  "sn2:21.9.4": "sabbadukkhā pamuccatī”ti.",
  "sn2:22.0.1": "Saṁyutta Nikāya 2.22",
  "sn2:22.0.2": "3. Nānātitthiyavagga",
  "sn2:22.0.3": "Khemasutta",
  "sn2:22.1.1": "Ekamantaṁ ṭhito kho khemo devaputto bhagavato santike imā gāthāyo abhāsi:",
  "sn2:22.2.1": "“Caranti bālā dummedhā,",
  "sn2:22.2.2": "amitteneva attanā;",
  "sn2:22.2.3": "Karontā pāpakaṁ kammaṁ,",
  "sn2:22.2.4": "yaṁ hoti kaṭukapphalaṁ.",
  "sn2:22.3.1": "Na taṁ kammaṁ kataṁ sādhu,",
  "sn2:22.3.2": "yaṁ katvā anutappati;",
  "sn2:22.3.3": "Yassa assumukho rodaṁ,",
  "sn2:22.3.4": "vipākaṁ paṭisevati.",
  "sn2:22.4.1": "Tañca kammaṁ kataṁ sādhu,",
  "sn2:22.4.2": "yaṁ katvā nānutappati;",
  "sn2:22.4.3": "Yassa patīto sumano,",
  "sn2:22.4.4": "vipākaṁ paṭisevati.",
  "sn2:22.5.1": "Paṭikacceva taṁ kayirā,",
  "sn2:22.5.2": "yaṁ jaññā hitamattano;",
  "sn2:22.5.3": "Na sākaṭikacintāya,",
  "sn2:22.5.4": "mantā dhīro parakkame.",
  "sn2:22.6.1": "Yathā sākaṭiko maṭṭhaṁ,",
  "sn2:22.6.2": "samaṁ hitvā mahāpathaṁ;",
  "sn2:22.6.3": "Visamaṁ maggamāruyha,",
  "sn2:22.6.4": "akkhacchinnova jhāyati.",
  "sn2:22.7.1": "Evaṁ dhammā apakkamma,",
  "sn2:22.7.2": "adhammamanuvattiya;",
  "sn2:22.7.3": "Mando maccumukhaṁ patto,",
  "sn2:22.7.4": "akkhacchinnova jhāyatī”ti.",
  "sn2:23.0.1": "Saṁyutta Nikāya 2.23",
  "sn2:23.0.2": "3. Nānātitthiyavagga",
  "sn2:23.0.3": "Serīsutta",
  "sn2:23.1.1": "Ekamantaṁ ṭhito kho serī devaputto bhagavantaṁ gāthāya ajjhabhāsi:",
  "sn2:23.2.1": "“Annamevābhinandanti,",
  "sn2:23.2.2": "ubhaye devamānusā;",
  "sn2:23.2.3": "Atha ko nāma so yakkho,",
  "sn2:23.2.4": "yaṁ annaṁ nābhinandatī”ti.",
  "sn2:23.3.1": "“Ye naṁ dadanti saddhāya,",
  "sn2:23.3.2": "vippasannena cetasā;",
  "sn2:23.3.3": "Tameva annaṁ bhajati,",
  "sn2:23.3.4": "asmiṁ loke paramhi ca.",
  "sn2:23.4.1": "Tasmā vineyya maccheraṁ,",
  "sn2:23.4.2": "dajjā dānaṁ malābhibhū;",
  "sn2:23.4.3": "Puññāni paralokasmiṁ,",
  "sn2:23.4.4": "patiṭṭhā honti pāṇinan”ti.",
  "sn2:23.5.1": "“Acchariyaṁ, bhante, abbhutaṁ, bhante.",
  "sn2:23.5.2": "Yāvasubhāsitamidaṁ, bhante, bhagavatā:",
  "sn2:23.6.1": "‘Ye naṁ dadanti saddhāya,",
  "sn2:23.6.2": "vippasannena cetasā;",
  "sn2:23.6.3": "Tameva annaṁ bhajati,",
  "sn2:23.6.4": "asmiṁ loke paramhi ca.",
  "sn2:23.7.1": "Tasmā vineyya maccheraṁ,",
  "sn2:23.7.2": "dajjā dānaṁ malābhibhū;",
  "sn2:23.7.3": "Puññāni paralokasmiṁ,",
  "sn2:23.7.4": "patiṭṭhā honti pāṇinan’ti.",
  "sn2:23.8.1": "Bhūtapubbāhaṁ, bhante, sirī nāma rājā ahosiṁ dāyako dānapati dānassa vaṇṇavādī.",
  "sn2:23.8.2": "Tassa mayhaṁ, bhante, catūsu dvāresu dānaṁ dīyittha samaṇabrāhmaṇakapaṇaddhikavanibbakayācakānaṁ.",
  "sn2:23.8.3": "Atha kho maṁ, bhante, itthāgāraṁ upasaṅkamitvā etadavoca:",
  "sn2:23.8.4": "‘devassa kho dānaṁ dīyati; amhākaṁ dānaṁ na dīyati.",
  "sn2:23.8.5": "Sādhu mayampi devaṁ nissāya dānāni dadeyyāma, puññāni kareyyāmā’ti.",
  "sn2:23.8.6": "Tassa mayhaṁ, bhante, etadahosi:",
  "sn2:23.8.7": "‘ahaṁ khosmi dāyako dānapati dānassa vaṇṇavādī.",
  "sn2:23.8.8": "Dānaṁ dassāmāti vadante kinti vadeyyan’ti?",
  "sn2:23.8.9": "So khvāhaṁ, bhante, paṭhamaṁ dvāraṁ itthāgārassa adāsiṁ.",
  "sn2:23.8.10": "Tattha itthāgārassa dānaṁ dīyittha; mama dānaṁ paṭikkami.",
  "sn2:23.9.1": "Atha kho maṁ, bhante, khattiyā anuyantā upasaṅkamitvā etadavocuṁ:",
  "sn2:23.9.2": "‘devassa kho dānaṁ dīyati; itthāgārassa dānaṁ dīyati; amhākaṁ dānaṁ na dīyati.",
  "sn2:23.9.3": "Sādhu mayampi devaṁ nissāya dānāni dadeyyāma, puññāni kareyyāmā’ti.",
  "sn2:23.9.4": "Tassa mayhaṁ, bhante, etadahosi:",
  "sn2:23.9.5": "‘ahaṁ khosmi dāyako dānapati dānassa vaṇṇavādī.",
  "sn2:23.9.6": "Dānaṁ dassāmāti vadante kinti vadeyyan’ti?",
  "sn2:23.9.7": "So khvāhaṁ, bhante, dutiyaṁ dvāraṁ khattiyānaṁ anuyantānaṁ adāsiṁ.",
  "sn2:23.9.8": "Tattha khattiyānaṁ anuyantānaṁ dānaṁ dīyittha, mama dānaṁ paṭikkami.",
  "sn2:23.10.1": "Atha kho maṁ, bhante, balakāyo upasaṅkamitvā etadavoca:",
  "sn2:23.10.2": "‘devassa kho dānaṁ dīyati; itthāgārassa dānaṁ dīyati; khattiyānaṁ anuyantānaṁ dānaṁ dīyati; amhākaṁ dānaṁ na dīyati.",
  "sn2:23.10.3": "Sādhu mayampi devaṁ nissāya dānāni dadeyyāma, puññāni kareyyāmā’ti.",
  "sn2:23.10.4": "Tassa mayhaṁ, bhante, etadahosi:",
  "sn2:23.10.5": "‘ahaṁ khosmi dāyako dānapati dānassa vaṇṇavādī.",
  "sn2:23.10.6": "Dānaṁ dassāmāti vadante kinti vadeyyan’ti?",
  "sn2:23.10.7": "So khvāhaṁ, bhante, tatiyaṁ dvāraṁ balakāyassa adāsiṁ.",
  "sn2:23.10.8": "Tattha balakāyassa dānaṁ dīyittha, mama dānaṁ paṭikkami.",
  "sn2:23.11.1": "Atha kho maṁ, bhante, brāhmaṇagahapatikā upasaṅkamitvā etadavocuṁ:",
  "sn2:23.11.2": "‘devassa kho dānaṁ dīyati; itthāgārassa dānaṁ dīyati; khattiyānaṁ anuyantānaṁ dānaṁ dīyati; balakāyassa dānaṁ dīyati; amhākaṁ dānaṁ na dīyati.",
  "sn2:23.11.3": "Sādhu mayampi devaṁ nissāya dānāni dadeyyāma, puññāni kareyyāmā’ti.",
  "sn2:23.11.4": "Tassa mayhaṁ, bhante, etadahosi:",
  "sn2:23.11.5": "‘ahaṁ khosmi dāyako dānapati dānassa vaṇṇavādī.",
  "sn2:23.11.6": "Dānaṁ dassāmāti vadante kinti vadeyyan’ti?",
  "sn2:23.11.7": "So khvāhaṁ, bhante, catutthaṁ dvāraṁ brāhmaṇagahapatikānaṁ adāsiṁ.",
  "sn2:23.11.8": "Tattha brāhmaṇagahapatikānaṁ dānaṁ dīyittha, mama dānaṁ paṭikkami.",
  "sn2:23.12.1": "Atha kho maṁ, bhante, purisā upasaṅkamitvā etadavocuṁ:",
  "sn2:23.12.2": "‘na kho dāni devassa koci dānaṁ dīyatī’ti.",
  "sn2:23.12.3": "Evaṁ vuttāhaṁ, bhante, te purise etadavocaṁ:",
  "sn2:23.12.4": "‘tena hi, bhaṇe, yo bāhiresu janapadesu āyo sañjāyati tato upaḍḍhaṁ antepure pavesetha, upaḍḍhaṁ tattheva dānaṁ detha samaṇabrāhmaṇakapaṇaddhikavanibbakayācakānan’ti.",
  "sn2:23.12.5": "So khvāhaṁ, bhante, evaṁ dīgharattaṁ katānaṁ puññānaṁ evaṁ dīgharattaṁ katānaṁ kusalānaṁ dhammānaṁ pariyantaṁ nādhigacchāmi—",
  "sn2:23.12.6": "ettakaṁ puññanti vā ettako puññavipākoti vā ettakaṁ sagge ṭhātabbanti vāti.",
  "sn2:23.12.7": "Acchariyaṁ, bhante, abbhutaṁ, bhante.",
  "sn2:23.12.8": "Yāvasubhāsitamidaṁ, bhante, bhagavatā:",
  "sn2:23.13.1": "‘Ye naṁ dadanti saddhāya,",
  "sn2:23.13.2": "vippasannena cetasā;",
  "sn2:23.13.3": "Tameva annaṁ bhajati,",
  "sn2:23.13.4": "asmiṁ loke paramhi ca.",
  "sn2:23.14.1": "Tasmā vineyya maccheraṁ,",
  "sn2:23.14.2": "dajjā dānaṁ malābhibhū;",
  "sn2:23.14.3": "Puññāni paralokasmiṁ,",
  "sn2:23.14.4": "patiṭṭhā honti pāṇinan’”ti.",
  "sn2:24.0.1": "Saṁyutta Nikāya 2.24",
  "sn2:24.0.2": "3. Nānātitthiyavagga",
  "sn2:24.0.3": "Ghaṭīkārasutta",
  "sn2:24.1.1": "Ekamantaṁ ṭhito kho ghaṭīkāro devaputto bhagavato santike imaṁ gāthaṁ abhāsi:",
  "sn2:24.2.1": "“Avihaṁ upapannāse,",
  "sn2:24.2.2": "vimuttā satta bhikkhavo;",
  "sn2:24.2.3": "Rāgadosaparikkhīṇā,",
  "sn2:24.2.4": "tiṇṇā loke visattikan”ti.",
  "sn2:24.3.1": "“Ke ca te ataruṁ paṅkaṁ,",
  "sn2:24.3.2": "maccudheyyaṁ suduttaraṁ;",
  "sn2:24.3.3": "Ke hitvā mānusaṁ dehaṁ,",
  "sn2:24.3.4": "dibbayogaṁ upaccagun”ti.",
  "sn2:24.4.1": "“Upako palagaṇḍo ca,",
  "sn2:24.4.2": "pukkusāti ca te tayo;",
  "sn2:24.4.3": "Bhaddiyo khaṇḍadevo ca,",
  "sn2:24.4.4": "bāhuraggi ca saṅgiyo;",
  "sn2:24.4.5": "Te hitvā mānusaṁ dehaṁ,",
  "sn2:24.4.6": "dibbayogaṁ upaccagun”ti.",
  "sn2:24.5.1": "“Kusalī bhāsasī tesaṁ,",
  "sn2:24.5.2": "mārapāsappahāyinaṁ;",
  "sn2:24.5.3": "Kassa te dhammamaññāya,",
  "sn2:24.5.4": "acchiduṁ bhavabandhanan”ti.",
  "sn2:24.6.1": "“Na aññatra bhagavatā,",
  "sn2:24.6.2": "nāññatra tava sāsanā;",
  "sn2:24.6.3": "Yassa te dhammamaññāya,",
  "sn2:24.6.4": "acchiduṁ bhavabandhanaṁ.",
  "sn2:24.7.1": "Yattha nāmañca rūpañca,",
  "sn2:24.7.2": "asesaṁ uparujjhati;",
  "sn2:24.7.3": "Taṁ te dhammaṁ idhaññāya,",
  "sn2:24.7.4": "acchiduṁ bhavabandhanan”ti.",
  "sn2:24.8.1": "“Gambhīraṁ bhāsasī vācaṁ,",
  "sn2:24.8.2": "dubbijānaṁ sudubbudhaṁ;",
  "sn2:24.8.3": "Kassa tvaṁ dhammamaññāya,",
  "sn2:24.8.4": "vācaṁ bhāsasi īdisan”ti.",
  "sn2:24.9.1": "“Kumbhakāro pure āsiṁ,",
  "sn2:24.9.2": "vekaḷiṅge ghaṭīkaro;",
  "sn2:24.9.3": "Mātāpettibharo āsiṁ,",
  "sn2:24.9.4": "kassapassa upāsako.",
  "sn2:24.10.1": "Virato methunā dhammā,",
  "sn2:24.10.2": "brahmacārī nirāmiso;",
  "sn2:24.10.3": "Ahuvā te sagāmeyyo,",
  "sn2:24.10.4": "ahuvā te pure sakhā.",
  "sn2:24.11.1": "Sohamete pajānāmi,",
  "sn2:24.11.2": "vimutte satta bhikkhavo;",
  "sn2:24.11.3": "Rāgadosaparikkhīṇe,",
  "sn2:24.11.4": "tiṇṇe loke visattikan”ti.",
  "sn2:24.12.1": "“Evametaṁ tadā āsi,",
  "sn2:24.12.2": "yathā bhāsasi bhaggava;",
  "sn2:24.12.3": "Kumbhakāro pure āsi,",
  "sn2:24.12.4": "vekaḷiṅge ghaṭīkaro.",
  "sn2:24.13.1": "Mātāpettibharo āsi,",
  "sn2:24.13.2": "kassapassa upāsako;",
  "sn2:24.13.3": "Virato methunā dhammā,",
  "sn2:24.13.4": "brahmacārī nirāmiso;",
  "sn2:24.13.5": "Ahuvā me sagāmeyyo,",
  "sn2:24.13.6": "ahuvā me pure sakhā”ti.",
  "sn2:24.14.1": "“Evametaṁ purāṇānaṁ,",
  "sn2:24.14.2": "sahāyānaṁ ahu saṅgamo;",
  "sn2:24.14.3": "Ubhinnaṁ bhāvitattānaṁ,",
  "sn2:24.14.4": "sarīrantimadhārinan”ti.",
  "sn2:25.0.1": "Saṁyutta Nikāya 2.25",
  "sn2:25.0.2": "3. Nānātitthiyavagga",
  "sn2:25.0.3": "Jantusutta",
  "sn2:25.1.1": "Evaṁ me sutaṁ—",
  "sn2:25.1.2_0": "ekaṁ samayaṁ sambahulā bhikkhū, kosalesu viharanti himavantapasse araññakuṭikāya",
  "sn2:25.1.2_1": "uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.",
  "sn2:25.2.1": "Atha kho jantu devaputto tadahuposathe pannarase yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi:",
  "sn2:25.3.1": "“Sukhajīvino pure āsuṁ,",
  "sn2:25.3.2": "bhikkhū gotamasāvakā;",
  "sn2:25.3.3": "Anicchā piṇḍamesanā,",
  "sn2:25.3.4": "anicchā sayanāsanaṁ;",
  "sn2:25.3.5": "Loke aniccataṁ ñatvā,",
  "sn2:25.3.6": "dukkhassantaṁ akaṁsu te.",
  "sn2:25.4.1": "Dupposaṁ katvā attānaṁ,",
  "sn2:25.4.2": "gāme gāmaṇikā viya;",
  "sn2:25.4.3": "Bhutvā bhutvā nipajjanti,",
  "sn2:25.4.4": "parāgāresu mucchitā.",
  "sn2:25.5.1": "Saṅghassa añjaliṁ katvā,",
  "sn2:25.5.2": "idhekacce vadāmahaṁ;",
  "sn2:25.5.3": "Apaviddhā anāthā te,",
  "sn2:25.5.4": "yathā petā tatheva te.",
  "sn2:25.6.1": "Ye kho pamattā viharanti,",
  "sn2:25.6.2": "te me sandhāya bhāsitaṁ;",
  "sn2:25.6.3": "Ye appamattā viharanti,",
  "sn2:25.6.4": "namo tesaṁ karomahan”ti.",
  "sn2:26.0.1": "Saṁyutta Nikāya 2.26",
  "sn2:26.0.2": "3. Nānātitthiyavagga",
  "sn2:26.0.3": "Rohitassasutta",
  "sn2:26.1.1": "Sāvatthinidānaṁ.",
  "sn2:26.1.2": "Ekamantaṁ ṭhito kho rohitasso devaputto bhagavantaṁ etadavoca:",
  "sn2:26.1.3": "“yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṁ vā daṭṭhuṁ vā pāpuṇituṁ vā”ti?",
  "sn2:26.1.4": "“Yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī”ti.",
  "sn2:26.2.1": "“Acchariyaṁ, bhante, abbhutaṁ, bhante.",
  "sn2:26.2.2": "Yāvasubhāsitamidaṁ, bhante, bhagavatā:",
  "sn2:26.2.3": "‘yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’ti.",
  "sn2:26.3.1": "Bhūtapubbāhaṁ, bhante, rohitasso nāma isi ahosiṁ bhojaputto iddhimā vehāsaṅgamo.",
  "sn2:26.3.2_0": "Tassa mayhaṁ, bhante, evarūpo javo ahosi; seyyathāpi nāma daḷhadhammā dhanuggaho",
  "sn2:26.3.2_1": "susikkhito katahattho katayoggo katūpāsano lahukena asanena appakasireneva tiriyaṁ",
  "sn2:26.3.2_2": "tālacchāyaṁ atipāteyya.",
  "sn2:26.3.3": "Tassa mayhaṁ, bhante, evarūpo padavītihāro ahosi; seyyathāpi nāma puratthimā samuddā pacchimo samuddo.",
  "sn2:26.3.4": "Tassa mayhaṁ, bhante, evarūpaṁ icchāgataṁ uppajji:",
  "sn2:26.3.5": "‘ahaṁ gamanena lokassa antaṁ pāpuṇissāmī’ti.",
  "sn2:26.3.6_0": "So khvāhaṁ, bhante, evarūpena javena samannāgato evarūpena ca padavītihārena, aññatreva",
  "sn2:26.3.6_1": "asitapītakhāyitasāyitā aññatra uccārapassāvakammā aññatra niddākilamathapaṭivinodanā",
  "sn2:26.3.6_2": "vassasatāyuko vassasatajīvī vassasataṁ gantvā appatvāva lokassa antaṁ antarāva kālaṅkato.",
  "sn2:26.4.1": "Acchariyaṁ, bhante, abbhutaṁ, bhante.",
  "sn2:26.4.2": "Yāvasubhāsitamidaṁ, bhante, bhagavatā:",
  "sn2:26.4.3": "‘yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’”ti.",
  "sn2:26.5.1": "“Na kho panāhaṁ, āvuso, appatvā lokassa antaṁ dukkhassa antakiriyaṁ vadāmi.",
  "sn2:26.5.2": "Api ca khvāhaṁ, āvuso, imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadanti.",
  "sn2:26.6.1": "Gamanena na pattabbo,",
  "sn2:26.6.2": "lokassanto kudācanaṁ;",
  "sn2:26.6.3": "Na ca appatvā lokantaṁ,",
  "sn2:26.6.4": "dukkhā atthi pamocanaṁ.",
  "sn2:26.7.1": "Tasmā have lokavidū sumedho,",
  "sn2:26.7.2": "Lokantagū vusitabrahmacariyo;",
  "sn2:26.7.3": "Lokassa antaṁ samitāvi ñatvā,",
  "sn2:26.7.4": "Nāsīsati lokamimaṁ parañcā”ti.",
  "sn2:27.0.1": "Saṁyutta Nikāya 2.27",
  "sn2:27.0.2": "3. Nānātitthiyavagga",
  "sn2:27.0.3": "Nandasutta",
  "sn2:27.1.1": "Ekamantaṁ ṭhito kho nando devaputto bhagavato santike imaṁ gāthaṁ abhāsi:",
  "sn2:27.2.1": "“Accenti kālā tarayanti rattiyo,",
  "sn2:27.2.2": "Vayoguṇā anupubbaṁ jahanti;",
  "sn2:27.2.3": "Etaṁ bhayaṁ maraṇe pekkhamāno,",
  "sn2:27.2.4": "Puññāni kayirātha sukhāvahānī”ti.",
  "sn2:27.3.1": "“Accenti kālā tarayanti rattiyo,",
  "sn2:27.3.2": "Vayoguṇā anupubbaṁ jahanti;",
  "sn2:27.3.3": "Etaṁ bhayaṁ maraṇe pekkhamāno,",
  "sn2:27.3.4": "Lokāmisaṁ pajahe santipekkho”ti.",
  "sn2:28.0.1": "Saṁyutta Nikāya 2.28",
  "sn2:28.0.2": "3. Nānātitthiyavagga",
  "sn2:28.0.3": "Nandivisālasutta",
  "sn2:28.1.1": "Ekamantaṁ ṭhito kho nandivisālo devaputto bhagavantaṁ gāthāya ajjhabhāsi:",
  "sn2:28.2.1": "“Catucakkaṁ navadvāraṁ,",
  "sn2:28.2.2": "puṇṇaṁ lobhena saṁyutaṁ;",
  "sn2:28.2.3": "Paṅkajātaṁ mahāvīra,",
  "sn2:28.2.4": "kathaṁ yātrā bhavissatī”ti.",
  "sn2:28.3.1": "“Chetvā naddhiṁ varattañca,",
  "sn2:28.3.2": "icchālobhañca pāpakaṁ;",
  "sn2:28.3.3": "Samūlaṁ taṇhamabbuyha,",
  "sn2:28.3.4": "evaṁ yātrā bhavissatī”ti.",
  "sn2:29.0.1": "Saṁyutta Nikāya 2.29",
  "sn2:29.0.2": "3. Nānātitthiyavagga",
  "sn2:29.0.3": "Susimasutta",
  "sn2:29.1.1": "Sāvatthinidānaṁ.",
  "sn2:29.1.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā etadavoca:",
  "sn2:29.1.3": "“tuyhampi no, ānanda, sāriputto ruccatī”ti?",
  "sn2:29.2.1": "“Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya?",
  "sn2:29.2.2": "Paṇḍito, bhante, āyasmā sāriputto.",
  "sn2:29.2.3": "Mahāpañño, bhante, āyasmā sāriputto.",
  "sn2:29.2.4": "Puthupañño, bhante, āyasmā sāriputto.",
  "sn2:29.2.5": "Hāsapañño, bhante, āyasmā sāriputto.",
  "sn2:29.2.6": "Javanapañño, bhante, āyasmā sāriputto.",
  "sn2:29.2.7": "Tikkhapañño, bhante, āyasmā sāriputto.",
  "sn2:29.2.8": "Nibbedhikapañño, bhante, āyasmā sāriputto.",
  "sn2:29.2.9": "Appiccho, bhante, āyasmā sāriputto.",
  "sn2:29.2.10": "Santuṭṭho, bhante, āyasmā sāriputto.",
  "sn2:29.2.11": "Pavivitto, bhante, āyasmā sāriputto.",
  "sn2:29.2.12": "Asaṁsaṭṭho, bhante, āyasmā sāriputto.",
  "sn2:29.2.13": "Āraddhavīriyo, bhante, āyasmā sāriputto.",
  "sn2:29.2.14": "Vattā, bhante, āyasmā sāriputto.",
  "sn2:29.2.15": "Vacanakkhamo, bhante, āyasmā sāriputto.",
  "sn2:29.2.16": "Codako, bhante, āyasmā sāriputto.",
  "sn2:29.2.17": "Pāpagarahī, bhante, āyasmā sāriputto.",
  "sn2:29.2.18": "Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyyā”ti?",
  "sn2:29.3.1": "“Evametaṁ, ānanda, evametaṁ, ānanda.",
  "sn2:29.3.2": "Kassa hi nāma, ānanda, abālassa aduṭṭhassa amūḷhassa avipallatthacittassa sāriputto na rucceyya?",
  "sn2:29.3.3": "Paṇḍito, ānanda, sāriputto.",
  "sn2:29.3.4": "Mahāpañño, ānanda, sāriputto.",
  "sn2:29.3.5": "Puthupañño, ānanda, sāriputto.",
  "sn2:29.3.6": "Hāsapañño, ānanda, sāriputto.",
  "sn2:29.3.7": "Javanapañño, ānanda, sāriputto.",
  "sn2:29.3.8": "Tikkhapañño, ānanda, sāriputto.",
  "sn2:29.3.9": "Nibbedhikapañño, ānanda, sāriputto.",
  "sn2:29.3.10": "Appiccho, ānanda, sāriputto.",
  "sn2:29.3.11": "Santuṭṭho, ānanda, sāriputto.",
  "sn2:29.3.12": "Pavivitto, ānanda, sāriputto.",
  "sn2:29.3.13": "Asaṁsaṭṭho, ānanda, sāriputto.",
  "sn2:29.3.14": "Āraddhavīriyo, ānanda, sāriputto.",
  "sn2:29.3.15": "Vattā, ānanda, sāriputto.",
  "sn2:29.3.16": "Vacanakkhamo, ānanda, sāriputto.",
  "sn2:29.3.17": "Codako, ānanda, sāriputto.",
  "sn2:29.3.18": "Pāpagarahī, ānanda, sāriputto.",
  "sn2:29.3.19": "Kassa hi nāma, ānanda, abālassa aduṭṭhassa amūḷhassa avipallatthacittassa sāriputto na rucceyyā”ti?",
  "sn2:29.4.1_0": "Atha kho susimo devaputto āyasmato sāriputtassa vaṇṇe bhaññamāne mahatiyā devaputtaparisāya",
  "sn2:29.4.1_1": "parivuto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ",
  "sn2:29.4.1_2": "aṭṭhāsi. Ekamantaṁ ṭhito kho susimo devaputto bhagavantaṁ etadavoca:",
  "sn2:29.5.1": "“Evametaṁ, bhagavā, evametaṁ, sugata.",
  "sn2:29.5.2": "Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya?",
  "sn2:29.5.3": "Paṇḍito, bhante, āyasmā sāriputto.",
  "sn2:29.5.4_0": "Mahāpañño, bhante, puthupañño, bhante, hāsapañño, bhante, javanapañño, bhante, tikkhapañño,",
  "sn2:29.5.4_1": "bhante, nibbedhikapañño, bhante, appiccho, bhante, santuṭṭho, bhante, pavivitto,",
  "sn2:29.5.4_2": "bhante, asaṁsaṭṭho, bhante, āraddhavīriyo, bhante, vattā, bhante, vacanakkhamo, bhante,",
  "sn2:29.5.4_3": "codako, bhante, pāpagarahī, bhante, āyasmā sāriputto.",
  "sn2:29.5.5": "Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya?",
  "sn2:29.6.1": "Ahampi hi, bhante, yaññadeva devaputtaparisaṁ upasaṅkamiṁ, etadeva bahulaṁ saddaṁ suṇāmi:",
  "sn2:29.6.2": "‘paṇḍito āyasmā sāriputto;",
  "sn2:29.6.3_0": "mahāpañño āyasmā, puthupañño āyasmā, hāsapañño āyasmā, javanapañño āyasmā, tikkhapañño",
  "sn2:29.6.3_1": "āyasmā, nibbedhikapañño āyasmā, appiccho āyasmā, santuṭṭho āyasmā, pavivitto āyasmā,",
  "sn2:29.6.3_2": "asaṁsaṭṭho āyasmā, āraddhavīriyo āyasmā, vattā āyasmā, vacanakkhamo āyasmā, codako",
  "sn2:29.6.3_3": "āyasmā, pāpagarahī āyasmā sāriputto’ti.",
  "sn2:29.6.4": "Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyyā”ti?",
  "sn2:29.7.1": "Atha kho susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.",
  "sn2:29.8.1": "Seyyathāpi nāma maṇi veḷuriyo subho jātimā aṭṭhaṁso suparikammakato paṇḍukambale nikkhitto bhāsate ca tapate ca virocati ca;",
  "sn2:29.8.2": "evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.",
  "sn2:29.9.1": "Seyyathāpi nāma nikkhaṁ jambonadaṁ dakkhakammāraputtaukkāmukhasukusalasampahaṭṭhaṁ paṇḍukambale nikkhittaṁ bhāsate ca tapate ca virocati ca;",
  "sn2:29.9.2": "evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.",
  "sn2:29.10.1": "Seyyathāpi nāma saradasamaye viddhe vigatavalāhake deve rattiyā paccūsasamayaṁ osadhitārakā bhāsate ca tapate ca virocati ca;",
  "sn2:29.10.2": "evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.",
  "sn2:29.11.1": "Seyyathāpi nāma saradasamaye viddhe vigatavalāhake deve ādicco nabhaṁ abbhussakkamāno sabbaṁ ākāsagataṁ tamagataṁ abhivihacca bhāsate ca tapate ca virocati ca;",
  "sn2:29.11.2": "evamevaṁ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṁseti.",
  "sn2:29.12.1": "Atha kho susimo devaputto āyasmantaṁ sāriputtaṁ ārabbha bhagavato santike imaṁ gāthaṁ abhāsi:",
  "sn2:29.13.1": "“Paṇḍitoti samaññāto,",
  "sn2:29.13.2": "sāriputto akodhano;",
  "sn2:29.13.3": "Appiccho sorato danto,",
  "sn2:29.13.4": "satthuvaṇṇābhato isī”ti.",
  "sn2:29.14.1": "Atha kho bhagavā āyasmantaṁ sāriputtaṁ ārabbha susimaṁ devaputtaṁ gāthāya paccabhāsi:",
  "sn2:29.15.1": "“Paṇḍitoti samaññāto,",
  "sn2:29.15.2": "sāriputto akodhano;",
  "sn2:29.15.3": "Appiccho sorato danto,",
  "sn2:29.15.4": "kālaṁ kaṅkhati sudanto”ti.",
  "sn2:30.0.1": "Saṁyutta Nikāya 2.30",
  "sn2:30.0.2": "3. Nānātitthiyavagga",
  "sn2:30.0.3": "Nānātitthiyasāvakasutta",
  "sn2:30.1.1": "Evaṁ me sutaṁ—",
  "sn2:30.1.2": "ekaṁ samayaṁ bhagavā rājagahe viharati veḷuvane kalandakanivāpe.",
  "sn2:30.1.3_0": "Atha kho sambahulā nānātitthiyasāvakā devaputtā asamo ca sahali ca nīko ca ākoṭako",
  "sn2:30.1.3_1": "ca vegabbhari ca māṇavagāmiyo ca abhikkantāya rattiyā abhikkantavaṇṇā kevalakappaṁ",
  "sn2:30.1.3_2": "veḷuvanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu.",
  "sn2:30.1.4": "Ekamantaṁ ṭhito kho asamo devaputto pūraṇaṁ kassapaṁ ārabbha bhagavato santike imaṁ gāthaṁ abhāsi:",
  "sn2:30.2.1": "“Idha chinditamārite,",
  "sn2:30.2.2": "Hatajānīsu kassapo;",
  "sn2:30.2.3": "Na pāpaṁ samanupassati,",
  "sn2:30.2.4": "Puññaṁ vā pana attano;",
  "sn2:30.2.5": "Sa ve vissāsamācikkhi,",
  "sn2:30.2.6": "Satthā arahati mānanan”ti.",
  "sn2:30.3.1": "Atha kho sahali devaputto makkhaliṁ gosālaṁ ārabbha bhagavato santike imaṁ gāthaṁ abhāsi:",
  "sn2:30.4.1": "“Tapojigucchāya susaṁvutatto,",
  "sn2:30.4.2": "Vācaṁ pahāya kalahaṁ janena;",
  "sn2:30.4.3": "Samosavajjā virato saccavādī,",
  "sn2:30.4.4": "Na hi nūna tādisaṁ karoti pāpan”ti.",
  "sn2:30.5.1": "Atha kho nīko devaputto nigaṇṭhaṁ nāṭaputtaṁ ārabbha bhagavato santike imaṁ gāthaṁ abhāsi:",
  "sn2:30.6.1": "“Jegucchī nipako bhikkhu,",
  "sn2:30.6.2": "Cātuyāmasusaṁvuto;",
  "sn2:30.6.3": "Diṭṭhaṁ sutañca ācikkhaṁ,",
  "sn2:30.6.4": "Na hi nūna kibbisī siyā”ti.",
  "sn2:30.7.1": "Atha kho ākoṭako devaputto nānātitthiye ārabbha bhagavato santike imaṁ gāthaṁ abhāsi:",
  "sn2:30.8.1": "“Pakudhako kātiyāno nigaṇṭho,",
  "sn2:30.8.2": "Ye cāpime makkhalipūraṇāse;",
  "sn2:30.8.3": "Gaṇassa satthāro sāmaññappattā,",
  "sn2:30.8.4": "Na hi nūna te sappurisehi dūre”ti.",
  "sn2:30.9.1": "Atha kho vegabbhari devaputto ākoṭakaṁ devaputtaṁ gāthāya paccabhāsi:",
  "sn2:30.10.1": "“Sahācaritena chavo sigālo,",
  "sn2:30.10.2": "Na kotthuko sīhasamo kadāci;",
  "sn2:30.10.3": "Naggo musāvādī gaṇassa satthā,",
  "sn2:30.10.4": "Saṅkassarācāro na sataṁ sarikkho”ti.",
  "sn2:30.11.1": "Atha kho māro pāpimā begabbhariṁ devaputtaṁ anvāvisitvā bhagavato santike imaṁ gāthaṁ abhāsi:",
  "sn2:30.12.1": "“Tapojigucchāya āyuttā,",
  "sn2:30.12.2": "pālayaṁ pavivekiyaṁ;",
  "sn2:30.12.3": "Rūpe ca ye niviṭṭhāse,",
  "sn2:30.12.4": "devalokābhinandino;",
  "sn2:30.12.5": "Te ve sammānusāsanti,",
  "sn2:30.12.6": "paralokāya mātiyā”ti.",
  "sn2:30.13.1": "Atha kho bhagavā “māro ayaṁ pāpimā” iti viditvā, māraṁ pāpimantaṁ gāthāya paccabhāsi:",
  "sn2:30.14.1": "“Ye keci rūpā idha vā huraṁ vā,",
  "sn2:30.14.2": "Ye cantalikkhasmiṁ pabhāsavaṇṇā;",
  "sn2:30.14.3": "Sabbeva te te namucippasatthā,",
  "sn2:30.14.4": "Āmisaṁva macchānaṁ vadhāya khittā”ti.",
  "sn2:30.15.1": "Atha kho māṇavagāmiyo devaputto bhagavantaṁ ārabbha bhagavato santike imā gāthāyo abhāsi:",
  "sn2:30.16.1": "“Vipulo rājagahīyānaṁ,",
  "sn2:30.16.2": "giri seṭṭho pavuccati;",
  "sn2:30.16.3": "Seto himavataṁ seṭṭho,",
  "sn2:30.16.4": "ādicco aghagāminaṁ.",
  "sn2:30.17.1": "Samuddo udadhinaṁ seṭṭho,",
  "sn2:30.17.2": "nakkhattānaṁva candimā;",
  "sn2:30.17.3": "Sadevakassa lokassa,",
  "sn2:30.17.4": "buddho aggo pavuccatī”ti.",
  "sn2:30.17.5": "Nānātitthiyavaggo tatiyo.",
  "sn2:30.18.0": "Tassuddānaṁ",
  "sn2:30.18.1": "Sivo khemo ca serī ca,",
  "sn2:30.18.2": "Ghaṭī jantu ca rohito;",
  "sn2:30.18.3": "Nando nandivisālo ca,",
  "sn2:30.18.4": "Susimo nānātitthiyena te dasāti.",
  "sn2:30.18.5": "Devaputtasaṁyuttaṁ samattaṁ."
}