{
  "anya-e0104n6:0": "18. Diṭṭhivisuddhiniddesavaṇṇanā",
  "anya-e0104n6:1": "Nāmarūpapariggahakathāvaṇṇanā",
  "anya-e0104n6:2_0": "662. Yā visuddhiyo sampādetabbāti sambandho. Imesu yathāvicāritesu khandhādīsu vipassanāya",
  "anya-e0104n6:2_1": "bhūmibhūtesu dhammesu. Ganthassa uggaṇhanaṁ vācuggatakaraṇaṁ uggaho, parito sabbathāpi",
  "anya-e0104n6:2_2": "atthassa ñātumicchā paripucchā, savanupaparikkhādivasena tadatthassa manasikāravidhi,",
  "anya-e0104n6:2_3": "tadubhayavasena yasmā tatthapi ñāṇaṁ svāsevitaṁ hoti, tasmā vuttaṁ “uggahaparipucchāvasena",
  "anya-e0104n6:2_4": "ñāṇaparicayaṁ katvā”ti, khandhādīsu sutamayaṁ ñāṇaṁ uppādetvāti attho. Vitthāritameva,",
  "anya-e0104n6:2_5": "tasmā tattha vitthāritanayānusārena sīlavisuddhi sampādetabbāti adhippāyo. Upacārasamādhipi",
  "anya-e0104n6:2_6": "appanāsamādhi viya vipassanāya adhiṭṭhānabhāvato cittavisuddhiyevāti āha “saupacārā”ti.",
  "anya-e0104n6:2_7": "Veditabbāti attano santāne nibbattanavaseneva veditabbā. Evañhi tā paccakkhato viditā",
  "anya-e0104n6:2_8": "nāma honti, tasmā veditabbā sampādetabbāti vuttaṁ hoti. Veditabbāti vā samāpattisukhādhigamavasena",
  "anya-e0104n6:2_9": "anubhavitabbāti attho. Na hi kevalena jānanamattena cittavisuddhiyaṁ patiṭṭhito nāma",
  "anya-e0104n6:2_10": "hoti, na ca tattha apatiṭṭhāya uparivisuddhiṁ sampādetuṁ sakkāti.",
  "anya-e0104n6:3_0": "Nāmarūpānaṁ yāthāvadassananti nāmassa, rūpassa ca vibhajja yathābhūtasabhāvadassanaṁ.",
  "anya-e0104n6:3_1": "Nāmaggahaṇena cettha vedanādīnaṁ catunnaṁ tebhūmakānaṁ khandhānaṁ gahaṇaṁ, na “viññāṇapaccayā",
  "anya-e0104n6:3_2": "nāmarūpa”nti ettha viya viññāṇaṁ vinā, nāpi “nāmañca rūpañcā”ti ettha viya sanibbānehi",
  "anya-e0104n6:3_3": "lokuttarakkhandhehi saddhinti daṭṭhabbaṁ.",
  "anya-e0104n6:4_0": "663. Yāti pajjati etenāti yānaṁ, samathova yānaṁ samathayānaṁ, taṁ etassa atthīti",
  "anya-e0104n6:4_1": "samathayāniko. Jhāne, jhānūpacāre vā patiṭṭhāya vipassanaṁ anuyuñjantassetaṁ nāmaṁ,",
  "anya-e0104n6:4_2": "tena samathayānikena. “Ṭhapetvā nevasaññānāsaññāyatana”nti idaṁ bhavaggadhammānaṁ",
  "anya-e0104n6:4_3": "ādikammikassa duppariggahatāya vuttaṁ. Lakkhaṇarasādivasena pariggahetabbā ñāṇena",
  "anya-e0104n6:4_4": "paricchijja gahetabbā, pariggahavidhi pana khandhaniddese vuttā evāti adhippāyo.",
  "anya-e0104n6:4_5": "Ārammaṇābhimukhanamanaṁ ārammaṇena vinā appavatti, tena namanaṭṭhena, nāmakaraṇaṭṭhena",
  "anya-e0104n6:4_6": "vā. Vedanādayo hi arūpadhammā sabbadāpi ca phassādināmakattā pathavīādayo viya kesakumbhādināmantarānāpajjanato",
  "anya-e0104n6:4_7": "attanāva katanāmatāya nāmakaraṇaṭṭhena “nāma”nti vuccanti. Atha vā adhivacanasamphasso",
  "anya-e0104n6:4_8": "viya adhivacanaṁ nāmaṁ antarena anupacitasambhārānaṁ gahaṇaṁ na gacchantīti nāmāyattaggahaṇatāya",
  "anya-e0104n6:4_9": "vedanādayo “nāma”nti vuccanti, rūpaṁ pana vināpi nāmasavanaṁ attano ruppanasabhāveneva",
  "anya-e0104n6:4_10": "gahaṇaṁ gacchati. Vavatthāpetabbanti asaṅkarato ṭhapetabbaṁ, aññamaññaṁ, rūpena ca",
  "anya-e0104n6:4_11": "amissitaṁ katvā citte ṭhapetabbanti attho.",
  "anya-e0104n6:5_0": "Nāmarūpapariggaho ca nāma yāvadeva tassa paṭinissajjanatthanti tadanurūpameva nidassanaṁ",
  "anya-e0104n6:5_1": "dassento “yathā nāmā”tiādimāha. Ruppanatoti ettha ruppanaṭṭho “sītādivirodhipaccayasannipāte",
  "anya-e0104n6:5_2": "visadisuppattī”tiādinā khandhaniddesavaṇṇanāyaṁ vuttoyeva. Evaṁ visuṁ nāmapariggahaṁ,",
  "anya-e0104n6:5_3": "rūpapariggahañca dassetvā idāni ekajjhaṁ nāmarūpapariggahaṁ dassetuṁ “tato namanalakkhaṇa”ntiādi vuttaṁ.",
  "anya-e0104n6:6_0": "664. Iti arūpamukhena vipassanābhinivesaṁ dassetvā idāni rūpamukhena taṁ dassento",
  "anya-e0104n6:6_1": "“suddhavipassanāyāniko panā”tiādimāha. Tattha samathayānikassa samathamukhena vipassanābhiniveso,",
  "anya-e0104n6:6_2": "vipassanāyānikassa pana samathaṁ anissāyāti āha “suddhavipassanāyāniko”ti, samathabhāvanāya",
  "anya-e0104n6:6_3": "amissitavipassanāyānavāti attho. Ayameva vā samathayānikoti yathāvutto samathayāniko",
  "anya-e0104n6:6_4": "eva vā. Tena samathayānikassāpi rūpamukhena vipassanābhiniveso labbhati, na arūpamukhenevāti",
  "anya-e0104n6:6_5": "dasseti. Tesaṁ tesaṁ dhātupariggahamukhānanti “yaṁ thaddhalakkhaṇaṁ, ayaṁ pathavīdhātū”tiādinā",
  "anya-e0104n6:6_6": "saṅkhepamanasikārādivasena vuttesu terasasu dhātupariggahamukhesu. Kammasamuṭṭhāno",
  "anya-e0104n6:6_7": "nāma keso cammabbhantaragato. Tatthevāti tasmiṁyeva kammasamuṭṭhāne kese. Kāyappasādassa",
  "anya-e0104n6:6_8": "viya bhāvassāpi sakalasarīrabyāpitāya “bhāvassa atthitāyā”ti vuttaṁ. Puna tatthevāti",
  "anya-e0104n6:6_9": "tasmiṁyeva kesasaññite rūpasamudāye. Aparānipīti pubbe vuttāni kammasamuṭṭhānāni",
  "anya-e0104n6:6_10": "vīsati, imāni āhārasamuṭṭhānādīni catuvīsati rūpānīti sabbānipi catucattālīsa, tañca",
  "anya-e0104n6:6_11": "kho tattha labbhamānasantatisīsasāmaññena veditabbaṁ. “Catucattālīsā”ti ca idaṁ saddassa",
  "anya-e0104n6:6_12": "aniyatattā vuttaṁ. Na hi sabbakālaṁ utucittato rūpaṁ uppajjantaṁ sasaddameva uppajjatīti.",
  "anya-e0104n6:6_13": "Evanti yathā kese, evaṁ lomādīsu catusamuṭṭhānikesu. Catuvīsatikoṭṭhāsesūti dvattiṁsāya",
  "anya-e0104n6:6_14": "koṭṭhāsesu vakkhamāne aṭṭha koṭṭhāse apanetvā catuvīsatikoṭṭhāsesu. Sedādīnaṁ ātapūpatāpādinā,",
  "anya-e0104n6:6_15": "cittavikārena ca uppajjanato te utucittasamuṭṭhānā vuttā.",
  "anya-e0104n6:7_0": "Dvattiṁsakoṭṭhāsagatesu rūpesu pākaṭesu jātesu tadaññānipi pākaṭāni hontīti tānipi",
  "anya-e0104n6:7_1": "dassetuṁ “apare”tiādi vuttaṁ. Tattha apare dasa ākārāti tejovāyokoṭṭhāsavasena apare",
  "anya-e0104n6:7_2": "dasa ākārā. Kammajeti bhūtakathanaṁ, na visesanaṁ asitādiparipācakassa tejassa akammajassa",
  "anya-e0104n6:7_3": "abhāvato. Tathā cittajeti ca ekantacittasamuṭṭhānattā assāsapassāsānanti keci, taṁ",
  "anya-e0104n6:7_4": "na, acittajasantāne pavattānaṁ utujabhāvato. Abbhantaraṭṭhā eva hi te cittajā, na",
  "anya-e0104n6:7_5": "bahiddhā, tasmā tattha “cittaje”ti idaṁ visesanameva, ayañca attho heṭṭhā ānāpānakathāyaṁ",
  "anya-e0104n6:7_6": "vuttoyeva. Sesesūti santappanādivasena ceva uddhaṅgamādivasena ca pavattesu tejovāyokoṭṭhāsesu.",
  "anya-e0104n6:8_0": "Cakkhudasakādīsu padhānarūpaṁ cakkhādayoti tesu labbhamānaṁ vatthudvārabhāvaṁ avayavakiccaṁ",
  "anya-e0104n6:8_1": "samudāye āropetvā vuttaṁ “vatthudvāravasena pañca cakkhudasakādayo”ti. Vatthuvasena",
  "anya-e0104n6:8_2": "hadayavatthudasakañcāti yojetabbaṁ, ekayoganiddiṭṭhānampi ekadeso anuvattatīti. Sabbānipīti",
  "anya-e0104n6:8_3": "yathāvuttagaṇanāyaṁ catunnavuticatusatādhikāni sahassarūparūpāni. Koṭṭhāsāvayavānaṁ",
  "anya-e0104n6:8_4": "pana tadavayavakalāpānañca bhede gayhamāne ativiya tato bahutaro rūpabhedo hoti,",
  "anya-e0104n6:8_5": "so pana bhedo idha ādikammikassa duppariggahoti na gahetabbo.",
  "anya-e0104n6:9_0": "Kāmaṁ vatthuvasenāpi arūpadhammā pākaṭā honti, dvāravasena pana pariggaho anākuloti",
  "anya-e0104n6:9_1": "katvā vuttaṁ “dvāravasena arūpadhammā pākaṭāhontī”ti. Sabbasaṅgāhikavasena “ekāsīti",
  "anya-e0104n6:9_2": "lokiyacittānī”ti vuttaṁ, lābhino eva pana mahaggatacittāni supākaṭāni honti. Avisesenāti",
  "anya-e0104n6:9_3": "sādhāraṇato. Phassādayo hi satta cetasikā cakkhuviññāṇādīhipi uppajjanato sabbacittuppādasādhāraṇā.",
  "anya-e0104n6:9_4": "Sabbepi teti ekāsīti lokiyacittāni, taṁsampayuttaphassādayoti sabbepi te arūpadhamme.",
  "anya-e0104n6:9_5": "Ārammaṇādivibhāgena pana cittuppādabhede gayhamāne tato bahutaro eva hoti, so pana idha nādhippeto.",
  "anya-e0104n6:10_0": "665. Assa cakkhupasādassa nissayabhūtā pana catasso dhātuyoti sambandho. Sahajātarūpāni",
  "anya-e0104n6:10_1": "tassa cakkhupasādassa icceva sambandho. Tatthevāti tasmiṁyeva sasambhāracakkhupadese.",
  "anya-e0104n6:10_2": "Anupādinnarūpānīti pubbe vuttarūpānaṁ upādinnarūpattā vuttaṁ, akammajarūpānīti attho.",
  "anya-e0104n6:10_3": "Sesānīti paṭhamaṁ cakkhuno vuttattā tato sesāni, tena pana saddhiṁ catupaññāsa rūpāni",
  "anya-e0104n6:10_4": "honti. Cakkhudasakādīsu ekassapi aggahetabbato “avasesāni tecattālīsa rūpānī”ti vuttaṁ.",
  "anya-e0104n6:10_5": "Saddassa aniyatattā taṁ aggahetvā “tecattālīsa rūpānī”ti vatvā puna utucittasamuṭṭhāne",
  "anya-e0104n6:10_6": "dve sadde gahetvā “pañcacattālīsā”ti kecivādo dassito.",
  "anya-e0104n6:11_0": "Avasesarūpānīti “dasa dhātuyo”ti vutte dvādasa rūpadhamme ṭhapetvā avasesāni cha",
  "anya-e0104n6:11_1": "nipphannarūpāni. Rūparūpāneva hi idha pariggayhanti, na rūpaparicchedavikāralakkhaṇāni.",
  "anya-e0104n6:11_2": "Cakkhusannissayarūpārammaṇabhāvasāmaññena, cittabhāvasāmaññena ca kusalākusalavipākatāya",
  "anya-e0104n6:11_3": "duvidhampi cakkhuviññāṇaṁ cittantveva vuttaṁ. Evanti iminā “cakkhuṁ nissāyā”tiādinā",
  "anya-e0104n6:11_4": "vuttaṁ, avuttañca “sotaṁ nissāyā”tiādikaṁ saṅgaṇhāti. Manoviññāṇadhātūti etthapi",
  "anya-e0104n6:11_5": "“ekā”ti padaṁ ānetvā sambandhitabbaṁ “ekā manoviññāṇadhātū”ti. Aḍḍhena ekādasa aḍḍhekādasa,",
  "anya-e0104n6:11_6": "aḍḍhaṁ vā ekādasamaṁ etāsanti aḍḍhekādasa. Aḍḍhaṭṭhamāti etthāpi eseva nayo.",
  "anya-e0104n6:12": "666.Cakkhudhātuyaṁ vuttanayenevāti “yaṁ loko setakaṇhamaṇḍalavicitta”ntiādinā vuttanayena.",
  "anya-e0104n6:13_0": "667.Idha bhikkhu imasmiṁ sarīreti ajjhattaṁ vipassanābhinivesadassanavasena vuttaṁ.",
  "anya-e0104n6:13_1": "Teneva hi ekasseva bhāvassa gahitattā “sattarasarūpāni sammasanupagānī”ti āha. Sammasituṁ",
  "anya-e0104n6:13_2": "sakkuṇeyyāni sammasanaṁ upagacchantīti sammasanupagāni, sammasanīyānīti attho. Ākāra-ggahaṇena",
  "anya-e0104n6:13_3": "viññattidvayaṁ vuttaṁ, vikāra-ggahaṇena lahutādittayaṁ, itarena ākāsadhātūti vadanti.",
  "anya-e0104n6:13_4": "Ākāra-ggahaṇena pana viññattidvayena saddhiṁ lakkhaṇarūpamāha. Tampi hi rūpānaṁ uppajjanādiākāramattanti.",
  "anya-e0104n6:13_5": "Antaraparicchedoti taṁtaṁkalāpānaṁ asaṅkarakāraṇatāya antarabhūto paricchedo. Yadi",
  "anya-e0104n6:13_6": "na sammasanupagāni, ākārādimattāni ca, kathaṁ rūpānīti āha “apica kho”tiādi.",
  "anya-e0104n6:14_0": "668. Evaṁ dvācattālīsāya koṭṭhāsānaṁ vasena vitthārato rūpapariggahaṁ tadanusārena",
  "anya-e0104n6:14_1": "vitthārato eva nāmapariggahaṁ vibhāvetvā tato saṁkhittasaṁkhittatarasaṁkhittatamavasena,",
  "anya-e0104n6:14_2": "aṭṭhārasadhātuvasena, dvādasāyatanavasena, pañcakkhandhavasena ca rūpārūpapariggahaṁ",
  "anya-e0104n6:14_3": "dassetvā atisaṁkhittanayenāpi dassetuṁ “yaṁ kiñci rūpa”ntiādi vuttaṁ.",
  "anya-e0104n6:15_0": "Yathā ca dhātuādivasena, evaṁ indriyasaccapaṭiccasamuppādavasenapi rūpārūpapariggaho",
  "anya-e0104n6:15_1": "veditabbo. Kathaṁ? Indriyavasena tāva cakkhādīni pañca, itthipurisindriyāni cāti",
  "anya-e0104n6:15_2": "satta indriyāni rūpaṁ, manindriyaṁ, pañca vedanindriyāni, saddhādīni pañca cāti ekādasa",
  "anya-e0104n6:15_3": "nāmaṁ, jīvitindriyaṁ nāmañca rūpañca, pacchimāni tīṇi idha anadhippetāni lokuttarattā.",
  "anya-e0104n6:15_4": "Dukkhasaccaṁ nāmañca rūpañca, samudayasaccaṁ nāmaṁ, itarāni idha nādhippetāni lokuttarattā.",
  "anya-e0104n6:15_5": "Paccayākāre ādito tīṇi aṅgāni nāmaṁ, catutthapañcamāni nāmañca rūpañca, chaṭṭhasattamaaṭṭhamanavamāni",
  "anya-e0104n6:15_6": "nāmaṁ, dasamaṁ nāmañceva nāmarūpañca, pacchimāni dve paccekaṁ nāmañca rūpañcāti evaṁ",
  "anya-e0104n6:15_7": "tattha tattha vuttanayānusārena indriyasaccapaccayākāravasenapi nāmarūpapariggaho",
  "anya-e0104n6:15_8": "kātabbo. Evaṁ pana nāmarūpapariggahassa vibhāgena kathane payojanaṁ heṭṭhā vuttameva.",
  "anya-e0104n6:16_0": "669. Kāmaṁ vedanādīsu arūpadhammesu na uttaruttarā viya purimapurimā sukhumā, tathāpi",
  "anya-e0104n6:16_1": "saṅghaṭṭanena vikāraāpajjanake rūpadhamme upādāya sabbepi te sukhumā evāti āha “sukhumattā",
  "anya-e0104n6:16_2": "arūpaṁ na upaṭṭhātī”ti. Sammasitabbanti sammadeva lakkhaṇādito vīmaṁsitabbaṁ. Manasikātabbanti",
  "anya-e0104n6:16_3": "tathā citte ṭhapetabbaṁ. Pariggahetabbanti paricchedakārikāya paññāya paricchijja",
  "anya-e0104n6:16_4": "gahetabbaṁ. Vavatthapetabbanti aññamaññaṁ asaṅkarato vinicchitabbaṁ. Assāti yogino.",
  "anya-e0104n6:16_5": "Suvikkhālitanti suvisodhitaṁ. Ādikammikassa hi kammaṭṭhānaṁ pariggaṇhantassa yāva",
  "anya-e0104n6:16_6": "dhammā suparibyattaṁ na upatiṭṭhanti, tāva te tappaṭicchādakasammohabalena abhibhūtā",
  "anya-e0104n6:16_7": "avisuddhā nāma honti, asaṅkarato upaṭṭhānābhāvato aññamaññañca jaṭitā. Yadā pana",
  "anya-e0104n6:16_8": "sammasanādividhinā taṁ vibhūtaṁ hoti, tadā te suvikkhālitā, nijjaṭā ca nāma honti.",
  "anya-e0104n6:16_9": "Tenāha “yathā yathā hī”tiādi. Ādikammikassa arūpadhammā yebhuyyena rūpadhamme ārabbha",
  "anya-e0104n6:16_10": "pavattanākārena gahaṇaṁ gacchantīti katvā vuttaṁ “tadārammaṇā arūpadhammā”ti. Teneva",
  "anya-e0104n6:16_11": "hi heṭṭhā “tassevaṁ pariggahitarūpassa dvāravasena arūpadhammā pākaṭā hontī”ti vuttaṁ, na vatthuvasenāti.",
  "anya-e0104n6:17_0": "Idāni rūpapariggaho arūpapariggahassa upāyo, upatthambho cāti yathāvuttamatthaṁ upamāhi",
  "anya-e0104n6:17_1": "pakāsetuṁ “yathā hī”tiādi vuttaṁ. Mukhanimittanti mukhassa paṭibimbaṁ. Tatridaṁ upamāsaṁsandanaṁ",
  "anya-e0104n6:17_2": "– cakkhumā puriso viya yogāvacaro, tassa cakkhu viya yogino kammaṭṭhānapariggāhakañāṇaṁ,",
  "anya-e0104n6:17_3": "ādāsaṁ viya rūpapariggaho, mukhanimittaṁ viya arūpapariggaho, ādāsassa aparisuddhakālo",
  "anya-e0104n6:17_4": "viya rūpapariggahassa avikkhālitakālo, tadā mukhanimittassa apaññāyanaṁ viya rūpapariggahassa",
  "anya-e0104n6:17_5": "avisuddhatāya arūpadhammānaṁ anupaṭṭhānaṁ, ādāsassa punappunaṁ parimajjanaṁ viya",
  "anya-e0104n6:17_6": "rūpapariggahassa punappunaṁ visodhanaṁ, suparimajjite ādāse subyattaṁ mukhanimittassa",
  "anya-e0104n6:17_7": "paññāyanaṁ viya suvikkhālite nijjaṭe rūpapariggahe arūpadhammānaṁ suṭṭhu upaṭṭhānanti.",
  "anya-e0104n6:17_8": "Iminā nayena telatthikopamādīsupi yathārahaṁ upamāsaṁsandanaṁ veditabbaṁ. Tilapiṭṭhanti",
  "anya-e0104n6:17_9": "tilacuṇṇaṁ. Katakaṭṭhinti katakabījaṁ. Kalalakaddamanti tanukaddamaṁ.",
  "anya-e0104n6:18_0": "Tappaccanīkakilesāti tassa arūpadhammapariggāhakañāṇassa vibandhabhāvena paṭipakkhabhūtā",
  "anya-e0104n6:18_1": "sammohādikilesā. Ucchuādiupamāsu idaṁ mukhamattassa dassanaṁ – yathā ucchurasaṁ gahetukāmo",
  "anya-e0104n6:18_2": "ucchūni ucchuyante pakkhipitvā ekavāraṁ dvivāraṁ yantakkamanamattena ucchurase anikkhamante",
  "anya-e0104n6:18_3": "na ucchūni chaḍḍetvā gacchati, yathā vā core gahetvā tehi katakammaṁ jānitukāmo dvattippahāramattena",
  "anya-e0104n6:18_4": "tesu tamatthaṁ akathentesu na te muñcati, yathā vā pana godammako goṇaṁ dametukāmo",
  "anya-e0104n6:18_5": "dhure taṁ yojetvā ekavāraṁ dvivāraṁ tasmiṁ pathena agacchante na vissajjeti, yathā",
  "anya-e0104n6:18_6": "ca dadhiṁ manthetvā navanītaṁ gahetukāmo dadhikalasiyaṁ manthaṁ pakkhipitvā sakiṁ,",
  "anya-e0104n6:18_7": "dvikkhattuṁ vā manthassa bhamanamattena navanīte anuppajjante na dadhiṁ chaḍḍeti,",
  "anya-e0104n6:18_8": "yathā vā pana macche pacitvā khāditukāmo ekavāraṁ dvivāraṁ aggidānamattena macchesu",
  "anya-e0104n6:18_9": "apaccantesu na te chaḍḍeti. “Atha kho naṁ punappunaṁ parimajjatī”ti ettha vuttanayānusārena",
  "anya-e0104n6:18_10": "“atha kho naṁ ucchuyante punappunaṁ uppīḷetī”tiādinā sabbattha upamattho yojetabbo.",
  "anya-e0104n6:19": "Arūpadhammānaṁ upaṭṭhānākārakathāvaṇṇanā",
  "anya-e0104n6:20_0": "670. Ākirīyanti abhimukhā honti etehīti ākārā, arūpadhammānaṁ upaṭṭhānassa mukhabhūtā",
  "anya-e0104n6:20_1": "phusanānubhavanavijānanappakārāti āha “arūpadhammā tīhi ākārehi upaṭṭhahantī”tiādi.",
  "anya-e0104n6:20_2": "Ārammaṇe pavattamānesu cittacetasikesu asatipi pubbāpariye phusanalakkhaṇo phasso,",
  "anya-e0104n6:20_3": "tattha sabbapaṭhamaṁ abhinipatanto viya hotīti vuttaṁ “paṭhamābhinipāto phasso”ti.",
  "anya-e0104n6:20_4": "Tenassa phusanākārena supākaṭabhāvena upaṭṭhānaṁ dasseti. Phasse pana upaṭṭhite yasmiṁ",
  "anya-e0104n6:20_5": "ārammaṇe so phasso, tassa anubhavanalakkhaṇā vedanā, sañjānanalakkhaṇā saññā, āyūhanalakkhaṇā",
  "anya-e0104n6:20_6": "cetanā, paṭivijānanalakkhaṇaṁ viññāṇanti imepi pākaṭā hontīti āha “taṁsampayuttā",
  "anya-e0104n6:20_7": "vedanā”tiādi. Evaṁ salakkhaṇasaṅkhepato catudhātuvavatthānavasena phassamukhena arūpapariggahaṁ",
  "anya-e0104n6:20_8": "dassetvā idāni vitthārato catudhātuvavatthānavasena taṁ dassetuṁ “tathā kese”tiādi",
  "anya-e0104n6:20_9": "vuttaṁ. Tattha kese pathavīdhātūti kesasaṅkhāte pathavīkoṭṭhāse pathavīdhātu. Lakkhaṇavibhattito",
  "anya-e0104n6:20_10": "hi dhātuvavatthānadassanametaṁ.",
  "anya-e0104n6:21_0": "Punapi dvinnaṁ dhātuvavatthānānaṁ vasena vedanāmukhena arūpapariggahaṁ dassetuṁ “ekassā”tiādi",
  "anya-e0104n6:21_1": "vuttaṁ. Tattha tassa rasānubhavanakavedanāti thaddhabhāvasaṅkhātassa phoṭṭhabbasabhāvassa",
  "anya-e0104n6:21_2": "anubhavanavasena pavattavedanā.",
  "anya-e0104n6:22_0": "Aparassāti etthāpi vuttanayeneva sambandho veditabbo. Tattha ārammaṇapaṭivijānananti",
  "anya-e0104n6:22_1": "thaddhatāsaṅkhātaphoṭṭhabbārammaṇapaṭivijānanaṁ. Kāyadvārābhinihataṁ, kevalaṁ vā",
  "anya-e0104n6:22_2": "manodvārikajavanaviññāṇamāha. Tañhi “pathavīdhātu kakkhaḷalakkhaṇā”ti paṭivijānāti,",
  "anya-e0104n6:22_3": "itaraṁ pana kakkhaḷalakkhaṇapaṭivijānanamattamevāti.",
  "anya-e0104n6:23_0": "Eteneva upāyenāti yvāyaṁ salakkhaṇasaṅkhepato, salakkhaṇavibhattito ca dhātuvavatthānavasena",
  "anya-e0104n6:23_1": "rūpapariggahaṁ dassetvā tattha ṭhitassa phassādimukhena arūpapariggaṇhanupāyo dassito,",
  "anya-e0104n6:23_2": "eteneva upāyena. Kammasamuṭṭhānakeseti catusamuṭṭhānakesato niddhārite kammasamuṭṭhānakese.",
  "anya-e0104n6:23_3": "Kakkhaḷalakkhaṇātiādinā nayenāti ādi-saddena na kevalaṁ “paggharaṇalakkhaṇā āpodhātū”tiādinā",
  "anya-e0104n6:23_4": "lakkhaṇavisesena saddhiṁ dhātvantarāniyeva, atha kho ekasamuṭṭhānādibhedāni koṭṭhāsantarānipīti",
  "anya-e0104n6:23_5": "daṭṭhabbaṁ. Tenevāha “dvācattālīsāya dhātukoṭṭhāsesū”ti. Sabbaṁ nayabhedaṁ anugantvāti",
  "anya-e0104n6:23_6": "yvāyaṁ dvācattālīsāya dhātukoṭṭhāsesu pathavīdhātuādīnaṁ lakkhaṇādito vavatthāpanavasena",
  "anya-e0104n6:23_7": "nānāvidho rūpapariggahanayo vutto, taṁ sabbaṁ nayabhedaṁ nayavisesaṁ anugantvā, cakkhudhātuādīsu",
  "anya-e0104n6:23_8": "rūpapariggahamukhesu arūpapariggahadassanavasena yojanā kātabbāti adhippāyo. Tatridaṁ",
  "anya-e0104n6:23_9": "yojanāmukhamattadassanaṁ – ekassa tāva “cakkhudhātu rūpābhighātārahabhūtappasādalakkhaṇā,",
  "anya-e0104n6:23_10": "daṭṭhukāmatānidānakammasamuṭṭhānabhūtappasādalakkhaṇā vā”tiādinā nayena dhātuyo pariggaṇhantassa",
  "anya-e0104n6:23_11": "“paṭhamābhinipāto phasso, taṁsampayuttā vedanā”ti sabbaṁ yojetabbaṁ. Tathā “yathāvuttalakkhaṇāya",
  "anya-e0104n6:23_12": "cakkhudhātuyā rasānubhavanakavedanā vedanākkhandho”tiādi yojetabbaṁ. Tathā “yathāvuttalakkhaṇā",
  "anya-e0104n6:23_13": "cakkhudhātū”ti, “ārammaṇapaṭivijānanaṁ viññāṇaṁ viññāṇakkhandho”tiādinā sabbaṁ yojetabbaṁ.",
  "anya-e0104n6:23_14": "Āyatanādivasena rūpapariggahamukhesupi eseva nayo.",
  "anya-e0104n6:24_0": "671. Yathā nāma heṭṭhimajhānaṁ subhāvitaṁ vasībhāvaṁ pāpitameva uparijhānassa pādakaṁ",
  "anya-e0104n6:24_1": "padaṭṭhānaṁ hoti, na paṭiladdhamattaṁ, evaṁ rūpapariggaho suvisuddho nijjaṭo niggumbo",
  "anya-e0104n6:24_2": "eva arūpapariggahassa pādakaṁ padaṭṭhānaṁ hoti, na avisuddho, tasmā rūpārūpassa ekadesepi",
  "anya-e0104n6:24_3": "anupaṭṭhite so avisuddho eva nāma hoti, pageva bahūsu anupaṭṭhitesūti dassento āha",
  "anya-e0104n6:24_4": "“sace hī”tiādi. Pabbateyyā gāvī viya bālā abyattā akhettaññū.",
  "anya-e0104n6:25_0": "Khaggenāti khaggaggena. Samugganti mañjūsāsadisaṁ mahāsamuggaṁ. Apariggahitakammaṭṭhānassa",
  "anya-e0104n6:25_1": "avibhattaṁ viya upaṭṭhahantampi nāmarūpaṁ vibhattasabhāvameva, tassa ca vibhāgo kammaṭṭhānapariggahesu",
  "anya-e0104n6:25_2": "pākaṭo hotīti ca dassanatthaṁ samuggavivaraṇaṁ, yamakatālakandaphālanañca nidassanabhāvena",
  "anya-e0104n6:25_3": "vuttaṁ. Yamakatālakandañhi bhinnasantānampi abhinnaṁ viya upaṭṭhāti, evaṁ rūpārūpadhammāti.",
  "anya-e0104n6:25_4": "Sabbepi tebhūmake dhamme nāmañca rūpañcāti dvedhā vavatthapetīti ettha kiñcāpi sabba-saddo",
  "anya-e0104n6:25_5": "anavasesapariyādāyako, nāmarūpabhāvo pana aññamaññavidhuroti na tadubhayaṁ samudāyavasena",
  "anya-e0104n6:25_6": "parisamāpayetabbaṁ, tasmā “yadettha namanalakkhaṇaṁ, taṁ nāmaṁ. Yaṁ ruppanalakkhaṇaṁ,",
  "anya-e0104n6:25_7": "taṁ rūpa”nti evaṁ dvedhā vavatthapetīti attho. Evaṁ vavatthapentoyeva ca tadubhayavinimuttassa",
  "anya-e0104n6:25_8": "tebhūmakadhammesu kassaci dhammassa abhāvato “sabbepi tebhūmakadhamme nāmañca rūpañcāti",
  "anya-e0104n6:25_9": "dvedhā vavatthapetī”ti vuccati. “Nāmañca rūpañcā”ti eteneva tassa duvidhabhāve siddhe",
  "anya-e0104n6:25_10": "“dvedhā vavatthapetī”ti idaṁ nāmarūpavinimuttassa aññassa abhāvadassanatthaṁ. Tenevāha",
  "anya-e0104n6:25_11": "“nāmarūpamattato uddha”ntiādi. “Sabbepi tebhūmake dhamme”ti pana sabbaggahaṇañcettha",
  "anya-e0104n6:25_12": "sammasamanupagassa dhammassa anavasesetabbatāya vuttaṁ. Tañhi anavasesato pariññeyyaṁ",
  "anya-e0104n6:25_13": "ekaṁsato virajjitabbaṁ, tato ca cittaṁ virājayaṁ pamocetabbaṁ. Tenāha bhagavā –",
  "anya-e0104n6:26_0": "“Sabbaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo",
  "anya-e0104n6:26_1": "dukkhakkhayāya. Sabbañca kho, bhikkhave, abhijānaṁ parijānaṁ tattha cittaṁ virājayaṁ",
  "anya-e0104n6:26_2": "pajahaṁ bhabbo dukkhakkhayāyā”ti.",
  "anya-e0104n6:27_0": "Yadi tebhūmakaṁ dhammajātaṁ anavasesato gahitaṁ “nāmarūpa”nti, yaṁ ito bāhirakehi",
  "anya-e0104n6:27_1": "padatthabhāvena parikappitaṁ, seyyathidaṁ – pakatiādi drabyādi jīvādi kāyādi. Tattha",
  "anya-e0104n6:27_2": "kathaṁ paṭipajjitabbanti? Ummattakavipallāsasadise asammāsambuddhapavedite kā tattha",
  "anya-e0104n6:27_3": "aññā paṭipatti aññatra ajjhupekkhanato. Atha vā tepi nāmarūpantogadhabhāvābhāvavasena",
  "anya-e0104n6:27_4": "nicchitā evāti veditabbā. Kathaṁ? Pakati, mahā, ahaṁkāro, tammattāni, indriyāni,",
  "anya-e0104n6:27_5": "bhūtāni, purisoti ete pakatiādayo. Tattha samabhāvena pavattamānānaṁ sattarajatamasaṅkhātānaṁ",
  "anya-e0104n6:27_6": "sukhadukkhamohānaṁ samudāyo pakati, padhānanti ca vuccati. Sattamattasampavedanīyo",
  "anya-e0104n6:27_7": "mahā, buddhīti keci. Sattarajādīsu abhimāno ahaṁkāro, asmimattāti keci. Saddaphassarūparasagandhā",
  "anya-e0104n6:27_8": "tammattāni aññamaññavisiṭṭhānaṁ pathavīādīnaṁ ekuttaratādassanato ekuttarāni tammattānīti",
  "anya-e0104n6:27_9": "vijjhavāsiekalakkhaṇehi tammattehi ekalakkhaṇā visesā sajiyanti, sukhumabhāvena pana",
  "anya-e0104n6:27_10": "nesaṁ sampavesanato ekuttaratāti keci. Sotādīni pañca savanādivuttikāni buddhindriyāni,",
  "anya-e0104n6:27_11": "vacanādānavicaraṇussaggānandakiccāni vācādīni pañca kammindriyāni. Mano antokaraṇaṁ,",
  "anya-e0104n6:27_12": "itaraṁ bāhirakaraṇaṁ. Gandhādīhi āraddhāni pathavīudakaaggivāyuākāsāni bhūtāni, cetanāsabhāvo",
  "anya-e0104n6:27_13": "purisoti evaṁ pakatiādīni sarūpato veditabbāni.",
  "anya-e0104n6:28_0": "Tattha hi pakati tāva sukhadukkhamohamattatāya nāmaṁ, samavisamabhāvāpattito aniccā,",
  "anya-e0104n6:28_1": "dukkhā, saṅkhatā ca āpannā. Mahāpi “tasmā aliṅgato liṅgavisesāmatto mahā uppajjatī”ti",
  "anya-e0104n6:28_2": "vacanato, buddhibhāvānujānanato ca nāmaṁ, aniccaṁ, saṅkhatameva ca āpannaṁ. “Tasmā",
  "anya-e0104n6:28_3": "mahato cha visesā sajiyantī”ti sakkate vacanato “asmī”ti gahaṇanimittabhāvānujānanena",
  "anya-e0104n6:28_4": "ahaṁkāro abhimānoti katvā nāmaṁ, tato eva aniccasaṅkhatabhāvāpatti cassa siddhā.",
  "anya-e0104n6:28_5": "Itaraṁ tammattapañcakaṁ gandharasarūpaphassasaddabhāvānujānanato rūpaṁ, arūpanti",
  "anya-e0104n6:28_6": "pana kāpilānaṁ micchābhinivesamattaṁ. Te hi soḷasa visesā pañca bhūtāni, ekādasindriyāni",
  "anya-e0104n6:28_7": "bhūtehi bhūtavisesānīti gandhāditammattehi tannissayāni pathavīāpotejovāyoākāsasaṅkhātāni",
  "anya-e0104n6:28_8": "bhūtāni icchitāni. “Tabbisesā ca nānājātikā ahaṁkārato ca indriyānī”ti vacanato sotakāyacakkhujivhāghānavācāpāṇipādapāyūpatthāni",
  "anya-e0104n6:28_9": "ceva mano cāti ekādasindriyāni.",
  "anya-e0104n6:29_0": "Tattha mano nāmaṁ, itarāni sabbāni rūpaṁ. Vācāti cettha atthāvajotakassa akkharasamudāyassa",
  "anya-e0104n6:29_1": "gahaṇaṁ. Imesaṁ pana dhammino dhammassa anaññatthassa icchitattā siddhāva aniccatā",
  "anya-e0104n6:29_2": "pariṇāmapakkhe, abhibyattipakkhepi yadi tabbisayañāṇuppādena abhibyañjanaṁ siddhāva",
  "anya-e0104n6:29_3": "aniccatā, atha tato pubbepi ñāṇaṁ attheva. Akkhabyattivādo pana siyāti idamettha",
  "anya-e0104n6:29_4": "disāmattaṁ. Drabyaguṇakammasāmaññavisesasamavāyā drabyādikā. Tattha pathavī āpo tejo",
  "anya-e0104n6:29_5": "vāyu ākāso kālo disā attā manoti nava drabyāni. Sadda rūpa rasa gandha phassa saṅkhā",
  "anya-e0104n6:29_6": "parimāṇāni puthūtva saṁyoga viyoga paratvā paratva buddhi sukha dukkha icchā dosa",
  "anya-e0104n6:29_7": "payatta gurutva dravatva sneha vegā saṅkhārā diṭṭhā ceti evamete tevīsati guṇā. Ukkhepanaṁ",
  "anya-e0104n6:29_8": "avakkhepanamākucanaṁ pasāraṇaṁ gamanamiti pañca kammāni. Aññamaññavisiṭṭhesu avisiṭṭhamabhidhānaṁ",
  "anya-e0104n6:29_9": "paccayo hoti. Saṁ-iti yato drabyaguṇakammesu sā atthi evāti etaṁ mahāsāmaññaṁ. Pathavīādīsu",
  "anya-e0104n6:29_10": "anuvattibyāvuttibuddhinimittaṁ drabyatvādi, taṁ yathā drabyatva guṇatva kammatva",
  "anya-e0104n6:29_11": "ghaṭatvādi, eso sāmaññaviseso. Iha tantesu paṭo, kapālesu ghaṭoti iheti yato hetuhetuphalānaṁ",
  "anya-e0104n6:29_12": "sambandho samavāyoti vutto, samavāyoti evamete drabyādikā.",
  "anya-e0104n6:30_0": "Tattha pathavī āpa teja vāyū bhūtarūpaṁ, ākāsaṁ tesaṁ abhāvamattaṁ, paricchedo vā,",
  "anya-e0104n6:30_1": "candasūriyādiparivattanaṁ, dhammappavattiñca upādāya paññattimattaṁ kālo. Tathā disā,",
  "anya-e0104n6:30_2": "attā ca. Mano nāmaṁ. Saddarūparasagandhā rūpameva. Tathā phasso bhūtattayasabhāvato.",
  "anya-e0104n6:30_3": "Saṅkhā ekādikā taṁ taṁ upādāya paññattimattaṁ. Tathā avayavasamudāye guṇavisesavasena,",
  "anya-e0104n6:30_4": "saṇṭhānavisesavasena vā mahantaṁ dīghaṁ, tabbipariyāyato aṇu rassanti bhinnalakkhaṇadesesu",
  "anya-e0104n6:30_5": "puthutvanti. Bhinnadesajānaṁ sahabhāve saṁyogoti. Tadapāye viyogoti. Samānadisādesagatānaṁ",
  "anya-e0104n6:30_6": "rūpānaṁ mahadabbantarānaṁ vasena paramaparanti paññattimattaṁ. Buddhisukhadukkhaicchādosapayattā",
  "anya-e0104n6:30_7": "nāmameva. Gurutva dravatva snehavegā rūpadhammānaṁ pavattivisesato gahetabbākārā.",
  "anya-e0104n6:30_8": "Itaro saṅkhāro ñāṇassa pavattiviseso. Adiṭṭhopi dhammādhammabhāvato nāmameva. Ukkhepanaṁ",
  "anya-e0104n6:30_9": "avakkhepanaṁ ākucanaṁ pasāraṇaṁ gamananti rūpadhammānaṁ pavattimattaṁ. Sadisāsadisatāyaṁ",
  "anya-e0104n6:30_10": "sāmaññavisesasaññā, ayuttasambandhe samavāyasamaññāti drabyādīnampi nāmarūpantogadhatā daṭṭhabbā.",
  "anya-e0104n6:31_0": "Jīvājīvabandha puñña pāpāsava saṁvaranijjaravimokkhā jīvādikā. Tattha jīvoti attā.",
  "anya-e0104n6:31_1": "Puggaladhammādhammākāsakālesu ajīvasaññā. Tesu saddaphassarūparasagandhasaṇṭhānabandhabhedasukhumaparaaparāghātappabhācchāyojjākatamāni",
  "anya-e0104n6:31_2": "puggalalakkhaṇanti puggalo rūpaṁ rūpadhammānaṁ pavattiākāramattato. Dhammādhammā",
  "anya-e0104n6:31_3": "jīvapuggalānaṁ gatiṭṭhitimattatāya tadavisiṭṭhā. Ākāsakālā paññattimattaṁ. Bandho",
  "anya-e0104n6:31_4": "“kammapuggalantarasaṁyogo”ti vacanato tehi anañño. Puññapāpāni nāmanti pākaṭameva.",
  "anya-e0104n6:31_5": "“Kammapuggalānamāsavo”ti vacanato puññāpuññasambhave āsavasamaññāti tato avisiṭṭho",
  "anya-e0104n6:31_6": "āsavo. “Āsavanirodho saṁvaro”ti vacanato paṭipakkhena puññāpuññanirodho saṁvaro.",
  "anya-e0104n6:31_7": "“Kammaphalappavattiyā pakatiyā appavatti nijjaro”ti vacanato vipākanirodhanimittaṁ",
  "anya-e0104n6:31_8": "nijjaro. Mokkhopi “sabbakammavimokkho”ti vacanato kammapuggalajīvaviyogo. Tattha",
  "anya-e0104n6:31_9": "kammapuggalānaṁ saddādilakkhaṇatāya rūpamattatā puññāpuññamattatāya arūpatā. Jīvo",
  "anya-e0104n6:31_10": "ca arūpamattamevāti ayaṁ drabyamokkho. Bhāvamokkho pana jīvassa rāgādibhāvāpariṇāmo",
  "anya-e0104n6:31_11": "rāgādayo nāmamevāti jīvādayopi nāmarūpantogadhā eva.",
  "anya-e0104n6:32_0": "Kāyappavattigatijātibandhāpavaggā kāyādikā. Tattha pathavīāpatejavāyuattasukhadukkhesu",
  "anya-e0104n6:32_1": "kāyasamaññā. Tadavisiṭṭhā pavattigatijātibandhāpavaggā, “bhāvoti attho, kāyoti anatthantara”nti",
  "anya-e0104n6:32_2": "vacanato kāyato aññaṁ kiñci natthi. “Pavattisaññā kiriyāsaṁyogavibhāgesū”ti vacanato",
  "anya-e0104n6:32_3": "gatiādippakārena pavattā pathavīādayo eva pavatti upacāro. “Tasmiṁ anatthantara”nti",
  "anya-e0104n6:32_4": "vacanato kāyato anaññā suramanujapetatiracchānanarakūpapattiyo gatiyo. Tāsu purimāpurimāvisiṭṭho",
  "anya-e0104n6:32_5": "gatīsu jātassa nicchayopi pavattimattanti tato anaññā kaṇhanīlarattapītasukkaatisukkasaṅkhātā",
  "anya-e0104n6:32_6": "jātiyo. Tā uttaruttaravisiṭṭhā aññāṇamoharāgadosatatvāsandassanappāyā sukkajāti,",
  "anya-e0104n6:32_7": "antā accantavimuttā avagāhitatvā cāti sukkajāti. “Dosesu bandhasamaññā”ti vacanato",
  "anya-e0104n6:32_8": "aññāṇādilakkhaṇassa bandhassa jīvato anaññatā. Aññāṇādidosābhāvato apavaggasiddhīti",
  "anya-e0104n6:32_9": "kāyādayopi nāmarūpamattameva.",
  "anya-e0104n6:33_0": "Yopi tattha tattha “puriso attā jīvo”tiādipariyāyehi vutto attapadattho, sopi yathārahaṁ",
  "anya-e0104n6:33_1": "nāmarūpamattaṁ upādāya paññatto, nāmarūpamattameva vā. Tena vuttaṁ “tepi nāmarūpantogadhabhāvābhāvavasena nicchitā evā”ti.",
  "anya-e0104n6:34": "Sambahulasuttantasaṁsandanākathāvaṇṇanā",
  "anya-e0104n6:35_0": "672.Soti so vipassanākammiko yogāvacaro. Evanti vuttappakāraparāmasanaṁ. Yāthāvasarasatoti",
  "anya-e0104n6:35_1": "yathābhūtasabhāvato. Nāmarūpaṁ vavatthapetvā etamatthaṁ saṁsandetvā vavatthapetīti",
  "anya-e0104n6:35_2": "sambandho. Lokasamaññāyapi pahānatthāya, pageva “satto jīvo”ti pavattanakamicchābhinivesassāti",
  "anya-e0104n6:35_3": "adhippāyo. Nāmarūpamattatāya avinicchatattā, santānādighanabhedassa ca akatattā abhinivesena",
  "anya-e0104n6:35_4": "vinā samūhekattaggahaṇavasena “satto”ti pavatto sammoho sattasammoho. Tassa vikkhambhanā",
  "anya-e0104n6:35_5": "asammohabhūmi. Sambahulasuttantavasenāti “yathāpī”tiādinā idha vuttānaṁ, avuttānañca",
  "anya-e0104n6:35_6": "“rūpañca hidaṁ, mahāli, attā abhavissa, nayidaṁ rūpaṁ ābādhāya saṁvatteyyā”ti evamādinā",
  "anya-e0104n6:35_7": "sambahulānaṁ suttantānaṁ vasena. “Nāmarūpamattamevā”tiādinā vuttamevatthaṁ sandhāyāha “etamattha”nti.",
  "anya-e0104n6:36": "Aṅgasambhārāti aṅgasambhārahetu. Tannimittaṁ taṁ amuñcitvā sati eva tasmiṁ “satto”ti vohāro.",
  "anya-e0104n6:37_0": "Agārantvevāti yathā kaṭṭhādīni paṭicca upādāya tesaṁ nāmaṁ vissajjetvā agāramicceva",
  "anya-e0104n6:37_1": "saṅkhaṁ samaññaṁ gacchati, evaṁ aṭṭhiādīni paṭicca upādāya tesaṁ nāmaṁ vissajjetvā",
  "anya-e0104n6:37_2": "rūpaṁ sarīramicceva saṅkhaṁ gacchatīti yojanā.",
  "anya-e0104n6:38_0": "Dukkhameva sambhotīti dukkhadukkhatādibhedaṁ tividhaṁ dukkhameva sambhavati, yathāpaccayaṁ",
  "anya-e0104n6:38_1": "uppajjati, tadeva dukkhaṁ khaṇaṭṭhitipabandhaṭṭhitivasena tiṭṭhati ceva khaṇanirodhaāyukkhayanirodhādivasena",
  "anya-e0104n6:38_2": "nirujjhati cāti attho. Idāni dukkhamevāti evakārena nivattitamatthaṁ dassetuṁ “nāññatrā”tiādi",
  "anya-e0104n6:38_3": "vuttaṁ. Tassattho – yathāvuttaṁ dukkhaṁ ṭhapetvā tato aññaṁ kiñci dhammajātaṁ na",
  "anya-e0104n6:38_4": "sambhavati, yo “satto”ti vā “jīvo”ti vā vucceyya, sabbena sabbaṁ abhāvā kuto tassa nirodhoti.",
  "anya-e0104n6:39": "Upamāhināmarūpavibhāvanākathāvaṇṇanā",
  "anya-e0104n6:40_0": "673.Ekenākārena saṇṭhitesūti yena pakārena akkhādīsu sanniviṭṭhesu rathasamaññā,",
  "anya-e0104n6:40_1": "tena ekena ākārena samavaṭṭhitesu ekajjhaṁ rāsikatesu. Evamevanti sannivesavisiṭṭhe",
  "anya-e0104n6:40_2": "avayavasamudāye santānavasena pavattamāne yathā “ratho gehaṁ muṭṭhi vīṇā senā nagaraṁ",
  "anya-e0104n6:40_3": "rukkho”ti vohāramattaṁ, paramatthato pana rathādi nāma kiñci natthi, evamevaṁ. Upādānakkhandhesūti",
  "anya-e0104n6:40_4": "upādānakkhandhasaññitesu rūpārūpadhammesu samuditesu santānavasena pavattamānesu",
  "anya-e0104n6:40_5": "“satto jīvo”ti vohāramattaṁ, paramatthato pana satto vā jīvo vā natthīti yāthāvato",
  "anya-e0104n6:40_6": "jānanaṁ. Idaṁ yathābhūtadassanaṁ “diṭṭhivisuddhī”ti vuccati.",
  "anya-e0104n6:41_0": "674.Tassāti sattoti gahitassa attano. Vināsanti niruddhassa vināsaṁ. Avināsanti avinassanaṁ,",
  "anya-e0104n6:41_1": "niccatanti attho. Dvayavaseneva hi attavādino ṭhitā, sassato attā, ucchijjatīti vā,",
  "anya-e0104n6:41_2": "ekaccasassatavādopi ettheva samavaruddhoti. Avināsaṁ anujānantoti buddhiādīnaṁ dhammānaṁ",
  "anya-e0104n6:41_3": "vināsaṁ icchantopi “dhammī nicco kūṭaṭṭho”ti attano vināsābhāvaṁ anujānanto. Sassateti",
  "anya-e0104n6:41_4": "sassatagāhe. Patati katavināsaakatabbhāgamādidosappasaṅgatoti adhippāyo. Khīranvayassāti",
  "anya-e0104n6:41_5": "khīrassa anvayabhūtassa, phalabhūtassāti attho. Tadanvayassāti tassa attano anvayabhūtassa",
  "anya-e0104n6:41_6": "aññassa kassaci abhāvato. Olīyati nāmāti “sassato attā”ti abhinivesena bhavābhirato",
  "anya-e0104n6:41_7": "hutvā bhavanirodhato saṅkocanaṁ āpajjanto bhaveyeva nilīyati nāma. Atidhāvati nāmāti",
  "anya-e0104n6:41_8": "tattha tattheva hi bhave attā ucchijjatīti ucchedavādī “ucchijjati attā”ti gaṇhanto",
  "anya-e0104n6:41_9": "paraṁ maraṇā santaṁ bhavaṁ “natthī”ti atikkamanto atidhāvati nāmāti vadanti. Kilesanirodhe",
  "anya-e0104n6:41_10": "pana kammassa avipaccanato bhavanirodhe icchitabbe tathā aggahetvā “taṁ taṁ bhavavisesaṁ",
  "anya-e0104n6:41_11": "āgamma attā ucchijjatīti evaṁ bhavanirodho hotī”ti gaṇhanto taṁ atidhāvati nāma.",
  "anya-e0104n6:42": "Pariyuṭṭhitāti abhibhūtā. Cakkhumantoti yathābhūtadassanasaṅkhātena ñāṇacakkhunā cakkhumanto.",
  "anya-e0104n6:43_0": "Kāmabhavādibhedo bhavo āramitabbaṭṭhena ārāmo etesanti bhavārāmā. Tasmiṁ bhave ratā",
  "anya-e0104n6:43_1": "abhiratāti bhavaratā. Bhave sammodaṁ āpannāti bhavasammuditā. Tīhipi padehi bhavassādagadhitatāva",
  "anya-e0104n6:43_2": "vuttā. Cittaṁ na pakkhandatīti bhavassādagadhitattā eva bhavanirodhāvahe dhamme cittaṁ",
  "anya-e0104n6:43_3": "na anuppavisati. Nappasīdatīti na okappati. Na santiṭṭhatīti na patiṭṭhahati. Nādhimuccatīti na adhimuccati.",
  "anya-e0104n6:44": "Aṭṭīyamānāti dukkhāpiyamānā. Harāyamānāti lajjamānā. Jigucchamānāti hīḷentā. Vibhavanti ucchedaṁ. Abhinandantīti vuttaabhinandanākāradassanaṁ “yato kira bho”tiādi.",
  "anya-e0104n6:45": "Bhūtanti khandhapañcakaṁ. Tañhi yathāsakaṁ paccayehi jātattā, paramatthato vijjamānattā ca bhūtanti vuccati. Bhūtatoti yathābhūtasabhāvato, salakkhaṇato, sāmaññalakkhaṇato ca.",
  "anya-e0104n6:46_0": "675. Evaṁ sattagāhato avalīyanātidhāvanadose, yathābhūtadassanato nibbidādiguṇe ca",
  "anya-e0104n6:46_1": "suttavaseneva dassetvā idāni nāmarūpamattepi gamanādiattakiccasiddhiṁ dassetuṁ “tasmā”tiādi",
  "anya-e0104n6:46_2": "vuttaṁ. Tattha tasmāti yasmā “asmī”ti vā “aha”nti vā gāhassa vatthubhūto satto nāma",
  "anya-e0104n6:46_3": "natthi, paramatthato nāmarūpamattameva, tasmā. Sace koci attā nāma natthi, kathamidha",
  "anya-e0104n6:46_4": "nāmarūpamatte gamanādiattakiccasiddhīti codanaṁ sandhāyāha “dāruyanta”ntiādi. “Khāyatī”ti",
  "anya-e0104n6:46_5": "etena yathā nijjīve dārumayayante abbhantare vattamānassa jīvassa vasena saīhassa",
  "anya-e0104n6:46_6": "sabyāpārassa viya upaṭṭhānamattaṁ paccayavisesato, evaṁ nijjīve nāmarūpamatte paccayavisesato",
  "anya-e0104n6:46_7": "gamanādiattakiccasiddhīti saīhassa sabyāpārassa viya upaṭṭhānanti dasseti.",
  "anya-e0104n6:47_0": "Saccatoti bhūtato, paramatthatoti attho. Suññaṁ jīvena yantamiva abhisaṅkhataṁ paccayavasena",
  "anya-e0104n6:47_1": "pavattīti adhippāyo. Dukkhassa puñjo niccāturatāya tiṇakaṭṭhasadiso attasuññatāyāti",
  "anya-e0104n6:47_2": "attho. Etaṁ nāmarūpaṁ.",
  "anya-e0104n6:48_0": "Yamakanti yugaḷakaṁ. So ca kho yamakabhāvo aññamaññasannissitabhāvenāti āha “ubho",
  "anya-e0104n6:48_1": "aññoññanissitā”ti. Tato eva ca ekasmiṁ bhijjamānasmiṁ ubho bhijjanti. Na hi kadāci",
  "anya-e0104n6:48_2": "pañcavokārabhave rūpe nirujjhante arūpaṁ anirujjhantaṁ, arūpe vā nirujjhante rūpaṁ",
  "anya-e0104n6:48_3": "anirujjhantaṁ atthi. Svāyaṁ bhaṅgo paccayā paccayanirodheneva, nāmarūpanirodhoti",
  "anya-e0104n6:48_4": "attho. Paccayāti vā paccayabhūtā, aññamaññassa paccayā hontāpi ubho bhijjantiyevāti attho.",
  "anya-e0104n6:49_0": "676.Daṇḍābhihatanti visesanena daṇḍaṁ, daṇḍābhighātassa paccayaṁ purisavāyāmañca",
  "anya-e0104n6:49_1": "dasseti, bheriyā pana visesitabbatā saddassa asādhāraṇakāraṇatāya. Teneva hi “aññā",
  "anya-e0104n6:49_2": "bherī”ti bherīyeva gahitā, na daṇḍādayo. Adissamānarūpatāya saddaṁ nāmaṭṭhāniyaṁ",
  "anya-e0104n6:49_3": "katvā “evameva”ntiādinā upamāsaṁsandanaṁ karoti.",
  "anya-e0104n6:50_0": "Na cakkhuto jāyareti na cakkhāyatanato niggacchanavasena jāyanti. Na hi cakkhāyatanassa",
  "anya-e0104n6:50_1": "paccayabhāvūpagamanato pubbe phassapañcamakā labbhanti, na ca padesavanto, yena te",
  "anya-e0104n6:50_2": "tato niggaccheyyuṁ. Tenevāha “puñjo natthi anāgate”ti. Na rūpatoti etthāpi eseva",
  "anya-e0104n6:50_3": "nayo. “No ca ubhinnamantarā”ti idaṁ pana tesaṁ arūpadhammattā appadesatāya vuttaṁ.",
  "anya-e0104n6:50_4": "Kevalaṁ pana yasmiṁ khaṇe paccayasamavāyo, tadā uppajjanamattamevāti āha “hetuṁ paṭicca",
  "anya-e0104n6:50_5": "pabhavanti saṅkhatā”ti, cakkhurūpālokamanasikārādibhedaṁ dhammajātaṁ nissāya paccayabhūtaṁ",
  "anya-e0104n6:50_6": "kāraṇaṁ labhitvā tehi samecca sambhūya katattā saṅkhatā phassādayo dhammā uppajjantīti",
  "anya-e0104n6:50_7": "attho. Tassā pana dhammānaṁ uppattiyā pākaṭaṁ rūpadhammapavattiṁ dassento “yathāpi",
  "anya-e0104n6:50_8": "saddo pahaṭāya bheriyā”ti āha. Phassapañcamaggahaṇañcettha pākaṭaarūpadhammānaṁ dassanaṁ.",
  "anya-e0104n6:50_9": "Sesagāthāsupi eseva nayo.",
  "anya-e0104n6:51": "Vatthurūpāti hadayavatthuto. Tannissayānaṁ arūpadhammānaṁ bahubhedattā sāmaññavohārena te dassetuṁ “saṅkhatā”ti vuttaṁ.",
  "anya-e0104n6:52_0": "677.Nittejanti tejahīnaṁ ānubhāvarahitaṁ. Yathā pana taṁ nittejaṁ, taṁ dassetuṁ “na",
  "anya-e0104n6:52_1": "khādatī”tiādi vuttaṁ. Na hi aññathā saddahanussahanādīsu nāmaṁ “nitteja”nti sakkā",
  "anya-e0104n6:52_2": "vattuṁ, nāpi rūpaṁ sandhāraṇābandhanādīsu. Teneva hi “rūpaṁ nitteja”nti vatvā “na",
  "anya-e0104n6:52_3": "hi tassa khāditukāmatā”tiādi vuttaṁ. “Atha kho”tiādinā byatirekavasenāpi nāmarūpānaṁ",
  "anya-e0104n6:52_4": "nittejataṁyeva vibhāveti. Aññamaññasannissayena hi nāmarūpassa attakiccasiddhipi",
  "anya-e0104n6:52_5": "paccekaṁ asamatthatāvibhāvanameva. Tathā hi nāmarūpassa attasuññatā, nirīhatā, byāpāravirahatā",
  "anya-e0104n6:52_6": "ca suṭṭhutaraṁ pākaṭā honti.",
  "anya-e0104n6:53_0": "Kathaṁ pana paccekaṁ asamatthānaṁ samuditabhāve samatthatā hoti? Asāmaggiyaṁ ahetūnaṁ",
  "anya-e0104n6:53_1": "sāmaggiyampi ahetubhāvāpattito. Na hi paccekaṁ daṭṭhuṁ asakkontānaṁ andhānaṁ satampi",
  "anya-e0104n6:53_2": "sahassampi samuditaṁ daṭṭhuṁ sakkotīti codanaṁ sandhāyāha “imassa panatthassā”tiādi.",
  "anya-e0104n6:53_3": "Imaṁ upamaṁ udāharanti aṭṭhakathācariyā upamāyapi asiddhassa atthassa sādhetabbato.",
  "anya-e0104n6:53_4": "Tenevāha “upamaṁ te karissāmi, upamāyapidhekacce viññū purisā bhāsitassa atthaṁ jānantī”ti.",
  "anya-e0104n6:53_5": "Tuṭṭhahaṭṭhoti yadipāhaṁ cakkhukaraṇīyaṁ kātuṁ na sakkomi, pādakaraṇīyaṁ pana kātuṁ",
  "anya-e0104n6:53_6": "sakkomi, tvañca cakkhukaraṇīyaṁ, tasmā amhākaṁ ubhinnaṁ sahitānañca vasena icchitadesasampatti",
  "anya-e0104n6:53_7": "sijjhatīti tuṭṭhahaṭṭho jaccandho. Tattha jaccandhotiādi upamopameyyasaṁsandanaṁ.",
  "anya-e0104n6:53_8": "Dhammānaṁ attalābho parapaṭibaddhoti vattabbameva natthi tato pubbe avijjamānattā,",
  "anya-e0104n6:53_9": "paṭiladdhattalābhassāpi parapaṭibaddhameva atthakiccanti dassetuṁ “na sakena tejena",
  "anya-e0104n6:53_10": "uppajjati, na tāsu tāsu kiriyāsu pavattatī”ti vuttaṁ. Tesaṁ nāmarūpānaṁ aññamaññaṁ",
  "anya-e0104n6:53_11": "nissāya uppatti vā pavatti vā na ca na hotīti jaccandhapīṭhasappiupamāya sādhitamatthaṁ",
  "anya-e0104n6:53_12": "nigamento “asāmaggiyaṁ ahetūnaṁ sāmaggiyampi ahetukabhāvāpattito”ti yathāvuttassa",
  "anya-e0104n6:53_13": "hetuno anekantikabhāvaṁ vibhāveti.",
  "anya-e0104n6:54_0": "Paradhammavasānuvattinoti paresaṁ attato aññesaṁ hetupaccayasaṅkhātānaṁ dhammānaṁ",
  "anya-e0104n6:54_1": "vasena anuvattanasīlā. Attadubbalāti attanā dubbalā asamatthā. Parapaccayatoti paresaṁ",
  "anya-e0104n6:54_2": "dhammānaṁ paccayabhāvato. Etena janakapaccayaṁ vadati. Tenevāha “jāyare”ti. Paraārammaṇatoti",
  "anya-e0104n6:54_3": "paresaṁ dhammānaṁ ārammaṇabhāvato. Etena upatthambhakapaccayaṁ vadati. Paccayaggahaṇaṁ",
  "anya-e0104n6:54_4": "vā rūpāpekkhaṁ, ārammaṇaggahaṇaṁ nāmāpekkhaṁ. “Paradhammehī”ti idaṁ ārammaṇapaccayānaṁ",
  "anya-e0104n6:54_5": "visesanaṁ. Purimatthena hi vuttamevatthaṁ pacchimatthena pākaṭaṁ karoti. Pabhāvitāti uppāditā.",
  "anya-e0104n6:55_0": "Nāvāyantikūpamāyapi nāmarūpānaṁ avasavattitaṁ vibhāvetuṁ “yathāpī”tiādinā tisso gāthā",
  "anya-e0104n6:55_1": "vuttā. Nissāyāti patiṭṭhāya. Yantīti gacchanti. Manusse nissāyāti netubhūte niyāmakakammakārakādimanusse",
  "anya-e0104n6:55_2": "apassāya. Na hi tesaṁ araṇaggahaṇalaṅkārasaṇṭhāpanaudakussiñcanādikiriyāya vinā nāvā",
  "anya-e0104n6:55_3": "icchitadesaṁ pāpuṇāti. Ubhoti aññamaññaṁ nāvaṁ nissāya manussā, manusse nissāya nāvāti attho.",
  "anya-e0104n6:56_0": "Evanti vuttappakārena. Nānānayehīti paṭhamādīnaṁ sattannaṁ jhānānaṁ, tesaṁ upacārānañca",
  "anya-e0104n6:56_1": "vasena cuddasa arūpapariggahamukhāni, catudhātuvavatthāne vuttānaṁ terasannaṁ dhātupariggahamukhānaṁ",
  "anya-e0104n6:56_2": "dhātāyatanakhandhamahābhūtavasena, idha vuttānaṁ avuttānañca indriyasaccapaṭiccasamuppannānaṁ",
  "anya-e0104n6:56_3": "vasena samavīsati rūpapariggahamukhāni, tāni paccekaṁ “phasso vedanā citta”nti imesaṁ",
  "anya-e0104n6:56_4": "sammukhabhāvena upaṭṭhitānaṁ tiṇṇaṁ arūpadhammānaṁ vasena tiguṇitāni samasaṭṭhi,",
  "anya-e0104n6:56_5": "cuddasa arūpapariggahamukhāni, tāni cāti catusattatiyā nāmarūpapariggahanayehi ceva",
  "anya-e0104n6:56_6": "sambahulasuttantarathagehamuṭṭhivīṇāsenārukkhadāruyantanaḷakalāpibherijaccandhapaṅguḷanāvāmanussūpamāhi",
  "anya-e0104n6:56_7": "ca nāmarūpapamattatāvavatthāpananayehi ca. Sattasaññaṁ abhibhavitvāti anādikālabhāvitaṁ",
  "anya-e0104n6:56_8": "khandhapañcake attagāhaṁ vikkhambhetvā. Nāmarūpānaṁ yāthāvadassananti “idaṁ nāmaṁ,",
  "anya-e0104n6:56_9": "ettakaṁ nāmaṁ, na ito bhiyyo. Idaṁ rūpaṁ, ettakaṁ rūpaṁ, na ito bhiyyo”ti ca tesaṁ",
  "anya-e0104n6:56_10": "lakkhaṇasallakkhaṇamukhena dhammamattabhāvadassanaṁ. Attadiṭṭhimalavisodhanato diṭṭhivisuddhīti",
  "anya-e0104n6:56_11": "veditabbaṁ. Etassevāti nāmarūpassa yāthāvadassanasseva.",
  "anya-e0104n6:57": "Diṭṭhivisuddhiniddesavaṇṇanā niṭṭhitā.",
  "anya-e0104n6:58": "Iti aṭṭhārasamaparicchedavaṇṇanā."
}