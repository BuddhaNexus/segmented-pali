{
  "atk-s0511a21:0": "21. Vipassībuddhavaṁsavaṇṇanā",
  "atk-s0511a21:1_0": "Phussassa buddhassa aparabhāge sāntarakappe tasmiñca kappe vītivatte ito ekanavutikappe",
  "atk-s0511a21:1_1": "vijitasabbakappo parahitaniratasaṅkappo sabbattha vipassī vipassī nāma satthā loke",
  "atk-s0511a21:1_2": "udapādi. So pāramiyo pūretvā anekaratanamaṇivisarasamujjotitabhavane tusitabhavane",
  "atk-s0511a21:1_3": "nibbattitvā tato cavitvā bandhumatīnagare anekabandhumato bandhumato rañño bandhumatiyā",
  "atk-s0511a21:1_4": "nāma aggamahesiyā kucchismiṁ paṭisandhiṁ aggahesi. So dasannaṁ māsānaṁ accayena kheme",
  "atk-s0511a21:1_5": "migadāye mātudarato asitanīradarājito puṇṇacando viya nikkhami. Nāmaggahaṇadivase",
  "atk-s0511a21:1_6": "panassa lakkhaṇapāṭhakā ñātakā ca divā ca rattiñca antarantarā nimmisasañjanitandhakāravirahena",
  "atk-s0511a21:1_7": "visuddhaṁ passanti, vivaṭehi vā akkhīhi passatīti “vipassī”ti nāmamakaṁsu. “Viceyya",
  "atk-s0511a21:1_8": "viceyya passatīti vipassī”ti vadanti. So aṭṭhavassasahassāni agāraṁ ajjhāvasi. Nanda-sunanda-sirimānāmakā",
  "atk-s0511a21:1_9": "tayo cassa pāsādā ahesuṁ.",
  "atk-s0511a21:2_0": "Sudassanādevippamukhānaṁ itthīnaṁ satasahassaṁ vīsati ca sahassāni ahesuṁ. “Sutanū”tipi",
  "atk-s0511a21:2_1": "sudassanā vuccati. So aṭṭhavassasahassānaṁ accayena cattāri nimittāni disvā sutanudeviyā",
  "atk-s0511a21:2_2": "samavaṭṭakkhandhe nāma tanaye jāte ājaññarathena mahābhinikkhamanaṁ nikkhamitvā pabbaji.",
  "atk-s0511a21:2_3": "Taṁ purisānaṁ caturāsītisatasahassāni anupabbajiṁsu. So tehi parivuto mahāpuriso",
  "atk-s0511a21:2_4": "aṭṭhamāsaṁ padhānacariyaṁ caritvā visākhapuṇṇamāya sudassanaseṭṭhidhītāya dinnaṁ",
  "atk-s0511a21:2_5": "madhupāyāsaṁ paribhuñjitvā kusumasamalaṅkate sālavane divāvihāraṁ katvā sujātena",
  "atk-s0511a21:2_6": "nāma yavapālakena dinnā aṭṭha tiṇamuṭṭhiyo gahetvā pāṭalibodhiṁ samalaṅkataṁ disvā",
  "atk-s0511a21:2_7": "dakkhiṇadisābhāgena taṁ upāgami.",
  "atk-s0511a21:3_0": "Tassā pana pāṭaliyā samavaṭṭakkhandho taṁ divasaṁ paṇṇāsaratano hutvā abbhuggato",
  "atk-s0511a21:3_1": "sākhā paṇṇāsaratanā ubbedhena ratanasataṁ ahosi. Taṁdivasameva sā pāṭalī kaṇṇikābaddhehi",
  "atk-s0511a21:3_2": "viya pupphehi paramasurabhigandhehi mūlato paṭṭhāya sabbasañchannā ahosi. Dibbagandho",
  "atk-s0511a21:3_3": "vāyati, na kevalaṁ tadā ayameva pupphito, dasasahassi cakkavāḷesu sabbe pāṭaliyo",
  "atk-s0511a21:3_4": "pupphitāva. Na kevalaṁ pāṭaliyova, dasasahassicakkavāḷesu sabbarukkhagumbalatāyopi",
  "atk-s0511a21:3_5": "pupphiṁsu. Mahāsamuddopi pañcavaṇṇehi padumehi kuvalayuppalakumudehi sañchanno sītalamadhurasalilo",
  "atk-s0511a21:3_6": "ahosi. Sabbampi ca dasasahassi cakkavāḷabbhantaraṁ dhajamālākulaṁ ahosi. Tattha tattha",
  "atk-s0511a21:3_7": "paṭimālāgulavippakiṇṇaṁ nānāsurabhikusumasajjitadharaṇītalaṁ dhūpacuṇṇandhakāraṁ",
  "atk-s0511a21:3_8": "ahosi. Taṁ upagantvā tepaṇṇāsahatthavitthataṁ tiṇasantharaṁ santharitvā caturaṅgasamannāgataṁ",
  "atk-s0511a21:3_9": "vīriyaṁ adhiṭṭhāya – “yāva buddho na homi, tāva ito na uṭṭhahāmī”ti paṭiññaṁ katvā",
  "atk-s0511a21:3_10": "nisīdi. Evaṁ nisīditvā samāraṁ mārabalaṁ vidhamitvā maggānukkamena cattāri maggañāṇāni",
  "atk-s0511a21:3_11": "maggānantaraṁ cattāri phalañāṇāni catasso paṭisambhidā catuyoniparicchedakañāṇaṁ",
  "atk-s0511a21:3_12": "pañcagatiparicchedakañāṇaṁ catuvesārajjañāṇāni cha asādhāraṇañāṇāni ca sakale ca",
  "atk-s0511a21:3_13": "buddhaguṇe hatthagate katvā paripuṇṇasaṅkappo bodhipallaṅke nisinnova –",
  "atk-s0511a21:4": "“Anekajātisaṁsāraṁ…pe… taṇhānaṁ khayamajjhagā. ;",
  "atk-s0511a21:5": "“Ayoghanahatasseva, jalato jātavedaso;",
  "atk-s0511a21:6": "Anupubbūpasantassa, yathā na ñāyate gati.",
  "atk-s0511a21:7": "“Evaṁ sammā vimuttānaṁ, kāmabandhoghatārinaṁ;",
  "atk-s0511a21:8": "Paññāpetuṁ gatī natthi, pattānaṁ acalaṁ sukha”nti. –",
  "atk-s0511a21:9_0": "Evaṁ udānaṁ udānetvā bodhisamīpeyeva sattasattāhaṁ vītināmetvā brahmāyācanaṁ sampaṭicchitvā",
  "atk-s0511a21:9_1": "attano vemātikassa bhātikassa khaṇḍakumārassa ca purohitaputtassa tissakumārassa",
  "atk-s0511a21:9_2": "ca upanissayasampattiṁ oloketvā ākāsena gantvā kheme migadāye otaritvā ubhopi te",
  "atk-s0511a21:9_3": "uyyānapālena pakkosāpetvā tesaṁ parivārānaṁ majjhe dhammacakkaṁ pavattesi. Tadā aparimitānaṁ",
  "atk-s0511a21:9_4": "devatānaṁ dhammābhisamayo ahosi. Tena vuttaṁ –",
  "atk-s0511a21:10": "1.",
  "atk-s0511a21:11": "“Phussassa ca aparena, sambuddho dvipaduttamo;",
  "atk-s0511a21:12": "Vipassī nāma nāmena, loke uppajji cakkhumā.",
  "atk-s0511a21:13": "2.",
  "atk-s0511a21:14": "“Avijjaṁ sabbaṁ padāletvā, patto sambodhimuttamaṁ;",
  "atk-s0511a21:15": "Dhammacakkaṁ pavattetuṁ, pakkāmi bandhumatīpuraṁ.",
  "atk-s0511a21:16": "3.",
  "atk-s0511a21:17": "“Dhammacakkaṁ pavattetvā, ubho bodhesi nāyako;",
  "atk-s0511a21:18": "Gaṇanāya na vattabbo, paṭhamābhisamayo ahū”ti.",
  "atk-s0511a21:19_0": "Tattha padāletvāti bhinditvā, avijjandhakāraṁ bhinditvāti attho. “Vattetvā cakkamārāme”tipi",
  "atk-s0511a21:19_1": "pāṭho, tassa ārāmeti kheme migadāyeti attho. Ubho bodhesīti attano kaniṭṭhabhātikaṁ",
  "atk-s0511a21:19_2": "khaṇḍaṁ rājaputtaṁ tissañca purohitaputtanti ubho bodhesi. Gaṇanāya na vattabboti",
  "atk-s0511a21:19_3": "devatānaṁ abhisamayavasena gaṇanaparicchedo natthīti attho.",
  "atk-s0511a21:20": "Athāparena samayena khaṇḍaṁ rājaputtaṁ tissañca purohitaputtaṁ anupabbajitāni caturāsītibhikkhusahassāni dhammāmataṁ pāyesi. So dutiyo abhisamayo ahosi. Tena vuttaṁ –",
  "atk-s0511a21:21": "4.",
  "atk-s0511a21:22": "“Punāparaṁ amitayaso, tattha saccaṁ pakāsayi;",
  "atk-s0511a21:23": "Caturāsītisahassānaṁ, dutiyābhisamayo ahū”ti.",
  "atk-s0511a21:24_0": "Tattha tatthāti kheme migadāyeti attho. “Caturāsītisahassāni, sambuddhamanupabbaju”nti",
  "atk-s0511a21:24_1": "ettha ete pana caturāsītisahassasaṅkhātā purisā vipassissa kumārassa upaṭṭhākapurisāyeva.",
  "atk-s0511a21:24_2": "Te pātova vipassikumārassa upaṭṭhānaṁ āgantvā kumāramadisvā pātarāsatthāya gantvā",
  "atk-s0511a21:24_3": "bhuttapātarāsā “kuhiṁ kumāro”ti pucchitvā tato “uyyānabhūmiṁ gato”ti sutvā “tattheva",
  "atk-s0511a21:24_4": "naṁ dakkhissāmā”ti nikkhantā nivattamānaṁ tassa sārathiṁ disvā “kumāro pabbajito”ti",
  "atk-s0511a21:24_5": "sutvā sutaṭṭhāneyeva sabbābharaṇāni muñcitvā antarāpaṇato kāsāyāni vatthāni āharāpetvā",
  "atk-s0511a21:24_6": "kesamassuṁ ohāretvā pabbajiṁsu. Pabbajitvā ca te gantvā mahāpurisaṁ parivārayiṁsu.",
  "atk-s0511a21:25_0": "Tato vipassī bodhisatto “padhānacariyaṁ caranto ākiṇṇo viharāmi, na kho panametaṁ",
  "atk-s0511a21:25_1": "pātirūpaṁ yatheva maṁ ime gihibhūtā pubbe parivāretvā caranti, idānipi tatheva kiṁ",
  "atk-s0511a21:25_2": "iminā gaṇenā”ti gaṇasaṅgaṇikāya ukkaṇṭhitvā “ajjeva gacchāmī”ti cintetvā puna – “ajja",
  "atk-s0511a21:25_3": "avelā, sace panāhaṁ ajja gamissāmi, sabbepime jānissanti, sveva gamissāmī”ti cintesi.",
  "atk-s0511a21:25_4": "Taṁdivasañca uruvelagāmasadise ekasmiṁ gāme gāmavāsino manussā svātanāya saddhiṁ",
  "atk-s0511a21:25_5": "parisāya mahāpurisaṁ nimantayiṁsu. Te tesaṁ caturāsītisahassānaṁ mahāpurisassa ca",
  "atk-s0511a21:25_6": "pāyāsameva paṭiyādayiṁsu. Atha vipassī mahāpuriso punadivase visākhapuṇṇamāya tasmiṁ",
  "atk-s0511a21:25_7": "gāme tehi pabbajitajanehi saddhiṁ bhattakiccaṁ katvā vasanaṭṭhānameva agamāsi. Tatra",
  "atk-s0511a21:25_8": "te pabbajitā mahāpurisassa vattaṁ dassetvā attano attano rattiṭṭhānadivāṭṭhānāni pavisiṁsu.",
  "atk-s0511a21:26_0": "Bodhisattopi paṇṇasālaṁ pavisitvā nisinno cintesi – “ayaṁ kālo nikkhamitu”nti nikkhamitvā",
  "atk-s0511a21:26_1": "paṇṇasāladvāraṁ pidahitvā bodhimaṇḍābhimukho pāyāsi. Te kira pabbajitā sāyaṁ bodhisattassa",
  "atk-s0511a21:26_2": "upaṭṭhānaṁ gantvā paṇṇasālaṁ parivāretvā nisinnā – “ativikālo jāto upadhārethā”ti",
  "atk-s0511a21:26_3": "vatvā paṇṇasāladvāraṁ vivaritvā taṁ apassantāpi “kuhiṁ nu gato mahāpuriso”ti nānubandhiṁsu.",
  "atk-s0511a21:26_4": "“Gaṇavāse nibbinno eko viharitukāmo maññe mahāpuriso buddhabhūtaṁyeva taṁ passissāmā”ti",
  "atk-s0511a21:26_5": "antojambudīpābhimukhā cārikaṁ pakkamiṁsu. Atha te – “vipassinā kira buddhattaṁ patvā",
  "atk-s0511a21:26_6": "dhammacakkaṁ pavattita”nti sutvā anukkamena sabbe te pabbajitā bandhumatiyā rājadhāniyā",
  "atk-s0511a21:26_7": "kheme migadāye sannipatiṁsu. Tato tesaṁ bhagavā dhammaṁ desesi, tadā caturāsītiyā",
  "atk-s0511a21:26_8": "bhikkhusahassānaṁ dhammābhisamayo ahosi. So tatiyo abhisamayo ahosi. Tena vuttaṁ –",
  "atk-s0511a21:27": "5.",
  "atk-s0511a21:28": "“Caturāsītisahassāni, sambuddhaṁ anupabbajuṁ;",
  "atk-s0511a21:29": "Tesamārāmapattānaṁ, dhammaṁ desesi cakkhumā.",
  "atk-s0511a21:30": "6.",
  "atk-s0511a21:31": "“Sabbākārena bhāsato, sutvā upanisādino;",
  "atk-s0511a21:32": "Tepi dhammavaraṁ gantvā, tatiyābhisamayo ahū”ti.",
  "atk-s0511a21:33_0": "Tattha caturāsītisahassāni, sambuddhaṁ anupabbajunti ettha anunā yogato sambuddhanti",
  "atk-s0511a21:33_1": "upayogavacanaṁ katanti veditabbaṁ, sambuddhassa pacchā pabbajiṁsūti attho. Lakkhaṇaṁ",
  "atk-s0511a21:33_2": "saddasatthato gahetabbaṁ. “Tattha ārāmapattāna”ntipi pāṭho. Bhāsatoti vadato. Upanisādinoti",
  "atk-s0511a21:33_3": "gantvā upanissāya dhammadānaṁ dadatoti attho. Tepīti te caturāsītisahassasaṅkhātā",
  "atk-s0511a21:33_4": "pabbajitā vipassissa upaṭṭhākabhūtā. Gantvāti tassa dhammaṁ ñatvā. Evaṁ tesaṁ tatiyo",
  "atk-s0511a21:33_5": "abhisamayo ahosi. Kheme migadāye vipassīsammāsambuddhaṁ dve ca aggasāvake anupabbajitānaṁ",
  "atk-s0511a21:33_6": "bhikkhūnaṁ aṭṭhasaṭṭhisatasahassānaṁ majjhe nisinno vipassī bhagavā –",
  "atk-s0511a21:34": "“Khantīparamaṁ tapo titikkhā, nibbānaṁ paramaṁ vadanti buddhā;",
  "atk-s0511a21:35": "Na hi pabbajito parūpaghātī, na samaṇo hoti paraṁ viheṭhayanto.",
  "atk-s0511a21:36": "“Sabbapāpassa akaraṇaṁ, kusalassa upasampadā;",
  "atk-s0511a21:37": "Sacittapariyodapanaṁ, etaṁ buddhāna sāsanaṁ.",
  "atk-s0511a21:38": "“Anūpavādo anūpaghāto, pātimokkhe ca saṁvaro;",
  "atk-s0511a21:39": "Mattaññutā ca bhattasmiṁ, pantañca sayanāsanaṁ;",
  "atk-s0511a21:40": "Adhicitte ca āyogo, etaṁ buddhāna sāsana”nti. –",
  "atk-s0511a21:41_0": "Imaṁ pātimokkhaṁ uddisi. Imā pana sabbabuddhānaṁ pātimokkhuddesagāthāyo hontīti veditabbaṁ.",
  "atk-s0511a21:41_1": "So paṭhamo sannipāto ahosi. Puna yamakapāṭihāriyaṁ disvā pabbajitānaṁ bhikkhūnaṁ",
  "atk-s0511a21:41_2": "satasahassānaṁ dutiyo sannipāto ahosi. Yadā pana vipassissa vemātikā tayo bhātaro",
  "atk-s0511a21:41_3": "paccantaṁ vūpasametvā bhagavato upaṭṭhānakiriyāya laddhavarā hutvā attano nagaraṁ",
  "atk-s0511a21:41_4": "netvā upaṭṭhahantā tassa dhammaṁ sutvā pabbajiṁsu. Tesaṁ asītisatasahassānaṁ majjhe",
  "atk-s0511a21:41_5": "nisīditvā bhagavā kheme migadāye pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a21:42": "7.",
  "atk-s0511a21:43": "“Sannipātā tayo āsuṁ, vipassissa mahesino;",
  "atk-s0511a21:44": "Khīṇāsavānaṁ vimalānaṁ, santacittāna tādinaṁ.",
  "atk-s0511a21:45": "8.",
  "atk-s0511a21:46": "“Aṭṭhasaṭṭhisatasahassānaṁ, paṭhamo āsi samāgamo;",
  "atk-s0511a21:47": "Bhikkhusatasahassānaṁ, dutiyo āsi samāgamo.",
  "atk-s0511a21:48": "9.",
  "atk-s0511a21:49": "“Asītibhikkhusahassānaṁ, tatiyo āsi samāgamo;",
  "atk-s0511a21:50": "Tattha bhikkhugaṇamajjhe, sambuddho atirocatī”ti.",
  "atk-s0511a21:51_0": "Tattha aṭṭhasaṭṭhisatasahassānanti aṭṭhasaṭṭhisahassādhikānaṁ satasahassabhikkhūnanti",
  "atk-s0511a21:51_1": "attho. Tatthāti tattha kheme migadāye. Bhikkhugaṇamajjheti bhikkhugaṇassa majjhe.",
  "atk-s0511a21:51_2": "“Tassa bhikkhugaṇamajjhe”tipi pāṭho, tassa bhikkhugaṇassa majjheti attho.",
  "atk-s0511a21:52_0": "Tadā amhākaṁ bodhisatto mahiddhiko mahānubhāvo atulo nāma nāgarājā hutvā anekanāgakoṭisatasahassaparivāro",
  "atk-s0511a21:52_1": "hutvā saparivārassa dasabalassa asamabalasīlassa karuṇāsītalahadayassa sakkārakaraṇatthaṁ",
  "atk-s0511a21:52_2": "sattaratanamayaṁ candamaṇḍalasaṅkāsaṁ daṭṭhabbasāramaṇḍaṁ maṇḍapaṁ kāretvā tattha",
  "atk-s0511a21:52_3": "nisīdāpetvā sattāhaṁ dibbavibhavānurūpaṁ mahādānaṁ datvā sattaratanakhacitaṁ mahārahaṁ",
  "atk-s0511a21:52_4": "suvaṇṇamayaṁ nānāmaṇijutivisarasamujjalaṁ pīṭhaṁ bhagavato adāsi. Tadā naṁ pīṭhānumodanāvasāne",
  "atk-s0511a21:52_5": "“ito ayaṁ ekanavutikappe buddho bhavissatī”ti byākāsi. Tena vuttaṁ –",
  "atk-s0511a21:53": "10.",
  "atk-s0511a21:54": "“Ahaṁ tena samayena, nāgarājā mahiddhiko;",
  "atk-s0511a21:55": "Atulo nāma nāmena, puññavanto jutindharo.",
  "atk-s0511a21:56": "11.",
  "atk-s0511a21:57": "“Nekānaṁ nāgakoṭīnaṁ, parivāretvānahaṁ tadā;",
  "atk-s0511a21:58": "Vajjanto dibbaturiyehi, lokajeṭṭhaṁ upāgamiṁ.",
  "atk-s0511a21:59": "12.",
  "atk-s0511a21:60": "“Upasaṅkamitvā sambuddhaṁ, vipassiṁ lokanāyakaṁ;",
  "atk-s0511a21:61": "Maṇimuttaratanakhacitaṁ, sabbābharaṇabhūsitaṁ;",
  "atk-s0511a21:62": "Nimantetvā dhammarājassa, suvaṇṇapīṭhamadāsahaṁ.",
  "atk-s0511a21:63": "13.",
  "atk-s0511a21:64": "“Sopi maṁ buddho byākāsi, saṅghamajjhe nisīdiya;",
  "atk-s0511a21:65": "Ekanavutito kappe, ayaṁ buddho bhavissati.",
  "atk-s0511a21:66": "14.",
  "atk-s0511a21:67": "“Ahu kapilavhayā rammā, nikkhamitvā tathāgato;",
  "atk-s0511a21:68": "Padhānaṁ padahitvāna, katvā dukkarakārikaṁ.",
  "atk-s0511a21:69": "15.",
  "atk-s0511a21:70": "“Ajapālarukkhamūlasmiṁ, nisīditvā tathāgato;",
  "atk-s0511a21:71": "Tattha pāyāsaṁ paggayha, nerañjaramupehiti.",
  "atk-s0511a21:72": "16.",
  "atk-s0511a21:73": "“Nerañjarāya tīramhi, pāyāsaṁ ada so jino;",
  "atk-s0511a21:74": "Paṭiyattavaramaggena, bodhimūlamupehiti.",
  "atk-s0511a21:75": "17.",
  "atk-s0511a21:76": "“Tato padakkhiṇaṁ katvā, bodhimaṇḍaṁ anuttaro;",
  "atk-s0511a21:77": "Assatthamūle sambodhiṁ, bujjhissati mahāyaso.",
  "atk-s0511a21:78": "18.",
  "atk-s0511a21:79": "“Imassa janikā mātā, māyā nāma bhavissati;",
  "atk-s0511a21:80": "Pitā suddhodano nāma, ayaṁ hessati gotamo.",
  "atk-s0511a21:81": "19.",
  "atk-s0511a21:82": "“Anāsavā vītarāgā, santacittā samāhitā;",
  "atk-s0511a21:83": "Kolito upatisso ca, aggā hessanti sāvakā;",
  "atk-s0511a21:84": "Ānando nāmupaṭṭhāko, upaṭṭhissatimaṁ jinaṁ.",
  "atk-s0511a21:85": "20.",
  "atk-s0511a21:86": "“Khemā uppalavaṇṇā ca, aggā hessanti sāvikā;",
  "atk-s0511a21:87": "Anāsavā vītarāgā, santacittā samāhitā;",
  "atk-s0511a21:88": "Bodhi tassa bhagavato, assatthoti pavuccati…pe….",
  "atk-s0511a21:89": "23.",
  "atk-s0511a21:90": "“Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a21:91": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a21:92_0": "Tattha puññavantoti puññavā, samupacitapuññasañcayoti attho. Jutindharoti pabhāyutto.",
  "atk-s0511a21:92_1": "Nekānaṁ nāgakoṭīnanti anekāhi nāgakoṭīhi, karaṇatthe sāmivacanaṁ daṭṭhabbaṁ. Parivāretvānāti",
  "atk-s0511a21:92_2": "bhagavantaṁ parivāretvā. Ahanti attānaṁ niddisati. Vajjantoti vādento tāḷento. Maṇimuttaratanakhacitanti",
  "atk-s0511a21:92_3": "maṇimuttādīhi vividhehi ratanehi khacitanti attho. Sabbābharaṇabhūsitanti sabbābharaṇehi",
  "atk-s0511a21:92_4": "vāḷarūpādīhi ratanamayehi maṇḍitanti attho. Suvaṇṇapīṭhanti suvaṇṇamayaṁ pīṭhaṁ.",
  "atk-s0511a21:92_5": "Adāsahanti adāsiṁ ahaṁ.",
  "atk-s0511a21:93_0": "Tassa pana vipassissa bhagavato bandhumatī nāma nagaraṁ ahosi. Bandhumā nāma rājā",
  "atk-s0511a21:93_1": "pitā, bandhumatī nāma mātā, khaṇḍo ca tisso ca dve aggasāvakā, asoko nāmupaṭṭhāko,",
  "atk-s0511a21:93_2": "candā ca candamittā ca dve aggasāvikā, pāṭalirukkho bodhi, sarīraṁ asītihatthubbedhaṁ",
  "atk-s0511a21:93_3": "ahosi, sarīrappabhā sabbakālaṁ satta yojanāni pharitvā aṭṭhāsi asītivassasahassāni",
  "atk-s0511a21:93_4": "āyu, sutanu nāmassa aggamahesī, samavaṭṭakkhandho nāmassa putto, ājaññarathena nikkhami. Tena vuttaṁ –",
  "atk-s0511a21:94": "24.",
  "atk-s0511a21:95": "“Nagaraṁ bandhumatī nāma, bandhumā nāma khattiyo;",
  "atk-s0511a21:96": "Mātā bandhumatī nāma, vipassissa mahesino.",
  "atk-s0511a21:97": "29.",
  "atk-s0511a21:98": "“Khaṇḍo ca tissanāmo ca, ahesuṁ aggasāvakā;",
  "atk-s0511a21:99": "Asoko nāmupaṭṭhāko, vipassissa mahesino.",
  "atk-s0511a21:100": "30.",
  "atk-s0511a21:101": "“Candā ca candamittā ca, ahesuṁ aggasāvikā;",
  "atk-s0511a21:102": "Bodhi tassa bhagavato, pāṭalīti pavuccati.",
  "atk-s0511a21:103": "32.",
  "atk-s0511a21:104": "“Asītihatthamubbedho, vipassī lokanāyako;",
  "atk-s0511a21:105": "Pabhā niddhāvatī tassa, samantā sattayojane.",
  "atk-s0511a21:106": "33.",
  "atk-s0511a21:107": "“Asītivassasahassāni, āyu buddhassa tāvade;",
  "atk-s0511a21:108": "Tāvatā tiṭṭhamāno so, tāresi janataṁ bahuṁ.",
  "atk-s0511a21:109": "34.",
  "atk-s0511a21:110": "“Bahudevamanussānaṁ, bandhanā parimocayi;",
  "atk-s0511a21:111": "Maggāmaggañca ācikkhi, avasesaputhujjane.",
  "atk-s0511a21:112": "35.",
  "atk-s0511a21:113": "“Ālokaṁ dassayitvāna, desetvā amataṁ padaṁ;",
  "atk-s0511a21:114": "Jalitvā aggikkhandhova, nibbuto so sasāvako.",
  "atk-s0511a21:115": "36.",
  "atk-s0511a21:116": "“Iddhivaraṁ puññavaraṁ, lakkhaṇañca kusumitaṁ;",
  "atk-s0511a21:117": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a21:118_0": "Tattha bandhanāti devamanusse kāmarāgasaṁyojanādibandhanā mocesi, vikāsesīti attho.",
  "atk-s0511a21:118_1": "Maggāmaggañca ācikkhīti “amatādhigamāya ayaṁ maggo ucchedasassatadiṭṭhivirahitā majjhimā",
  "atk-s0511a21:118_2": "paṭipadā maggo kāyakilamathādiko nāyaṁ maggo”ti sesaputhujjane ācikkhīti attho. Ālokaṁ",
  "atk-s0511a21:118_3": "dassayitvānāti maggañāṇālokaṁ vipassanāñāṇālokañca dassayitvā. Lakkhaṇañca kusumitanti",
  "atk-s0511a21:118_4": "cittalakkhaṇādīhi phullitaṁ maṇḍitaṁ bhagavato sarīranti attho. Sesaṁ sabbattha gāthāsu uttānamevāti.",
  "atk-s0511a21:119": "Vipassībuddhavaṁsavaṇṇanā niṭṭhitā.",
  "atk-s0511a21:120": "Niṭṭhito ekūnavīsatimo buddhavaṁso."
}