{
  "atk-s0403a44:0": "6. Abyākatavaggo",
  "atk-s0403a44:1": "1. Abyākatasuttavaṇṇanā",
  "atk-s0403a44:2_0": "54. Chaṭṭhavaggassa paṭhame abyākatavatthūsūti ekaṁsādivasena akathitavatthūsu. Tathāgatoti",
  "atk-s0403a44:2_1": "satto. Diṭṭhigatametanti micchādiṭṭhimattakametaṁ, na tāya diṭṭhiyā gahitasatto nāma",
  "atk-s0403a44:2_2": "atthi. Paṭipadanti ariyamaggaṁ. Na chambhatīti diṭṭhivasena na kampati. Sesapadesupi",
  "atk-s0403a44:2_3": "eseva nayo. Taṇhāgatanti diṭṭhitaṇhā. Saññāgatādīsupi eseva nayo. Diṭṭhisaññā eva",
  "atk-s0403a44:2_4": "hettha saññāgataṁ, diṭṭhinissitamānoyeva diṭṭhimaññitameva vā maññitaṁ, diṭṭhipapañcova",
  "atk-s0403a44:2_5": "papañcitaṁ, diṭṭhupādānameva upādānaṁ, diṭṭhiyā virūpaṁ paṭisaraṇabhāvoyeva vippaṭisāro",
  "atk-s0403a44:2_6": "nāmāti veditabbo. Ettha ca diṭṭhiggahaṇena dvāsaṭṭhi diṭṭhiyo, diṭṭhinirodhagāminipaṭipadāgahaṇena",
  "atk-s0403a44:2_7": "sotāpattimaggo gahitoti.",
  "atk-s0403a44:3": "2. Purisagatisuttavaṇṇanā",
  "atk-s0403a44:4_0": "55. Dutiye purisagatiyoti purisassa ñāṇagatiyo. Anupādāparinibbānanti apaccayanibbānaṁ.",
  "atk-s0403a44:4_1": "No cassāti atīte attabhāvanibbattakaṁ kammaṁ no ce abhavissa. No ca me siyāti etarahi",
  "atk-s0403a44:4_2": "me ayaṁ attabhāvo na siyā. Na bhavissatīti etarahi me anāgatattabhāvanibbattakaṁ",
  "atk-s0403a44:4_3": "kammaṁ na bhavissati. Na ca me bhavissatīti anāgate me attabhāvo na bhavissati. Yadatthi",
  "atk-s0403a44:4_4": "yaṁ bhūtanti yaṁ atthi yaṁ bhūtaṁ paccuppannakkhandhapañcakaṁ. Taṁ pajahāmīti upekkhaṁ",
  "atk-s0403a44:4_5": "paṭilabhatīti taṁ tattha chandarāgappahānena pajahāmīti vipassanupekkhaṁ paṭilabhati.",
  "atk-s0403a44:4_6": "Bhave na rajjatīti atīte khandhapañcake taṇhādiṭṭhīhi na rajjati. Sambhave na rajjatīti",
  "atk-s0403a44:4_7": "anāgatepi tatheva na rajjati. Atthuttaripadaṁ santanti uttari santaṁ nibbānapadaṁ",
  "atk-s0403a44:4_8": "nāma atthi. Sammappaññāya passatīti taṁ sahavipassanāya maggapaññāya sammā passati.",
  "atk-s0403a44:4_9": "Na sabbena sabbanti ekaccānaṁ kilesānaṁ appahīnattā saccapaṭicchādakassa tamassa",
  "atk-s0403a44:4_10": "sabbaso aviddhaṁsitattā na sabbākārena sabbaṁ. Haññamāneti saṇḍāsena gahetvā muṭṭhikāya",
  "atk-s0403a44:4_11": "koṭṭiyamāne. Antarāparinibbāyīti upapattisamanantarato paṭṭhāya āyuno vemajjhaṁ anatikkamitvā",
  "atk-s0403a44:4_12": "etthantare kilesaparinibbānena parinibbuto hoti. Anupahacca talanti ākāsatalaṁ anupahacca",
  "atk-s0403a44:4_13": "anatikkamitvā, bhūmiṁ appatvā ākāseyeva nibbāyeyyāti imāhi tīhi upamāhi tayo antarāparinibbāyī dassitā.",
  "atk-s0403a44:5_0": "Upahaccaparinibbāyīti āyuvemajjhaṁ atikkamitvā pacchimakoṭiṁ appatvā parinibbuto",
  "atk-s0403a44:5_1": "hoti. Upahacca talanti jalamānā gantvā ākāsatalaṁ atikkamitvā pathavītalaṁ vā upahanitvā",
  "atk-s0403a44:5_2": "pathaviyaṁ patitamattāva nibbāyeyya. Asaṅkhārena appayogena kilese khepetvā parinibbāyīti",
  "atk-s0403a44:5_3": "asaṅkhāraparinibbāyī. Sasaṅkhārena sappayogena kilese khepetvā parinibbāyīti sasaṅkhāraparinibbāyī.",
  "atk-s0403a44:5_4": "Gacchanti nirārakkhaṁ araññaṁ. Dāyanti sārakkhaṁ abhayatthāya dinnaṁ araññaṁ. Sesamettha",
  "atk-s0403a44:5_5": "uttānatthameva. Imasmiṁ sutte ariyapuggalāva kathitāti.",
  "atk-s0403a44:6": "3. Tissabrahmāsuttavaṇṇanā",
  "atk-s0403a44:7_0": "56. Tatiye bhikkhuniyoti mahāpajāpatiyā parivārā pañcasatā bhikkhuniyo. Vimuttāti",
  "atk-s0403a44:7_1": "pañcahi vimuttīhi vimuttā. Anupādisesāti upādānasesaṁ aṭṭhapetvā pañcahi vimuttīhi",
  "atk-s0403a44:7_2": "anavasesāhipi vimuttā. Saupādisese vā saupādisesoti saupādānasese puggale “saupādānaseso",
  "atk-s0403a44:7_3": "aya”nti. Itarasmimpi eseva nayo. Tissoti therassa saddhivihārikabrahmā. Anulomikānīti",
  "atk-s0403a44:7_4": "paṭipattiyā anulomāni vivittāni antimapariyantimāni. Indriyānīti saddhādīni vipassanindriyāni.",
  "atk-s0403a44:7_5": "Samannānayamānoti samannāhāre ṭhapayamāno. Na hi pana teti idaṁ kasmā ārabhi? Sattamassa",
  "atk-s0403a44:7_6": "puggalassa dassanatthaṁ. Sattamo hi saddhānusāripuggalo na dassito. Atha bhagavā",
  "atk-s0403a44:7_7": "balavavipassakavasena taṁ dassento evamāha. Tattha sabbanimittānanti sabbesaṁ niccanimittādīnaṁ.",
  "atk-s0403a44:7_8": "Animittanti balavavipassanāsamādhiṁ.",
  "atk-s0403a44:8": "4. Sīhasenāpatisuttavaṇṇanā",
  "atk-s0403a44:9_0": "57. Catutthe maccharīti pañcamaccherayutto. Kadariyoti thaddhamacchariyo, paresaṁ",
  "atk-s0403a44:9_1": "diyyamānampi vāreti. Anuppadānaratoti punappunaṁ dānaṁ dadamānova ramati. Anukampantāti",
  "atk-s0403a44:9_2": "“ko ajja amhehi anuggahetabbo, kassa deyyadhammaṁ vā paṭiggaṇheyyāma, dhammaṁ vā",
  "atk-s0403a44:9_3": "deseyyāmā”ti evaṁ cittena anukampamānā.",
  "atk-s0403a44:10": "5. Arakkheyyasuttavaṇṇanā",
  "atk-s0403a44:11_0": "58. Pañcame nimittanti dhammanimittampi puggalanimittampi. Ayañhi attanā desitadhamme",
  "atk-s0403a44:11_1": "ekapadampi durakkhātaṁ aniyyānikaṁ apassanto dhammanimittaṁ na samanupassati, “durakkhāto",
  "atk-s0403a44:11_2": "tayā dhammo na svākkhāto”ti uṭṭhahitvā paṭippharantaṁ ekaṁ puggalampi apassanto puggalanimittaṁ",
  "atk-s0403a44:11_3": "na samanupassati nāma. Sesadvayepi eseva nayo. Chaṭṭhasattamāni uttānāneva.",
  "atk-s0403a44:12": "8. Pacalāyamānasuttavaṇṇanā",
  "atk-s0403a44:13_0": "61. Aṭṭhame pacalāyamānoti taṁ gāmaṁ upanissāya ekasmiṁ vanasaṇḍe samaṇadhammaṁ karonto",
  "atk-s0403a44:13_1": "sattāhaṁ caṅkamanavīriyena nimmathitattā kilantagatto caṅkamanakoṭiyaṁ pacalāyamāno",
  "atk-s0403a44:13_2": "nisinno hoti. Pacalāyasi noti niddāyasi nu. Anumajjitvāti parimajjitvā. Ālokasaññanti",
  "atk-s0403a44:13_3": "middhavinodanaālokasaññaṁ. Divāsaññanti divātisaññaṁ. Yathā divā tathā rattinti yathā",
  "atk-s0403a44:13_4": "divā ālokasaññā adhiṭṭhitā, tathā naṁ rattimpi adhiṭṭhaheyyāsi. Yathā rattiṁ tathā",
  "atk-s0403a44:13_5": "divāti yathā ca te rattiṁ ālokasaññā adhiṭṭhitā, tathā naṁ divāpi adhiṭṭhaheyyāsi.",
  "atk-s0403a44:13_6": "Sappabhāsanti dibbacakkhuñāṇatthāya sahobhāsaṁ. Pacchāpuresaññīti purato ca pacchato",
  "atk-s0403a44:13_7": "ca abhiharaṇasaññāya saññāvā. Antogatehi indriyehīti bahi avikkhittehi anto anupaviṭṭheheva",
  "atk-s0403a44:13_8": "pañcahi indriyehi. Middhasukhanti niddāsukhaṁ. Ettakena ṭhānena bhagavā therassa",
  "atk-s0403a44:13_9": "middhavinodanakammaṭṭhānaṁ kathesi. Soṇḍanti mānasoṇḍaṁ. Kiccakaraṇīyānīti ettha",
  "atk-s0403a44:13_10": "avassaṁ kattabbāni kiccāni, itarāni karaṇīyāni. Maṅkubhāvoti nittejatā domanassatā.",
  "atk-s0403a44:13_11": "Ettakena ṭhānena satthārā therassa bhikkhācāravattaṁ kathitaṁ.",
  "atk-s0403a44:14_0": "Idāni bhasse pariyantakāritāya samādapetuṁ tasmātihātiādimāha. Tattha viggāhikakathanti",
  "atk-s0403a44:14_1": "“na tvaṁ imaṁ dhammavinayaṁ ājānāsī”tiādinayappavattā viggāhikakathā. Nāhaṁ moggallānātiādi",
  "atk-s0403a44:14_2": "pāpamittasaṁsaggavivajjanatthaṁ vuttaṁ. Kittāvatā nu khoti kittakena nu kho. Taṇhāsaṅkhayavimutto",
  "atk-s0403a44:14_3": "hotīti taṇhāsaṅkhaye nibbāne taṁ ārammaṇaṁ katvā vimuttacittatāya taṇhāsaṅkhayavimutto",
  "atk-s0403a44:14_4": "nāma saṁkhittena kittāvatā hoti. Yāya paṭipattiyā taṇhāsaṅkhayavimutto hoti, tameva",
  "atk-s0403a44:14_5": "khīṇāsavassa bhikkhuno pubbabhāgapaṭipadaṁ saṁkhittena desethāti pucchati. Accantaniṭṭhoti",
  "atk-s0403a44:14_6": "khayavayasaṅkhātaṁ antaṁ atītāti accantā, accantā niṭṭhā assāti accantaniṭṭho, ekantaniṭṭho",
  "atk-s0403a44:14_7": "satataniṭṭhoti attho. Accantayogakkhemīti accantaṁ yogakkhemī, niccayogakkhemīti",
  "atk-s0403a44:14_8": "attho. Accantabrahmacārīti accantaṁ brahmacārī, niccabrahmacārīti attho. Accantaṁ",
  "atk-s0403a44:14_9": "pariyosānamassāti purimanayeneva accantapariyosāno. Seṭṭho devamanussānanti devānañca",
  "atk-s0403a44:14_10": "manussānañca seṭṭho uttamo. Evarūpo bhikkhu kittāvatā hoti, saṅkhepeneva tassa paṭipattiṁ kathethāti yācati.",
  "atk-s0403a44:15_0": "Sabbe dhammā nālaṁ abhinivesāyāti ettha sabbe dhammā nāma pañcakkhandhā dvādasāyatanāni",
  "atk-s0403a44:15_1": "aṭṭhārasa dhātuyo, te sabbepi taṇhādiṭṭhivasena abhinivesāya nālaṁ na pariyattā na",
  "atk-s0403a44:15_2": "samattā na yuttā. Kasmā? Gahitākārena atiṭṭhanato. Te hi niccā sukhā attāti gahitāpi",
  "atk-s0403a44:15_3": "aniccā dukkhā anattāva sampajjanti. Tasmā nālaṁ abhinivesāya. Abhijānātīti aniccaṁ",
  "atk-s0403a44:15_4": "dukkhaṁ anattāti ñātapariññāya abhijānāti. Parijānātīti tatheva tīraṇapariññāya parijānāti.",
  "atk-s0403a44:15_5": "Yaṁkiñci vedananti antamaso pañcaviññāṇasampayuttaṁ yaṁkiñci appamattakampi vedanaṁ",
  "atk-s0403a44:15_6": "anubhavati. Iminā bhagavā therassa vedanāvasena ca vinivaṭṭetvā arūpapariggahaṁ dassesi.",
  "atk-s0403a44:16_0": "Aniccānupassīti aniccato anupassanto. Virāgānupassīti ettha dve virāgā khayavirāgo",
  "atk-s0403a44:16_1": "ca accantavirāgo ca. Tattha saṅkhārānaṁ khayaṁ khayato passanā vipassanāpi, accantavirāgaṁ",
  "atk-s0403a44:16_2": "nibbānaṁ virāgato dassanamaggañāṇampi virāgānupassanā. Tadubhayasamaṅgipuggalo virāgānupassī",
  "atk-s0403a44:16_3": "nāma. Taṁ sandhāya vuttaṁ – “virāgānupassī”ti, virāgato anupassantoti attho. Nirodhānupassimhipi",
  "atk-s0403a44:16_4": "eseva nayo. Nirodhopi hi khayanirodho accantanirodhoti duvidhoyeva. Paṭinissaggānupassīti",
  "atk-s0403a44:16_5": "ettha paṭinissaggo vuccati vossaggo. So ca pariccāgavossaggo pakkhandanavossaggoti",
  "atk-s0403a44:16_6": "duvidho hoti. Tattha pariccāgavossaggoti vipassanā. Sā hi tadaṅgavasena kilese ca",
  "atk-s0403a44:16_7": "khandhe ca vossajati. Pakkhandanavossaggoti maggo. So hi nibbānaṁ ārammaṇato pakkhandati.",
  "atk-s0403a44:16_8": "Dvīhipi vā kāraṇehi so vossaggoyeva, samucchedavasena khandhānaṁ kilesānañca vossajanato",
  "atk-s0403a44:16_9": "nibbāne ca pakkhandanato. Tasmā kilese ca khandhe ca pariccajatīti pariccāgavossaggo.",
  "atk-s0403a44:16_10": "Nirodhāya nibbānadhātuyā cittaṁ pakkhandatīti pakkhandanavossaggoti ubhayampetaṁ",
  "atk-s0403a44:16_11": "magge sameti. Tadubhayasamaṅgī puggalo imāya paṭinissaggānupassanāya samannāgatattā",
  "atk-s0403a44:16_12": "paṭinissaggānupassī nāma hoti. Taṁ sandhāyetaṁ vuttaṁ. Na kiñci loke upādiyatīti",
  "atk-s0403a44:16_13": "kiñci ekampi saṅkhāragataṁ taṇhāvasena na upādiyati na gaṇhāti na parāmasati. Anupādiyaṁ",
  "atk-s0403a44:16_14": "na paritassatīti aggaṇhanto taṇhāparitassanāya na paritassati. Paccattaṁyeva parinibbāyatīti",
  "atk-s0403a44:16_15": "sayameva kilesaparinibbānena parinibbāyati. Khīṇā jātītiādinā panassa paccavekkhaṇā",
  "atk-s0403a44:16_16": "dassitā. Iti bhagavā saṁkhittena khīṇāsavassa pubbabhāgappaṭipadaṁ pucchito saṁkhitteneva",
  "atk-s0403a44:16_17": "kathesi. Idaṁ pana suttaṁ therassa ovādopi ahosi vipassanāpi. So imasmiṁyeva sutte",
  "atk-s0403a44:16_18": "vipassanaṁ vaḍḍhetvā arahattaṁ pattoti.",
  "atk-s0403a44:17": "9. Mettasuttavaṇṇanā",
  "atk-s0403a44:18_0": "62. Navame mā, bhikkhave, puññānaṁ bhāyitthāti puññāni karontā tesaṁ mā bhāyittha.",
  "atk-s0403a44:18_1": "Mettacittaṁ bhāvesinti tikacatukkajjhānikāya mettāya sampayuttaṁ paṇītaṁ katvā cittaṁ",
  "atk-s0403a44:18_2": "bhāvesinti dasseti. Saṁvaṭṭamāne sudāhanti saṁvaṭṭamāne sudaṁ ahaṁ. Saṁvaṭṭamāneti",
  "atk-s0403a44:18_3": "jhāyamāne vipajjamāne. Dhammikoti dasakusaladhammasamannāgato. Dhammarājāti tasseva",
  "atk-s0403a44:18_4": "vevacanaṁ. Dhammena vā laddharajjattā dhammarājā. Cāturantoti puratthimasamuddādīnaṁ",
  "atk-s0403a44:18_5": "catunnaṁ samuddānaṁ vasena cāturantāya pathaviyā issaro. Vijitāvīti vijitasaṅgāmo.",
  "atk-s0403a44:18_6": "Janapado tasmiṁ thāvariyaṁ thirabhāvaṁ pattoti janapadatthāvariyappatto. Parosahassanti",
  "atk-s0403a44:18_7": "atirekasahassaṁ. Sūrāti abhīruno. Vīraṅgarūpāti vīrānaṁ aṅgaṁ vīraṅgaṁ, vīriyassetaṁ",
  "atk-s0403a44:18_8": "nāmaṁ. Vīraṅgarūpametesanti vīraṅgarūpā. Vīriyajātikā vīriyasabhāvā vīriyamayā viya",
  "atk-s0403a44:18_9": "akilāsuno divasampi yujjhantā na kilamantīti vuttaṁ hoti. Sāgarapariyantanti cakkavāḷapabbataṁ",
  "atk-s0403a44:18_10": "sīmaṁ katvā ṭhitasamuddapariyantaṁ. Adaṇḍenāti dhanadaṇḍenapi chejjabhejjānusāsanena",
  "atk-s0403a44:18_11": "satthadaṇḍenapi vināyeva. Asatthenāti ekatodhārādinā paraviheṭhanasatthenapi vināyeva.",
  "atk-s0403a44:18_12": "Dhammena abhivijiyāti ehi kho, mahārājāti evaṁ paṭirājūhi sampaṭicchitāgamano “pāṇo",
  "atk-s0403a44:18_13": "na hantabbo”tiādinā dhammeneva vuttappakāraṁ pathaviṁ abhivijinitvā.",
  "atk-s0403a44:19_0": "Sukhesinoti sukhapariyesake satte āmanteti. Suññabrahmūpagoti suññabrahmavimānūpago.",
  "atk-s0403a44:19_1": "Pathaviṁ imanti imaṁ sāgarapariyantaṁ mahāpathaviṁ. Asāhasenāti na sāhasikakammena.",
  "atk-s0403a44:19_2": "Samena manusāsitanti samena kammena anusāsiṁ. Tehi etaṁ sudesitanti tehi saṅgāhakehi",
  "atk-s0403a44:19_3": "mahākāruṇikehi buddhehi etaṁ ettakaṁ ṭhānaṁ sudesitaṁ sukathitaṁ. Pathabyoti puthavisāmiko.",
  "atk-s0403a44:20": "10. Bhariyāsuttavaṇṇanā",
  "atk-s0403a44:21_0": "63. Dasame kevaṭṭā maññe macchavilopeti kevaṭṭānaṁ macchapacchiṁ otāretvā ṭhitaṭṭhāne",
  "atk-s0403a44:21_1": "jāle vā udakato ukkhittamatte macchaggāhakānaṁ mahāsaddo hoti, taṁ sandhāyetaṁ vuttaṁ.",
  "atk-s0403a44:21_2": "Sujātāti visākhāya kaniṭṭhā. Sā neva sassuṁ ādiyatīti sassuyā kattabbavattaṁ nāma",
  "atk-s0403a44:21_3": "atthi, taṁ na karoti, sassūtipi naṁ na gaṇeti. Na sasuraṁ ādiyatīti vacanaṁ na gaṇhāti.",
  "atk-s0403a44:21_4": "Evaṁ anādaratāyapi aggahaṇenapi na ādiyati nāma. Sesesupi eseva nayo. Evaṁ anāthapiṇḍiko",
  "atk-s0403a44:21_5": "suṇisāya ācāraṁ gahetvā satthu purato nisīdi. Sāpi sujātā “kiṁ nu kho ayaṁ seṭṭhi",
  "atk-s0403a44:21_6": "dasabalassa santike mayhaṁ guṇaṁ kathessati udāhu aguṇa”nti gantvā avidūre saddaṁ",
  "atk-s0403a44:21_7": "suṇantī aṭṭhāsi. Atha naṁ satthā ehi sujāteti āmantesi.",
  "atk-s0403a44:22_0": "Ahitānukampinīti na hitānukampinī. Aññesūti parapurisesu. Atimaññateti omānāti mānavasena",
  "atk-s0403a44:22_1": "atimaññati. Dhanena kītassāti dhanena kītā assa. Vadhāya ussukā vadhituṁ ussukkamāpannā.",
  "atk-s0403a44:22_2": "Yaṁ itthiyā vindati sāmiko dhananti itthiyā sāmiko yaṁ dhanaṁ labhati. Appampi tassa",
  "atk-s0403a44:22_3": "apahātumicchatīti thokatopi assa harituṁ icchati, uddhane āropitaukkhaliyaṁ pakkhipitabbataṇḍulatopi",
  "atk-s0403a44:22_4": "thokaṁ haritumeva vāyamati. Alasāti nisinnaṭṭhāne nisinnāva ṭhitaṭṭhāne ṭhitāva hoti.",
  "atk-s0403a44:22_5": "Pharusāti kharā. Duruttavādinīti dubbhāsitabhāsinī, kakkhaḷaṁ vāḷakathameva katheti.",
  "atk-s0403a44:22_6": "Uṭṭhāyakānaṁ abhibhuyya vattatīti ettha uṭṭhāyakānanti bahuvacanavasena viriyuṭṭhānasampanno",
  "atk-s0403a44:22_7": "sāmiko vutto, tassa taṁ uṭṭhānasampattiṁ abhibhavitvā heṭṭhā katvā vattati. Pamodatīti",
  "atk-s0403a44:22_8": "āmoditapamoditā hoti. Koleyyakāti kulasampannā. Patibbatāti patidevatā. Vadhadaṇḍatajjitāti",
  "atk-s0403a44:22_9": "daṇḍakaṁ gahetvā vadhena tajjitā, “ghātessāmi na”nti vuttā. Dāsīsamanti sāmikassa",
  "atk-s0403a44:22_10": "vattapūrikā dāsīti maṁ bhagavā dhāretūti vatvā saraṇesu patiṭṭhāsi.",
  "atk-s0403a44:23": "11. Kodhanasuttavaṇṇanā",
  "atk-s0403a44:24_0": "64. Ekādasame sapattakantāti sapattānaṁ verīnaṁ kantā piyā tehi icchitapatthitā.",
  "atk-s0403a44:24_1": "Sapattakaraṇāti sapattānaṁ verīnaṁ atthakaraṇā. Kodhaparetoti kodhānugato. Pacuratthatāyāti",
  "atk-s0403a44:24_2": "bahuatthatāya bahuhitatāya. Anatthampīti avuddhimpi. Attho me gahitoti vuḍḍhi me gahitā.",
  "atk-s0403a44:25_0": "Atho atthaṁ gahetvānāti atho vuddhiṁ gahetvā. Anatthaṁ adhipajjatīti anattho me gahitoti",
  "atk-s0403a44:25_1": "sallakkheti. Vadhaṁ katvānāti pāṇātipātakammaṁ katvā. Kodhasammadasammattoti kodhamadena",
  "atk-s0403a44:25_2": "matto, ādinnagahitaparāmaṭṭhoti attho. Āyasakyanti ayasabhāvaṁ, ayaso niyaso hotīti",
  "atk-s0403a44:25_3": "attho. Antarato jātanti abbhantare uppannaṁ. Atthaṁ na jānātīti vuddhiatthaṁ na jānāti.",
  "atk-s0403a44:25_4": "Dhammaṁ na passatīti samathavipassanādhammaṁ na passati. Andhatamanti andhabhāvakaraṁ",
  "atk-s0403a44:25_5": "tamaṁ bahalatamaṁ. Sahateti abhibhavati.",
  "atk-s0403a44:26_0": "Dummaṅkuyanti dummaṅkubhāvaṁ nittejataṁ dubbaṇṇamukhataṁ. Yato patāyatīti yadā nibbattati.",
  "atk-s0403a44:26_1": "Na vāco hoti gāravoti vacanassapi garubhāvo na hoti. Na dīpaṁ hoti kiñcananti kāci",
  "atk-s0403a44:26_2": "patiṭṭhā nāma na hoti. Tapanīyānīti tāpajanakāni. Dhammehīti samathavipassanādhammehi.",
  "atk-s0403a44:26_3": "Ārakāti dūre. Brāhmaṇanti khīṇāsavabrāhmaṇaṁ. Yāya mātu bhatoti yāya mātarā bhato",
  "atk-s0403a44:26_4": "posito. Pāṇadadiṁ santinti jīvitadāyikaṁ samānaṁ. Hanti kuddho puthuttānanti kuddho",
  "atk-s0403a44:26_5": "puggalo puthu nānākāraṇehi attānaṁ hanti. Nānārūpesu mucchitoti nānārammaṇesu adhimucchito",
  "atk-s0403a44:26_6": "hutvā. Rajjuyā bajjha mīyantīti rajjuyā bandhitvā maranti. Pabbatāmapi kandareti",
  "atk-s0403a44:26_7": "pabbatakandarepi patitvā maranti.",
  "atk-s0403a44:27_0": "Bhūnahaccānīti hatavuddhīni. Itāyanti iti ayaṁ. Taṁ damena samucchindeti taṁ kodhaṁ",
  "atk-s0403a44:27_1": "damena chindeyya. Katarena damenāti? Paññāvīriyena diṭṭhiyāti vipassanāpaññāya ceva",
  "atk-s0403a44:27_2": "vipassanāsampayuttena kāyikacetasikavīriyena ca maggasammādiṭṭhiyā ca. Tatheva dhamme",
  "atk-s0403a44:27_3": "sikkhethāti yathā akusalaṁ samucchindeyya, samathavipassanādhammepi tatheva sikkheyya.",
  "atk-s0403a44:27_4": "Mā no dummaṅkuyaṁ ahūti mā amhākaṁ dummaṅkubhāvo ahosīti imamatthaṁ patthayamānā.",
  "atk-s0403a44:27_5": "Anāyāsāti anupāyāsā. Anussukāti katthaci ussukkaṁ anāpannā. Sesaṁ sabbattha uttānamevāti.",
  "atk-s0403a44:28": "Abyākatavaggo chaṭṭho."
}