{
  "atk-s0101a3:0": "3. Ambaṭṭhasuttavaṇṇanā",
  "atk-s0101a3:1": "Addhānagamanavaṇṇanā",
  "atk-s0101a3:2_0": "254. Evaṁ me sutaṁ…pe… kosalesūti ambaṭṭhasuttaṁ. Tatrāyaṁ apubbapadavaṇṇanā. Kosalesūti",
  "atk-s0101a3:2_1": "kosalā nāma jānapadino rājakumārā. Tesaṁ nivāso ekopi janapado rūḷhīsaddena kosalāti",
  "atk-s0101a3:2_2": "vuccati, tasmiṁ kosalesu janapade. Porāṇā panāhu – yasmā pubbe mahāpanādaṁ rājakumāraṁ",
  "atk-s0101a3:2_3": "nānānāṭakādīni disvā sitamattampi akarontaṁ sutvā rājā āha – ‘‘yo mama puttaṁ hasāpeti,",
  "atk-s0101a3:2_4": "sabbālaṅkārena naṁ alaṅkaromī’’ti. Tato naṅgalānipi chaḍḍetvā mahājanakāye sannipatite",
  "atk-s0101a3:2_5": "manussā sātirekāni sattavassāni nānākīḷāyo dassetvāpi taṁ hasāpetuṁ nāsakkhiṁsu,",
  "atk-s0101a3:2_6": "tato sakko devarājā nāṭakaṁ pesesi, so dibbanāṭakaṁ dassetvā hasāpesi. Atha te manussā",
  "atk-s0101a3:2_7": "attano attano vasanokāsābhimukhā pakkamiṁsu. Te paṭipathe mittasuhajjādayo disvā",
  "atk-s0101a3:2_8": "paṭisanthāraṁ karontā – ‘‘kacci bho kusalaṁ, kacci bho kusala’’nti āhaṁsu. Tasmā",
  "atk-s0101a3:2_9": "taṁ ‘‘kusala’’nti vacanaṁ upādāya so padeso kosalāti vuccatīti.",
  "atk-s0101a3:3_0": "Cārikaṁ caramānoti addhānagamanaṁ gacchanto. Cārikā ca nāmesā bhagavato duvidhā hoti",
  "atk-s0101a3:3_1": "– turitacārikā ca, aturitacārikā ca. Tattha dūrepi bodhaneyyapuggalaṁ disvā tassa",
  "atk-s0101a3:3_2": "bodhanatthāya sahasā gamanaṁ turitacārikā nāma, sā mahākassapassa paccuggamanādīsu",
  "atk-s0101a3:3_3": "daṭṭhabbā. Bhagavā hi mahākassapattheraṁ paccuggacchanto muhuttena tigāvutaṁ maggaṁ",
  "atk-s0101a3:3_4": "agamāsi. Āḷavakassatthāya tiṁsayojanaṁ, tathā aṅgulimālassa. Pakkusātissa pana pañcacattālīsayojanaṁ.",
  "atk-s0101a3:3_5": "Mahākappinassa vīsayojanasataṁ. Dhaniyassatthāya sattayojanasatāni agamāsi. Dhammasenāpatino",
  "atk-s0101a3:3_6": "saddhivihārikassa vanavāsītissasāmaṇerassa tigāvutādhikaṁ vīsayojanasataṁ.",
  "atk-s0101a3:4_0": "Ekadivasaṁ kira thero – ‘‘tissasāmaṇerassa santikaṁ, bhante, gacchāmī’’ti āha. Bhagavā",
  "atk-s0101a3:4_1": "– ‘‘ahampi gamissāmī’’ti vatvā āyasmantaṁ ānandaṁ āmantesi – ‘‘ānanda, vīsatisahassānaṁ",
  "atk-s0101a3:4_2": "chaḷabhiññānaṁ ārocehi, bhagavā kira vanavāsissa tissasāmaṇerassa santikaṁ gamissatī’’ti.",
  "atk-s0101a3:4_3": "Tato dutiyadivase vīsatisahassakhīṇāsavaparivāro ākāse uppatitvā vīsatiyojanasatamatthake",
  "atk-s0101a3:4_4": "tassa gocaragāmadvāre otaritvā cīvaraṁ pārupi. Taṁ kammantaṁ gacchamānā manussā disvā",
  "atk-s0101a3:4_5": "– ‘‘satthā no āgato, mā kammantaṁ agamitthā’’ti vatvā āsanāni paññapetvā yāguṁ datvā",
  "atk-s0101a3:4_6": "pātarāsabhattaṁ karontā – ‘‘kuhiṁ, bhante, bhagavā gacchatī’’ti daharabhikkhū pucchiṁsu.",
  "atk-s0101a3:4_7": "Upāsakā na bhagavā aññattha gacchati, idheva tissasāmaṇerassa dassanatthāyāgatoti.",
  "atk-s0101a3:4_8": "Te – ‘‘amhākaṁ kulūpakassa kira therassa dassanatthāya satthā āgato, no vata no thero",
  "atk-s0101a3:4_9": "oramattako’’ti somanassajātā ahesuṁ.",
  "atk-s0101a3:5_0": "Atha kho bhagavato bhattakiccapariyosāne sāmaṇero gāme piṇḍāya caritvā – ‘‘upāsakā,",
  "atk-s0101a3:5_1": "mahābhikkhusaṅgho’’ti pucchi. Athassa te ‘‘satthā, bhante, āgato’’ti ārocesuṁ. So",
  "atk-s0101a3:5_2": "bhagavantaṁ upasaṅkamitvā piṇḍapātena āpucchi. Satthā tassa pattaṁ hatthena gahetvā",
  "atk-s0101a3:5_3": "– ‘‘alaṁ, tissa, niṭṭhitaṁ bhattakicca’’nti āha. Tato upajjhāyaṁ āpucchitvā attano",
  "atk-s0101a3:5_4": "pattāsane nisīditvā bhattakiccamakāsi. Athassa bhattakiccapariyosāne satthā maṅgalaṁ",
  "atk-s0101a3:5_5": "vatvā nikkhamitvā gāmadvāre ṭhatvā – ‘‘kataro te, tissa, vasanaṭṭhānaṁ gatamaggo’’ti",
  "atk-s0101a3:5_6": "āha. Ayaṁ bhagavāti. Maggaṁ desayamāno purato yāhi tissāti. Bhagavā kira sadevakassa",
  "atk-s0101a3:5_7": "lokassa maggadesakopi samāno sakale tigāvute magge ‘sāmaṇeraṁ daṭṭhuṁ lacchāmī’ti",
  "atk-s0101a3:5_8": "taṁ maggadesakaṁ akāsi.",
  "atk-s0101a3:6_0": "So attano vasanaṭṭhānaṁ gantvā bhagavato vattamakāsi. Atha naṁ bhagavā – ‘‘kataro",
  "atk-s0101a3:6_1": "te, tissa, caṅkamo’’ti pucchitvā tattha gantvā sāmaṇerassa nisīdanapāsāṇe nisīditvā",
  "atk-s0101a3:6_2": "– ‘‘tissa, imasmiṁ ṭhāne sukhaṁ vasī’’ti pucchi. So āha – ‘‘āma, bhante, imasmiṁ",
  "atk-s0101a3:6_3": "ṭhāne vasantassa sīhabyagghahatthimigamorādīnaṁ saddaṁ suṇato araññasaññā uppajjati,",
  "atk-s0101a3:6_4": "tāya sukhaṁ vasāmī’’ti. Atha naṁ bhagavā – ‘‘tissa, bhikkhusaṅghaṁ sannipātehi, buddhadāyajjaṁ",
  "atk-s0101a3:6_5": "te dassāmī’’ti vatvā sannipatite bhikkhusaṅghe upasampādetvā attano vasanaṭṭhānameva",
  "atk-s0101a3:6_6": "agamāsīti. Ayaṁ turitacārikā nāma. Yaṁ pana gāmanigamapaṭipāṭiyā devasikaṁ yojanadviyojanavasena",
  "atk-s0101a3:6_7": "piṇḍapātacariyādīhi lokaṁ anuggaṇhantassa gamanaṁ, ayaṁ aturitacārikā nāma.",
  "atk-s0101a3:7_0": "Imaṁ pana cārikaṁ caranto bhagavā mahāmaṇḍalaṁ, majjhimamaṇḍalaṁ, antomaṇḍalanti",
  "atk-s0101a3:7_1": "imesaṁ tiṇṇaṁ maṇḍalānaṁ aññatarasmiṁ carati. Tattha mahāmaṇḍalaṁ navayojanasatikaṁ,",
  "atk-s0101a3:7_2": "majjhimamaṇḍalaṁ chayojanasatikaṁ , antomaṇḍalaṁ tiyojanasatikaṁ. Yadā mahāmaṇḍale",
  "atk-s0101a3:7_3": "cārikaṁ caritukāmo hoti, mahāpavāraṇāya pavāretvā pāṭipadadivase mahābhikkhusaṅghaparivāro",
  "atk-s0101a3:7_4": "nikkhamati. Samantā yojanasataṁ ekakolāhalaṁ hoti. Purimaṁ purimaṁ āgatā nimantetuṁ",
  "atk-s0101a3:7_5": "labhanti. Itaresu dvīsu maṇḍalesu sakkāro mahāmaṇḍale osarati. Tattha bhagavā tesu",
  "atk-s0101a3:7_6": "tesu gāmanigamesu ekāhaṁ dvīhaṁ vasanto mahājanaṁ āmisappaṭiggahena anuggaṇhanto",
  "atk-s0101a3:7_7": "dhammadānena cassa vivaṭṭasannissitaṁ kusalaṁ vaḍḍhento navahi māsehi cārikaṁ pariyosāpeti.",
  "atk-s0101a3:7_8": "Sace pana antovasse bhikkhūnaṁ samathavipassanā taruṇā honti, mahāpavāraṇāya apavāretvā",
  "atk-s0101a3:7_9": "pavāraṇāsaṅgahaṁ datvā kattikapuṇṇamāyaṁ pavāretvā migasirassa paṭhamapāṭipadadivase",
  "atk-s0101a3:7_10": "mahābhikkhusaṅghaparivāro nikkhamitvā majjhimamaṇḍale osarati. Aññenapi kāraṇena",
  "atk-s0101a3:7_11": "majjhimamaṇḍale cārikaṁ caritukāmo catumāsaṁ vasitvāva nikkhamati. Vuttanayeneva",
  "atk-s0101a3:7_12": "itaresu dvīsu maṇḍalesu sakkāro majjhimamaṇḍale osarati. Bhagavā purimanayeneva lokaṁ",
  "atk-s0101a3:7_13": "anuggaṇhanto aṭṭhahi māsehi cārikaṁ pariyosāpeti. Sace pana catumāsaṁ vutthavassassāpi",
  "atk-s0101a3:7_14": "bhagavato veneyyasattā aparipakkindriyā honti, tesaṁ indriyaparipākaṁ āgamayamāno",
  "atk-s0101a3:7_15": "aparampi ekamāsaṁ vā dviticatumāsaṁ vā tattheva vasitvā mahābhikkhusaṅghaparivāro",
  "atk-s0101a3:7_16": "nikkhamati. Vuttanayeneva itaresu dvīsu maṇḍalesu sakkāro antomaṇḍale osarati. Bhagavā",
  "atk-s0101a3:7_17": "purimanayeneva lokaṁ anuggaṇhanto sattahi vā chahi vā pañcahi vā catūhi vā māsehi",
  "atk-s0101a3:7_18": "cārikaṁ pariyosāpeti. Iti imesu tīsu maṇḍalesu yattha katthaci cārikaṁ caranto na",
  "atk-s0101a3:7_19": "cīvarādihetu carati. Atha kho ye duggatabālajiṇṇabyādhitā, te kadā tathāgataṁ āgantvā",
  "atk-s0101a3:7_20": "passissanti. Mayi pana cārikaṁ carante mahājano tathāgatassa dassanaṁ labhissati.",
  "atk-s0101a3:7_21": "Tattha keci cittāni pasādessanti , keci mālādīhi pūjessanti, keci kaṭacchubhikkhaṁ",
  "atk-s0101a3:7_22": "dassanti, keci micchādassanaṁ pahāya sammādiṭṭhikā bhavissanti. Taṁ nesaṁ bhavissati",
  "atk-s0101a3:7_23": "dīgharattaṁ hitāya sukhāyāti. Evaṁ lokānukampakāya cārikaṁ carati.",
  "atk-s0101a3:8_0": "Api ca catūhi kāraṇehi buddhā bhagavanto cārikaṁ caranti, jaṅghavihāravasena sarīraphāsukatthāya,",
  "atk-s0101a3:8_1": "atthuppattikālābhikaṅkhanatthāya, bhikkhūnaṁ sikkhāpadapaññāpanatthāya, tattha tattha",
  "atk-s0101a3:8_2": "paripākagatindriye bodhaneyyasatte bodhanatthāyāti. Aparehipi catūhi kāraṇehi buddhā",
  "atk-s0101a3:8_3": "bhagavanto cārikaṁ caranti buddhaṁ saraṇaṁ gacchissantīti vā, dhammaṁ, saṅghaṁ saraṇaṁ",
  "atk-s0101a3:8_4": "gacchissantīti vā, mahatā dhammavassena catasso parisā santappessāmīti vā. Aparehipi",
  "atk-s0101a3:8_5": "pañcahi kāraṇehi buddhā bhagavanto cārikaṁ caranti pāṇātipātā viramissantīti vā,",
  "atk-s0101a3:8_6": "adinnādānā , kāmesumicchācārā, musāvādā, surāmerayamajjapamādaṭṭhānā viramissantīti",
  "atk-s0101a3:8_7": "vā. Aparehipi aṭṭhahi kāraṇehi buddhā bhagavanto cārikaṁ caranti – paṭhamaṁ jhānaṁ",
  "atk-s0101a3:8_8": "paṭilabhissantīti vā, dutiyaṁ jhānaṁ…pe… nevasaññānāsaññāyatanasamāpattiṁ paṭilabhissantīti",
  "atk-s0101a3:8_9": "vā. Aparehipi aṭṭhahi kāraṇehi buddhā bhagavanto cārikaṁ caranti – sotāpattimaggaṁ",
  "atk-s0101a3:8_10": "adhigamissantīti vā, sotāpattiphalaṁ…pe… arahattaphalaṁ sacchikarissantīti vāti.",
  "atk-s0101a3:8_11": "Ayaṁ aturitacārikā, idha cārikāti adhippetā. Sā panesā duvidhā hoti – anibaddhacārikā",
  "atk-s0101a3:8_12": "ca nibaddhacārikā ca. Tattha yaṁ gāmanigamanagarapaṭipāṭivasena carati, ayaṁ anibaddhacārikā",
  "atk-s0101a3:8_13": "nāma. Yaṁ panekasseva bodhaneyyasattassatthāya gacchati, ayaṁ nibaddhacārikā nāma. Esā idha adhippetā.",
  "atk-s0101a3:9_0": "Tadā kira bhagavato pacchimayāmakiccapariyosāne dasasahassilokadhātuyā ñāṇajālaṁ",
  "atk-s0101a3:9_1": "pattharitvā bodhaneyyabandhave olokentassa pokkharasātibrāhmaṇo sabbaññutaññāṇajālassa",
  "atk-s0101a3:9_2": "anto paviṭṭho. Atha bhagavā ayaṁ brāhmaṇo mayhaṁ ñāṇajāle paññāyati, ‘‘atthi nu khvassa",
  "atk-s0101a3:9_3": "upanissayo’’ti vīmaṁsanto sotāpattimaggassa upanissayaṁ disvā – ‘‘eso mayi etaṁ janapadaṁ",
  "atk-s0101a3:9_4": "gate lakkhaṇapariyesanatthaṁ ambaṭṭhaṁ antevāsiṁ pahiṇissati, so mayā saddhiṁ vādapaṭivādaṁ",
  "atk-s0101a3:9_5": "katvā nānappakāraṁ asabbhivākyaṁ vakkhati, tamahaṁ dametvā nibbisevanaṁ karissāmi.",
  "atk-s0101a3:9_6": "So ācariyassa kathessati, athassācariyo taṁ kathaṁ sutvā āgamma mama lakkhaṇāni pariyesissati,",
  "atk-s0101a3:9_7": "tassāhaṁ dhammaṁ desessāmi. So desanāpariyosāne sotāpattiphale patiṭṭhahissati. Desanā",
  "atk-s0101a3:9_8": "mahājanassa saphalā bhavissatī’’ti pañcabhikkhusataparivāro taṁ janapadaṁ paṭipanno.",
  "atk-s0101a3:9_9": "Tena vuttaṁ – ‘‘kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehī’’ti.",
  "atk-s0101a3:10_0": "Yena icchānaṅgalanti yena disābhāgena icchānaṅgalaṁ avasaritabbaṁ. Yasmiṁ vā padese",
  "atk-s0101a3:10_1": "icchānaṅgalaṁ. Ijjhānaṅgalantipi pāṭho. Tadavasarīti tena avasari, taṁ vā avasari.",
  "atk-s0101a3:10_2": "Tena disābhāgena gato, taṁ vā padesaṁ gatoti attho. Icchānaṅgale viharati icchānaṅgalavanasaṇḍeti",
  "atk-s0101a3:10_3": "icchānaṅgalaṁ upanissāya icchānaṅgalavanasaṇḍe sīlakhandhāvāraṁ bandhitvā samādhikontaṁ",
  "atk-s0101a3:10_4": "ussāpetvā sabbaññutaññāṇasaraṁ parivattayamāno dhammarājā yathābhirucitena vihārena viharati.",
  "atk-s0101a3:11": "Pokkharasātivatthuvaṇṇanā",
  "atk-s0101a3:12_0": "255.Tena kho pana samayenāti yena samayena bhagavā tattha viharati, tena samayena,",
  "atk-s0101a3:12_1": "tasmiṁ samayeti ayamattho. Brahmaṁ aṇatīti brāhmaṇo, mante sajjhāyatīti attho. Idameva",
  "atk-s0101a3:12_2": "hi jātibrāhmaṇānaṁ niruttivacanaṁ. Ariyā pana bāhitapāpattā brāhmaṇāti vuccanti.",
  "atk-s0101a3:12_3": "Pokkharasātīti idaṁ tassa nāmaṁ. Kasmā pokkharasātīti vuccati. Tassa kira kāyo setapokkharasadiso,",
  "atk-s0101a3:12_4": "devanagare ussāpitarajatatoraṇaṁ viya sobhati. Sīsaṁ panassa kāḷavaṇṇaṁ indanīlamaṇimayaṁ",
  "atk-s0101a3:12_5": "viya. Massupi candamaṇḍale kāḷamegharāji viya khāyati. Akkhīni nīluppalasadisāni.",
  "atk-s0101a3:12_6": "Nāsā rajatapanāḷikā viya suvaṭṭitā suparisuddhā. Hatthapādatalāni ceva mukhadvārañca",
  "atk-s0101a3:12_7": "katalākhārasaparikammaṁ viya sobhati, ativiya sobhaggappatto brāhmaṇassa attabhāvo.",
  "atk-s0101a3:12_8": "Arājake ṭhāne rājānaṁ kātuṁ yuttamimaṁ brāhmaṇaṁ. Evamesa sassiriko. Iti naṁ pokkharasadisattā",
  "atk-s0101a3:12_9": "pokkharasātīti sañjānanti.",
  "atk-s0101a3:13_0": "Ayaṁ pana kassapasammāsambuddhakāle tiṇṇaṁ vedānaṁ pāragū dasabalassa dānaṁ datvā",
  "atk-s0101a3:13_1": "dhammadesanaṁ sutvā devaloke nibbatti. So tato manussalokamāgacchanto mātukucchivāsaṁ",
  "atk-s0101a3:13_2": "jigucchitvā himavantapadese mahāsare padumagabbhe nibbatti. Tassa ca sarassa avidūre",
  "atk-s0101a3:13_3": "tāpaso paṇṇasālāya vasati. So tīre ṭhito taṁ padumaṁ disvā – ‘‘idaṁ padumaṁ avasesapadumehi",
  "atk-s0101a3:13_4": "mahantataraṁ. Pupphitakāle naṁ gahessāmī’’ti cintesi. Taṁ sattāhenāpi na pupphati.",
  "atk-s0101a3:13_5": "Tāpaso kasmā nu kho idaṁ sattāhenāpi na pupphati. Handa naṁ gahessāmīti otaritvā",
  "atk-s0101a3:13_6": "gaṇhi. Taṁ tena nāḷato chinnamattaṁyeva pupphitaṁ. Athassabbhantare suvaṇṇacuṇṇapiñjaraṁ",
  "atk-s0101a3:13_7": "viya rajatabimbakaṁ padumareṇupiñjaraṁ setavaṇṇaṁ dārakaṁ addasa. So mahāpuñño esa",
  "atk-s0101a3:13_8": "bhavissati. Handa naṁ paṭijaggāmīti paṇṇasālaṁ netvā paṭijaggitvā sattavassakālato",
  "atk-s0101a3:13_9": "paṭṭhāya tayo vede uggaṇhāpesi. Dārako tiṇṇaṁ vedānaṁ pāraṁ gantvā paṇḍito byatto",
  "atk-s0101a3:13_10": "jambudīpe aggabrāhmaṇo ahosi. So aparena samayena rañño kosalassa sippaṁ dassesi.",
  "atk-s0101a3:13_11": "Athassa sippe pasanno rājā ukkaṭṭhaṁ nāma mahānagaraṁ brahmadeyyaṁ adāsi. Iti naṁ",
  "atk-s0101a3:13_12": "pokkhare sayitattā pokkharasātīti sañjānanti.",
  "atk-s0101a3:14_0": "Ukkaṭṭhaṁ ajjhāvasatīti ukkaṭṭhanāmake nagare vasati. Abhibhavitvā vā āvasati. Tassa",
  "atk-s0101a3:14_1": "nagarassa sāmiko hutvā yāya mariyādāya tattha vasitabbaṁ, tāya mariyādāya vasi. Tassa",
  "atk-s0101a3:14_2": "kira nagarassa vatthuṁ ukkā ṭhapetvā ukkāsu jalamānāsu aggahesuṁ, tasmā taṁ ukkaṭṭhanti",
  "atk-s0101a3:14_3": "vuccati. Okkaṭṭhantipi pāṭho, soyevattho. Upasaggavasena panettha bhummatthe upayogavacanaṁ",
  "atk-s0101a3:14_4": "veditabbaṁ. Tassa anupayogattā ca sesapadesu. Tattha lakkhaṇaṁ saddasatthato pariyesitabbaṁ.",
  "atk-s0101a3:15_0": "Sattussadanti sattehi ussadaṁ, ussannaṁ bahujanaṁ ākiṇṇamanussaṁ. Posāvaniyahatthiassamoramigādianekasattasamākiṇṇañcāti",
  "atk-s0101a3:15_1": "attho. Yasmā panetaṁ nagaraṁ bahi āvijjhitvā jātena hatthiassādīnaṁ ghāsatiṇena ceva",
  "atk-s0101a3:15_2": "gehacchādanatiṇena ca sampannaṁ. Tathā dārukaṭṭhehi ceva gehasambhārakaṭṭhehi ca.",
  "atk-s0101a3:15_3": "Yasmā cassabbhantare vaṭṭacaturassādisaṇṭhānā bahū pokkharaṇiyo jalajakusumavicittāni",
  "atk-s0101a3:15_4": "ca bahūni anekāni taḷākāni udakassa niccabharitāneva honti, tasmā satiṇakaṭṭhodakanti",
  "atk-s0101a3:15_5": "vuttaṁ. Saha dhaññenāti sadhaññaṁ pubbaṇṇāparaṇṇādibhedaṁ bahudhaññasannicayanti",
  "atk-s0101a3:15_6": "attho . Ettāvatā yasmiṁ nagare brāhmaṇo setacchattaṁ ussāpetvā rājalīlāya vasati,",
  "atk-s0101a3:15_7": "tassa samiddhisampatti dīpitā hoti.",
  "atk-s0101a3:16_0": "Rājato laddhaṁ bhoggaṁ rājabhoggaṁ. Kena dinnanti ce? Raññā pasenadinā kosalena dinnaṁ.",
  "atk-s0101a3:16_1": "Rājadāyanti rañño dāyabhūtaṁ, dāyajjanti attho. Brahmadeyyanti seṭṭhadeyyaṁ, chattaṁ",
  "atk-s0101a3:16_2": "ussāpetvā rājasaṅkhepena bhuñjitabbanti attho. Atha vā rājabhogganti sabbaṁ chejjabhejjaṁ",
  "atk-s0101a3:16_3": "anusāsantena nadītitthapabbatādīsu suṅkaṁ gaṇhantena setacchattaṁ ussāpetvā raññā",
  "atk-s0101a3:16_4": "hutvā bhuñjitabbaṁ. Raññā pasenadinā kosalena dinnaṁ rājadāyanti ettha taṁ nagaraṁ",
  "atk-s0101a3:16_5": "raññā dinnattā rājadāyaṁ dāyakarājadīpanatthaṁ panassa ‘‘raññā pasenadinā kosalena",
  "atk-s0101a3:16_6": "dinna’’nti idaṁ vuttaṁ. Brahmadeyyanti seṭṭhadeyyaṁ. Yathā dinnaṁ na puna gahetabbaṁ",
  "atk-s0101a3:16_7": "hoti, nissaṭṭhaṁ pariccattaṁ. Evaṁ dinnanti attho.",
  "atk-s0101a3:17_0": "Assosīti suṇi upalabhi, sotadvārasampattavacananigghosānusārena aññāsi. Khoti avadhāraṇatthe",
  "atk-s0101a3:17_1": "padapūraṇamatte vā nipāto. Tattha avadhāraṇatthena assosi eva, nāssa koci savanantarāyo",
  "atk-s0101a3:17_2": "ahosīti ayamattho veditabbo. Padapūraṇena pana padabyañjanasiliṭṭhatāmattameva.",
  "atk-s0101a3:18_0": "Idāni yamatthaṁ brāhmaṇo pokkharasāti assosi, taṁ pakāsento – ‘‘samaṇo khalu bho",
  "atk-s0101a3:18_1": "gotamo’’tiādimāha. Tattha samitapāpattā samaṇoti veditabbo. Vuttañhetaṁ – ‘‘samitāssa",
  "atk-s0101a3:18_2": "honti pāpakā akusalā dhammā’’tiādi (ma. ni. 1.434). Bhagavā ca anuttarena ariyamaggena",
  "atk-s0101a3:18_3": "samitapāpo. Tenassa yathābhūtaguṇādhigatametaṁ nāmaṁ, yadidaṁ samaṇoti. Khalūti anussavanatthe",
  "atk-s0101a3:18_4": "nipāto. Bhoti brāhmaṇajātisamudāgataṁ ālapanamattaṁ. Vuttampi cetaṁ – ‘‘bhovādī nāma",
  "atk-s0101a3:18_5": "so hoti, sace hoti sakiñcano’’ti (dha. pa. 55). Gotamoti bhagavantaṁ gottavasena",
  "atk-s0101a3:18_6": "parikitteti. Tasmā samaṇo khalu bho gotamoti ettha samaṇo kira bho gotamagottoti",
  "atk-s0101a3:18_7": "evamattho daṭṭhabbo.",
  "atk-s0101a3:19_0": "Sakyaputtoti idaṁ pana bhagavato uccākulaparidīpanaṁ . Sakyakulā pabbajitoti saddhāpabbajitabhāvaparidīpanaṁ.",
  "atk-s0101a3:19_1": "Kenaci pārijuññena anabhibhūto aparikkhīṇaṁyeva taṁ kulaṁ pahāya saddhāya pabbajitoti",
  "atk-s0101a3:19_2": "vuttaṁ hoti. Tato paraṁ vuttatthameva. Taṁ kho panātiādi sāmaññaphale vuttameva.",
  "atk-s0101a3:19_3": "Sādhu kho panāti sundaraṁ kho pana. Atthāvahaṁ sukhāvahanti vuttaṁ hoti. Tathārūpānaṁ",
  "atk-s0101a3:19_4": "arahatanti yathārūpo so bhavaṁ gotamo, evarūpānaṁ yathābhūtaguṇādhigamena loke arahantoti",
  "atk-s0101a3:19_5": "laddhasaddhānaṁ arahataṁ. Dassanaṁ hotīti pasādasommāni akkhīni ummīletvā dassanamattampi",
  "atk-s0101a3:19_6": "sādhu hotīti, evaṁ ajjhāsayaṁ katvā.",
  "atk-s0101a3:20": "Ambaṭṭhamāṇavakathā",
  "atk-s0101a3:21_0": "256.Ajjhāyakoti idaṁ – ‘‘na dānime jhāyanti, na dānime jhāyantīti kho, vāseṭṭha,",
  "atk-s0101a3:21_1": "ajjhāyakā ajjhāyakā tveva tatiyaṁ akkharaṁ upanibbatta’’nti, evaṁ paṭhamakappikakāle",
  "atk-s0101a3:21_2": "jhānavirahitānaṁ brāhmaṇānaṁ garahavacanaṁ. Idāni pana taṁ ajjhāyatīti ajjhāyako.",
  "atk-s0101a3:21_3": "Mante parivattetīti iminā atthena pasaṁsāvacanaṁ katvā voharanti. Mante dhāretīti mantadharo.",
  "atk-s0101a3:22_0": "Tiṇṇaṁ vedānanti iruvedayajuvedasāmavedānaṁ. Oṭṭhapahatakaraṇavasena pāraṁ gatoti",
  "atk-s0101a3:22_1": "pāragū. Saha nighaṇḍunā ca keṭubhena ca sanighaṇḍukeṭubhānaṁ. Nighaṇḍūti nighaṇḍurukkhādīnaṁ",
  "atk-s0101a3:22_2": "vevacanapakāsakaṁ satthaṁ. Keṭubhanti kiriyākappavikappo kavīnaṁ upakārāvahaṁ satthaṁ.",
  "atk-s0101a3:22_3": "Saha akkharappabhedena sākkharappabhedānaṁ. Akkharappabhedoti sikkhā ca nirutti ca.",
  "atk-s0101a3:22_4": "Itihāsapañcamānanti āthabbaṇavedaṁ catutthaṁ katvā itiha āsa, itiha āsāti īdisavacanapaṭisaṁyutto",
  "atk-s0101a3:22_5": "purāṇakathāsaṅkhāto itihāso pañcamo etesanti itihāsapañcamā, tesaṁ itihāsapañcamānaṁ vedānaṁ.",
  "atk-s0101a3:23_0": "Padaṁ tadavasesañca byākaraṇaṁ adhīyati vedeti cāti padako veyyākaraṇo. Lokāyataṁ",
  "atk-s0101a3:23_1": "vuccati vitaṇḍavādasatthaṁ. Mahāpurisalakkhaṇanti mahāpurisānaṁ buddhādīnaṁ lakkhaṇadīpakaṁ",
  "atk-s0101a3:23_2": "dvādasasahassaganthapamāṇaṁ satthaṁ. Yattha soḷasasahassagāthāparimāṇā buddhamantā",
  "atk-s0101a3:23_3": "nāma ahesuṁ, yesaṁ vasena iminā lakkhaṇena samannāgatā buddhā nāma honti, iminā paccekabuddhā,",
  "atk-s0101a3:23_4": "iminā dve aggasāvakā, asīti mahāsāvakā , buddhamātā, buddhapitā, aggupaṭṭhāko, aggupaṭṭhāyikā,",
  "atk-s0101a3:23_5": "rājā cakkavattīti ayaṁ viseso paññāyati.",
  "atk-s0101a3:24_0": "Anavayoti imesu lokāyatamahāpurisalakkhaṇesu anūno paripūrakārī, avayo na hotīti",
  "atk-s0101a3:24_1": "vuttaṁ hoti. Avayo nāma yo tāni atthato ca ganthato ca sandhāretuṁ na sakkoti. Anuññātapaṭiññātoti",
  "atk-s0101a3:24_2": "anuññāto ceva paṭiññāto ca. Ācariyenassa ‘‘yaṁ ahaṁ jānāmi, taṁ tvaṁ jānāsī’’tiādinā",
  "atk-s0101a3:24_3": "anuññāto. ‘‘Āma ācariyā’’ti attanā tassa paṭivacanadānapaṭiññāya paṭiññātoti attho.",
  "atk-s0101a3:24_4": "Katarasmiṁ adhikāre? Sake ācariyake tevijjake pāvacane. Esa kira brāhmaṇo cintesi",
  "atk-s0101a3:24_5": "‘‘imasmiṁ loke ‘ahaṁ buddho, ahaṁ buddho’ti uggatassa nāmaṁ gahetvā bahū janā vicaranti.",
  "atk-s0101a3:24_6": "Tasmā na me anussavamatteneva upasaṅkamituṁ yuttaṁ. Ekaccañhi upasaṅkamantassa apakkamanampi",
  "atk-s0101a3:24_7": "garu hoti, anatthopi uppajjati. Yaṁnūnāhaṁ mama antevāsikaṁ pesetvā – ‘buddho vā,",
  "atk-s0101a3:24_8": "no vā’ti jānitvāva upasaṅkameyya’’nti, tasmā māṇavaṁ āmantetvā ayaṁ tātātiādimāha.",
  "atk-s0101a3:25": "257.Taṁ bhavantanti tassa bhoto gotamassa. Tathā santaṁ yevāti tathā satoyeva. Idhāpi hi itthambhūtākhyānatthavaseneva upayogavacanaṁ.",
  "atk-s0101a3:26_0": "258.Yathā kathaṁ panāhaṁ, bho, tanti ettha kathaṁ panāhaṁ bho taṁ bhavantaṁ gotamaṁ",
  "atk-s0101a3:26_1": "jānissāmi, yathā sakkā so ñātuṁ, tathā me ācikkhāhīti attho. Yathāti vā nipātamattamevetaṁ.",
  "atk-s0101a3:26_2": "Kathanti ayaṁ ākārapucchā. Kenākārenāhaṁ taṁ bhavantaṁ gotamaṁ jānissāmīti attho.",
  "atk-s0101a3:26_3": "Evaṁ vutte kira naṁ upajjhāyo ‘‘kiṁ tvaṁ, tāta, pathaviyaṁ ṭhito, pathaviṁ na passāmīti",
  "atk-s0101a3:26_4": "viya; candimasūriyānaṁ obhāse ṭhito, candimasūriye na passāmīti viya vadasī’’tiādīni",
  "atk-s0101a3:26_5": "vatvā jānanākāraṁ dassento āgatāni kho, tātātiādimāha.",
  "atk-s0101a3:27_0": "Tattha mantesūti vedesu. Tathāgato kira uppajjissatīti paṭikacceva suddhāvāsā devā",
  "atk-s0101a3:27_1": "vedesu lakkhaṇāni pakkhipitvā buddhamantā nāmeteti brāhmaṇaveseneva vede vācenti.",
  "atk-s0101a3:27_2": "Tadanusārena mahesakkhā sattā tathāgataṁ jānissantīti. Tena pubbe vedesu mahāpurisalakkhaṇāni",
  "atk-s0101a3:27_3": "āgacchanti. Parinibbute pana tathāgate anukkamena antaradhāyanti. Tenetarahi natthīti.",
  "atk-s0101a3:27_4": "Mahāpurisassāti paṇidhisamādānañāṇakaruṇādiguṇamahato purisassa. Dveyeva gatiyoti",
  "atk-s0101a3:27_5": "dveyeva niṭṭhā. Kāmañcāyaṁ gatisaddo ‘‘pañca kho imā, sāriputta, gatiyo’’tiādīsu",
  "atk-s0101a3:27_6": "(ma. ni. 1.153) bhavabhede vattati. ‘‘Gati migānaṁ pavana’’ntiādīsu (pari. 399) nivāsaṭṭhāne.",
  "atk-s0101a3:27_7": "‘‘Evaṁ adhimattagatimanto’’tiādīsu paññāyaṁ. ‘‘Gatigata’’ntiādīsu visaṭabhāve. Idha",
  "atk-s0101a3:27_8": "pana niṭṭhāyaṁ vattatīti veditabbo.",
  "atk-s0101a3:28_0": "Tattha kiñcāpi yehi lakkhaṇehi samannāgato rājā cakkavattī hoti, na teheva buddho",
  "atk-s0101a3:28_1": "hoti; jātisāmaññato pana tāniyeva tānīti vuccanti. Tena vuttaṁ – ‘‘yehi samannāgatassā’’ti.",
  "atk-s0101a3:28_2": "Sace agāraṁ ajjhāvasatīti yadi agāre vasati. Rājā hoti cakkavattīti catūhi acchariyadhammehi,",
  "atk-s0101a3:28_3": "saṅgahavatthūhi ca lokaṁ rañjanato rājā, cakkaratanaṁ vatteti, catūhi sampatticakkehi",
  "atk-s0101a3:28_4": "vattati, tehi ca paraṁ vatteti, parahitāya ca iriyāpathacakkānaṁ vatto etasmiṁ atthīti",
  "atk-s0101a3:28_5": "cakkavattī. Ettha ca rājāti sāmaññaṁ. Cakkavattīti visesaṁ. Dhammena caratīti dhammiko.",
  "atk-s0101a3:28_6": "Ñāyena samena vattatīti attho. Dhammena rajjaṁ labhitvā rājā jātoti dhammarājā. Parahitadhammakaraṇena",
  "atk-s0101a3:28_7": "vā dhammiko. Attahitadhammakaraṇena dhammarājā. Caturantāya issaroti cāturanto, catusamuddaantāya,",
  "atk-s0101a3:28_8": "catubbidhadīpavibhūsitāya pathaviyā issaroti attho. Ajjhattaṁ kopādipaccatthike bahiddhā",
  "atk-s0101a3:28_9": "ca sabbarājāno vijetīti vijitāvī. Janapadatthāvariyappattoti janapade dhuvabhāvaṁ",
  "atk-s0101a3:28_10": "thāvarabhāvaṁ patto, na sakkā kenaci cāletuṁ. Janapado vā tamhi thāvariyappatto anuyutto",
  "atk-s0101a3:28_11": "sakammanirato acalo asampavedhīti janapadatthāvariyappatto.",
  "atk-s0101a3:29_0": "Seyyathidanti nipāto, tassa cetāni katamānīti attho. Cakkaratanantiādīsu cakkañca,",
  "atk-s0101a3:29_1": "taṁ ratijananaṭṭhena ratanañcāti cakkaratanaṁ. Esa nayo sabbattha. Imesu pana ratanesu",
  "atk-s0101a3:29_2": "ayaṁ cakkavattirājā cakkaratanena ajitaṁ jināti, hatthiassaratanehi vijite yathāsukhaṁ",
  "atk-s0101a3:29_3": "anucarati, pariṇāyakaratanena vijitamanurakkhati, avasesehi upabhogasukhamanubhavati.",
  "atk-s0101a3:29_4": "Paṭhamena cassa ussāhasattiyogo, pacchimena mantasattiyogo, hatthiassagahapatiratanehi",
  "atk-s0101a3:29_5": "pabhusattiyogo suparipuṇṇo hoti, itthimaṇiratanehi tividhasattiyogaphalaṁ. So itthimaṇiratanehi",
  "atk-s0101a3:29_6": "bhogasukhamanubhavati, sesehi issariyasukhaṁ. Visesato cassa purimāni tīṇi adosakusalamūlajanitakammānubhāvena",
  "atk-s0101a3:29_7": "sampajjanti, majjhimāni alobhakusalamūlajanitakammānubhāvena, pacchimamekaṁ amohakusalamūlajanitakammānubhāvenāti",
  "atk-s0101a3:29_8": "veditabbaṁ. Ayamettha saṅkhepo. Vitthāro pana bojjhaṅgasaṁyutte ratanasuttassa upadesato gahetabbo.",
  "atk-s0101a3:30_0": "Parosahassanti atirekasahassaṁ. Sūrāti abhīrukajātikā. Vīraṅgarūpāti devaputtasadisakāyā.",
  "atk-s0101a3:30_1": "Evaṁ tāva eke vaṇṇayanti. Ayaṁ panettha sabbhāvo. Vīrāti uttamasūrā vuccanti, vīrānaṁ",
  "atk-s0101a3:30_2": "aṅgaṁ vīraṅgaṁ, vīrakāraṇaṁ vīriyanti vuttaṁ hoti. Vīraṅgarūpaṁ etesanti vīraṅgarūpā,",
  "atk-s0101a3:30_3": "vīriyamayasarīrā viyāti vuttaṁ hoti. Parasenappamaddanāti sace paṭimukhaṁ tiṭṭheyya",
  "atk-s0101a3:30_4": "parasenā taṁ parimaddituṁ samatthāti adhippāyo. Dhammenāti ‘‘pāṇo na hantabbo’’tiādinā",
  "atk-s0101a3:30_5": "pañcasīladhammena . Arahaṁ hoti sammāsambuddho loke vivaṭṭacchadoti ettha rāgadosamohamānadiṭṭhiavijjāduccaritachadanehi",
  "atk-s0101a3:30_6": "sattahi paṭicchanne kilesandhakāre loke taṁ chadanaṁ vivaṭṭetvā samantato sañjātāloko",
  "atk-s0101a3:30_7": "hutvā ṭhitoti vivaṭṭacchado. Tattha paṭhamena padena pūjārahatā. Dutiyena tassā hetu,",
  "atk-s0101a3:30_8": "yasmā sammāsambuddhoti, tatiyena buddhattahetubhūtā vivaṭṭacchadatā vuttāti veditabbā.",
  "atk-s0101a3:30_9": "Atha vā vivaṭṭo ca vicchado cāti vivaṭṭacchado, vaṭṭarahito chadanarahito cāti vuttaṁ",
  "atk-s0101a3:30_10": "hoti. Tena arahaṁ vaṭṭābhāvena, sammāsambuddho chadanābhāvenāti evaṁ purimapadadvayasseva",
  "atk-s0101a3:30_11": "hetudvayaṁ vuttaṁ hoti, dutiyena vesārajjena cettha purimasiddhi, paṭhamena dutiyasiddhi,",
  "atk-s0101a3:30_12": "tatiyacatutthehi tatiyasiddhi hoti. Purimañca dhammacakkhuṁ, dutiyaṁ buddhacakkhuṁ,",
  "atk-s0101a3:30_13": "tatiyaṁ samantacakkhuṁ sādhetīti veditabbaṁ. Tvaṁ mantānaṁ paṭiggahetāti iminā’ssa",
  "atk-s0101a3:30_14": "mantesu sūrabhāvaṁ janeti.",
  "atk-s0101a3:31_0": "259. Sopi tāya ācariyakathāya lakkhaṇesu vigatasammoho ekobhāsajāte viya buddhamante",
  "atk-s0101a3:31_1": "sampassamāno evaṁ bhoti āha. Tassattho – ‘yathā, bho, tvaṁ vadasi, evaṁ karissāmī’ti.",
  "atk-s0101a3:31_2": "Vaḷavārathamāruyhāti vaḷavāyuttaṁ rathaṁ abhirūhitvā. Brāhmaṇo kira yena rathena",
  "atk-s0101a3:31_3": "sayaṁ vicarati, tameva rathaṁ datvā māṇavaṁ pesesi. Māṇavāpi pokkharasātisseva antevāsikā.",
  "atk-s0101a3:31_4": "So kira tesaṁ – ‘‘ambaṭṭhena saddhiṁ gacchathā’’ti saññaṁ adāsi.",
  "atk-s0101a3:32": "Yāvatikā yānassa bhūmīti yattakaṁ sakkā hoti yānena gantuṁ, ayaṁ yānassa bhūmi nāma. Yānā paccorohitvāti ayānabhūmiṁ, dvārakoṭṭhakasamīpaṁ gantvā yānato paṭiorohitvā.",
  "atk-s0101a3:33_0": "Tena kho pana samayenāti yasmiṁ samaye ambaṭṭho ārāmaṁ pāvisi. Tasmiṁ pana samaye,",
  "atk-s0101a3:33_1": "ṭhitamajjhanhikasamaye. Kasmā pana tasmiṁ samaye caṅkamantīti? Paṇītabhojanapaccayassa",
  "atk-s0101a3:33_2": "thinamiddhassa vinodanatthaṁ, divāpadhānikā vā te. Tādisānañhi pacchābhattaṁ caṅkamitvā",
  "atk-s0101a3:33_3": "nhāyitvā sarīraṁ utuṁ gāhāpetvā nisajja samaṇadhammaṁ karontānaṁ cittaṁ ekaggaṁ hoti.",
  "atk-s0101a3:33_4": "Yena te bhikkhūti so kira – ‘‘kuhiṁ samaṇo gotamo’’ti pariveṇato pariveṇaṁ anāgantvā",
  "atk-s0101a3:33_5": "‘‘pucchitvāva pavisissāmī’’ti vilokento araññahatthī viya mahācaṅkame caṅkamamāne",
  "atk-s0101a3:33_6": "paṁsukūlike bhikkhū disvā tesaṁ santikaṁ agamāsi. Taṁ sandhāya yena te bhikkhūtiādi",
  "atk-s0101a3:33_7": "vuttaṁ. Dassanāyāti daṭṭhuṁ, passitukāmā hutvāti attho.",
  "atk-s0101a3:34_0": "260.Abhiññātakolaññoti pākaṭakulajo. Tadā kira jambudīpe ambaṭṭhakulaṁ nāma pākaṭakulamahosi",
  "atk-s0101a3:34_1": ". Abhiññātassāti rūpajātimantakulāpadesehi pākaṭassa. Agarūti abhāriko. Yo hi ambaṭṭhaṁ",
  "atk-s0101a3:34_2": "ñāpetuṁ na sakkuṇeyya, tassa tena saddhiṁ kathāsallāpo garu bhaveyya. Bhagavato pana",
  "atk-s0101a3:34_3": "tādisānaṁ māṇavānaṁ satenāpi sahassenāpi pañhaṁ puṭṭhassa vissajjane dandhāyitattaṁ",
  "atk-s0101a3:34_4": "natthīti maññamānā – ‘‘agaru kho panā’’ti cintayiṁsu. Vihāroti gandhakuṭiṁ sandhāya āhaṁsu.",
  "atk-s0101a3:35_0": "Ataramānoti aturito, saṇikaṁ padappamāṇaṭṭhāne padaṁ nikkhipanto vattaṁ katvā susammaṭṭhaṁ",
  "atk-s0101a3:35_1": "muttādalasinduvārasantharasadisaṁ vālikaṁ avināsentoti attho. Āḷindanti pamukhaṁ.",
  "atk-s0101a3:35_2": "Ukkāsitvāti ukkāsitasaddaṁ katvā. Aggaḷanti dvārakavāṭaṁ. Ākoṭehīti agganakhehi saṇikaṁ",
  "atk-s0101a3:35_3": "kuñcikacchiddasamīpe ākoṭehīti vuttaṁ hoti. Dvāraṁ kira atiupari amanussā, atiheṭṭhā",
  "atk-s0101a3:35_4": "dīghajātikā koṭenti. Tathā anākoṭetvā majjhe chiddasamīpe koṭetabbanti idaṁ dvārākoṭanavattanti dīpentā vadanti.",
  "atk-s0101a3:36_0": "261.Vivari bhagavā dvāranti na bhagavā uṭṭhāya dvāraṁ vivari. Vivariyatūti pana hatthaṁ",
  "atk-s0101a3:36_1": "pasāresi. Tato ‘‘bhagavā tumhehi anekāsu kappakoṭīsu dānaṁ dadamānehi na sahatthā",
  "atk-s0101a3:36_2": "dvāravivaraṇakammaṁ kata’’nti sayameva dvāraṁ vivaṭaṁ. Taṁ pana yasmā bhagavato manena",
  "atk-s0101a3:36_3": "vivaṭaṁ, tasmā vivari bhagavā dvāranti vattuṁ vaṭṭati.",
  "atk-s0101a3:37_0": "Bhagavatā saddhiṁ sammodiṁsūti yathā khamanīyādīni pucchanto bhagavā tehi, evaṁ tepi",
  "atk-s0101a3:37_1": "bhagavatā saddhiṁ samappavattamodā ahesuṁ. Sītodakaṁ viya uṇhodakena sammoditaṁ ekībhāvaṁ",
  "atk-s0101a3:37_2": "agamaṁsu. Yāya ca ‘‘kacci, bho gotama, khamanīyaṁ; kacci yāpanīyaṁ, kacci bhoto ca",
  "atk-s0101a3:37_3": "gotamassa sāvakānañca appābādhaṁ, appātaṅkaṁ, lahuṭṭhānaṁ, balaṁ, phāsuvihāro’’tiādikāya",
  "atk-s0101a3:37_4": "kathāya sammodiṁsu, taṁ pītipāmojjasaṅkhātasammodajananato sammodituṁ yuttabhāvato",
  "atk-s0101a3:37_5": "ca sammodanīyaṁ, atthabyañjanamadhuratāya sucirampi kālaṁ sāretuṁ nirantaraṁ pavattetuṁ",
  "atk-s0101a3:37_6": "arahabhāvato saritabbabhāvato ca sāraṇīyaṁ. Suyyamānasukhato sammodanīyaṁ, anussariyamānasukhato",
  "atk-s0101a3:37_7": "ca sāraṇīyaṁ. Tathā byañjanaparisuddhatāya sammodanīyaṁ, atthaparisuddhatāya sāraṇīyaṁ.",
  "atk-s0101a3:37_8": "Evaṁ anekehi pariyāyehi sammodanīyaṁ kathaṁ sāraṇīyaṁ vītisāretvā pariyosāpetvā niṭṭhapetvā",
  "atk-s0101a3:37_9": "ekamantaṁ nisīdiṁsu.",
  "atk-s0101a3:38_0": "Ambaṭṭhopana māṇavoti so kira bhagavato rūpasampattiyaṁ cittappasādamattampi akatvā",
  "atk-s0101a3:38_1": "‘‘dasabalaṁ apasādessāmī’’ti udare baddhasāṭakaṁ muñcitvā kaṇṭhe olambetvā ekena",
  "atk-s0101a3:38_2": "hatthena dussakaṇṇaṁ gahetvā caṅkamaṁ abhirūhitvā kālena bāhuṁ, kālena udaraṁ, kālena",
  "atk-s0101a3:38_3": "piṭṭhiṁ dassento, kālena hatthavikāraṁ, kālena bhamukavikāraṁ karonto, ‘‘kacci te",
  "atk-s0101a3:38_4": "bho, gotama, dhātusamatā, kacci bhikkhāhārena na kilamatha, akilamathākāroyeva pana",
  "atk-s0101a3:38_5": "te paññāyati; thūlāni hi te aṅgapaccaṅgāni, pāsādikattha gatagataṭṭhāne. ‘te bahujanā",
  "atk-s0101a3:38_6": "rājapabbajitoti ca buddho’ti ca uppannabahumānā paṇītaṁ ojavantamāhāraṁ denti. Passatha,",
  "atk-s0101a3:38_7": "bho, gehaṁ, cittasālā viya, dibbapāsādo viya. Imaṁ mañcaṁ passatha, bimbohanaṁ passatha,",
  "atk-s0101a3:38_8": "kiṁ evarūpe ṭhāne vasantassa samaṇadhammaṁ kātuṁ dukkara’’nti evarūpaṁ uppaṇḍanakathaṁ",
  "atk-s0101a3:38_9": "anācārabhāvasāraṇīyaṁ katheti, tena vuttaṁ – ‘‘ambaṭṭho pana māṇavo caṅkamantopi",
  "atk-s0101a3:38_10": "nisinnena bhagavatā kiñci kiñci kathaṁ sāraṇīyaṁ vītisāreti, ṭhitopi nisinnena bhagavatā",
  "atk-s0101a3:38_11": "kiñci kiñci kathaṁ sāraṇīyaṁ vītisāretī’’ti.",
  "atk-s0101a3:39_0": "262.Atha kho bhagavāti atha bhagavā – ‘‘ayaṁ māṇavo hatthaṁ pasāretvā bhavaggaṁ gahetukāmo",
  "atk-s0101a3:39_1": "viya, pādaṁ pasāretvā avīciṁ vicaritukāmo viya, mahāsamuddaṁ taritukāmo viya, sineruṁ",
  "atk-s0101a3:39_2": "ārohitukāmo viya ca aṭṭhāne vāyamati, handa, tena saddhiṁ mantemī’’ti ambaṭṭhaṁ māṇavaṁ",
  "atk-s0101a3:39_3": "etadavoca. Ācariyapācariyehīti ācariyehi ca tesaṁ ācariyehi ca.",
  "atk-s0101a3:40": "Paṭhamaibbhavādavaṇṇanā",
  "atk-s0101a3:41_0": "263.Gacchanto vāti ettha kāmaṁ tīsu iriyāpathesu brāhmaṇo ācariyabrāhmaṇena saddhiṁ",
  "atk-s0101a3:41_1": "sallapitumarahati. Ayaṁ pana māṇavo mānathaddhatāya kathāsallāpaṁ karonto cattāropi",
  "atk-s0101a3:41_2": "iriyāpathe yojessāmīti ‘‘sayāno vā hi, bho gotama, sayānenā’’ti āha.",
  "atk-s0101a3:42_0": "Tato kira taṁ bhagavā – ‘‘ambaṭṭha, gacchantassa vā gacchantena, ṭhitassa vā ṭhitena,",
  "atk-s0101a3:42_1": "nisinnassa vā nisinnenācariyena saddhiṁ kathā nāma sabbācariyesu labbhati. Tvaṁ pana",
  "atk-s0101a3:42_2": "sayāno sayānenācariyena saddhiṁ kathesi, kiṁ te ācariyo gorūpaṁ, udāhu tva’’nti āha.",
  "atk-s0101a3:42_3": "So kujjhitvā – ‘‘ye ca kho te, bho gotama, muṇḍakā’’tiādimāha. Tattha muṇḍe muṇḍāti",
  "atk-s0101a3:42_4": "samaṇe ca samaṇāti vattuṁ vaṭṭeyya. Ayaṁ pana hīḷento muṇḍakā samaṇakāti āha. Ibbhāti",
  "atk-s0101a3:42_5": "gahapatikā. Kaṇhāti kaṇhā, kāḷakāti attho. Bandhupādāpaccāti ettha bandhūti brahmā",
  "atk-s0101a3:42_6": "adhippeto. Tañhi brāhmaṇā pitāmahoti voharanti. Pādānaṁ apaccā pādāpaccā, brahmuno",
  "atk-s0101a3:42_7": "piṭṭhipādato jātāti adhippāyo. Tassa kira ayaṁ laddhi – brāhmaṇā brahmuno mukhato",
  "atk-s0101a3:42_8": "nikkhantā, khattiyā urato, vessā nābhito, suddā jāṇuto, samaṇā piṭṭhipādatoti. Evaṁ",
  "atk-s0101a3:42_9": "kathento ca panesa kiñcāpi aniyametvā katheti. Atha kho bhagavantameva vadāmīti katheti.",
  "atk-s0101a3:43_0": "Atha kho bhagavā – ‘‘ayaṁ ambaṭṭho āgatakālato paṭṭhāya mayā saddhiṁ kathayamāno",
  "atk-s0101a3:43_1": "mānameva nissāya kathesi, āsīvisaṁ gīvāyaṁ gaṇhanto viya, aggikkhandhaṁ āliṅganto",
  "atk-s0101a3:43_2": "viya, mattavāraṇaṁ soṇḍāya parāmasanto viya, attano pamāṇaṁ na jānāti. Handa naṁ",
  "atk-s0101a3:43_3": "jānāpessāmī’’ti cintetvā ‘‘atthikavato kho pana te, ambaṭṭhā’’tiādimāha. Tattha āgantvā",
  "atk-s0101a3:43_4": "kattabbakiccasaṅkhāto attho, etassa atthīti atthikaṁ, tassa māṇavassa cittaṁ. Atthikamassa",
  "atk-s0101a3:43_5": "atthīti atthikavā, tassa atthikavato tava idhāgamanaṁ ahosīti attho.",
  "atk-s0101a3:44_0": "Kho panāti nipātamattaṁ. Yāyeva kho panatthāyāti yeneva kho panatthena. Āgaccheyyāthāti",
  "atk-s0101a3:44_1": "mama vā aññesaṁ vā santikaṁ yadā kadāci āgaccheyyātha. Tameva atthanti idaṁ purisaliṅgavaseneva",
  "atk-s0101a3:44_2": "vuttaṁ. Manasi kareyyāthāti citte kareyyātha. Idaṁ vuttaṁ hoti – tvaṁ ācariyena attano",
  "atk-s0101a3:44_3": "karaṇīyena pesito, na amhākaṁ paribhavanatthāya, tasmā tameva kiccaṁ manasi karohīti.",
  "atk-s0101a3:44_4": "Evamassa aññesaṁ santikaṁ āgatānaṁ vattaṁ dassetvā mānaniggaṇhanatthaṁ ‘‘avusitavāyeva",
  "atk-s0101a3:44_5": "kho panā’’tiādimāha. Tassattho passatha bho ayaṁ ambaṭṭho māṇavo ācariyakule avusitavā",
  "atk-s0101a3:44_6": "asikkhito appassutova samāno. Vusitamānīti ‘‘ahaṁ vusitavā sikkhito bahussuto’’ti",
  "atk-s0101a3:44_7": "attānaṁ maññati. Etassa hi evaṁ pharusavacanasamudācāre kāraṇaṁ kimaññatra avusitattāti",
  "atk-s0101a3:44_8": "ācariyakule asaṁvuddhā asikkhitā appassutāyeva hi evaṁ vadantīti.",
  "atk-s0101a3:45_0": "264.Kupitoti kuddho. Anattamanoti asakamano, kiṁ pana bhagavā tassa kujjhanabhāvaṁ",
  "atk-s0101a3:45_1": "ñatvā evamāha udāhu añatvāti? Ñatvā āhāti. Kasmā ñatvā āhāti? Tassa mānanimmadanatthaṁ.",
  "atk-s0101a3:45_2": "Bhagavā hi aññāsi – ‘‘ayaṁ mayā evaṁ vutte kujjhitvā mama ñātake akkosissati. Athassāhaṁ",
  "atk-s0101a3:45_3": "yathā nāma kusalo bhisakko dosaṁ uggiletvā nīharati, evameva gottena gottaṁ, kulāpadesena",
  "atk-s0101a3:45_4": "kulāpadesaṁ , uṭṭhāpetvā bhavaggappamāṇena viya uṭṭhitaṁ mānaddhajaṁ mūle chetvā",
  "atk-s0101a3:45_5": "nipātessāmī’’ti. Khuṁsentoti ghaṭṭento. Vambhentoti hīḷento. Pāpito bhavissatīti",
  "atk-s0101a3:45_6": "caṇḍabhāvādidosaṁ pāpito bhavissati.",
  "atk-s0101a3:46_0": "Caṇḍāti mānanissitakodhayuttā. Pharusāti kharā. Lahusāti lahukā. Appakeneva tussanti",
  "atk-s0101a3:46_1": "vā dussanti vā udakapiṭṭhe alābukaṭāhaṁ viya appakeneva uplavanti. Bhassāti bahubhāṇino.",
  "atk-s0101a3:46_2": "Sakyānaṁ mukhe vivaṭe aññassa vacanokāso natthīti adhippāyeneva vadati. Samānāti",
  "atk-s0101a3:46_3": "idaṁ santāti purimapadassa vevacanaṁ. Na sakkarontīti na brāhmaṇānaṁ sundarenākārena",
  "atk-s0101a3:46_4": "karonti. Na garuṁ karontīti brāhmaṇesu gāravaṁ na karonti. Na mānentīti na manena",
  "atk-s0101a3:46_5": "piyāyanti. Na pūjentīti mālādīhi nesaṁ pūjaṁ na karonti. Na apacāyantīti abhivādanādīhi",
  "atk-s0101a3:46_6": "nesaṁ apacitikammaṁ nīcavuttiṁ na dassenti tayidanti taṁ idaṁ. Yadime sakyāti yaṁ",
  "atk-s0101a3:46_7": "ime sakyā na brāhmaṇe sakkaronti…pe… na apacāyanti, taṁ tesaṁ asakkārakaraṇādi sabbaṁ",
  "atk-s0101a3:46_8": "na yuttaṁ, nānulomanti attho.",
  "atk-s0101a3:47": "Dutiyaibbhavādavaṇṇanā",
  "atk-s0101a3:48_0": "265.Aparaddhunti aparajjhiṁsu. Ekamidāhanti ettha idanti nipātamattaṁ. Ekaṁ ahanti",
  "atk-s0101a3:48_1": "attho. Sandhāgāranti rajjaanusāsanasālā. Sakyāti abhisittarājāno . Sakyakumārāti",
  "atk-s0101a3:48_2": "anabhisittā. Uccesūti yathānurūpesu pallaṅkapīṭhakavettāsanaphalakacittattharaṇādibhedesu.",
  "atk-s0101a3:48_3": "Sañjagghantāti uppaṇḍanavasena mahāhasitaṁ hasantā. Saṁkīḷantāti hasitamatta karaṇaaṅgulisaṅghaṭṭanapāṇippahāradānādīni",
  "atk-s0101a3:48_4": "karontā. Mamaññeva maññeti evamahaṁ maññāmi, mamaññeva anuhasanti, na aññanti.",
  "atk-s0101a3:49_0": "Kasmā pana te evamakaṁsūti? Te kira ambaṭṭhassa kulavaṁsaṁ jānanti. Ayañca tasmiṁ",
  "atk-s0101a3:49_1": "samaye yāva pādantā olambetvā nivatthasāṭakassa ekena hatthena dussakaṇṇaṁ gahetvā",
  "atk-s0101a3:49_2": "khandhaṭṭhikaṁ nāmetvā mānamadena matto viya āgacchati. Tato – ‘‘passatha bho amhākaṁ",
  "atk-s0101a3:49_3": "dāsassa kaṇhāyanagottassa ambaṭṭhassa āgamanakāraṇa’’nti vadantā evamakaṁsu. Sopi",
  "atk-s0101a3:49_4": "attano kulavaṁsaṁ jānāti. Tasmā ‘‘mamaññeva maññe’’ti takkayittha.",
  "atk-s0101a3:50": "Āsanenāti ‘‘idamāsanaṁ, ettha nisīdāhī’’ti evaṁ āsanena nimantanaṁ nāma hoti, tathā na koci akāsi.",
  "atk-s0101a3:51": "Tatiyaibbhavādavaṇṇanā",
  "atk-s0101a3:52_0": "266.Laṭukikāti khettaleḍḍūnaṁ antarenivāsinī khuddakasakuṇikā. Kulāvaketi nivāsanaṭṭhāne.",
  "atk-s0101a3:52_1": "Kāmalāpinīti yadicchakabhāṇinī, yaṁ yaṁ icchati taṁ taṁ lapati, na taṁ koci haṁso",
  "atk-s0101a3:52_2": "vā koñco vā moro vā āgantvā ‘‘kiṁ tvaṁ lapasī’ti nisedheti. Abhisajjitunti kodhavasena laggituṁ.",
  "atk-s0101a3:53": "Evaṁ vutte māṇavo – ‘‘ayaṁ samaṇo gotamo attano ñātake laṭukikasadise katvā amhe haṁsakoñcamorasadise karoti, nimmāno dāni jāto’’ti maññamāno uttari cattāro vaṇṇe dasseti.",
  "atk-s0101a3:54": "Dāsiputtavādavaṇṇanā",
  "atk-s0101a3:55_0": "267.Nimmādetīti nimmadeti nimmāne karoti. Yaṁnūnāhanti yadi panāhaṁ. ‘‘Kaṇhāyanohamasmi,",
  "atk-s0101a3:55_1": "bho gotamā’’ti idaṁ kira vacanaṁ ambaṭṭho tikkhattuṁ mahāsaddena avoca. Kasmā avoca?",
  "atk-s0101a3:55_2": "Kiṁ asuddhabhāvaṁ na jānātīti? Āma jānāti. Jānantopi bhavapaṭicchannametaṁ kāraṇaṁ,",
  "atk-s0101a3:55_3": "taṁ anena na diṭṭhaṁ. Apassanto mahāsamaṇo kiṁ vakkhatīti maññamāno mānathaddhatāya",
  "atk-s0101a3:55_4": "avoca. Mātāpettikanti mātāpitūnaṁ santakaṁ. Nāmagottanti paṇṇattivasena nāmaṁ, paveṇīvasena",
  "atk-s0101a3:55_5": "gottaṁ. Anussaratoti anussarantassa kulakoṭiṁ sodhentassa. Ayyaputtāti sāmino puttā.",
  "atk-s0101a3:55_6": "Dāsiputtoti gharadāsiyāva putto. Tasmā yathā dāsena sāmino upasaṅkamitabbā, evaṁ",
  "atk-s0101a3:55_7": "anupasaṅkamantaṁ taṁ disvā sakyā anujagghiṁsūti dasseti.",
  "atk-s0101a3:56_0": "Ito paraṁ tassa dāsabhāvaṁ sakyānañca sāmibhāvaṁ pakāsetvā attano ca ambaṭṭhassa",
  "atk-s0101a3:56_1": "ca kulavaṁsaṁ āharanto sakyā kho panātiādimāha. Tattha dahantīti ṭhapenti, okkāko",
  "atk-s0101a3:56_2": "no pubbapurisoti, evaṁ karontīti attho. Tassa kira rañño kathanakāle ukkā viya mukhato",
  "atk-s0101a3:56_3": "pabhā niccharati, tasmā taṁ ‘‘okkāko’’ti sañjāniṁsūti. Pabbājesīti nīhari.",
  "atk-s0101a3:57_0": "Idāni te nāmavasena dassento – ‘‘okkāmukha’’ntiādimāha. Tatrāyaṁ anupubbī kathā –",
  "atk-s0101a3:57_1": "paṭhamakappikānaṁ kira rañño mahāsammatassa rojo nāma putto ahosi. Rojassa vararojo,",
  "atk-s0101a3:57_2": "vararojassa kalyāṇo, kalyāṇassa varakalyāṇo, varakalyāṇassa mandhātā, mandhātussa",
  "atk-s0101a3:57_3": "varamandhātā , varamandhātussa uposatho, uposathassa varo, varassa upavaro, upavarassa",
  "atk-s0101a3:57_4": "maghadevo, maghadevassa paramparāya caturāsītikhattiyasahassāni ahesuṁ. Tesaṁ pacchato",
  "atk-s0101a3:57_5": "tayo okkākavaṁsā ahesuṁ. Tesu tatiyaokkākassa pañca mahesiyo ahesuṁ – hatthā, cittā,",
  "atk-s0101a3:57_6": "jantu, jālinī, visākhāti. Ekekissā pañcapañcaitthisataparivārā. Sabbajeṭṭhāya cattāro",
  "atk-s0101a3:57_7": "puttā – okkāmukho, karakaṇḍu, hatthiniko, sinisūroti. Pañca dhītaro – piyā, suppiyā,",
  "atk-s0101a3:57_8": "ānandā, vijitā, vijitasenāti. Iti sā nava putte vijāyitvā kālamakāsi.",
  "atk-s0101a3:58_0": "Atha rājā aññaṁ dahariṁ abhirūpaṁ rājadhītaraṁ ānetvā aggamahesiṭṭhāne ṭhapesi. Sā",
  "atk-s0101a3:58_1": "jantuṁ nāma puttaṁ vijāyi. Atha naṁ pañcamadivase alaṅkaritvā rañño dassesi. Rājā",
  "atk-s0101a3:58_2": "tuṭṭho tassā varaṁ adāsi. Sā ñātakehi saddhiṁ mantetvā puttassa rajjaṁ yāci. Rājā",
  "atk-s0101a3:58_3": "– ‘‘nassa, vasali, mama puttānaṁ antarāyaṁ icchasī’’ti tajjesi. Sā punappunaṁ raho",
  "atk-s0101a3:58_4": "rājānaṁ paritosetvā – ‘‘mahārāja, musāvādo nāma na vaṭṭatī’’tiādīni vatvā yācatiyeva.",
  "atk-s0101a3:58_5": "Atha rājā putte āmantesi – ‘‘ahaṁ tātā, tumhākaṁ kaniṭṭhaṁ jantukumāraṁ disvā tassa",
  "atk-s0101a3:58_6": "mātuyā sahasā varaṁ adāsiṁ , sā puttassa rajjaṁ pariṇāmetuṁ icchati. Tumhe ṭhapetvā",
  "atk-s0101a3:58_7": "maṅgalahatthiṁ maṅgalaassaṁ maṅgalarathañca yattake icchatha, tattake hatthiassarathe",
  "atk-s0101a3:58_8": "gahetvā gacchatha. Mamaccayena āgantvā rajjaṁ kareyyāthā’’ti, aṭṭhahi amaccehi saddhiṁ uyyojesi.",
  "atk-s0101a3:59_0": "Te nānappakāraṁ roditvā kanditvā – ‘‘tāta, amhākaṁ dosaṁ khamathā’’ti rājānañceva",
  "atk-s0101a3:59_1": "rājorodhe ca khamāpetvā, ‘‘mayampi bhātūhi saddhiṁ gacchāmā’’ti rājānaṁ āpucchitvā",
  "atk-s0101a3:59_2": "nagarā nikkhantā bhaginiyo ādāya caturaṅginiyā senāya parivutā nagarā nikkhamiṁsu.",
  "atk-s0101a3:59_3": "‘‘Kumārā pituaccayena āgantvā rajjaṁ kāressanti, gacchāma ne upaṭṭhahāmā’’ti cintetvā",
  "atk-s0101a3:59_4": "bahū manussā anubandhiṁsu. Paṭhamadivase yojanamattā senā ahosi, dutiye dviyojanamattā,",
  "atk-s0101a3:59_5": "tatiye tiyojanamattā. Kumārā mantayiṁsu – ‘‘mahā balakāyo, sace mayaṁ kañci sāmantarājānaṁ",
  "atk-s0101a3:59_6": "madditvā janapadaṁ gaṇheyyāma, sopi no nappasaheyya. Kiṁ paresaṁ pīḷāya katāya, mahā",
  "atk-s0101a3:59_7": "ayaṁ jambudīpo, araññe nagaraṁ māpessāmā’’ti himavantābhimukhā gantvā nagaravatthuṁ pariyesiṁsu.",
  "atk-s0101a3:60_0": "Tasmiñca samaye amhākaṁ bodhisatto brāhmaṇamahāsālakule nibbattitvā kapilabrāhmaṇo",
  "atk-s0101a3:60_1": "nāma hutvā nikkhamma isipabbajjaṁ pabbajitvā himavantapasse pokkharaṇiyā tīre sākavanasaṇḍe",
  "atk-s0101a3:60_2": "paṇṇasālaṁ māpetvā vasati. So kira bhummajālaṁ nāma vijjaṁ jānāti, yāya uddhaṁ asītihatthe",
  "atk-s0101a3:60_3": "ākāse, heṭṭhā ca bhūmiyampi guṇadosaṁ passati. Etasmiṁ padese tiṇagumbalatā dakkhiṇāvaṭṭā",
  "atk-s0101a3:60_4": "pācīnābhimukhā jāyanti. Sīhabyagghādayo migasūkare sappabiḷārā ca maṇḍūkamūsike anubandhamānā",
  "atk-s0101a3:60_5": "taṁ padesaṁ patvā na sakkonti te anubandhituṁ. Tehi te aññadatthu santajjitā nivattantiyeva.",
  "atk-s0101a3:60_6": "So – ‘‘ayaṁ pathaviyā aggapadeso’’ti ñatvā tattha attano paṇṇasālaṁ māpesi.",
  "atk-s0101a3:61_0": "Atha te kumāre nagaravatthuṁ pariyesamāne attano vasanokāsaṁ āgate disvā pucchitvā",
  "atk-s0101a3:61_1": "taṁ pavattiṁ ñatvā tesu anukampaṁ janetvā avoca – ‘‘imasmiṁ paṇṇasālaṭṭhāne māpitaṁ",
  "atk-s0101a3:61_2": "nagaraṁ jambudīpe agganagaraṁ bhavissati. Ettha jātapurisesu ekeko purisasatampi",
  "atk-s0101a3:61_3": "purisasahassampi abhibhavituṁ sakkhissati. Ettha nagaraṁ māpetha, paṇṇasālaṭṭhāne",
  "atk-s0101a3:61_4": "rañño gharaṁ karotha. Imasmiñhi okāse ṭhatvā caṇḍālaputtopi cakkavattibalena atiseyyo’’ti.",
  "atk-s0101a3:61_5": "Nanu, bhante, ayyassa vasanokāsoti? ‘‘Mama vasanokāso’’ti mā cintayittha. Mayhaṁ",
  "atk-s0101a3:61_6": "ekapasse paṇṇasālaṁ katvā nagaraṁ māpetvā kapilavatthunti nāmaṁ karothā’’ti. Te tathā",
  "atk-s0101a3:61_7": "katvā tattha nivāsaṁ kappesuṁ.",
  "atk-s0101a3:62_0": "Athāmaccā – ‘‘ime dārakā vayappattā, sace nesaṁ pitā santike bhaveyya, so āvāhavivāhaṁ",
  "atk-s0101a3:62_1": "kareyya. Idāni pana amhākaṁ bhāro’’ti cintetvā kumārehi saddhiṁ mantayiṁsu. Kumārā",
  "atk-s0101a3:62_2": "amhākaṁ sadisā khattiyadhītaro nāma na passāma, nāpi bhaginīnaṁ sadise khattiyakumārake,",
  "atk-s0101a3:62_3": "asadisasaṁyoge ca no uppannā puttā mātito vā pitito vā aparisuddhā jātisambhedaṁ",
  "atk-s0101a3:62_4": "pāpuṇissanti. Tasmā mayaṁ bhaginīhiyeva saddhiṁ saṁvāsaṁ rocemāti. Te jātisambhedabhayena",
  "atk-s0101a3:62_5": "jeṭṭhakabhaginiṁ mātuṭṭhāne ṭhapetvā avasesāhi saṁvāsaṁ kappesuṁ.",
  "atk-s0101a3:63_0": "Tesaṁ puttehi ca dhītāhi ca vaḍḍhamānānaṁ aparena samayena jeṭṭhakabhaginiyā kuṭṭharogo",
  "atk-s0101a3:63_1": "udapādi, koviḷārapupphasadisāni gattāni ahesuṁ. Rājakumārā imāya saddhiṁ ekato nisajjaṭṭhānabhojanādīni",
  "atk-s0101a3:63_2": "karontānampi upari ayaṁ rogo saṅkamatīti cintetvā ekadivasaṁ uyyānakīḷaṁ gacchantā",
  "atk-s0101a3:63_3": "viya taṁ yāne āropetvā araññaṁ pavisitvā bhūmiyaṁ pokkharaṇiṁ khaṇāpetvā tattha khādanīyabhojanīyena",
  "atk-s0101a3:63_4": "saddhiṁ taṁ pakkhipitvā gharasaṅkhepena upari padaraṁ paṭicchādetvā paṁsuṁ datvā pakkamiṁsu.",
  "atk-s0101a3:64_0": "Tena ca samayena rāmo nāma bārāṇasirājā kuṭṭharogo nāṭakitthīhi ca orodhehi ca jigucchiyamāno",
  "atk-s0101a3:64_1": "tena saṁvegena jeṭṭhaputtassa rajjaṁ datvā araññaṁ pavisitvā tattha paṇṇasālaṁ māpetvā",
  "atk-s0101a3:64_2": "mūlaphalāni paribhuñjanto nacirasseva arogo suvaṇṇavaṇṇo hutvā ito cito ca vicaranto",
  "atk-s0101a3:64_3": "mahantaṁ susirarukkhaṁ disvā tassabbhantare soḷasahatthappamāṇaṁ okāsaṁ sodhetvā",
  "atk-s0101a3:64_4": "dvārañca vātapānañca yojetvā nisseṇiṁ bandhitvā tattha vāsaṁ kappesi. So aṅgārakaṭāhe",
  "atk-s0101a3:64_5": "aggiṁ katvā rattiṁ migasūkarādīnaṁ sadde suṇanto sayati. So – ‘‘asukasmiṁ padese",
  "atk-s0101a3:64_6": "sīho saddamakāsi, asukasmiṁ byaggho’’ti sallakkhetvā pabhāte tattha gantvā vighāsamaṁsaṁ",
  "atk-s0101a3:64_7": "ādāya pacitvā khādati.",
  "atk-s0101a3:65_0": "Athekadivasaṁ tasmiṁ paccūsasamaye aggiṁ jāletvā nisinne rājadhītāya sarīragandhena",
  "atk-s0101a3:65_1": "āgantvā byaggho tasmiṁ padese paṁsuṁ viyūhanto padare vivaramakāsi, tena ca vivarena",
  "atk-s0101a3:65_2": "sā byagghaṁ disvā bhītā vissaramakāsi. So taṁ saddaṁ sutvā – ‘‘itthisaddo eso’’ti",
  "atk-s0101a3:65_3": "ca sallakkhetvā pātova tattha gantvā – ‘‘ko etthā’’ti āha. Mātugāmo sāmīti. Kiṁ jātikāsīti?",
  "atk-s0101a3:65_4": "Okkākamahārājassa dhītā sāmīti. Nikkhamāti? Na sakkā sāmīti. Kiṁ kāraṇāti? Chavirogo",
  "atk-s0101a3:65_5": "me atthīti. So sabbaṁ pavattiṁ pucchitvā khattiyamānena anikkhamantiṁ – ‘‘ahampi",
  "atk-s0101a3:65_6": "khattiyo’’ti attano khattiyabhāvaṁ jānāpetvā nisseṇiṁ datvā uddharitvā attano vasanokāsaṁ",
  "atk-s0101a3:65_7": "netvā sayaṁ paribhuttabhesajjāniyeva datvā nacirasseva arogaṁ suvaṇṇavaṇṇaṁ katvā",
  "atk-s0101a3:65_8": "tāya saddhiṁ saṁvāsaṁ kappesi. Sā paṭhamasaṁvāseneva gabbhaṁ gaṇhitvā dve putte vijāyi,",
  "atk-s0101a3:65_9": "punapi dveti, evaṁ soḷasakkhattumpi vijāyi. Evaṁ dvattiṁsa bhātaro ahesuṁ. Te anupubbena",
  "atk-s0101a3:65_10": "vuḍḍhippatte pitā sabbasippāni sikkhāpesi.",
  "atk-s0101a3:66_0": "Athekadivasaṁ eko rāmarañño nagaravāsī vanacarako pabbate ratanāni gavesanto rājānaṁ",
  "atk-s0101a3:66_1": "disvā sañjānitvā āha – ‘‘jānāmahaṁ, deva, tumhe’’ti. Tato naṁ rājā sabbaṁ pavattiṁ",
  "atk-s0101a3:66_2": "pucchi. Tasmiṁyeva ca khaṇe te dārakā āgamiṁsu. So te disvā – ‘‘ke ime’’ti āha. ‘‘Puttā",
  "atk-s0101a3:66_3": "me’’ti ca vutte tesaṁ mātikavaṁsaṁ pucchitvā – ‘‘laddhaṁ dāni me pābhata’’nti nagaraṁ",
  "atk-s0101a3:66_4": "gantvā rañño ārocesi. So ‘pitaraṁ ānayissāmī’ti caturaṅginiyā senāya tattha gantvā",
  "atk-s0101a3:66_5": "pitaraṁ vanditvā – ‘‘rajjaṁ, deva, sampaṭicchā’’ti yāci. So – ‘‘alaṁ, tāta, na tattha",
  "atk-s0101a3:66_6": "gacchāmi, idheva me imaṁ rukkhaṁ apanetvā nagaraṁ māpehī’’ti āha. So tathā katvā",
  "atk-s0101a3:66_7": "tassa nagarassa kolarukkhaṁ apanetvā katattā kolanagaranti ca byagghapathe katattā",
  "atk-s0101a3:66_8": "byagghapathanti cāti dve nāmāni āropetvā pitaraṁ vanditvā attano nagaraṁ agamāsi.",
  "atk-s0101a3:67_0": "Tato vayappatte kumāre mātā āha – ‘‘tātā, tumhākaṁ kapilavatthuvāsino sakyā mātulā",
  "atk-s0101a3:67_1": "santi. Mātuladhītānaṁ pana vo evarūpaṁ nāma kesaggahaṇaṁ hoti, evarūpaṁ dussagahaṇaṁ.",
  "atk-s0101a3:67_2": "Yadā tā nhānatitthaṁ āgacchanti, tadā gantvā yassa yā ruccati, so taṁ gaṇhatū’’ti.",
  "atk-s0101a3:67_3": "Te tatheva gantvā tāsu nhatvā sīsaṁ sukkhāpayamānāsu yaṁ yaṁ icchiṁsu, taṁ taṁ gahetvā",
  "atk-s0101a3:67_4": "nāmaṁ sāvetvā agamiṁsu. Sakyarājāno sutvā ‘‘hotu, bhaṇe, amhākaṁ ñātakā eva te’’ti",
  "atk-s0101a3:67_5": "tuṇhī ahesuṁ. Ayaṁ sakyakoliyānaṁ uppatti. Evaṁ tesaṁ sakyakoliyānaṁ aññamaññaṁ āvāhavivāhaṁ",
  "atk-s0101a3:67_6": "karontānaṁ yāva buddhakālā anupacchinnova vaṁso āgato. Tattha bhagavā sakyavaṁsaṁ",
  "atk-s0101a3:67_7": "dassetuṁ – ‘‘te raṭṭhasmā pabbājitā himavantapasse pokkharaṇiyā tīre’’tiādimāha.",
  "atk-s0101a3:67_8": "Tattha sammantīti vasanti. Sakyā vata bhoti raṭṭhasmā pabbājitā araññe vasantāpi",
  "atk-s0101a3:67_9": "jātisambhedamakatvā kulavaṁsaṁ anurakkhituṁ sakyā, samatthā, paṭibalāti attho. Tadaggeti",
  "atk-s0101a3:67_10": "taṁ aggaṁ katvā, tato paṭṭhāyāti attho. So ca nesaṁ pubbapurisoti so okkāko rājā",
  "atk-s0101a3:67_11": "etesaṁ pubbapuriso. Natthi etesaṁ gahapativaṁsena sambhedamattampīti.",
  "atk-s0101a3:68_0": "Evaṁ sakyavaṁsaṁ pakāsetvā idāni ambaṭṭhavaṁsaṁ pakāsento – ‘‘rañño kho panā’’tiādimāha.",
  "atk-s0101a3:68_1": "Kaṇhaṁnāma janesīti kāḷavaṇṇaṁ antokucchiyaṁyeva sañjātadantaṁ parūḷhamassudāṭhikaṁ",
  "atk-s0101a3:68_2": "puttaṁ vijāyi. Pabyāhāsīti yakkho jātoti bhayena palāyitvā dvāraṁ pidhāya ṭhitesu",
  "atk-s0101a3:68_3": "gharamānusakesu ito cito ca vicaranto dhovatha mantiādīni vadanto uccāsaddamakāsi.",
  "atk-s0101a3:69_0": "268.Temāṇavakā bhagavantaṁ etadavocunti attano upārambhamocanatthāya – ‘‘etaṁ mā",
  "atk-s0101a3:69_1": "bhava’’ntiādivacanaṁ avocuṁ. Tesaṁ kira etadahosi – ‘‘ambaṭṭho amhākaṁ ācariyassa",
  "atk-s0101a3:69_2": "jeṭṭhantevāsī, sace mayaṁ evarūpe ṭhāne ekadvevacanamattampi na vakkhāma, ayaṁ no",
  "atk-s0101a3:69_3": "ācariyassa santike amhe paribhindissatī’’ti upārambhamocanatthaṁ evaṁ avocuṁ. Cittena",
  "atk-s0101a3:69_4": "panassa nimmadabhāvaṁ ākaṅkhanti. Ayaṁ kira mānanissitattā tesampi appiyova. Kalyāṇavākkaraṇoti",
  "atk-s0101a3:69_5": "madhuravacano. Asmiṁ vacaneti attanā uggahite vedattayavacane. Paṭimantetunti pucchitaṁ",
  "atk-s0101a3:69_6": "pañhaṁ paṭikathetuṁ, vissajjetunti attho. Etasmiṁ vā dāsiputtavacane. Paṭimantetunti uttaraṁ kathetuṁ.",
  "atk-s0101a3:70_0": "269.Atha kho bhagavāti atha kho bhagavā – ‘‘sace ime māṇavakā ettha nisinnā evaṁ",
  "atk-s0101a3:70_1": "uccāsaddaṁ karissanti, ayaṁ kathā pariyosānaṁ na gamissati. Handa, ne nissadde katvā",
  "atk-s0101a3:70_2": "ambaṭṭheneva saddhiṁ kathemī’’ti te māṇavake etadavoca. Tattha mantavhoti mantayatha.",
  "atk-s0101a3:70_3": "Mayā saddhiṁ paṭimantetūti mayā saha kathetu. Evaṁ vutte māṇavakā cintayiṁsu – ‘‘ambaṭṭho",
  "atk-s0101a3:70_4": "tāva dāsiputtosīti vutte puna sīsaṁ ukkhipituṁ nāsakkhi. Ayaṁ kho jāti nāma dujjānā,",
  "atk-s0101a3:70_5": "sace aññampi kiñci samaṇo gotamo ‘tvaṁ dāso’ti vakkhati, ko tena saddhiṁ aḍḍaṁ karissati.",
  "atk-s0101a3:70_6": "Ambaṭṭho attanā baddhaṁ puṭakaṁ attanāva mocetū’’ti attānaṁ parimocetvā tasseva upari",
  "atk-s0101a3:70_7": "khipantā – ‘‘sujāto ca bho gotamā’’tiādimāhaṁsu.",
  "atk-s0101a3:71_0": "270.Sahadhammikoti sahetuko sakāraṇo. Akāmā byākātabboti attanā anicchantenapi byākaritabbo,",
  "atk-s0101a3:71_1": "avassaṁ vissajjetabboti attho. Aññenavā aññaṁ paṭicarissasīti aññena vacanena aññaṁ",
  "atk-s0101a3:71_2": "vacanaṁ paṭicarissasi ajjhottharissasi, paṭicchādessasīti attho. Yo hi ‘‘kiṁ gotto",
  "atk-s0101a3:71_3": "tva’’nti evaṁ puṭṭho – ‘‘ahaṁ tayo vede jānāmī’’tiādīni vadati, ayaṁ aññena aññaṁ",
  "atk-s0101a3:71_4": "paṭicarati nāma. Pakkamissasi vāti pucchitaṁ pañhaṁ jānantova akathetukāmatāya uṭṭhāyāsanā pakkamissasi vā.",
  "atk-s0101a3:72_0": "Tuṇhīahosīti samaṇo gotamo maṁ sāmaṁyeva dāsiputtabhāvaṁ kathāpetukāmo, sāmaṁ kathite",
  "atk-s0101a3:72_1": "ca dāso nāma jātoyeva hoti. Ayaṁ pana dvatikkhattuṁ codetvā tuṇhī bhavissati, tato",
  "atk-s0101a3:72_2": "ahaṁ parivattitvā pakkamissāmīti cintetvā tuṇhī ahosi.",
  "atk-s0101a3:73_0": "271. Vajiraṁ pāṇimhi assāti vajirapāṇi. Yakkhoti na yo vā so vā yakkho, sakko devarājāti",
  "atk-s0101a3:73_1": "veditabbo. Ādittanti aggivaṇṇaṁ. Sampajjalitanti suṭṭhu pajjalitaṁ. Sajotibhūtanti",
  "atk-s0101a3:73_2": "samantato jotibhūtaṁ, ekaggijālabhūtanti attho. Ṭhito hotīti mahantaṁ sīsaṁ, kandalamakuḷasadisā",
  "atk-s0101a3:73_3": "dāṭhā bhayānakāni akkhināsādīni evaṁ virūparūpaṁ māpetvā ṭhito.",
  "atk-s0101a3:74_0": "Kasmā panesa āgatoti? Diṭṭhivissajjāpanatthaṁ. Api ca – ‘‘ahañceva kho pana dhammaṁ",
  "atk-s0101a3:74_1": "deseyyaṁ, pare ca me na ājāneyyu’’nti evaṁ dhammadesanāya appossukkabhāvaṁ āpanne",
  "atk-s0101a3:74_2": "bhagavati sakko mahābrahmunā saddhiṁ āgantvā – ‘‘bhagavā dhammaṁ desetha, tumhākaṁ",
  "atk-s0101a3:74_3": "āṇāya avattamāne mayaṁ vattāpessāma, tumhākaṁ dhammacakkaṁ hotu, amhākaṁ āṇācakka’’nti",
  "atk-s0101a3:74_4": "paṭiññaṁ akāsi. Tasmā – ‘‘ajja ambaṭṭhaṁ tāsetvā pañhaṁ vissajjāpessāmī’’ti āgato.",
  "atk-s0101a3:75_0": "Bhagavā ceva passati ambaṭṭho cāti yadi hi taṁ aññepi passeyyuṁ, taṁ kāraṇaṁ agaru",
  "atk-s0101a3:75_1": "assa, ‘‘ayaṁ samaṇo gotamo ambaṭṭhaṁ attano vāde anotarantaṁ ñatvā yakkhaṁ āvāhetvā",
  "atk-s0101a3:75_2": "dassesi, tato ambaṭṭho bhayena kathesī’’ti vadeyyuṁ. Tasmā bhagavā ceva passati ambaṭṭho",
  "atk-s0101a3:75_3": "ca. Tassa taṁ disvāva sakalasarīrato sedā mucciṁsu. Antokucchi viparivattamānā mahāravaṁ",
  "atk-s0101a3:75_4": "viravi . So ‘‘aññepi nu kho passantī’’ti olokento kassaci lomahaṁsamattampi nāddasa.",
  "atk-s0101a3:75_5": "Tato – ‘‘idaṁ bhayaṁ mameva uppannaṁ, sacāhaṁ yakkhoti vakkhāmi, ‘kiṁ tavameva akkhīni",
  "atk-s0101a3:75_6": "atthi, tvameva yakkhaṁ passasi, paṭhamaṁ yakkhaṁ adisvā samaṇena gotamena vādasaṅghaṭṭe",
  "atk-s0101a3:75_7": "pakkhittova yakkhaṁ passasī’ti vadeyyu’’nti cintetvā ‘‘na dāni me idha aññaṁ paṭisaraṇaṁ",
  "atk-s0101a3:75_8": "atthi, aññatra samaṇā gotamā’’ti maññamāno atha kho ambaṭṭho māṇavo…pe… bhagavantaṁ etadavoca.",
  "atk-s0101a3:76_0": "272.Tāṇaṁ gavesīti tāṇaṁ gavesamāno. Leṇaṁ gavesīti leṇaṁ gavesamāno. Saraṇaṁ gavesīti",
  "atk-s0101a3:76_1": "saraṇaṁ gavesamāno. Ettha ca tāyati rakkhatīti tāṇaṁ. Nilīyanti etthāti leṇaṁ. Saratīti",
  "atk-s0101a3:76_2": "saraṇaṁ, bhayaṁ hiṁsati, viddhaṁsetīti attho. Upanisīditvāti upagamma heṭṭhāsane",
  "atk-s0101a3:76_3": "nisīditvā. Bravitūti vadatu.",
  "atk-s0101a3:77": "Ambaṭṭhavaṁsakathā",
  "atk-s0101a3:78_0": "273-274.Dakkhiṇajanapadanti dakkhiṇāpathoti pākaṭaṁ. Gaṅgāya dakkhiṇato pākaṭajanapadaṁ.",
  "atk-s0101a3:78_1": "Tadā kira dakkhiṇāpathe bahū brāhmaṇatāpasā honti, so tattha gantvā ekaṁ tāpasaṁ",
  "atk-s0101a3:78_2": "vattapaṭipattiyā ārādhesi. So tassa upakāraṁ disvā āha – ‘‘ambho, purisa, mantaṁ",
  "atk-s0101a3:78_3": "te demi, yaṁ icchasi, taṁ mantaṁ gaṇhāhī’’ti. So āha – ‘‘na me ācariya, aññena mantena,",
  "atk-s0101a3:78_4": "kiccaṁ atthi, yassānubhāvena āvudhaṁ na parivattati, taṁ me mantaṁ dehī’’ti. So –",
  "atk-s0101a3:78_5": "‘‘bhadraṁ, bho’’ti tassa dhanuagamanīyaṁ ambaṭṭhaṁ nāma vijjaṁ adāsi, so taṁ vijjaṁ",
  "atk-s0101a3:78_6": "gahetvā tattheva vīmaṁsitvā – ‘‘idāni me manorathaṁ pūressāmī’’ti isivesaṁ gahetvā",
  "atk-s0101a3:78_7": "okkākassa santikaṁ gato. Tena vuttaṁ – ‘‘dakkhiṇajanapadaṁ gantvā brahmamante adhīyitvā",
  "atk-s0101a3:78_8": "rājānaṁ okkākaṁ upasaṅkamitvā’’ti.",
  "atk-s0101a3:79_0": "Ettha brahmamanteti ānubhāvasampannatāya seṭṭhamante. Ko nevaṁ’re ayaṁ mayhaṁ dāsiputtoti",
  "atk-s0101a3:79_1": "ko nu evaṁ are ayaṁ mama dāsiputto. Sotaṁ khurappanti so rājā taṁ māretukāmatāya",
  "atk-s0101a3:79_2": "sannahitaṁ saraṁ tassa mantānubhāvena neva khipituṁ na apanetuṁ sakkhi, tāvadeva",
  "atk-s0101a3:79_3": "sakalasarīre sañjātasedo bhayena vedhamāno aṭṭhāsi.",
  "atk-s0101a3:80_0": "Amaccāti mahāmaccā. Pārisajjāti itare parisāvacarā. Etadavocunti – ‘‘daṇḍakīrañño",
  "atk-s0101a3:80_1": "kisavacchatāpase aparaddhassa āvudhavuṭṭhiyā sakalaraṭṭhaṁ vinaṭṭhaṁ . Nāḷikero pañcasu",
  "atk-s0101a3:80_2": "tāpasasatesu ajjuno ca aṅgīrase aparaddho pathaviṁ bhinditvā nirayaṁ paviṭṭho’’ti",
  "atk-s0101a3:80_3": "cintayantā bhayena etaṁ sotthi, bhaddantetiādivacanaṁ avocuṁ.",
  "atk-s0101a3:81_0": "Sotthi bhavissati raññoti idaṁ vacanaṁ kaṇho ciraṁ tuṇhī hutvā tato anekappakāraṁ",
  "atk-s0101a3:81_1": "yācīyamāno – ‘‘tumhākaṁ raññā mādisassa isino khurappaṁ sannayhantena bhāriyaṁ kammaṁ",
  "atk-s0101a3:81_2": "kata’’ntiādīni ca vatvā pacchā abhāsi. Undriyissatīti bhijjissati, thusamuṭṭhi viya",
  "atk-s0101a3:81_3": "vippakiriyissatīti. Idaṁ so ‘‘janaṁ tāsessāmī’’ti musā bhaṇati. Sarasanthambhanamatteyeva",
  "atk-s0101a3:81_4": "hissa vijjāya ānubhāvo, na aññatra. Ito paresupi vacanesu eseva nayo.",
  "atk-s0101a3:82_0": "Pallomoti pannalomo. Lomahaṁsanamattampissa na bhavissati. Idaṁ kira so ‘‘sace me",
  "atk-s0101a3:82_1": "rājā taṁ dārikaṁ dassatī’’ti paṭiññaṁ kāretvā avaca. Kumāre khurappaṁ patiṭṭhapesīti",
  "atk-s0101a3:82_2": "tena ‘‘saro otaratū’’ti mante parivatti, te kumārassa nābhiyaṁ patiṭṭhapesi. Dhītaraṁ",
  "atk-s0101a3:82_3": "adāsīti sīsaṁ dhovitvā adāsaṁ bhujissaṁ katvā dhītaraṁ adāsi, uḷāre ca taṁ ṭhāne",
  "atk-s0101a3:82_4": "ṭhapesi. Mā kho tumhe māṇavakāti idaṁ pana bhagavā – ‘‘ekena pakkhena ambaṭṭho sakyānaṁ",
  "atk-s0101a3:82_5": "ñāti hotī’’ti pakāsento tassa samassāsanatthaṁ āha. Tato ambaṭṭho ghaṭasatena abhisitto",
  "atk-s0101a3:82_6": "viya passaddhadaratho hutvā samassāsetvā samaṇo gotamo maṁ ‘‘tosessāmī’’ti ekena",
  "atk-s0101a3:82_7": "pakkhena ñātiṁ karoti, khattiyo kirāhamasmī’’ti cintesi.",
  "atk-s0101a3:83": "Khattiyaseṭṭhabhāvavaṇṇanā",
  "atk-s0101a3:84_0": "275. Atha kho bhagavā – ‘‘ayaṁ ambaṭṭho khattiyosmī’’ti saññaṁ karoti, attano akhattiyabhāvaṁ",
  "atk-s0101a3:84_1": "na jānāti, handa naṁ jānāpessāmīti khattiyavaṁsaṁ dassetuṁ uttaridesanaṁ vaḍḍhento",
  "atk-s0101a3:84_2": "– ‘‘taṁ kiṁ maññasi ambaṭṭhā’’tiādimāha. Tattha idhāti imasmiṁ loke. Brāhmaṇesūti",
  "atk-s0101a3:84_3": "brāhmaṇānaṁ antare. Āsanaṁ vā udakaṁ vāti aggāsanaṁ vā aggodakaṁ vā. Saddheti matake",
  "atk-s0101a3:84_4": "uddissa katabhatte. Thālipāketi maṅgalādibhatte. Yaññeti yaññabhatte. Pāhuneti pāhunakānaṁ",
  "atk-s0101a3:84_5": "katabhatte paṇṇākārabhatte vā. Api nussāti api nu assa khattiyaputtassa. Āvaṭaṁ vā",
  "atk-s0101a3:84_6": "assa anāvaṭaṁ vāti , brāhmaṇakaññāsu nivāraṇaṁ bhaveyya vā no vā, brāhmaṇadārikaṁ",
  "atk-s0101a3:84_7": "labheyya vā na vā labheyyāti attho. Anupapannoti khattiyabhāvaṁ apatto, aparisuddhoti attho.",
  "atk-s0101a3:85_0": "276.Itthiyāvā itthiṁ karitvāti itthiyā vā itthiṁ pariyesitvā. Kismiñcideva pakaraṇeti",
  "atk-s0101a3:85_1": "kismiñcideva dose brāhmaṇānaṁ ayutte akattabbakaraṇe. Bhassapuṭenāti bhasmapuṭena,",
  "atk-s0101a3:85_2": "sīse chārikaṁ okiritvāti attho.",
  "atk-s0101a3:86_0": "277.Janetasminti janitasmiṁ, pajāyāti attho. Ye gottapaṭisārinoti ye janetasmiṁ gottaṁ",
  "atk-s0101a3:86_1": "paṭisaranti – ‘‘ahaṁ gotamo, ahaṁ kassapo’’ti, tesu loke gottapaṭisārīsu khattiyo",
  "atk-s0101a3:86_2": "seṭṭho. Anumatā mayāti mama sabbaññutaññāṇena saddhiṁ saṁsanditvā desitā mayā anuññātā.",
  "atk-s0101a3:87": "Paṭhamabhāṇavāravaṇṇanā niṭṭhitā.",
  "atk-s0101a3:88": "Vijjācaraṇakathāvaṇṇanā",
  "atk-s0101a3:89_0": "278. Imāya pana gāthāya vijjācaraṇasampannoti idaṁ padaṁ sutvā ambaṭṭho cintesi –",
  "atk-s0101a3:89_1": "‘‘vijjā nāma tayo vedā, caraṇaṁ pañca sīlāni, tayidaṁ amhākaṁyeva atthi, vijjācaraṇasampanno",
  "atk-s0101a3:89_2": "ce seṭṭho, mayameva seṭṭhā’’ti niṭṭhaṁ gantvā vijjācaraṇaṁ pucchanto – ‘‘katamaṁ",
  "atk-s0101a3:89_3": "pana taṁ, bho gotama, caraṇaṁ, katamā ca pana sā vijjā’’ti āha. Athassa bhagavā taṁ",
  "atk-s0101a3:89_4": "brāhmaṇasamaye siddhaṁ jātivādādipaṭisaṁyuttaṁ vijjācaraṇaṁ paṭikkhipitvā anuttaraṁ",
  "atk-s0101a3:89_5": "vijjācaraṇaṁ dassetukāmo – ‘‘na kho ambaṭṭhā’’tiādimāha. Tattha jātivādoti jātiṁ",
  "atk-s0101a3:89_6": "ārabbha vādo, brāhmaṇassevidaṁ vaṭṭati, na suddassātiādi vacananti attho. Esa nayo",
  "atk-s0101a3:89_7": "sabbattha. Jātivādavinibaddhāti jātivāde vinibaddhā. Esa nayo sabbattha.",
  "atk-s0101a3:90_0": "Tato ambaṭṭho – ‘‘yattha dāni mayaṁ laggissāmāti cintayimha, tato no samaṇo gotamo",
  "atk-s0101a3:90_1": "mahāvāte thusaṁ dhunanto viya dūrameva avakkhipi. Yattha pana mayaṁ na laggāma, tattha",
  "atk-s0101a3:90_2": "no niyojesi. Ayaṁ no vijjācaraṇasampadā ñātuṁ vaṭṭatī’’ti cintetvā puna vijjācaraṇasampadaṁ",
  "atk-s0101a3:90_3": "pucchi. Athassa bhagavā samudāgamato pabhuti vijjācaraṇaṁ dassetuṁ – ‘‘idha ambaṭṭha",
  "atk-s0101a3:90_4": "tathāgato’’tiādimāha.",
  "atk-s0101a3:91_0": "279. Ettha ca bhagavā caraṇapariyāpannampi tividhaṁ sīlaṁ vibhajanto ‘‘idamassa hoti",
  "atk-s0101a3:91_1": "caraṇasmi’’nti aniyyātetvā ‘‘idampissa hoti sīlasmi’’nti sīlavaseneva niyyātesi.",
  "atk-s0101a3:91_2": "Kasmā? Tassapi hi kiñci kiñci sīlaṁ atthi, tasmā caraṇavasena niyyātiyamāne ‘‘mayampi",
  "atk-s0101a3:91_3": "caraṇasampannā’’ti tattha tattheva laggeyya. Yaṁ pana tena supinepi na diṭṭhapubbaṁ,",
  "atk-s0101a3:91_4": "tasseva vasena niyyātento paṭhamaṁ jhānaṁ upasampajja viharati. Idampissa hoti caraṇasmiṁ…pe…",
  "atk-s0101a3:91_5": "catutthaṁ jhānaṁ upasampajja viharati, idampissa hoti caraṇasmintiādimāha. Ettāvatā",
  "atk-s0101a3:91_6": "aṭṭhapi samāpattiyo caraṇanti niyyātitā honti, vipassanā ñāṇato pana paṭṭhāya aṭṭhavidhāpi",
  "atk-s0101a3:91_7": "paññā vijjāti niyyātitā.",
  "atk-s0101a3:92": "Catuapāyamukhakathāvaṇṇanā",
  "atk-s0101a3:93_0": "280.Apāyamukhānīti vināsamukhāni. Anabhisambhuṇamānoti asampāpuṇanto, avisahamāno",
  "atk-s0101a3:93_1": "vā. Khārividhamādāyāti ettha khārīti araṇī kamaṇḍalu sujādayo tāpasaparikkhārā. Vidhoti",
  "atk-s0101a3:93_2": "kājo. Tasmā khāribharitaṁ kājamādāyāti attho. Ye pana khārivividhanti paṭhanti, te",
  "atk-s0101a3:93_3": "‘‘khārīti kājassa nāmaṁ, vividhanti bahukamaṇḍaluādiparikkhāra’’nti vaṇṇayanti. Pavattaphalabhojanoti",
  "atk-s0101a3:93_4": "patitaphalabhojano. Paricārakoti kappiyakaraṇapattapaṭiggahaṇapādadhovanādivattakaraṇavasena",
  "atk-s0101a3:93_5": "paricārako. Kāmañca guṇādhikopi khīṇāsavasāmaṇero puthujjanabhikkhuno vuttanayena",
  "atk-s0101a3:93_6": "paricārako hoti, ayaṁ pana na tādiso guṇavasenapi veyyāvaccakaraṇavasenapi lāmakoyeva.",
  "atk-s0101a3:94_0": "Kasmā pana tāpasapabbajjā sāsanassa vināsamukhanti vuttāti? Yasmā gacchantaṁ gacchantaṁ",
  "atk-s0101a3:94_1": "sāsanaṁ tāpasapabbajjāvasena osakkissati. Imasmiñhi sāsane pabbajitvā tisso sikkhā",
  "atk-s0101a3:94_2": "pūretuṁ asakkontaṁ lajjino sikkhākāmā – ‘‘natthi tayā saddhiṁ uposatho vā pavāraṇā",
  "atk-s0101a3:94_3": "vā saṅghakammaṁ vā’’ti jigucchitvā parivajjenti. So ‘‘dukkaraṁ khuradhārūpamaṁ sāsane",
  "atk-s0101a3:94_4": "paṭipattipūraṇaṁ dukkhaṁ, tāpasapabbajjā pana sukarā ceva bahujanasammatā cā’’ti",
  "atk-s0101a3:94_5": "vibbhamitvā tāpaso hoti. Aññe taṁ disvā – ‘‘kiṁ tayā kata’’nti pucchanti. So – ‘‘bhāriyaṁ",
  "atk-s0101a3:94_6": "tumhākaṁ sāsane kammaṁ, idha pana sachandacārino maya’’nti vadati. Sopi, yadi evaṁ",
  "atk-s0101a3:94_7": "ahampi ettheva pabbajāmīti tassa anusikkhanto tāpaso hoti. Evamaññepi aññepīti kamena",
  "atk-s0101a3:94_8": "tāpasāva bahukā honti. Tesaṁ uppannakāle sāsanaṁ osakkitaṁ nāma bhavissati. Loke",
  "atk-s0101a3:94_9": "evarūpo buddho nāma uppajji, tassa īdisaṁ nāma sāsanaṁ ahosīti sutamattameva bhavissati.",
  "atk-s0101a3:94_10": "Idaṁ sandhāya bhagavā tāpasapabbajjaṁ sāsanassa vināsamukhanti āha.",
  "atk-s0101a3:95_0": "Kudālapiṭakanti kandamūlaphalaggahaṇatthaṁ kudālañceva piṭakañca. Gāmasāmantaṁ vāti",
  "atk-s0101a3:95_1": "vijjācaraṇasampadādīni anabhisambhuṇanto, kasikammādīhi ca jīvitaṁ nipphādetuṁ dukkhanti",
  "atk-s0101a3:95_2": "maññamāno bahujanakuhāpanatthaṁ gāmasāmante vā nigamasāmante vā aggisālaṁ katvā sappiteladadhimadhuphāṇitatilataṇḍulādīhi",
  "atk-s0101a3:95_3": "ceva nānādārūhi ca homakaraṇavasena aggiṁ paricaranto acchati.",
  "atk-s0101a3:96_0": "Catudvāraṁ agāraṁ karitvāti catumukhaṁ pānāgāraṁ katvā tassa dvāre maṇḍapaṁ katvā",
  "atk-s0101a3:96_1": "tattha pānīyaṁ upaṭṭhapetvā āgatāgate pānīyena āpucchati. Yampissa addhikā kilantā",
  "atk-s0101a3:96_2": "pānīyaṁ pivitvā parituṭṭhā bhattapuṭaṁ vā taṇḍulādīni vā denti, taṁ sabbaṁ gahetvā",
  "atk-s0101a3:96_3": "ambilayāguādīni katvā bahutaraṁ āmisagahaṇatthaṁ kesañci annaṁ deti, kesañci bhattapacanabhājanādīni.",
  "atk-s0101a3:96_4": "Tehipi dinnaṁ āmisaṁ vā pubbaṇṇādīni vā gaṇhati, tāni vaḍḍhiyā payojeti. Evaṁ vaḍḍhamānavibhavo",
  "atk-s0101a3:96_5": "gomahiṁsadāsīdāsapariggahaṁ karoti, mahantaṁ kuṭumbaṁ saṇṭhapeti. Imaṁ sandhāyetaṁ",
  "atk-s0101a3:96_6": "vuttaṁ – ‘‘catudvāraṁ agāraṁ karitvā acchatī’’ti. ‘‘Tamahaṁ yathāsatti yathābalaṁ",
  "atk-s0101a3:96_7": "paṭipūjessāmī’’ti idaṁ panassa paṭipattimukhaṁ. Iminā hi mukhena so evaṁ paṭipajjatīti.",
  "atk-s0101a3:96_8": "Ettāvatā ca bhagavatā sabbāpi tāpasapabbajjā niddiṭṭhā honti.",
  "atk-s0101a3:97_0": "Kathaṁ? Aṭṭhavidhā hi tāpasā – saputtabhariyā, uñchācariyā, anaggipakkikā, asāmapākā,",
  "atk-s0101a3:97_1": "asmamuṭṭhikā, dantavakkalikā, pavattaphalabhojanā, paṇḍupalāsikāti. Tattha ye keṇiyajaṭilo",
  "atk-s0101a3:97_2": "viya kuṭumbaṁ saṇṭhapetvā vasanti, te saputtabhariyā nāma.",
  "atk-s0101a3:98": "Ye pana ‘‘saputtadārabhāvo nāma pabbajitassa ayutto’’ti lāyanamaddanaṭṭhānesu vīhimuggamāsatilādīni saṅkaḍḍhitvā pacitvā paribhuñjanti, te uñchācariyā nāma.",
  "atk-s0101a3:99": "Ye ‘‘khalena khalaṁ vicaritvā vīhiṁ āharitvā koṭṭetvā paribhuñjanaṁ nāma ayutta’’nti gāmanigamesu taṇḍulabhikkhaṁ gahetvā pacitvā paribhuñjanti, te anaggipakkikā nāma.",
  "atk-s0101a3:100": "Ye pana ‘‘kiṁ pabbajitassa sāmapākenā’’ti gāmaṁ pavisitvā pakkabhikkhameva gaṇhanti , te asāmapākā nāma.",
  "atk-s0101a3:101": "Ye ‘‘divase divase bhikkhāpariyeṭṭhi nāma dukkhā pabbajitassā’’ti muṭṭhipāsāṇena ambāṭakādīnaṁ rukkhānaṁ tacaṁ koṭṭetvā khādanti, te asmamuṭṭhikā nāma.",
  "atk-s0101a3:102": "Ye pana ‘‘pāsāṇena tacaṁ koṭṭetvā vicaraṇaṁ nāma dukkha’’nti danteheva ubbāṭetvā khādanti, te dantavakkalikā nāma.",
  "atk-s0101a3:103": "Ye ‘‘dantehi ubbāṭetvā khādanaṁ nāma dukkhaṁ pabbajitassā’’ti leḍḍudaṇḍādīhi paharitvā patitāni phalāni paribhuñjanti, te pavattaphalabhojanā nāma.",
  "atk-s0101a3:104": "Ye pana ‘‘leḍḍudaṇḍādīhi pātetvā paribhogo nāma asāruppo pabbajitassā’’ti sayaṁ patitāneva pupphaphalapaṇḍupalāsādīni khādantā yāpenti, te paṇḍupalāsikā nāma.",
  "atk-s0101a3:105_0": "Te tividhā – ukkaṭṭhamajjhimamudukavasena. Tattha ye nisinnaṭṭhānato anuṭṭhāya hatthena",
  "atk-s0101a3:105_1": "pāpuṇanaṭṭhāneva patitaṁ gahetvā khādanti, te ukkaṭṭhā. Ye ekarukkhato aññaṁ rukkhaṁ",
  "atk-s0101a3:105_2": "na gacchanti, te majjhimā. Ye taṁ taṁ rukkhamūlaṁ gantvā pariyesitvā khādanti, te mudukā.",
  "atk-s0101a3:106_0": "Imā pana aṭṭhapi tāpasapabbajjā imāhi catūhiyeva saṅgahaṁ gacchanti. Kathaṁ? Etāsu",
  "atk-s0101a3:106_1": "hi saputtabhariyā ca uñchācariyā ca agāraṁ bhajanti. Anaggipakkikā ca asāmapākā ca",
  "atk-s0101a3:106_2": "agyāgāraṁ bhajanti. Asmamuṭṭhikā ca dantavakkalikā ca kandamūlaphalabhojanaṁ bhajanti.",
  "atk-s0101a3:106_3": "Pavattaphalabhojanā ca paṇḍupalāsikā ca pavattaphalabhojanaṁ bhajanti. Tena vuttaṁ",
  "atk-s0101a3:106_4": "– ‘‘ettāvatā ca bhagavatā sabbāpi tāpasapabbajjā niddiṭṭhā hontī’’ti.",
  "atk-s0101a3:107_0": "281-282. Idāni bhagavā sācariyakassa ambaṭṭhassa vijjācaraṇasampadāya apāyamukhampi",
  "atk-s0101a3:107_1": "appattabhāvaṁ dassetuṁ taṁ kiṁ maññasi ambaṭṭhātiādimāha. Taṁ uttānatthameva. Attanā",
  "atk-s0101a3:107_2": "āpāyikopi aparipūramānoti attanā vijjācaraṇasampadāya āpāyikenāpi aparipūramānena.",
  "atk-s0101a3:108": "Pubbakaisibhāvānuyogavaṇṇanā",
  "atk-s0101a3:109_0": "283.Dattikanti dinnakaṁ. Sammukhībhāvampi na dadātīti kasmā na dadāti? So kira sammukhā",
  "atk-s0101a3:109_1": "āvaṭṭaniṁ nāma vijjaṁ jānāti. Yadā rājā mahārahena alaṅkārena alaṅkato hoti, tadā",
  "atk-s0101a3:109_2": "rañño samīpe ṭhatvā tassa alaṅkārassa nāmaṁ gaṇhati. Tassa rājā nāme gahite na demīti",
  "atk-s0101a3:109_3": "vattuṁ na sakkoti. Datvā puna chaṇadivase alaṅkāraṁ āharathāti vatvā, natthi, deva,",
  "atk-s0101a3:109_4": "tumhehi brāhmaṇassa dinnoti vutto, ‘‘kasmā me dinno’’ti pucchi. Te amaccā ‘so brāhmaṇo",
  "atk-s0101a3:109_5": "sammukhā āvaṭṭanimāyaṁ jānāti. Tāya tumhe āvaṭṭetvā gahetvā gacchatī’ti āhaṁsu. Apare",
  "atk-s0101a3:109_6": "raññā saha tassa atisahāyabhāvaṁ asahantā āhaṁsu – ‘‘deva, etassa brāhmaṇassa sarīre",
  "atk-s0101a3:109_7": "saṅkhaphalitakuṭṭhaṁ nāma atthi. Tumhe etaṁ disvāva āliṅgatha parāmasatha, idañca",
  "atk-s0101a3:109_8": "kuṭṭhaṁ nāma kāyasaṁsaggavasena anugacchati, mā evaṁ karothā’’ti. Tato paṭṭhāya tassa",
  "atk-s0101a3:109_9": "rājā sammukhībhāvaṁ na deti.",
  "atk-s0101a3:110_0": "Yasmā pana so brāhmaṇo paṇḍito khattavijjāya kusalo, tena saha mantetvā katakammaṁ",
  "atk-s0101a3:110_1": "nāma na virujjhati, tasmā sāṇipākārassa anto ṭhatvā bahi ṭhitena tena saddhiṁ manteti.",
  "atk-s0101a3:110_2": "Taṁ sandhāya vuttaṁ ‘‘tiro dussantena mantetī’’ti. Tattha tirodussantenāti tirodussena.",
  "atk-s0101a3:110_3": "Ayameva vā pāṭho. Dhammikanti anavajjaṁ. Payātanti abhiharitvā dinnaṁ. Kathaṁ tassa",
  "atk-s0101a3:110_4": "rājāti yassa rañño brāhmaṇo īdisaṁ bhikkhaṁ paṭiggaṇheyya, kathaṁ tassa brāhmaṇassa",
  "atk-s0101a3:110_5": "so rājā sammukhībhāvampi na dadeyya. Ayaṁ pana adinnakaṁ māyāya gaṇhati, tenassa",
  "atk-s0101a3:110_6": "sammukhībhāvaṁ rājā na detīti niṭṭhamettha gantabbanti ayamettha adhippāyo. ‘‘Idaṁ",
  "atk-s0101a3:110_7": "pana kāraṇaṁ ṭhapetvā rājānañceva brāhmaṇañca na añño koci jānāti. Tadetaṁ evaṁ rahassampi",
  "atk-s0101a3:110_8": "paṭicchannampi addhā sabbaññū samaṇo gotamoti niṭṭhaṁ gamissatī’’ti bhagavā pakāsesi.",
  "atk-s0101a3:111_0": "284. Idāni ayañca ambaṭṭho, ācariyo cassa mante nissāya atimānino. Tena tesaṁ mantanissitamānanimmadanatthaṁ",
  "atk-s0101a3:111_1": "uttari desanaṁ vaḍḍhento taṁ kiṁ maññasi, ambaṭṭha, idha rājātiādimāha. Tattha rathūpatthareti",
  "atk-s0101a3:111_2": "rathamhi rañño ṭhānatthaṁ attharitvā sajjitapadese. Uggehi vāti uggatuggatehi vā",
  "atk-s0101a3:111_3": "amaccehi. Rājaññehīti anabhisittakumārehi. Kiñcideva mantananti asukasmiṁ dese taḷākaṁ",
  "atk-s0101a3:111_4": "vā mātikaṁ vā kātuṁ vaṭṭati, asukasmiṁ gāmaṁ vā nigamaṁ vā nagaraṁ vā nivesetunti",
  "atk-s0101a3:111_5": "evarūpaṁ pākaṭamantanaṁ. Tadeva mantananti yaṁ raññā mantitaṁ tadeva. Tādisehiyeva",
  "atk-s0101a3:111_6": "sīsukkhepabhamukkhepādīhi ākārehi manteyya. Rājabhaṇitanti yathā raññā bhaṇitaṁ,",
  "atk-s0101a3:111_7": "tassatthassa sādhanasamatthaṁ. Sopi tassatthassa sādhanasamatthameva bhaṇitaṁ bhaṇatīti attho.",
  "atk-s0101a3:112_0": "285.Pavattāroti pavattayitāro. Yesanti yesaṁ santakaṁ. Mantapadanti vedasaṅkhātaṁ",
  "atk-s0101a3:112_1": "mantameva . Gītanti aṭṭhakādīhi dasahi porāṇakabrāhmaṇehi sarasampattivasena sajjhāyitaṁ.",
  "atk-s0101a3:112_2": "Pavuttanti aññesaṁ vuttaṁ, vācitanti attho. Samihitanti samupabyūḷhaṁ rāsikataṁ,",
  "atk-s0101a3:112_3": "piṇḍaṁ katvā ṭhapitanti attho. Tadanugāyantīti etarahi brāhmaṇā taṁ tehi pubbe gītaṁ",
  "atk-s0101a3:112_4": "anugāyanti anusajjhāyanti. Tadanubhāsantīti taṁ anubhāsanti, idaṁ purimasseva vevacanaṁ.",
  "atk-s0101a3:112_5": "Bhāsitamanubhāsantīti tehi bhāsitaṁ sajjhāyitaṁ anusajjhāyanti. Vācitamanuvācentīti",
  "atk-s0101a3:112_6": "tehi aññesaṁ vācitaṁ anuvācenti.",
  "atk-s0101a3:113_0": "Seyyathidanti te katamehi attho. Aṭṭhakotiādīni tesaṁ nāmāni. Te kira dibbena cakkhunā",
  "atk-s0101a3:113_1": "oloketvā parūpaghātaṁ akatvā kassapasammāsambuddhassa bhagavato pāvacanena saha saṁsanditvā",
  "atk-s0101a3:113_2": "mante ganthiṁsu. Aparāpare pana brāhmaṇā pāṇātipātādīni pakkhipitvā tayo vede bhinditvā",
  "atk-s0101a3:113_3": "buddhavacanena saddhiṁ viruddhe akaṁsu. Netaṁṭhānaṁ vijjatīti yena tvaṁ isi bhaveyyāsi,",
  "atk-s0101a3:113_4": "etaṁ kāraṇaṁ na vijjati. Idha bhagavā yasmā – ‘‘esa pucchiyamānopi, attano avattharaṇabhāvaṁ",
  "atk-s0101a3:113_5": "ñatvā paṭivacanaṁ na dassatī’’ti jānāti, tasmā paṭiññaṁ agahetvāva taṁ isibhāvaṁ paṭikkhipi.",
  "atk-s0101a3:114_0": "286. Idāni yasmā te porāṇā dasa brāhmaṇā nirāmagandhā anitthigandhā rajojalladharā",
  "atk-s0101a3:114_1": "brahmacārino araññāyatane pabbatapādesu vanamūlaphalāhārā vasiṁsu. Yadā katthaci",
  "atk-s0101a3:114_2": "gantukāmā honti, iddhiyā ākāseneva gacchanti, natthi tesaṁ yānena kiccaṁ. Sabbadisāsu",
  "atk-s0101a3:114_3": "ca nesaṁ mettādibrahmavihārabhāvanāva ārakkhā hoti, natthi tesaṁ pākārapurisaguttīhi",
  "atk-s0101a3:114_4": "attho. Iminā ca ambaṭṭhena sutapubbā tesaṁ paṭipatti; tasmā imassa sācariyakassa",
  "atk-s0101a3:114_5": "tesaṁ paṭipattito ārakabhāvaṁ dassetuṁ – ‘‘taṁ kiṁ maññasi, ambaṭṭhā’’tiādimāha.",
  "atk-s0101a3:115_0": "Tattha vicitakāḷakanti vicinitvā apanītakāḷakaṁ. Veṭhakanatapassāhīti dussapaṭṭadussaveṇi",
  "atk-s0101a3:115_1": "ādīhi veṭhakehi namitaphāsukāhi. Kuttavālehīti sobhākaraṇatthaṁ kappetuṁ, yuttaṭṭhānesu",
  "atk-s0101a3:115_2": "kappitavālehi. Ettha ca vaḷavānaṁyeva vālā kappitā, na rathānaṁ, vaḷavapayuttattā",
  "atk-s0101a3:115_3": "pana rathāpi ‘‘kuttavālā’’ti vuttā. Ukkiṇṇaparikhāsūti khataparikhāsu. Okkhittapalighāsūti",
  "atk-s0101a3:115_4": "ṭhapitapalighāsu. Nagarūpakārikāsūti ettha upakārikāti paresaṁ ārohanivāraṇatthaṁ",
  "atk-s0101a3:115_5": "samantā nagaraṁ pākārassa adhobhāge katasudhākammaṁ vuccati. Idha pana tāhi upakārikāhi",
  "atk-s0101a3:115_6": "yuttāni nagarāneva ‘‘nagarūpakārikāyo’’ti adhippetāni. Rakkhāpentīti tādisesu nagaresu",
  "atk-s0101a3:115_7": "vasantāpi attānaṁ rakkhāpenti. Kaṅkhāti ‘‘sabbaññū, na sabbaññū’’ti evaṁ saṁsayo.",
  "atk-s0101a3:115_8": "Vimatīti tasseva vevacanaṁ, virūpā mati, vinicchinituṁ asamatthāti attho. Idaṁ bhagavā",
  "atk-s0101a3:115_9": "‘‘ambaṭṭhassa iminā attabhāvena maggapātubhāvo natthi, kevalaṁ divaso vītivattati,",
  "atk-s0101a3:115_10": "ayaṁ kho pana lakkhaṇapariyesanatthaṁ āgato, tampi kiccaṁ nassarati. Handassa satijananatthaṁ nayaṁ demī’’ti āha.",
  "atk-s0101a3:116": "Dvelakkhaṇadassanavaṇṇanā",
  "atk-s0101a3:117_0": "287. Evaṁ vatvā pana yasmā buddhānaṁ nisinnānaṁ vā nipannānaṁ vā koci lakkhaṇaṁ pariyesituṁ",
  "atk-s0101a3:117_1": "na sakkoti, ṭhitānaṁ pana caṅkamantānaṁ vā sakkoti. Āciṇṇañcetaṁ buddhānaṁ lakkhaṇapariyesanatthaṁ",
  "atk-s0101a3:117_2": "āgatabhāvaṁ ñatvā uṭṭhāyāsanā caṅkamādhiṭṭhānaṁ nāma, tena bhagavā uṭṭhāyāsanā bahi",
  "atk-s0101a3:117_3": "nikkhanto. Tasmā atha kho bhagavātiādi vuttaṁ.",
  "atk-s0101a3:118_0": "Samannesīti gavesi, ekaṁ dveti vā gaṇayanto samānayi. Yebhuyyenāti pāyena, bahukāni",
  "atk-s0101a3:118_1": "addasa, appāni na addasāti attho. Tato yāni na addasa tesaṁ dīpanatthaṁ vuttaṁ –",
  "atk-s0101a3:118_2": "‘‘ṭhapetvā dve’’ti. Kaṅkhatīti ‘‘aho vata passeyya’’nti patthanaṁ uppādeti. Vicikicchatīti",
  "atk-s0101a3:118_3": "tato tato tāni vicinanto kicchati na sakkoti daṭṭhuṁ. Nādhimuccatīti tāya vicikicchāya",
  "atk-s0101a3:118_4": "sanniṭṭhānaṁ na gacchati. Na sampasīdatīti tato – ‘‘paripuṇṇalakkhaṇo aya’’nti bhagavati",
  "atk-s0101a3:118_5": "pasādaṁ nāpajjati. Kaṅkhāya vā dubbalā vimati vuttā, vicikicchāya majjhimā, anadhimuccanatāya",
  "atk-s0101a3:118_6": "balavatī, asampasādena tehi tīhi dhammehi cittassa kālusiyabhāvo. Kosohiteti vatthikosena",
  "atk-s0101a3:118_7": "paṭicchanne. Vatthaguyheti aṅgajāte bhagavato hi varavāraṇasseva kosohitaṁ vatthaguyhaṁ",
  "atk-s0101a3:118_8": "suvaṇṇavaṇṇaṁ padumagabbhasamānaṁ. Taṁ so vatthapaṭicchannattā apassanto, antomukhagatāya",
  "atk-s0101a3:118_9": "ca jivhāya pahūtabhāvaṁ asallakkhento tesu dvīsu lakkhaṇesu kaṅkhī ahosi vicikicchī.",
  "atk-s0101a3:119_0": "288.Tathārūpanti taṁ rūpaṁ. Kimettha aññena vattabbaṁ? Vuttametaṁ nāgasenatthereneva",
  "atk-s0101a3:119_1": "milindaraññā puṭṭhena – ‘‘dukkaraṁ, bhante, nāgasena, bhagavatā katanti. Kiṁ mahārājāti?",
  "atk-s0101a3:119_2": "Mahājanena hirikaraṇokāsaṁ brahmāyu brāhmaṇassa ca antevāsi uttarassa ca, bāvarissa",
  "atk-s0101a3:119_3": "antevāsīnaṁ soḷasabrāhmaṇānañca , selassa brāhmaṇassa ca antevāsīnaṁ tisatamāṇavānañca",
  "atk-s0101a3:119_4": "dassesi, bhanteti. Na, mahārāja, bhagavā guyhaṁ dassesi. Chāyaṁ bhagavā dassesi.",
  "atk-s0101a3:119_5": "Iddhiyā abhisaṅkharitvā nivāsananivatthaṁ kāyabandhanabaddhaṁ cīvarapārutaṁ chāyārūpakamattaṁ",
  "atk-s0101a3:119_6": "dassesi mahārājāti. Chāyaṁ diṭṭhe sati diṭṭhaṁyeva nanu, bhanteti? Tiṭṭhatetaṁ, mahārāja,",
  "atk-s0101a3:119_7": "hadayarūpaṁ disvā bujjhanakasatto bhaveyya, hadayamaṁsaṁ nīharitvā dasseyya sammāsambuddhoti.",
  "atk-s0101a3:119_8": "Kallosi, bhante, nāgasenā’’ti.",
  "atk-s0101a3:120_0": "Ninnāmetvāti nīharitvā. Anumasīti kathinasūciṁ viya katvā anumajji, tathākaraṇena",
  "atk-s0101a3:120_1": "cettha mudubhāvo, kaṇṇasotānumasanena dīghabhāvo, nāsikasotānumasanena tanubhāvo,",
  "atk-s0101a3:120_2": "nalāṭacchādanena puthulabhāvo pakāsitoti veditabbo.",
  "atk-s0101a3:121": "289.Paṭimānentoti āgamento, āgamanamassa patthento udikkhantoti attho.",
  "atk-s0101a3:122": "290.Kathāsallāpoti kathā ca sallāpo ca, kathanaṁ paṭikathananti attho.",
  "atk-s0101a3:123_0": "291.Aho vatāti garahavacanametaṁ. Reti idaṁ hīḷanavasena āmantanaṁ. Paṇḍitakāti tameva",
  "atk-s0101a3:123_1": "jigucchanto āha. Sesapadadvayepi eseva nayo. Evarūpena kira bho puriso atthacarakenāti",
  "atk-s0101a3:123_2": "idaṁ yādiso tvaṁ, edise atthacarake hitakārake sati puriso nirayaṁyeva gaccheyya,",
  "atk-s0101a3:123_3": "na aññatrāti imamatthaṁ sandhāya vadati. Āsajja āsajjāti ghaṭṭetvā ghaṭṭetvā. Amhepi",
  "atk-s0101a3:123_4": "evaṁ upaneyya upaneyyāti brāhmaṇo kho pana ambaṭṭha pokkharasātītiādīni vatvā evaṁ",
  "atk-s0101a3:123_5": "upanetvā upanetvā paṭicchannaṁ kāraṇaṁ āvikaritvā suṭṭhu dāsādibhāvaṁ āropetvā avaca,",
  "atk-s0101a3:123_6": "tayā amhe akkosāpitāti adhippāyo. Padasāyeva pavattesīti pādena paharitvā bhūmiyaṁ",
  "atk-s0101a3:123_7": "pātesi. Yañca so pubbe ācariyena saddhiṁ rathaṁ āruhitvā sārathi hutvā agamāsi ,",
  "atk-s0101a3:123_8": "tampissa ṭhānaṁ acchinditvā rathassa purato padasā yevassa gamanaṁ akāsi.",
  "atk-s0101a3:124": "Pokkharasātibuddhūpasaṅkamanavaṇṇanā",
  "atk-s0101a3:125_0": "292-296.Ativikāloti suṭṭhu vikālo, sammodanīyakathāyapi kālo natthi. Āgamā nu khvidha",
  "atk-s0101a3:125_1": "bhoti āgamā nu kho idha bho. Adhivāsetūti sampaṭicchatu. Ajjatanāyāti yaṁ me tumhesu",
  "atk-s0101a3:125_2": "kāraṁ karoto ajja bhavissati puññañca pītipāmojjañca tadatthāya. Adhivāsesi bhagavā",
  "atk-s0101a3:125_3": "tuṇhībhāvenāti bhagavā kāyaṅgaṁ vā vācaṅgaṁ vā acopetvā abbhantareyeva khantiṁ dhārento",
  "atk-s0101a3:125_4": "tuṇhībhāvena adhivāsesi. Brāhmaṇassa anuggahaṇatthaṁ manasāva sampaṭicchīti vuttaṁ hoti.",
  "atk-s0101a3:126_0": "297.Paṇītenāti uttamena. Sahatthāti sahatthena. Santappesīti suṭṭhu tappesi paripuṇṇaṁ",
  "atk-s0101a3:126_1": "suhitaṁ yāvadatthaṁ akāsi. Sampavāresīti suṭṭhu pavāresi, alaṁ alanti hatthasaññāya",
  "atk-s0101a3:126_2": "paṭikkhipāpesi. Bhuttāvinti bhuttavantaṁ. Onītapattapāṇinti pattato onītapāṇiṁ, apanītahatthanti",
  "atk-s0101a3:126_3": "vuttaṁ hoti. Onittapattapāṇintipi pāṭho. Tassattho – onittaṁ nānābhūtaṁ vinābhūtaṁ",
  "atk-s0101a3:126_4": "pattaṁ pāṇito assāti onittapattapāṇi, taṁ onittapattapāṇiṁ. Hatthe ca pattañca dhovitvā",
  "atk-s0101a3:126_5": "ekamante pattaṁ nikkhipitvā nisinnanti attho. Ekamantaṁ nisīdīti bhagavantaṁ evaṁ",
  "atk-s0101a3:126_6": "bhūtaṁ ñatvā ekasmiṁ okāse nisīdīti attho.",
  "atk-s0101a3:127_0": "298.Anupubbiṁ kathanti anupaṭipāṭikathaṁ. Ānupubbikathā nāma dānānantaraṁ sīlaṁ,",
  "atk-s0101a3:127_1": "sīlānantaraṁ saggo, saggānantaraṁ maggoti etesaṁ atthānaṁ dīpanakathā. Teneva – ‘‘seyyathidaṁ",
  "atk-s0101a3:127_2": "dānakatha’’ntiādimāha. Okāranti avakāraṁ lāmakabhāvaṁ. Sāmukkaṁsikāti sāmaṁ ukkaṁsikā,",
  "atk-s0101a3:127_3": "attanāyeva uddharitvā gahitā, sayambhūñāṇena diṭṭhā, asādhāraṇā aññesanti attho.",
  "atk-s0101a3:127_4": "Kā pana sāti? Ariyasaccadesanā. Tenevāha – ‘‘dukkhaṁ, samudayaṁ, nirodhaṁ, magga’’nti.",
  "atk-s0101a3:127_5": "Dhammacakkhunti ettha sotāpattimaggo adhippeto. Tassa uppattiākāradassanatthaṁ –",
  "atk-s0101a3:127_6": "‘‘yaṁ kiñci samudayadhammaṁ, sabbaṁ taṁ nirodhadhamma’’nti āha. Tañhi nirodhaṁ ārammaṇaṁ",
  "atk-s0101a3:127_7": "katvā kiccavasena evaṁ sabbasaṅkhataṁ paṭivijjhantaṁ uppajjati.",
  "atk-s0101a3:128": "Pokkharasātiupāsakattapaṭivedanāvaṇṇanā",
  "atk-s0101a3:129_0": "299. Diṭṭho ariyasaccadhammo etenāti diṭṭhadhammo. Esa nayo sesapadesupi. Tiṇṇā vicikicchā",
  "atk-s0101a3:129_1": "anenāti tiṇṇavicikiccho. Vigatā kathaṁkathā assāti vigatakathaṁkatho. Vesārajjappattoti",
  "atk-s0101a3:129_2": "visāradabhāvaṁ patto. Kattha? Satthusāsane. Nāssa paro paccayo, na parassa saddhāya",
  "atk-s0101a3:129_3": "ettha vattatīti aparappaccayo. Sesaṁ sabbattha vuttanayattā uttānatthattā ca pākaṭamevāti.",
  "atk-s0101a3:130": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a3:131": "Ambaṭṭhasuttavaṇṇanā niṭṭhitā."
}