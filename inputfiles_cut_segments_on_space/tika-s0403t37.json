{
  "tika-s0403t37:0": "5. Mahāyaññavaggo",
  "tika-s0403t37:1": "1. Sattaviññāṇaṭṭhitisuttavaṇṇanā",
  "tika-s0403t37:2_0": "44. Pañcamassa paṭhame yasmā nidassanatthe nipāto tasmā seyyathāpi manussāti yathā",
  "tika-s0403t37:2_1": "manussāti vuttaṁ hoti. Viseso hotiyeva satipi bāhirassa kāraṇassa abhede ajjhattikassa",
  "tika-s0403t37:2_2": "bhinnattā. Nānattaṁ kāye etesaṁ, nānatto vā kāyo etesanti nānattakāyā. Iminā nayena",
  "tika-s0403t37:2_3": "sesapadesupi attho veditabbo. Nesanti manussānaṁ. Nānattā saññā etesaṁ atthīti nānattasaññino.",
  "tika-s0403t37:2_4": "Sukhasamussayato vinipāto etesaṁ atthīti vinipātikā satipi devabhāve dibbasampattiyā",
  "tika-s0403t37:2_5": "abhāvato. Apāyesu vā gato natthi nipāto etesanti vinipātikā. Tenāha “catuapāyavinimuttā”ti.",
  "tika-s0403t37:2_6": "Piyaṅkaramātādīnaṁ viyāti piyaṅkaramātā kira yakkhinī paccūsasamaye anuruddhattherassa",
  "tika-s0403t37:2_7": "dhammaṁ sajjhāyato sutvā –",
  "tika-s0403t37:3": "“Mā saddamakarī piyaṅkara, bhikkhu dhammapadāni bhāsati;",
  "tika-s0403t37:4": "Api dhammapadaṁ vijāniya, paṭipajjema hitāya no siyā.",
  "tika-s0403t37:5": "“Pāṇesu ca saṁyamāmase, sampajānamusā na bhaṇāmase;",
  "tika-s0403t37:6": "Sikkhema susīlyamattano, api muccema pisācayoniyā”ti. –",
  "tika-s0403t37:7": "Evaṁ puttakaṁ saññāpetvā taṁ divasaṁ sotāpattiphalaṁ pattā. Uttaramātā pana bhagavato dhammaṁ sutvāva sotāpannā jātā.",
  "tika-s0403t37:8_0": "Brahmakāye paṭhamajjhānanibbatte brahmasamūhe, brahmanikāye vā bhavāti brahmakāyikā.",
  "tika-s0403t37:8_1": "Mahābrahmuno parisāya bhavāti brahmapārisajjā tassa paricārakaṭṭhāne ṭhitattā. Mahābrahmuno",
  "tika-s0403t37:8_2": "purohitaṭṭhāne ṭhitāti brahmapurohitā. Āyuvaṇṇādīhi mahantā brahmānoti mahābrahmāno.",
  "tika-s0403t37:8_3": "Satipi tesaṁ tividhānampi paṭhamena jhānena gantvā nibbattabhāve jhānassa pana pavattibhedena",
  "tika-s0403t37:8_4": "ayaṁ visesoti dassetuṁ “brahmapārisajjā panā”tiādi vuttaṁ. Parittenāti hīnena. Sā",
  "tika-s0403t37:8_5": "cassa hīnatā chandādīnaṁ hīnatāya veditabbā. Paṭiladdhamattaṁ vā hīnaṁ. Kappassāti",
  "tika-s0403t37:8_6": "asaṅkhyeyyakappassa. Hīnapaṇītānaṁ majjhe bhavattā majjhimaṁ. Sā cassa majjhimatā",
  "tika-s0403t37:8_7": "chandādīnaṁ majjhimatāya veditabbā. Paṭilabhitvā nātisubhāvitaṁ vā majjhimaṁ. Upaḍḍhakappoti",
  "tika-s0403t37:8_8": "asaṅkhyeyyakappassa upaḍḍhakappo. Vipphārikataroti brahmapārisajjehi pamāṇato vipulataro",
  "tika-s0403t37:8_9": "sabhāvato uḷārataro ca hoti. Sabhāvenapi hi uḷāratamova. Taṁ panettha appamāṇaṁ.",
  "tika-s0403t37:8_10": "Tassa hi parittābhādīnaṁ parittasubhādīnañca kāye satipi sabhāvavematte ekattavaseneva",
  "tika-s0403t37:8_11": "vavatthapīyatīti “ekattakāyā”tveva te vuccanti. Paṇītenāti ukkaṭṭhena. Sā cassa ukkaṭṭhatā",
  "tika-s0403t37:8_12": "chandādīnaṁ ukkaṭṭhatāya veditabbā. Subhāvitaṁ vā, sammadeva, vasibhāvaṁ pāpitaṁ",
  "tika-s0403t37:8_13": "paṇītaṁ “padhānabhāvaṁ nīta”nti katvā. Idhāpi kappo asaṅkhyeyyakappavaseneva veditabbo",
  "tika-s0403t37:8_14": "paripuṇṇamahākappassa asambhavato. Itīti evaṁ vuttappakārena. Teti “brahmakāyikā”ti",
  "tika-s0403t37:8_15": "vuttā tividhāpi brahmāno. Saññāya ekattāti tihetukabhāvena ekasabhāvattā. Na hi tassā",
  "tika-s0403t37:8_16": "sampayuttadhammavasena aññopi koci bhedo atthi. Evanti iminā nānattakāyā ekattasaññino gahitāti dasseti.",
  "tika-s0403t37:9_0": "Daṇḍaukkāyāti daṇḍadīpikāya. Sarati dhāvati, vissarati vippakiṇṇā viya dhāvati. Dve",
  "tika-s0403t37:9_1": "kappāti dve mahākappā. Ito paresupi eseva nayo. Idhāti imasmiṁ sutte. Ukkaṭṭhaparicchedavasena",
  "tika-s0403t37:9_2": "ābhassaraggahaṇeneva sabbepi te parittābhāappamāṇābhāpi gahitā.",
  "tika-s0403t37:10_0": "Sundarā pabhā subhā, tāya kiṇṇā subhākiṇṇāti vattabbe. Bhā-saddassa rassattaṁ antima-ṇa-kārassa",
  "tika-s0403t37:10_1": "ha-kārañca katvā “subhakiṇhā”ti vuttā. Aṭṭhakathāyaṁ pana niccalāya ekagghanāya pabhāya",
  "tika-s0403t37:10_2": "subhoti pariyāyavacananti “subhena okiṇṇā vikiṇṇā”ti attho vutto. Etthāpi antima-ṇa-kārassa",
  "tika-s0403t37:10_3": "ha-kārakaraṇaṁ icchitabbameva. Na chijjitvā pabhā gacchati ekagghanattā. Catutthaviññāṇaṭṭhitimeva",
  "tika-s0403t37:10_4": "bhajanti kāyassa saññāya ca ekarūpattā. Vipulasantasukhāyuvaṇṇādiphalattā vehapphalā.",
  "tika-s0403t37:10_5": "Etthāti viññāṇaṭṭhitiyaṁ.",
  "tika-s0403t37:11_0": "Vivaṭṭapakkhe ṭhitā apunarāvattanato. “Na sabbakālikā”ti vatvā tameva asabbakālikattaṁ",
  "tika-s0403t37:11_1": "vibhāvetuṁ “kappasatasahassampī”tiādi vuttaṁ. Soḷasakappasahassaccayena uppannānaṁ",
  "tika-s0403t37:11_2": "suddhāvāsabrahmānaṁ parinibbāyanato aññesañca tattha anuppajjanato buddhasuññe loke",
  "tika-s0403t37:11_3": "suññaṁ taṁ ṭhānaṁ hoti, tasmā suddhāvāsā na sabbakālikā. Khandhāvāraṭṭhānasadisā",
  "tika-s0403t37:11_4": "honti suddhāvāsabhūmiyo. Iminā suttena suddhāvāsānaṁ sattāvāsabhāvadīpaneneva viññāṇaṭṭhitibhāvopi",
  "tika-s0403t37:11_5": "dīpito hoti, tasmā suddhāvāsāpi sattasu viññāṇaṭṭhitīsu catutthaviññāṇaṭṭhitiṁ, navasu",
  "tika-s0403t37:11_6": "sattāvāsesu catutthasattāvāsañca bhajanti.",
  "tika-s0403t37:12_0": "Sukhumattāti saṅkhārāvasesasukhumabhāvappattattā. Paribyattaviññāṇakiccābhāvato neva",
  "tika-s0403t37:12_1": "viññāṇaṁ, na sabbaso aviññāṇaṁ hotīti nāviññāṇaṁ, tasmā paripphutaviññāṇakiccavantīsu",
  "tika-s0403t37:12_2": "viññāṇaṭṭhitīsu na vuttaṁ.",
  "tika-s0403t37:13": "Sattaviññāṇaṭṭhitisuttavaṇṇanā niṭṭhitā.",
  "tika-s0403t37:14": "2. Samādhiparikkhārasuttavaṇṇanā",
  "tika-s0403t37:15_0": "45. Dutiye samādhiparikkhārāti ettha tayo parikkhārā. “Ratho sīlaparikkhāro, jhānakkho",
  "tika-s0403t37:15_1": "cakkavīriyo”ti hi ettha alaṅkāro parikkhāro nāma. “Sattahi nagaraparikkhārehi suparikkhataṁ",
  "tika-s0403t37:15_2": "hotī”ti ettha parivāro parikkhāro nāma. “Gilānapaccaya…pe… jīvitaparikkhārā”ti ettha",
  "tika-s0403t37:15_3": "sambhāro parikkhāro nāma. So idha adhippetoti āha “maggasamādhissa sambhārā”ti. Parivāraparikkhāropi",
  "tika-s0403t37:15_4": "vaṭṭatiyeva. Parivāro hi sammādiṭṭhādayo maggadhammā sammāsamādhissa sahajātādipaccayabhāvena",
  "tika-s0403t37:15_5": "parikaraṇato abhisaṅkharaṇato. Parikkhatāti parivāritā. Ayaṁ vuccati ariyo sammāsamādhīti",
  "tika-s0403t37:15_6": "ayaṁ sattahi ratanehi parivuto cakkavattī viya sattahi aṅgehi parivuto ariyo sammāsamādhīti",
  "tika-s0403t37:15_7": "vuccati. Upecca nissīyatīti upanisā, saha upanisāyāti saupaniso, saupanissayo attho,",
  "tika-s0403t37:15_8": "saparivāroyevāti vuttaṁ hoti. Sahakārikāraṇabhūto hi dhammasamūho idha “upaniso”ti adhippeto.",
  "tika-s0403t37:16": "Samādhiparikkhārasuttavaṇṇanā niṭṭhitā.",
  "tika-s0403t37:17": "3. Paṭhamaaggisuttavaṇṇanā",
  "tika-s0403t37:18_0": "46. Tatiye anuḍahanaṭṭhenāti kāmaṁ āhuneyyaggiādayo tayo aggī brāhmaṇehipi icchitā",
  "tika-s0403t37:18_1": "santi. Te pana tehi icchitamattāva, na sattānaṁ tādisā atthasādhakā. Ye pana sattānaṁ",
  "tika-s0403t37:18_2": "atthasādhakā, te dassetuṁ “āhunaṁ vuccatī”tiādi vuttaṁ. Tattha ānetvā hunanaṁ pūjanaṁ",
  "tika-s0403t37:18_3": "“āhuna”nti vuttaṁ, taṁ āhunaṁ arahantī mātāpitaro. Tenāha bhagavā – “āhuneyyāti,",
  "tika-s0403t37:18_4": "bhikkhave, mātāpitūnaṁ etaṁ adhivacana”nti. Yadaggena ca te puttānaṁ bahūpakāratāya",
  "tika-s0403t37:18_5": "āhuneyyāti, tesu sammāpaṭipatti nesaṁ hitasukhāvahā, tadaggena tesu micchāpaṭipatti",
  "tika-s0403t37:18_6": "ahitadukkhāvahāti āha “tesu…pe… nibbattantī”ti.",
  "tika-s0403t37:19_0": "Svāyamattho mittavindakavatthunā veditabbo. Mittavindako hi mātarā, “tāta, ajja uposathiko",
  "tika-s0403t37:19_1": "hutvā vihāre sabbarattiṁ dhammassavanaṁ suṇohi, sahassaṁ te dassāmī”ti vutto dhanalobhena",
  "tika-s0403t37:19_2": "uposathaṁ samādāya vihāraṁ gantvā “idaṁ ṭhānaṁ akutobhaya”nti sallakkhetvā dhammāsanassa",
  "tika-s0403t37:19_3": "heṭṭhā nipanno sabbarattiṁ niddāyitvā gharaṁ agamāsi. Mātā pātova yāguṁ pacitvā upanāmesi.",
  "tika-s0403t37:19_4": "So sahassaṁ gahetvāva pivi. Athassa etadahosi “dhanaṁ saṁharissāmī”ti. So nāvāya",
  "tika-s0403t37:19_5": "samuddaṁ pakkhanditukāmo ahosi. Atha naṁ mātā, “tāta, imasmiṁ kule cattālīsakoṭidhanaṁ",
  "tika-s0403t37:19_6": "atthi, alaṁ gamanenā”ti nivāreti. So tassā vacanaṁ anādiyitvā gacchati eva. Sā purato",
  "tika-s0403t37:19_7": "aṭṭhāsi. Atha naṁ kujjhitvā “ayaṁ mayhaṁ purato tiṭṭhatī”ti pādena paharitvā patitaṁ",
  "tika-s0403t37:19_8": "antaraṁ katvā agamāsi.",
  "tika-s0403t37:20_0": "Mātā uṭṭhahitvā “mādisāya mātari evarūpaṁ kammaṁ katvā gatassa te gataṭṭhāne sukhaṁ",
  "tika-s0403t37:20_1": "bhavissatīti evaṁsaññī nāma tvaṁ puttā”ti āha. Tassa nāvaṁ āruyha gacchato sattame",
  "tika-s0403t37:20_2": "divase nāvā aṭṭhāsi. Atha te manussā “addhā ettha pāpapuggalo atthi, salākaṁ dethā”ti",
  "tika-s0403t37:20_3": "āhaṁsu. Salākā dīyamānā tasseva tikkhattuṁ pāpuṇi. Te tassa uḷumpaṁ datvā taṁ samudde",
  "tika-s0403t37:20_4": "pakkhipiṁsu. So ekaṁ dīpaṁ gantvā vimānapetīhi saddhiṁ sampattiṁ anubhavanto tāhi",
  "tika-s0403t37:20_5": "“purato purato mā agamāsī”ti vuccamānopi taddiguṇaṁ taddiguṇaṁ sampattiṁ passanto",
  "tika-s0403t37:20_6": "anupubbena khuracakkadharaṁ ekaṁ addasa. Taṁ cakkaṁ padumapupphaṁ viya upaṭṭhāsi.",
  "tika-s0403t37:20_7": "So taṁ āha, “ambho, idaṁ tayā piḷandhitaṁ padumaṁ mayhaṁ dehī”ti. Na idaṁ, sāmi,",
  "tika-s0403t37:20_8": "padumaṁ, khuracakkaṁ etanti. So “vañcesi maṁ tvaṁ, kiṁ mayā padumaṁ na diṭṭhapubba”nti",
  "tika-s0403t37:20_9": "vatvā “tvaṁ lohitacandanaṁ vilimpitvā piḷandhanaṁ padumapupphaṁ mayhaṁ na dātukāmo”ti",
  "tika-s0403t37:20_10": "āha. So cintesi “ayampi mayā katasadisaṁ kammaṁ katvā tassa phalaṁ anubhavitukāmo”ti.",
  "tika-s0403t37:20_11": "Atha naṁ “gaṇha, re”ti vatvā tassa matthake cakkaṁ khipi. Tena vuttaṁ –",
  "tika-s0403t37:21": "“Catubbhi aṭṭhajjhagamā, aṭṭhāhi pica soḷasa;",
  "tika-s0403t37:22": "Soḷasāhi ca bāttiṁsa, atricchaṁ cakkamāsado;",
  "tika-s0403t37:23": "Icchāhatassa posassa, cakkaṁ bhamati matthake”ti. ;",
  "tika-s0403t37:24_0": "Soti gehasāmiko bhattā. Purimanayenevāti anuḍahanassa paccayatāya. Tatridaṁ vatthu",
  "tika-s0403t37:24_1": "– kassapabuddhakāle sotāpannassa upāsakassa bhariyā aticāraṁ carati. So taṁ paccakkhato",
  "tika-s0403t37:24_2": "disvā “kasmā evaṁ karosī”ti āha. Sā “sacāhaṁ evarūpaṁ karomi, ayaṁ me sunakho viluppamāno",
  "tika-s0403t37:24_3": "khādatū”ti vatvā kālakatā kaṇṇamuṇḍakadahe vemānikapetī hutvā nibbattā divā sampattiṁ",
  "tika-s0403t37:24_4": "anubhavati, rattiṁ dukkhaṁ. Tadā bārāṇasirājā migavaṁ caranto araññaṁ pavisitvā anupubbena",
  "tika-s0403t37:24_5": "kaṇṇamuṇḍakadahaṁ sampatto tāya saddhiṁ sampattiṁ anubhavati. Sā taṁ vañcetvā rattiṁ",
  "tika-s0403t37:24_6": "dukkhaṁ anubhavati. So ñatvā “kattha nu kho gacchatī”ti piṭṭhito piṭṭhito gantvā",
  "tika-s0403t37:24_7": "avidūre ṭhito kaṇṇamuṇḍakadahato nikkhamitvā taṁ “paṭapaṭa”nti khādamānaṁ ekaṁ sunakhaṁ",
  "tika-s0403t37:24_8": "disvā asinā dvidhā chindi, dve ahesuṁ. Puna chinne cattāro, puna chinne aṭṭha, puna",
  "tika-s0403t37:24_9": "chinne soḷasa ahesuṁ. Sā “kiṁ karosi, sāmī”ti āha. So “kiṁ ida”nti āha. Sā “evaṁ",
  "tika-s0403t37:24_10": "akatvā kheḷapiṇḍaṁ bhūmiyaṁ niṭṭhubhitvā pādena ghaṁsāhī”ti āha. So tathā akāsi.",
  "tika-s0403t37:24_11": "Sunakhā antaradhāyiṁsu. Muṭṭhiyogo kirāyaṁ tassa sunakhantaradhānassa, yadidaṁ kheḷapiṇḍaṁ",
  "tika-s0403t37:24_12": "bhūmiyaṁ niṭṭhubhitvā pādena ghaṁsanaṁ, taṁ divasaṁ tassā kammaṁ khīṇaṁ. Rājā vippaṭisārī",
  "tika-s0403t37:24_13": "hutvā gantuṁ āraddho. Sā “mayhaṁ, sāmi, kammaṁ khīṇaṁ, mā agamāsī”ti āha. Rājā assutvāva gato.",
  "tika-s0403t37:25": "Dakkhiṇāti cattāro paccayā dīyamānā dakkhanti etehi hitasukhānīti, taṁ dakkhiṇaṁ arahatīti dakkhiṇeyyo, bhikkhusaṅgho.",
  "tika-s0403t37:26": "Paṭhamaaggisuttavaṇṇanā niṭṭhitā.",
  "tika-s0403t37:27": "4-5. Dutiyaaggisuttādivaṇṇanā",
  "tika-s0403t37:28_0": "47-48. Catutthe yaññavāṭaṁ sampādetvā mahāyaññaṁ uddissa saviññāṇakāni aviññāṇakāni",
  "tika-s0403t37:28_1": "ca yaññūpakaraṇāni sajjitānīti āha pāḷiyaṁ “mahāyañño upakkhaṭo”ti. Taṁ upakaraṇaṁ",
  "tika-s0403t37:28_2": "tesaṁ tathāsajjananti āha “upakkhaṭoti paccupaṭṭhito”ti. Vacchatarasatānīti yuvabhāvappattāni",
  "tika-s0403t37:28_3": "nātibalavavacchasatāni. Te pana vacchā eva honti, na dammā, balībaddā vā. Urabbhāti",
  "tika-s0403t37:28_4": "taruṇameṇḍakā vuccanti. Upanītānīti ṭhapanatthāya upanītāni. Vihiṁsaṭṭhenāti hiṁsanaṭṭhena.",
  "tika-s0403t37:28_5": "Upavāyatūti upagantvā sarīradarathaṁ nibbāpento saṇhasītalā vāto vāyatu. Sesaṁ suviññeyyameva.",
  "tika-s0403t37:28_6": "Pañcame natthi vattabbaṁ.",
  "tika-s0403t37:29": "Dutiyaaggisuttādivaṇṇanā niṭṭhitā.",
  "tika-s0403t37:30": "6. Dutiyasaññāsuttavaṇṇanā",
  "tika-s0403t37:31_0": "49. Chaṭṭhe nhāruvilekhananti cammaṁ likhantānaṁ cammaṁ likhitvā chaḍḍitakasaṭaṁ.",
  "tika-s0403t37:31_1": "“Esohamasmī”tiādinā ahaṁkaraṇaṁ ahaṅkāro. “Etaṁ mamā”ti mamaṁkaraṇaṁ mamaṅkāro. Tenāha",
  "tika-s0403t37:31_2": "“ahaṅkāradiṭṭhito”tiādi. Tisso vidhāti seyyasadisahīnavasena tayo mānā. “Ekavidhena",
  "tika-s0403t37:31_3": "rūpasaṅgaho”tiādīsu koṭṭhāso “vidhā”ti vutto. “Kathaṁvidhaṁ sīlavantaṁ vadanti, kathaṁvidhaṁ",
  "tika-s0403t37:31_4": "paññavantaṁ vadantī”tiādīsu pakāro. “Tisso imā, bhikkhave, vidhā. Katamā tisso? Seyyohamasmīti",
  "tika-s0403t37:31_5": "vidhā”ti ettha māno “vidhā”ti vutto. Idhāpi mānova adhippeto. Māno hi vidahanato",
  "tika-s0403t37:31_6": "hīnādivasena tividhā. Tenākārena dahanato upadahanato “vidhā”ti vuccati.",
  "tika-s0403t37:32": "Dutiyasaññāsuttavaṇṇanā niṭṭhitā.",
  "tika-s0403t37:33": "7-8. Methunasuttādivaṇṇanā",
  "tika-s0403t37:34_0": "50-51. Sattame idhāti imasmiṁ loke. Ekaccoti eko. Samaṇo vā brāhmaṇo vāti pabbajjāmattena",
  "tika-s0403t37:34_1": "samaṇo vā, jātimattena brāhmaṇo vā. Dvayaṁdvayasamāpattinti dvīhi dvīhi samāpajjitabbaṁ,",
  "tika-s0403t37:34_2": "methunanti attho. Na heva kho samāpajjatīti sambandho. Ucchādanaṁ ubbaṭṭanaṁ. Sambāhanaṁ",
  "tika-s0403t37:34_3": "parimaddanaṁ. Sādiyatīti adhivāseti. Tadassādetīti ucchādanādiṁ abhiramati. Nikāmetīti",
  "tika-s0403t37:34_4": "icchati. Vittinti tuṭṭhiṁ. Idampi khoti ettha idanti yathāvuttaṁ sādiyanādiṁ khaṇḍādibhāvavasena",
  "tika-s0403t37:34_5": "ekaṁ katvā vuttaṁ. Pi-saddo vakkhamānaṁ upādāya samuccayattho, kho-saddo avadhāraṇattho.",
  "tika-s0403t37:34_6": "Idaṁ vuttaṁ hoti – yadetaṁ brahmacāripaṭiññassa asatipi dvayaṁdvayasamāpattiyaṁ mātugāmassa",
  "tika-s0403t37:34_7": "ucchādananahāpanasambāhanasādiyanādi. Idampi ekaṁsena tassa brahmacariyassa khaṇḍādibhāvāpādanato",
  "tika-s0403t37:34_8": "khaṇḍampi chiddampi sabalampi kammāsampīti. Evaṁ pana khaṇḍādibhāvāpattiyā so aparisuddhaṁ",
  "tika-s0403t37:34_9": "brahmacariyaṁ carati, na parisuddhaṁ, saṁyutto methunasaṁyogena, na visaṁyutto. Tato",
  "tika-s0403t37:34_10": "cassa na jātiādīhi parimuttīti dassento “ayaṁ vuccatī”tiādimāha.",
  "tika-s0403t37:35_0": "Sañjagghatīti kilesavasena mahāhasitaṁ hasati. Saṁkīḷatīti kāyasaṁsaggavasena kīḷati.",
  "tika-s0403t37:35_1": "Saṁkelāyatīti sabbaso mātugāmaṁ kelāyanto viharati. Cakkhunāti attano cakkhunā. Cakkhunti",
  "tika-s0403t37:35_2": "mātugāmassa cakkhuṁ. Upanijjhāyatīti upecca nijjhāyati oloketi. Tirokuṭṭanti kuṭṭassa",
  "tika-s0403t37:35_3": "parato. Tathā tiropākāraṁ, “mattikāmayā bhitti kuṭṭaṁ, iṭṭhakāmayā pākāro”ti vadanti.",
  "tika-s0403t37:35_4": "Yā kāci vā bhitti porisakā diyaḍḍharatanappamāṇā kuṭṭaṁ, tato adhiko pākāro. Assāti",
  "tika-s0403t37:35_5": "brahmacāripaṭiññassa. Pubbeti vatasamādānato pubbe. Kāmaguṇehīti kāmakoṭṭhāsehi.",
  "tika-s0403t37:35_6": "Samappitanti suṭṭhu appitaṁ sahitaṁ. Samaṅgibhūtanti samannāgataṁ. Paricārayamānanti",
  "tika-s0403t37:35_7": "kīḷantaṁ, upaṭṭhahiyamānaṁ vā. Paṇidhāyāti patthetvā. Sīlenātiādīsu yamaniyamādisamādānavasena",
  "tika-s0403t37:35_8": "sīlaṁ, avītikkamavasena vataṁ. Ubhayampi vā sīlaṁ, dukkaracariyavasena pavattitaṁ",
  "tika-s0403t37:35_9": "vataṁ. Taṁtaṁakiccasammatato vā nivattilakkhaṇaṁ sīlaṁ, taṁtaṁsamādānavato vesabhojanakiccakaraṇādivisesappaṭipatti",
  "tika-s0403t37:35_10": "vataṁ. Sabbathāpi dukkaracariyā tapo. Methunā virati brahmacariyanti evampettha pāḷivaṇṇanā",
  "tika-s0403t37:35_11": "veditabbā. Aṭṭhamaṁ uttānameva.",
  "tika-s0403t37:36": "Methunasuttādivaṇṇanā niṭṭhitā.",
  "tika-s0403t37:37": "9. Dānamahapphalasuttavaṇṇanā",
  "tika-s0403t37:38_0": "52. Navame “sāhu dāna”nti dānaṁ detīti “dānaṁ nāma sādhu sundara”nti dānaṁ detīti",
  "tika-s0403t37:38_1": "attho. Dānañhi datvā taṁ paccavekkhantassa pāmojjapītisomanassādayo uppajjanti, lobhadosaissāmaccherādayo",
  "tika-s0403t37:38_2": "vidūrībhavanti. Idāni dānaṁ anukūladhammaparibrūhanena paccanīkadhammavidūrīkaraṇena",
  "tika-s0403t37:38_3": "ca bhāvanācittassa upasobhanāya ca parikkhārāya ca hotīti “alaṅkārabhūtañceva parivārabhūtañca",
  "tika-s0403t37:38_4": "detī”ti vuttaṁ. Jhānānāgāmī nāma hoti jhānaṁ nibbattetvā brahmalokūpapannānaṁ ariyānaṁ",
  "tika-s0403t37:38_5": "heṭṭhā anuppajjanato. Imaṁ pecca paribhuñjissāmīti sāpekkhassa dānaṁ paralokaphalāsāya",
  "tika-s0403t37:38_6": "sātisayāya ca pubbācāravasena uppajjamānāya anubhavattā taṇhuttaraṁ nāma hotīti āha",
  "tika-s0403t37:38_7": "“paṭhamaṁ taṇhuttariyadāna”nti. Dānaṁ nāma buddhādīhi pasatthanti garuṁ cittīkāraṁ",
  "tika-s0403t37:38_8": "upaṭṭhapetvā dātabbattā “dutiyaṁ cittīkāradāna”nti vuttaṁ. Pubbakehi pitupitāmahehi",
  "tika-s0403t37:38_9": "dinnapubbaṁ katapubbaṁ jahāpetuṁ nāma nānucchavikanti attabhāvasabhāgavasena hirottappaṁ",
  "tika-s0403t37:38_10": "paccupaṭṭhapetvā dātabbato “tatiyaṁ hirottappadāna”nti vuttaṁ. “Ahaṁ pacāmi, na ime",
  "tika-s0403t37:38_11": "pacanti, nārahāmi pacanto apacantānaṁ dānaṁ adātu”nti evaṁsaññī hutvā dento niravasesaṁ",
  "tika-s0403t37:38_12": "katvā detīti āha “catutthaṁ niravasesadāna”nti. “Yathā tesaṁ pubbakānaṁ isīnaṁ tāni",
  "tika-s0403t37:38_13": "mahāyaññakāni ahesuṁ, evaṁ me ayaṁ dānaparibhogo bhavissatī”ti evaṁsaññino dānaṁ",
  "tika-s0403t37:38_14": "dakkhiṇaṁ arahesu dātabbato “pañcamaṁ dakkhiṇeyyadāna”nti vuttaṁ. “Imaṁ me dānaṁ",
  "tika-s0403t37:38_15": "dadato cittaṁ pasīdatī”tiādinā pītisomanassaṁ uppādetvā dentassa dānaṁ somanassabāhullappattiyā",
  "tika-s0403t37:38_16": "somanassupacāraṁ nāma hotīti āha “chaṭṭhaṁ somanassupavicāradāna”nti vuttaṁ.",
  "tika-s0403t37:39": "Dānamahapphalasuttavaṇṇanā niṭṭhitā.",
  "tika-s0403t37:40": "10. Nandamātāsuttavaṇṇanā",
  "tika-s0403t37:41_0": "53. Dasame “vutthavasso pavāretvā…pe… nikkhamī”ti aṅguttarabhāṇakānaṁ matenetaṁ vuttaṁ.",
  "tika-s0403t37:41_1": "Majjhimabhāṇakā pana vadanti “bhagavā upakaṭṭhāya vassūpanāyikāya jetavanato bhikkhusaṅghaparivuto",
  "tika-s0403t37:41_2": "cārikaṁ nikkhami. Teneva ca akāle nikkhantattā kosalarājādayo vāretuṁ ārabhiṁsu.",
  "tika-s0403t37:41_3": "Pavāretvā hi caraṇaṁ buddhāciṇṇa”nti. Puṇṇāya sammāpaṭipattiṁ paccāsīsanto bhagavā",
  "tika-s0403t37:41_4": "“mama nivattanapaccayā tvaṁ kiṁ karissasī”ti āha. Puṇṇāpi…pe… pabbajīti ettha seṭṭhi",
  "tika-s0403t37:41_5": "“puṇṇāya bhagavā nivattito”ti sutvā taṁ bhujissaṁ katvā dhītuṭṭhāne ṭhapesi. Sā pabbajjaṁ",
  "tika-s0403t37:41_6": "yācitvā pabbaji, pabbajitvā vipassanaṁ ārabhi. Athassā satthā āraddhavipassakabhāvaṁ",
  "tika-s0403t37:41_7": "ñatvā imaṁ obhāsagāthaṁ vissajjesi –",
  "tika-s0403t37:42": "“Puṇṇe pūrassu saddhammaṁ, cando pannaraso yathā;",
  "tika-s0403t37:43": "Paripuṇṇāya paññāya, dukkhassantaṁ karissasī”ti. ;",
  "tika-s0403t37:44": "Sā gāthāpariyosāne arahattaṁ patvā abhiññātā sāvikā ahosi. Sesamettha suviññeyyameva.",
  "tika-s0403t37:45": "Nandamātāsuttavaṇṇanā niṭṭhitā.",
  "tika-s0403t37:46": "Mahāyaññavaggavaṇṇanā niṭṭhitā.",
  "tika-s0403t37:47": "Paṭhamapaṇṇāsakaṁ niṭṭhitaṁ."
}