{
  "tika-abh02t1:0": "2. Āyatanavibhaṅgo",
  "tika-abh02t1:1": "1. Suttantabhājanīyavaṇṇanā",
  "tika-abh02t1:2_0": "152.Visesatoti āyatana-saddattho viya asādhāraṇato cakkhādisaddatthatoti attho. Assādetīti",
  "tika-abh02t1:2_1": "cakkhati-saddo “madhuṁ cakkhati byañjanaṁ cakkhatī”ti rasasāyanattho atthīti tassa",
  "tika-abh02t1:2_2": "vasena atthaṁ vadati. “Cakkhuṁ kho, māgaṇḍiya, rūpārāmaṁ rūparataṁ rūpasammudita”nti",
  "tika-abh02t1:2_3": "vacanato cakkhu rūpaṁ assādeti. Satipi sotādīnaṁ saddārammaṇādiratibhāve niruḷhattā",
  "tika-abh02t1:2_4": "cakkhumhiyeva cakkhu-saddo pavattati padumādīsu paṅkajādisaddā viyāti daṭṭhabbaṁ.",
  "tika-abh02t1:2_5": "Vibhāveti cāti saddalakkhaṇasiddhassa cakkhati-saddassa vasena atthaṁ vadati. Cakkhatīti",
  "tika-abh02t1:2_6": "hi ācikkhati, abhibyattaṁ vadatīti attho. Nayanassa ca vadantassa viya samavisamavibhāvanameva",
  "tika-abh02t1:2_7": "ācikkhananti katvā āha “vibhāveti cāti attho”ti. Anekatthattā vā dhātūnaṁ vibhāvanatthatā",
  "tika-abh02t1:2_8": "cakkhu-saddassa daṭṭhabbā. Rattaduṭṭhādikālesu kakaṇṭakarūpaṁ viya uddarūpaṁ viya",
  "tika-abh02t1:2_9": "ca vaṇṇavikāraṁ āpajjamānaṁ rūpaṁ hadayaṅgatabhāvaṁ rūpayati rūpamiva pakāsaṁ karoti,",
  "tika-abh02t1:2_10": "saviggahamiva katvā dassetīti attho. Vitthāraṇaṁ vā rūpa-saddassa attho, vitthāraṇañca",
  "tika-abh02t1:2_11": "pakāsanamevāti āha “pakāsetī”ti. Anekatthattā vā dhātūnaṁ pakāsanatthoyeva rūpa-saddo",
  "tika-abh02t1:2_12": "daṭṭhabbo, vaṇṇavācakassa rūpa-saddassa rūpayatīti nibbacanaṁ, rūpavācakassa ruppatīti ayaṁ viseso.",
  "tika-abh02t1:3_0": "Udāharīyatīti vuccatīti-atthe vacanameva gahitaṁ siyā, na ca vacana-saddoyeva ettha",
  "tika-abh02t1:3_1": "saddo, atha kho sabbopi sotaviññeyyoti sappatīti sakehi paccayehi sappīyati sotaviññeyyabhāvaṁ",
  "tika-abh02t1:3_2": "gamīyatīti attho. Sūcayatīti attano vatthuṁ gandhavasena apākaṭaṁ “idaṁ sugandhaṁ",
  "tika-abh02t1:3_3": "duggandha”nti pakāseti, paṭicchannaṁ vā pupphādivatthuṁ “ettha pupphaṁ atthi campakādi,",
  "tika-abh02t1:3_4": "phalamatthi ambādī”ti pesuññaṁ karontaṁ viya hotīti attho. Rasaggahaṇamūlakattā āhārajjhoharaṇassa",
  "tika-abh02t1:3_5": "jīvitahetumhi āhārarase ninnatāya jīvitaṁ avhāyatīti jivhā vuttā niruttilakkhaṇena.",
  "tika-abh02t1:3_6": "Kucchitānaṁ sāsavadhammānaṁ āyoti visesena kāyo vutto anuttariyahetubhāvaṁ anāgacchantesu",
  "tika-abh02t1:3_7": "kāmarāganidānakammajanitesu kāmarāgassa ca visesapaccayesu ghānajivhākāyesu kāyassa",
  "tika-abh02t1:3_8": "visesatarasāsavapaccayattā. Tena hi phoṭṭhabbaṁ assādentā sattā methunampi sevanti.",
  "tika-abh02t1:3_9": "Uppattidesoti uppattikāraṇanti attho. Kāyindriyavatthukā vā cattāro khandhā balavakāmāsavādihetubhāvato",
  "tika-abh02t1:3_10": "visesena “sāsavā”ti vuttā, tesaṁ uppajjanaṭṭhānanti attho. Attano lakkhaṇaṁ dhārayantīti",
  "tika-abh02t1:3_11": "ye visesalakkhaṇena āyatanasaddaparā vattabbā, te cakkhādayo tathā vuttāti aññe manogocarabhūtā",
  "tika-abh02t1:3_12": "dhammā sāmaññalakkhaṇeneva ekāyatanattaṁ upanetvā vuttā. Oḷārikavatthārammaṇamananasaṅkhātehi",
  "tika-abh02t1:3_13": "visayavisayibhāvehi purimāni pākaṭānīti tathā apākaṭā ca aññe manogocarā na attano",
  "tika-abh02t1:3_14": "sabhāvaṁ na dhārentīti imassatthassa dīpanattho dhamma-saddoti.",
  "tika-abh02t1:4_0": "Vāyamantīti attano kiccaṁ karonticceva attho. Imasmiñca atthe āyatanti etthāti āyatananti",
  "tika-abh02t1:4_1": "adhikaraṇattho āyatana-saddo, dutiyatatiyesu kattuattho. Te cāti cittacetasikadhamme.",
  "tika-abh02t1:4_2": "Te hi taṁtaṁdvārārammaṇesu āyanti āgacchanti pavattantīti āyāti. Vitthārentīti pubbe",
  "tika-abh02t1:4_3": "anuppannattā līnāni apākaṭāni pubbantato uddhaṁ pasārenti pākaṭāni karonti uppādentīti attho.",
  "tika-abh02t1:5_0": "Ruḷhīvasena āyatana-saddassatthaṁ vattuṁ “apicā”tiādi āraddhaṁ. Taṁ nissitattāti",
  "tika-abh02t1:5_1": "ettha mano manoviññāṇādīnaṁ cittacetasikānaṁ nissayapaccayo na hotīti tassa nesaṁ",
  "tika-abh02t1:5_2": "dvārabhāvo nissayabhāvoti daṭṭhabbo. Atthatoti vacanatthato, na vacanīyatthato. Vacanattho",
  "tika-abh02t1:5_3": "hettha vutto “cakkhatī”tiādinā, na vacanīyattho “yaṁ cakkhu catunnaṁ mahābhūtānaṁ",
  "tika-abh02t1:5_4": "upādāya pasādo”tiādinā viyāti.",
  "tika-abh02t1:6_0": "Tāvatvatoti anūnādhikabhāvaṁ dasseti. Tattha dvādasāyatanavinimuttassa kassaci dhammassa",
  "tika-abh02t1:6_1": "abhāvā adhikabhāvato codanā natthi, salakkhaṇadhāraṇaṁ pana sabbesaṁ sāmaññalakkhaṇanti",
  "tika-abh02t1:6_2": "ūnacodanā sambhavatīti dassento āha “cakkhādayopi hī”tiādi. Asādhāraṇanti cakkhuviññāṇādīnaṁ",
  "tika-abh02t1:6_3": "asādhāraṇaṁ. Satipi asādhāraṇārammaṇabhāve cakkhādīnaṁ dvārabhāvena gahitattā dhammāyatane",
  "tika-abh02t1:6_4": "aggahaṇaṁ daṭṭhabbaṁ. Dvārārammaṇabhāvehi vā asādhāraṇataṁ sandhāya “asādhāraṇa”nti vuttaṁ.",
  "tika-abh02t1:7_0": "Yebhuyyasahuppattiādīhi uppattikkamādiayutti yojetabbā. Ajjhattikesu hīti etena ajjhattikabhāvena",
  "tika-abh02t1:7_1": "visayibhāvena ca ajjhattikānaṁ paṭhamaṁ desetabbataṁ dasseti. Tesu hi paṭhamaṁ desetabbesu",
  "tika-abh02t1:7_2": "pākaṭattā paṭhamataraṁ cakkhāyatanaṁ desitanti. Tato ghānāyatanādīnīti ettha bahūpakārattābhāvena",
  "tika-abh02t1:7_3": "cakkhusotehi purimataraṁ adesetabbāni saha vattuṁ asakkuṇeyyattā ekena kamena desetabbānīti",
  "tika-abh02t1:7_4": "ghānādikkamena desitānīti adhippāyo. Aññathāpi hi desitesu na na sakkā codetuṁ, na",
  "tika-abh02t1:7_5": "ca sakkā sodhetabbāni na desetunti. Gocaro visayo etassāti gocaravisayo, mano. Kassa",
  "tika-abh02t1:7_6": "pana gocaro etassa visayoti? Cakkhādīnaṁ pañcannampi. Viññāṇuppattikāraṇavavatthānatoti",
  "tika-abh02t1:7_7": "etena ca cakkhādianantaraṁ rūpādivacanassa kāraṇamāha.",
  "tika-abh02t1:8_0": "Paccayabhedo kammādibhedo. Nirayādiko apadādigatinānākaraṇañca gatibhedo. Hatthiassādiko",
  "tika-abh02t1:8_1": "khattiyādiko ca nikāyabhedo. Taṁtaṁsattasantānabhedo puggalabhedo. Yā ca cakkhādīnaṁ",
  "tika-abh02t1:8_2": "vatthūnaṁ anantabhedatā vuttā, soyeva hadayavatthussa ca bhedo hoti. Tato manāyatanassa",
  "tika-abh02t1:8_3": "anantappabhedatā yojetabbā dukkhāpaṭipadādito ārammaṇādhipatiādibhedato ca. Imasmiṁ",
  "tika-abh02t1:8_4": "suttantabhājanīye vipassanā vuttāti vipassanupagamanañca viññāṇaṁ gahetvā ekāsītibhedatā",
  "tika-abh02t1:8_5": "manāyatanassa vuttā niddesavasena. Nīlaṁ nīlasseva sabhāgaṁ, aññaṁ visabhāgaṁ, evaṁ",
  "tika-abh02t1:8_6": "kusalasamuṭṭhānādibhedesu yojetabbaṁ. Tebhūmakadhammārammaṇavasenāti pubbe vuttaṁ",
  "tika-abh02t1:8_7": "cakkhādivajjaṁ dhammārammaṇaṁ sandhāya vuttaṁ.",
  "tika-abh02t1:9_0": "Saparipphandakiriyāvasena īhanaṁ īhā. Cintanavasena byāpārakaraṇaṁ byāpāro. Tattha",
  "tika-abh02t1:9_1": "byāpāraṁ dassento āha “na hi cakkhu rūpādīnaṁ evaṁ hotī”ti. Īhaṁ dassento āha “na",
  "tika-abh02t1:9_2": "ca tānī”tiādi. Ubhayampi pana īhā ca hoti byāpāro cāti uppaṭipāṭivacanaṁ. Dhammatāvāti",
  "tika-abh02t1:9_3": "sabhāvova, kāraṇasamatthatā vā. Īhābyāpārarahitānaṁ dvārādibhāvo dhammatā. Imasmiñca",
  "tika-abh02t1:9_4": "atthe yanti etassa yasmāti attho. Purimasmiṁ sambhavanavisesanaṁ yaṁ-saddo. “Suñño",
  "tika-abh02t1:9_5": "gāmoti kho, bhikkhave, channetaṁ ajjhattikānaṁ āyatanānaṁ adhivacana”nti vacanato",
  "tika-abh02t1:9_6": "suññagāmo viya daṭṭhabbāni. Annapānasamohitanti gahite suññagāme yaññadeva bhājanaṁ",
  "tika-abh02t1:9_7": "parāmasīyati, taṁ taṁ rittakaṁyeva parāmasīyati, evaṁ dhuvādibhāvena gahitāni upaparikkhiyamānāni",
  "tika-abh02t1:9_8": "rittakāneva etāni dissantīti. Cakkhādidvāresu abhijjhādomanassuppādakabhāvena rūpādīni",
  "tika-abh02t1:9_9": "cakkhādīnaṁ abhighātakānīti vuttāni. Ahisusumārapakkhikukkurasiṅgālamakkaṭā cha pāṇakā.",
  "tika-abh02t1:9_10": "Visamabilākāsagāmasusānavanāni tesaṁ gocarā. Tattha visamādiajjhāsayehi cakkhādīhi",
  "tika-abh02t1:9_11": "visamabhāvabilākāsagāmasusānasannissitasadisupādinnadhammavanabhāvehi abhiramitattā",
  "tika-abh02t1:9_12": "rūpādīnampi visamādisadisatā yojetabbā.",
  "tika-abh02t1:10_0": "Hutvā abhāvaṭṭhenāti idaṁ itaresaṁ catunnaṁ ākārānaṁ saṅgahakattā visuṁ vuttaṁ. Hutvā",
  "tika-abh02t1:10_1": "abhāvākāro eva hi uppādavayattākārādayoti. Tattha hutvāti etena purimantavivittatāpubbakaṁ",
  "tika-abh02t1:10_2": "majjhe vijjamānataṁ dasseti, taṁ vatvā abhāvavacanena majjhe vijjamānatāpubbakaṁ,",
  "tika-abh02t1:10_3": "aparante avijjamānataṁ, ubhayenapi sadā abhāvo aniccalakkhaṇanti dasseti. Sabhāvavijahanaṁ",
  "tika-abh02t1:10_4": "vipariṇāmo, jarābhaṅgehi vā parivattanaṁ, santānavikārāpatti vā. Sadā abhāvepi ciraṭṭhānaṁ",
  "tika-abh02t1:10_5": "siyāti taṁnivāraṇatthaṁ “tāvakālikato”ti āha. Uppādavayaññathattarahitaṁ niccaṁ,",
  "tika-abh02t1:10_6": "na itarathāti niccapaṭikkhepato aniccaṁ, niccapaṭipakkhatoti adhippāyo.",
  "tika-abh02t1:11_0": "Jātidhammatādīhi aniṭṭhatā paṭipīḷanaṁ. Paṭipīḷanaṭṭhenāti ca yassa taṁ pavattati,",
  "tika-abh02t1:11_1": "taṁ puggalaṁ paṭipīḷanato, sayaṁ vā jarādīhi paṭipīḷanattāti attho. Parittaṭṭhitikassapi",
  "tika-abh02t1:11_2": "attano vijjamānakkhaṇe uppādādīhi abhiṇhaṁ sampaṭipīḷanattā “abhiṇhasampaṭipīḷanato”ti",
  "tika-abh02t1:11_3": "purimaṁ sāmaññalakkhaṇaṁ visesetvā vadati, puggalassa pīḷanato dukkhamaṁ. Sukhapaṭipakkhabhāvato",
  "tika-abh02t1:11_4": "dukkhaṁ sukhaṁ paṭikkhipati nivāreti, dukkhavacanaṁ vā atthato sukhaṁ paṭikkhipatīti",
  "tika-abh02t1:11_5": "āha “sukhapaṭikkhepato”ti.",
  "tika-abh02t1:12_0": "Natthi etassa vasavattanako, nāpi idaṁ vasavattanakanti avasavattanakaṁ, attano parasmiṁ",
  "tika-abh02t1:12_1": "parassa ca attani vasavattanabhāvo vā vasavattanakaṁ, taṁ etassa natthīti avasavattanakaṁ,",
  "tika-abh02t1:12_2": "avasavattanakassa avasavattanako vā attho sabhāvo avasavattanakaṭṭho, idañca sāmaññalakkhaṇaṁ.",
  "tika-abh02t1:12_3": "Tenāti parassa attani vasavattanākārena suññaṁ. Imasmiñca atthe suññatoti etasseva",
  "tika-abh02t1:12_4": "visesanaṁ “assāmikato”ti. Atha vā “yasmā vā etaṁ…pe… mā pāpuṇātū”ti evaṁ cintayamānassa",
  "tika-abh02t1:12_5": "kassaci tīsu ṭhānesu vasavattanabhāvo natthi, suññaṁ taṁ tena attanoyeva vasavattanākārenāti",
  "tika-abh02t1:12_6": "attho. Na idaṁ kassaci kāmakāriyaṁ, nāpi etassa kiñci kāmakāriyaṁ atthīti akāmakāriyaṁ.",
  "tika-abh02t1:12_7": "Etena avasavattanatthaṁ visesetvā dasseti.",
  "tika-abh02t1:13_0": "Vibhavagati vināsagamanaṁ. Santatiyaṁ bhavantaruppattiyeva bhavasaṅkantigamanaṁ.",
  "tika-abh02t1:13_1": "Santatiyā yathāpavattākāravijahanaṁ pakatibhāvavijahanaṁ. “Cakkhu anicca”nti vutte",
  "tika-abh02t1:13_2": "cakkhuanicca-saddānaṁ ekatthattā aniccānaṁ sesadhammānampi cakkhubhāvo āpajjatīti",
  "tika-abh02t1:13_3": "etissā codanāya nivāraṇatthaṁ visesasāmaññalakkhaṇavācakānañca saddānaṁ ekadesasamudāyabodhanavisesaṁ",
  "tika-abh02t1:13_4": "dīpetuṁ “apicā”tiādimāha.",
  "tika-abh02t1:14_0": "Kiṁ dassitanti vipassanācāraṁ kathentena kiṁ lakkhaṇaṁ dassitanti adhippāyo. “Katamā",
  "tika-abh02t1:14_1": "cānanda, anattasaññā? Idhānanda, bhikkhu araññagato vā rukkhamūlagato vā suññāgāragato",
  "tika-abh02t1:14_2": "vā iti paṭisañcikkhati ‘cakkhu anattā’ti…pe… ‘dhammā anattā’ti. Iti imesu chasu ajjhattikabāhiresu",
  "tika-abh02t1:14_3": "āyatanesu anattānupassī viharatī”ti avisesesu āyatanesu anattānupassanā vuttāti kāraṇabhūtānaṁ",
  "tika-abh02t1:14_4": "cakkhādīnaṁ, phalabhūtānañca cakkhuviññāṇādīnaṁ kāraṇaphalamattatāya anattatāya anattalakkhaṇavibhāvanatthāya",
  "tika-abh02t1:14_5": "āyatanadesanāti āha “dvādasannaṁ…pe… anattalakkhaṇa”nti. Yadipi aniccadukkhalakkhaṇāni",
  "tika-abh02t1:14_6": "ettha dassitāni, tehi ca anattalakkhaṇameva visesena dassitanti adhippāyo. Veti cāti",
  "tika-abh02t1:14_7": "ettha iti-saddo samāpanattho. Iccassāti ettha iti-saddo yathāsamāpitassa āropetabbadosassa",
  "tika-abh02t1:14_8": "nidassanattho. Evanti “cakkhu attā”ti evaṁ vāde satīti attho. Iccassāti vā iti-saddo",
  "tika-abh02t1:14_9": "“iti vadantassā”ti paravādissa dosalakkhaṇākāranidassanattho. Evanti dosagamanappakāranidassanattho.",
  "tika-abh02t1:14_10": "Rūpe attani “evaṁ me rūpaṁ hotū”ti attaniye viya sāminiddesāpattīti ce? Na, “mama",
  "tika-abh02t1:14_11": "attā”ti gahitattā. “Mama attā”ti hi gahitaṁ rūpaṁ vasavattitāya “evaṁ me hotū”ti",
  "tika-abh02t1:14_12": "icchiyamānañca tatheva bhaveyya, icchatopi hi tassa rūpasaṅkhāto attā avasavatti",
  "tika-abh02t1:14_13": "cāti. Ābādhāyāti evaṁ dukkhena. Paññāpananti paresaṁ ñāpanaṁ. Anattalakkhaṇapaññāpanassa",
  "tika-abh02t1:14_14": "aññesaṁ avisayattā anattalakkhaṇadīpakānaṁ aniccadukkhalakkhaṇānañca paññāpanassa",
  "tika-abh02t1:14_15": "avisayatā dassitā hoti.",
  "tika-abh02t1:15_0": "Evaṁ pana duppaññāpanatā etesaṁ durūpaṭṭhānatāya hotīti tesaṁ anupaṭṭhahanakāraṇaṁ",
  "tika-abh02t1:15_1": "pucchanto āha “imāni panā”tiādi. Ṭhānādīsu nirantaraṁ pavattamānassa heṭṭhā vuttassa",
  "tika-abh02t1:15_2": "abhiṇhasampaṭipīḷanassa. Dhātumattatāya cakkhādīnaṁ samūhato vinibbhujjanaṁ nānādhātuvinibbhogo.",
  "tika-abh02t1:15_3": "Ghanenāti cattāripi ghanāni ghanabhāvena ekattaṁ upanetvā vadati. Paññāyeva santativikopanāti",
  "tika-abh02t1:15_4": "daṭṭhabbaṁ. Yāthāvasarasatoti aviparītasabhāvato. Sabhāvo hi rasiyamāno aviraddhapaṭivedhena",
  "tika-abh02t1:15_5": "assādiyamāno “raso”ti vuccati. Aniccādīhi aniccalakkhaṇādīnaṁ aññattha vacanaṁ ruppanādivasena",
  "tika-abh02t1:15_6": "pavattarūpādiggahaṇato visiṭṭhassa aniccādiggahaṇassa sabbhāvā. Na hi nāmarūpaparicchedamattena",
  "tika-abh02t1:15_7": "kiccasiddhi hoti, aniccādayo ca rūpādīnaṁ ākārā daṭṭhabbā. Te panākārā paramatthato",
  "tika-abh02t1:15_8": "avijjamānā rūpādīnaṁ ākāramattāyevāti katvā aṭṭhasāliniyaṁ lakkhaṇārammaṇikavipassanāya",
  "tika-abh02t1:15_9": "khandhārammaṇatā vuttāti adhippāyamatte ṭhātuṁ yuttaṁ, nātidhāvituṁ. “Anicca”nti",
  "tika-abh02t1:15_10": "ca gaṇhanto “dukkhaṁ anattā”ti na gaṇhāti, tathā dukkhādiggahaṇe itarassāgahaṇaṁ.",
  "tika-abh02t1:15_11": "Aniccādiggahaṇāni ca niccasaññādinivattanakāni saddhāsamādhipaññindriyādhikāni tividhavimokkhamukhabhūtāni.",
  "tika-abh02t1:15_12": "Tasmā etesaṁ ākārānaṁ pariggayhamānānaṁ aññamaññaṁ viseso ca atthīti tīṇi lakkhaṇāni vuttāni.",
  "tika-abh02t1:16": "Suttantabhājanīyavaṇṇanā niṭṭhitā.",
  "tika-abh02t1:17": "2. Abhidhammabhājanīyavaṇṇanā",
  "tika-abh02t1:18_0": "167. Nāmarūpaparicchedakathā abhidhammakathāti suttante viya paccayayugaḷavasena",
  "tika-abh02t1:18_1": "akathetvā ajjhattikabāhiravasena abhiññeyyāni āyatanāni abbokārato abhidhammabhājanīye",
  "tika-abh02t1:18_2": "kathitāni. Āgammāti sabbasaṅkhārehi nibbindassa visaṅkhāraninnassa gotrabhunā vivaṭṭitamānasassa",
  "tika-abh02t1:18_3": "maggena sacchikaraṇenāti attho. Sacchikiriyamānañhi taṁ adhigantvā ārammaṇapaccayabhūtañca",
  "tika-abh02t1:18_4": "paṭicca adhipatipaccayabhūte ca tamhi paramassāsabhāvena vinimuttasaṅkhārassa ca",
  "tika-abh02t1:18_5": "gatibhāvena patiṭṭhānabhūte patiṭṭhāya khayasaṅkhāto maggo rāgādayo khepetīti taṁsacchikaraṇābhāve",
  "tika-abh02t1:18_6": "rāgādīnaṁ anuppattinirodhagamanābhāvā “taṁ āgamma rāgādayo khīyantī”ti vuttaṁ. Suttato",
  "tika-abh02t1:18_7": "muñcitvāti suttapadāni muñcitvā. Añño suttassa attho “mātaraṁ pitaraṁ hantvā”tiādīsu",
  "tika-abh02t1:18_8": "viya āharitabbo, natthi suttapadeheva nīto atthoti attho.",
  "tika-abh02t1:19_0": "Ekaṁ nānanti cuṇṇitaṁ khuddakaṁ vā karaṇaṁ, cuṇṇīkaraṇanti abahumānena vadati. Na",
  "tika-abh02t1:19_1": "tvaṁ ekaṁ nānaṁ jānāsīti kiṁ ettakaṁ tvameva na jānāsīti attho. Nanu ñāteti “yadipi",
  "tika-abh02t1:19_2": "pubbe na ñātaṁ, adhunāpi ñāte nanu sādhu hotī”ti attano jānanaṁ paṭicchādetvā vikkhepaṁ",
  "tika-abh02t1:19_3": "karontaṁ nibandhati. Vibhajitvāti akkharatthamatte aṭṭhatvā līnaṁ atthaṁ vibhajitvā",
  "tika-abh02t1:19_4": "uddharitvā nīharitvā kathitanti attho. Rāgādīnaṁ khayo nāma abhāvamatto, na ca abhāvassa",
  "tika-abh02t1:19_5": "bahubhāvo atthi attano abhāvattāti vadantassa vacanapacchindanatthaṁ pucchati “rāgakkhayo",
  "tika-abh02t1:19_6": "nāma rāgasseva khayo”tiādi. Yadi hi rāgakkhayo dosādīnaṁ khayo na hoti, dosakkhayādayo",
  "tika-abh02t1:19_7": "ca rāgādīnaṁ khayā, aññamaññavisiṭṭhā bhinnā āpannā hontīti bahunibbānatā āpannā",
  "tika-abh02t1:19_8": "eva hoti, aññamaññaviseso ca nāma nissabhāvassa natthīti sasabhāvatā ca nibbānassa.",
  "tika-abh02t1:19_9": "Nava taṇhāmūlakā “taṇhaṁ paṭicca pariyesanā”ti ādayo, tesu pariyesanādayo ca pariyesanādikarakilesā",
  "tika-abh02t1:19_10": "daṭṭhabbā. Diyaḍḍhakilesasahassaṁ nidānakathāyaṁ vuttaṁ.",
  "tika-abh02t1:20_0": "Oḷārikatāya kāretabboti atisukhumassa nibbānassa oḷārikabhāvadosāpattiyā bodhetabbo,",
  "tika-abh02t1:20_1": "niggahetabbo vā. Vatthunti upādinnakaphoṭṭhabbaṁ methunaṁ. Acchādīnampi nibbānappatti",
  "tika-abh02t1:20_2": "kasmā vuttā, nanu “kilesānaṁ accantaṁ anuppattinirodho nibbāna”nti icchantassa kilesānaṁ",
  "tika-abh02t1:20_3": "vināso kañci kālaṁ appavatti nibbānaṁ na hotīti? Na, abhāvasāmaññato. Accantāpavatti",
  "tika-abh02t1:20_4": "hi kañci kālañca appavatti abhāvoyevāti natthi viseso. Savisesaṁ vā vadantassa abhāvatā",
  "tika-abh02t1:20_5": "āpajjatīti. Tiracchānagatehipi pāpuṇitabbattā tesampi pākaṭaṁ piḷandhanaṁ viya oḷārikaṁ",
  "tika-abh02t1:20_6": "thūlaṁ. Kevalaṁ pana kaṇṇe piḷandhituṁ na sakkoti, piḷandhanatopi vā thūlattā na",
  "tika-abh02t1:20_7": "sakkāti uppaṇḍento viya niggaṇhāti.",
  "tika-abh02t1:21_0": "Nibbānārammaṇakaraṇena gotrabhukkhaṇe kilesakkhayappatti panassa āpannāti maññamāno",
  "tika-abh02t1:21_1": "āha “tvaṁ akhīṇesuyevā”tiādi. Nanu ārammaṇakaraṇamattena kilesakkhayo anuppattoti",
  "tika-abh02t1:21_2": "na sakkā vattuṁ. Cittañhi atītānāgatādisabbaṁ ālambeti, na nipphannamevāti gotrabhupi",
  "tika-abh02t1:21_3": "maggena kilesānaṁ yā anuppattidhammatā kātabbā, taṁ ārabbha pavattissatīti? Na, appattanibbānassa",
  "tika-abh02t1:21_4": "nibbānārammaṇañāṇābhāvato. Na hi aññadhammā viya nibbānaṁ, taṁ pana atigambhīrattā",
  "tika-abh02t1:21_5": "appattena ālambituṁ na sakkā. Tasmā tena gotrabhunā pattabbena tikālikasabhāvātikkantagambhīrabhāvena",
  "tika-abh02t1:21_6": "bhavitabbaṁ, kilesakkhayamattataṁ vā icchato gotrabhuto puretaraṁ nipphannena kilesakkhayena.",
  "tika-abh02t1:21_7": "Tenāha “tvaṁ akhīṇesuyeva kilesesu kilesakkhayaṁ nibbānaṁ paññapesī”ti. Appattakilesakkhayārammaṇakaraṇe",
  "tika-abh02t1:21_8": "hi sati gotrabhuto puretaracittānipi ālambeyyunti.",
  "tika-abh02t1:22": "Maggassa kilesakkhayaṁ nibbānanti maggassa ārammaṇabhūtaṁ nibbānaṁ katamanti attho. Maggotiādinā purimapucchādvayameva vivarati.",
  "tika-abh02t1:23_0": "Na ca kiñcīti rūpādīsu nibbānaṁ kiñci na hoti, na ca kadāci hoti, atītādibhāvena",
  "tika-abh02t1:23_1": "na vattabbanti vadanti, taṁ āgamma avijjātaṇhānaṁ kiñci ekadesamattampi na hoti,",
  "tika-abh02t1:23_2": "tadeva taṁ āgamma kadāci na ca hotīti attho yutto.",
  "tika-abh02t1:24": "Abhidhammabhājanīyavaṇṇanā niṭṭhitā.",
  "tika-abh02t1:25": "3. Pañhapucchakavaṇṇanā",
  "tika-abh02t1:26": "168.Na…pe… navattabbadhammārammaṇattāti yathā sārammaṇā parittādibhāvena navattabbaṁ kiñci ārammaṇaṁ karonti, evaṁ kiñci ālambanato na navattabbakoṭṭhāsaṁ bhajatīti attho.",
  "tika-abh02t1:27": "Pañhapucchakavaṇṇanā niṭṭhitā.",
  "tika-abh02t1:28": "Āyatanavibhaṅgavaṇṇanā niṭṭhitā."
}