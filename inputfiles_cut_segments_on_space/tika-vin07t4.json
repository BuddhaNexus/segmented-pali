{
  "tika-vin07t4:0": "3. Aniyatakaṇḍo",
  "tika-vin07t4:1": "1. Paṭhamaaniyatasikkhāpadavaṇṇanā",
  "tika-vin07t4:2": "443. Puttasaddena sāmaññaniddesato, ekasesanayena vā puttīpi gahitāti āha ‘‘bahū dhītaro cā’’ti. Tadanantaranti bhikkhūnaṁ bhojanānantaraṁ.",
  "tika-vin07t4:3_0": "444-5.Taṁ kammanti taṁ methunādiajjhācārakammaṁ. Pāḷiyaṁ ‘‘sotassa raho’’ti idaṁ",
  "tika-vin07t4:3_1": "atthuddhāravasena vuttaṁ, upari sikkhāpade ‘‘na heva kho pana paṭicchanna’’ntiādinā",
  "tika-vin07t4:3_2": "(pārā. 454) etassa sikkhāpadassa visayaṁ paṭikkhipitvā ‘‘alañca kho hoti mātugāmaṁ",
  "tika-vin07t4:3_3": "duṭṭhullāhi vācāhi obhāsitu’’nti visayantarabhūtasotarahassa visuṁ vakkhamānattā,",
  "tika-vin07t4:3_4": "idha pana cakkhurahova adhippeto ‘‘paṭicchanne āsane’’tiādivacanato, ‘‘sakkā hoti",
  "tika-vin07t4:3_5": "methunaṁ dhammaṁ paṭisevitu’’nti vuttattā ca. Tenāha ‘‘kiñcāpī’’tiādi. Paricchedoti",
  "tika-vin07t4:3_6": "rahonisajjāpattiyā vavatthānaṁ.",
  "tika-vin07t4:4_0": "Idāni cakkhuraheneva āpattiṁ paricchinditvā dassento ‘‘sacepi hī’’tiādimāha. ‘‘Pihitakavāṭassā’’ti",
  "tika-vin07t4:4_1": "iminā paṭicchannabhāvato cakkhussa rahova adhippeto, na sotassa rahoti dasseti. Tenāha",
  "tika-vin07t4:4_2": "‘‘apihitakavāṭassa…pe… anāpatti’’nti. Na hi kavāṭapidahanena sotassa raho vigacchati,",
  "tika-vin07t4:4_3": "cakkhussa raho eva pana vigacchati. ‘‘Antodvādasahatthepī’’ti idaṁ dutiyasikkhāpade",
  "tika-vin07t4:4_4": "āgatasotassa rahena āpajjitabbaduṭṭhullavācāpattiyā sabbathā anāpattibhāvaṁ dassetuṁ",
  "tika-vin07t4:4_5": "vuttaṁ. Dvādasahatthato bahi nisinno hi tattha sotassa rahasabbhāvato duṭṭhullavācāpattiyā",
  "tika-vin07t4:4_6": "anāpattiṁ na karoti, tathā ca ‘‘anāpattiṁ na karotī’’ti sāmaññato na vattabbaṁ siyā,",
  "tika-vin07t4:4_7": "‘‘methunakāyasaṁsaggāpattīhi anāpattiṁ karotī’’ti visesetvā vattabbaṁ bhaveyya. Tasmā",
  "tika-vin07t4:4_8": "tathā taṁ avatvā sabbathā anāpattiṁ dassetumeva ‘‘dvādasahatthe’’ti vuttanti gahetabbaṁ.",
  "tika-vin07t4:4_9": "Yadi hi cakkhusseva rahabhāvaṁ sandhāya vadeyya, ‘‘antodvādasahatthe’’ti na vadeyya",
  "tika-vin07t4:4_10": "appaṭicchanne tato dūre nisinnepi cakkhussa rahāsambhavato . Yasmā nisīditvā niddāyanto",
  "tika-vin07t4:4_11": "kapimiddhapareto kiñci kālaṁ cakkhūni ummīleti, kiñci kālaṁ nimmīleti. Tasmā ‘‘niddāyantopi",
  "tika-vin07t4:4_12": "anāpattiṁ karotī’’ti vuttaṁ.",
  "tika-vin07t4:5_0": "Paṭiladdhasotāpattiphalāti antimaparicchedato vuttaṁ. Nisajjaṁ paṭijānamānoti methunakāyasaṁsaggādivasena",
  "tika-vin07t4:5_1": "raho nisajjaṁ paṭijānamānoti attho. Tenāha ‘‘pārājikena vā’’tiādi. Na appaṭijānamānoti",
  "tika-vin07t4:5_2": "alajjīpi appaṭijānamāno āpattiyā na kāretabbova. So hi yāva dosaṁ na paṭijānāti,",
  "tika-vin07t4:5_3": "tāva ‘‘neva suddho, nāsuddho’’ti vā vattabbo, vattānusandhinā pana kāretabbo. Vuttañhetaṁ –",
  "tika-vin07t4:6": "‘‘Paṭiññā lajjīsu katā, alajjīsu evaṁ na vijjati;",
  "tika-vin07t4:7": "Bahumpi alajjī bhāseyya, vattānusandhitena kāraye’’ti. (pari. 359);",
  "tika-vin07t4:8": "Nisajjādīsu…pe… paṭijānamānova tena so bhikkhu kāretabboti ettha paṭijānamānoti pāḷiyaṁ anāgatampi adhikārato āgatamevāti katvā vuttaṁ.",
  "tika-vin07t4:9_0": "Vadāpethāti tassa iddhiyā vigatāsaṅkopi taṁ ovadanto āha, anupaparikkhitvā adese",
  "tika-vin07t4:9_1": "nisinnā ‘‘mātugāmena saddhiṁ ekāsane thero raho nisinno’’ti evaṁ mādisehipi tumhe",
  "tika-vin07t4:9_2": "tumhākaṁ avaṇṇaṁ vadāpetha kathāpayittha, mā puna evaṁ karitthāti adhippāyo. Evamakāsinti",
  "tika-vin07t4:9_3": "nigūhitabbampi imaṁ visesādhigamaṁ pakāsento taṁ saddhāpetumeva evamakāsinti attho.",
  "tika-vin07t4:9_4": "Rakkheyyāsimanti imaṁ uttarimanussadhammaṁ aññesaṁ mā pakāsayi.",
  "tika-vin07t4:10_0": "451.Nisajjāya pācittiyanti rahonisajjassāde vattamāne pācittiyaṁ. Sace pana so rahonisajjassādaṁ",
  "tika-vin07t4:10_1": "paṭivinodetvā kammaṭṭhānamanasikārādinā aññavihito, niddūpagato vā anāpatti eva.",
  "tika-vin07t4:10_2": "Tenāha ‘‘assāde uppanne’’ti. ‘‘Nisinnāya itthiyā’’ti iminā nisīdanakkhaṇe assādābhāvaṁ",
  "tika-vin07t4:10_3": "dasseti. Yadi hi nisīdanakkhaṇe assādo uppajjeyya, tena uṭṭhātabbaṁ. Itarathā āpatti",
  "tika-vin07t4:10_4": "eva itthiyā uṭṭhāyuṭṭhāya punappunaṁ nisīdane viya, tatthāpi bhikkhussa uṭṭhahato",
  "tika-vin07t4:10_5": "anāpatti, tena rahonisajjāpatti akiriyasamuṭṭhānāpi hotīti vadanti. Idaṁ pana aniyatasikkhāpadaṁ,",
  "tika-vin07t4:10_6": "anantarañcāti dvepi visuṁ āpattipaññāpanavasena paññattāni na honti rahonisajjādīsu",
  "tika-vin07t4:10_7": "āpattiyā sikkhāpadantaresu paññattattā. Pārājikādiāpattīhi pana kenaci coditassa",
  "tika-vin07t4:10_8": "anuvijjakehi vinicchayakāraṇanayadassanatthaṁ evaṁ vatthuvasena dvidhā vibhajitvā",
  "tika-vin07t4:10_9": "paññattāni, imāneva ca yasmā bhikkhunīnampi vinicchayanayaggahaṇāya alaṁ, tasmā tāsaṁ",
  "tika-vin07t4:10_10": "visuṁ na vuttānīti veditabbaṁ. Yaṁ pana āpattiṁ paṭijānāti, tassa vasenettha aṅgabhedo",
  "tika-vin07t4:10_11": "veditabbo. Teneva ‘‘ayaṁ dhammo aniyato’’ti vuttaṁ.",
  "tika-vin07t4:11": "Idha aniyatavasena vuttānaṁ pārājikasaṅghādisesapācittiyānaṁ tiṇṇampi aññamaññaṁ sadisasamuṭṭhānāditāya vuttaṁ ‘‘samuṭṭhānādīni paṭhamapārājikasadisānevā’’ti.",
  "tika-vin07t4:12": "Paṭhamaaniyatasikkhāpadavaṇṇanā niṭṭhitā.",
  "tika-vin07t4:13": "2. Dutiyaaniyatasikkhāpadavaṇṇanā",
  "tika-vin07t4:14_0": "452. ‘‘Na labhati mātugāmena saddhiṁ eko ekāya…pe… nisajjaṁ kappetu’’nti avatvā ‘‘paṭikkhittaṁ",
  "tika-vin07t4:14_1": "mātugāmenā’’tiādinā vuttattā ‘‘eko’’ti paccattapadaṁ paṭikkhittapadena na sameti,",
  "tika-vin07t4:14_2": "‘‘ekassā’’ti vattabboti sādhento āha ‘‘itarathā hī’’tiādi.",
  "tika-vin07t4:15_0": "453.Pariveṇaṅgaṇādīti pariveṇassa māḷakaṁ. Ādi-saddena pākārādiparikkhittaṁ cetiyamāḷakādiṁ",
  "tika-vin07t4:15_1": "saṅgaṇhāti. Antogadhanti appaṭicchannaṭṭhāne eva pariyāpannaṁ. Idha itthīpi anāpattiṁ",
  "tika-vin07t4:15_2": "karotīti sambandho. Kasmā pana itthī idheva anāpattiṁ karoti, na purimasikkhāpadeti?",
  "tika-vin07t4:15_3": "Imassa sikkhāpadassa methunaṁ vinā duṭṭhullavācāya vasena āgatattā. Methunameva hi",
  "tika-vin07t4:15_4": "itthiyo aññamaññaṁ paṭicchādenti mahāvane dvāraṁ vivaritvā niddūpagatamhi bhikkhumhi",
  "tika-vin07t4:15_5": "viya. Duṭṭhullaṁ pana na paṭicchādenti, teneva duṭṭhullavācāsikkhāpade ‘‘yā tā itthiyo",
  "tika-vin07t4:15_6": "hirimanā, tā nikkhamitvā bhikkhū ujjhāpesu’’nti (pārā. 283) vuttaṁ, tasmā ‘‘itthīpi",
  "tika-vin07t4:15_7": "anāpattiṁ karotī’’ti vuttaṁ, ‘‘appaṭicchannaṭṭhānattā’’tipi kāraṇaṁ vadanti.",
  "tika-vin07t4:16_0": "Kāyenāpi duṭṭhullobhāsasambhavato imasmiṁ sikkhāpade cakkhussa raho, sotassa raho",
  "tika-vin07t4:16_1": "ca adhippetoti āha ‘‘anandho abadhiro’’tiādi. Keci pana vibhaṅge ‘‘nālaṁ kammaniyanti",
  "tika-vin07t4:16_2": "na sakkā hoti methunaṁ dhammaṁ paṭisevitu’nti (pārā. 454) ettakameva vatvā ‘na sakkā",
  "tika-vin07t4:16_3": "hoti kāyasaṁsaggaṁ samāpajjitu’nti avuttattā appaṭicchannepi ṭhāne raho aññesaṁ abhāvaṁ",
  "tika-vin07t4:16_4": "disvā ekāya itthiyā kāyasaṁsaggopi sakkā āpajjitunti antodvādasahatthe savanūpacāre",
  "tika-vin07t4:16_5": "ṭhito abadhiropi andho kāyasaṁsaggassāpi sabbhāvābhāvaṁ na jānātīti kāyena duṭṭhullobhāsanasabbhāvaṁ",
  "tika-vin07t4:16_6": "amanasikatvāpi kāyasaṁsaggāpattiyāpi parihārāya anandho abadhirotiādi vutta’’nti",
  "tika-vin07t4:16_7": "vadanti. Yaṁ pana sāratthadīpaniyaṁ ‘‘kāyasaṁsaggavasena anandho vutto’’ti (sārattha.",
  "tika-vin07t4:16_8": "ṭī. 2.453) vuttaṁ, taṁ pana kāyena duṭṭhullobhāsanasambhavaṁ amanasikatvā vuttaṁ,",
  "tika-vin07t4:16_9": "kāyasaṁsaggavasenāpīti gahetabbaṁ. Teneva ‘‘imasmiṁ sikkhāpade sotassa raho eva adhippeto…pe…",
  "tika-vin07t4:16_10": "kenaci pana ‘dvepi rahā idha adhippetā’ti vuttaṁ, taṁ na gahetabba’’nti vuttaṁ. Yaṁ",
  "tika-vin07t4:16_11": "pana cakkhussa rahābhāvasādhanatthaṁ ‘‘na hi appaṭicchanne okāse cakkhussa raho sambhavatī’’tiādi",
  "tika-vin07t4:16_12": "vuttaṁ, taṁ na yuttaṁ atidūratare ṭhitassa kāyena obhāsanampi hatthaggāhādīnipi sallakkhetuṁ",
  "tika-vin07t4:16_13": "asakkuṇeyyattā. Teneva pāḷiyaṁ ‘‘cakkhussa raho’’ti vuttaṁ, aṭṭhakathāyaṁ appaṭikkhittaṁ.",
  "tika-vin07t4:16_14": "Na kevalañca appaṭikkhittaṁ, atha kho ‘‘anandho badhiroti ca andho vā abadhiropi",
  "tika-vin07t4:16_15": "na karotī’’ti ca vuttaṁ, tasmā dvepi rahā idha gahetabbā. ‘‘Antodvādasahatthe’’tiiminā",
  "tika-vin07t4:16_16": "sotassa raho dvādasahatthena paricchinnoti idaṁ dasseti. Cakkhussa raho pana yattha",
  "tika-vin07t4:16_17": "ṭhitassa kāyavikārādayo na paññāyanti, tena paricchinditabboti daṭṭhabbaṁ. Badhiro",
  "tika-vin07t4:16_18": "pana cakkhumāpīti duṭṭhullavācāsaṅghādisesaṁ sandhāya vuttaṁ. Duṭṭhullāpatti vuttāti",
  "tika-vin07t4:16_19": "purimasikkhāpade vuttehi adhikavasena duṭṭhullāpatti ca vuttāti evamattho gahetabbo,",
  "tika-vin07t4:16_20": "na pana duṭṭhullāpatti evāti kāyasaṁsaggassāpi idha gahetabbato. Teneva ‘‘pārājikāpattiñca",
  "tika-vin07t4:16_21": "parihāpetvā’’ti ettakameva vuttaṁ, itarathā ‘‘kāyasaṁsaggañcā’’ti vattabbaṁ bhaveyya.",
  "tika-vin07t4:17_0": "Tisamuṭṭhānantiādi pana purimasikkhāpade āgatehi adhikassa duṭṭhullavācāsaṅghādisesassa",
  "tika-vin07t4:17_1": "vasena vuttaṁ kāyasaṁsaggādīnampi purimasikkhāpade eva vuttattā, idha pana na vuttantipi",
  "tika-vin07t4:17_2": "vadanti, vīmaṁsitvā gahetabbaṁ.",
  "tika-vin07t4:18": "Dutiyaaniyatasikkhāpadavaṇṇanā niṭṭhitā.",
  "tika-vin07t4:19": "Niṭṭhito aniyatavaṇṇanānayo."
}