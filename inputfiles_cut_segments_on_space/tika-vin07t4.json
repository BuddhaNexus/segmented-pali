{
  "tika-vin07t4:0": "3. Aniyatakaṇḍo",
  "tika-vin07t4:1": "1. Paṭhamaaniyatasikkhāpadavaṇṇanā",
  "tika-vin07t4:2": "443. Puttasaddena sāmaññaniddesato, ekasesanayena vā puttīpi gahitāti āha “bahū dhītaro cā”ti. Tadanantaranti bhikkhūnaṁ bhojanānantaraṁ.",
  "tika-vin07t4:3_0": "444-5.Taṁ kammanti taṁ methunādiajjhācārakammaṁ. Pāḷiyaṁ “sotassa raho”ti idaṁ atthuddhāravasena",
  "tika-vin07t4:3_1": "vuttaṁ, upari sikkhāpade “na heva kho pana paṭicchanna”ntiādinā etassa sikkhāpadassa",
  "tika-vin07t4:3_2": "visayaṁ paṭikkhipitvā “alañca kho hoti mātugāmaṁ duṭṭhullāhi vācāhi obhāsitu”nti",
  "tika-vin07t4:3_3": "visayantarabhūtasotarahassa visuṁ vakkhamānattā, idha pana cakkhurahova adhippeto",
  "tika-vin07t4:3_4": "“paṭicchanne āsane”tiādivacanato, “sakkā hoti methunaṁ dhammaṁ paṭisevitu”nti vuttattā",
  "tika-vin07t4:3_5": "ca. Tenāha “kiñcāpī”tiādi. Paricchedoti rahonisajjāpattiyā vavatthānaṁ.",
  "tika-vin07t4:4_0": "Idāni cakkhuraheneva āpattiṁ paricchinditvā dassento “sacepi hī”tiādimāha. “Pihitakavāṭassā”ti",
  "tika-vin07t4:4_1": "iminā paṭicchannabhāvato cakkhussa rahova adhippeto, na sotassa rahoti dasseti. Tenāha",
  "tika-vin07t4:4_2": "“apihitakavāṭassa…pe… anāpatti”nti. Na hi kavāṭapidahanena sotassa raho vigacchati,",
  "tika-vin07t4:4_3": "cakkhussa raho eva pana vigacchati. “Antodvādasahatthepī”ti idaṁ dutiyasikkhāpade",
  "tika-vin07t4:4_4": "āgatasotassa rahena āpajjitabbaduṭṭhullavācāpattiyā sabbathā anāpattibhāvaṁ dassetuṁ",
  "tika-vin07t4:4_5": "vuttaṁ. Dvādasahatthato bahi nisinno hi tattha sotassa rahasabbhāvato duṭṭhullavācāpattiyā",
  "tika-vin07t4:4_6": "anāpattiṁ na karoti, tathā ca “anāpattiṁ na karotī”ti sāmaññato na vattabbaṁ siyā,",
  "tika-vin07t4:4_7": "“methunakāyasaṁsaggāpattīhi anāpattiṁ karotī”ti visesetvā vattabbaṁ bhaveyya. Tasmā",
  "tika-vin07t4:4_8": "tathā taṁ avatvā sabbathā anāpattiṁ dassetumeva “dvādasahatthe”ti vuttanti gahetabbaṁ.",
  "tika-vin07t4:4_9": "Yadi hi cakkhusseva rahabhāvaṁ sandhāya vadeyya, “antodvādasahatthe”ti na vadeyya",
  "tika-vin07t4:4_10": "appaṭicchanne tato dūre nisinnepi cakkhussa rahāsambhavato. Yasmā nisīditvā niddāyanto",
  "tika-vin07t4:4_11": "kapimiddhapareto kiñci kālaṁ cakkhūni ummīleti, kiñci kālaṁ nimmīleti. Tasmā “niddāyantopi",
  "tika-vin07t4:4_12": "anāpattiṁ karotī”ti vuttaṁ.",
  "tika-vin07t4:5_0": "Paṭiladdhasotāpattiphalāti antimaparicchedato vuttaṁ. Nisajjaṁ paṭijānamānoti methunakāyasaṁsaggādivasena",
  "tika-vin07t4:5_1": "raho nisajjaṁ paṭijānamānoti attho. Tenāha “pārājikena vā”tiādi. Na appaṭijānamānoti",
  "tika-vin07t4:5_2": "alajjīpi appaṭijānamāno āpattiyā na kāretabbova. So hi yāva dosaṁ na paṭijānāti,",
  "tika-vin07t4:5_3": "tāva “neva suddho, nāsuddho”ti vā vattabbo, vattānusandhinā pana kāretabbo. Vuttañhetaṁ –",
  "tika-vin07t4:6": "“Paṭiññā lajjīsu katā, alajjīsu evaṁ na vijjati;",
  "tika-vin07t4:7": "Bahumpi alajjī bhāseyya, vattānusandhitena kāraye”ti. ;",
  "tika-vin07t4:8": "Nisajjādīsu…pe… paṭijānamānova tena so bhikkhu kāretabboti ettha paṭijānamānoti pāḷiyaṁ anāgatampi adhikārato āgatamevāti katvā vuttaṁ.",
  "tika-vin07t4:9_0": "Vadāpethāti tassa iddhiyā vigatāsaṅkopi taṁ ovadanto āha, anupaparikkhitvā adese",
  "tika-vin07t4:9_1": "nisinnā “mātugāmena saddhiṁ ekāsane thero raho nisinno”ti evaṁ mādisehipi tumhe tumhākaṁ",
  "tika-vin07t4:9_2": "avaṇṇaṁ vadāpetha kathāpayittha, mā puna evaṁ karitthāti adhippāyo. Evamakāsinti",
  "tika-vin07t4:9_3": "nigūhitabbampi imaṁ visesādhigamaṁ pakāsento taṁ saddhāpetumeva evamakāsinti attho.",
  "tika-vin07t4:9_4": "Rakkheyyāsimanti imaṁ uttarimanussadhammaṁ aññesaṁ mā pakāsayi.",
  "tika-vin07t4:10_0": "451.Nisajjāya pācittiyanti rahonisajjassāde vattamāne pācittiyaṁ. Sace pana so rahonisajjassādaṁ",
  "tika-vin07t4:10_1": "paṭivinodetvā kammaṭṭhānamanasikārādinā aññavihito, niddūpagato vā anāpatti eva.",
  "tika-vin07t4:10_2": "Tenāha “assāde uppanne”ti. “Nisinnāya itthiyā”ti iminā nisīdanakkhaṇe assādābhāvaṁ",
  "tika-vin07t4:10_3": "dasseti. Yadi hi nisīdanakkhaṇe assādo uppajjeyya, tena uṭṭhātabbaṁ. Itarathā āpatti",
  "tika-vin07t4:10_4": "eva itthiyā uṭṭhāyuṭṭhāya punappunaṁ nisīdane viya, tatthāpi bhikkhussa uṭṭhahato",
  "tika-vin07t4:10_5": "anāpatti, tena rahonisajjāpatti akiriyasamuṭṭhānāpi hotīti vadanti. Idaṁ pana aniyatasikkhāpadaṁ,",
  "tika-vin07t4:10_6": "anantarañcāti dvepi visuṁ āpattipaññāpanavasena paññattāni na honti rahonisajjādīsu",
  "tika-vin07t4:10_7": "āpattiyā sikkhāpadantaresu paññattattā. Pārājikādiāpattīhi pana kenaci coditassa",
  "tika-vin07t4:10_8": "anuvijjakehi vinicchayakāraṇanayadassanatthaṁ evaṁ vatthuvasena dvidhā vibhajitvā",
  "tika-vin07t4:10_9": "paññattāni, imāneva ca yasmā bhikkhunīnampi vinicchayanayaggahaṇāya alaṁ, tasmā tāsaṁ",
  "tika-vin07t4:10_10": "visuṁ na vuttānīti veditabbaṁ. Yaṁ pana āpattiṁ paṭijānāti, tassa vasenettha aṅgabhedo",
  "tika-vin07t4:10_11": "veditabbo. Teneva “ayaṁ dhammo aniyato”ti vuttaṁ.",
  "tika-vin07t4:11": "Idha aniyatavasena vuttānaṁ pārājikasaṅghādisesapācittiyānaṁ tiṇṇampi aññamaññaṁ sadisasamuṭṭhānāditāya vuttaṁ “samuṭṭhānādīni paṭhamapārājikasadisānevā”ti.",
  "tika-vin07t4:12": "Paṭhamaaniyatasikkhāpadavaṇṇanā niṭṭhitā.",
  "tika-vin07t4:13": "2. Dutiyaaniyatasikkhāpadavaṇṇanā",
  "tika-vin07t4:14_0": "452. “Na labhati mātugāmena saddhiṁ eko ekāya…pe… nisajjaṁ kappetu”nti avatvā “paṭikkhittaṁ",
  "tika-vin07t4:14_1": "mātugāmenā”tiādinā vuttattā “eko”ti paccattapadaṁ paṭikkhittapadena na sameti, “ekassā”ti",
  "tika-vin07t4:14_2": "vattabboti sādhento āha “itarathā hī”tiādi.",
  "tika-vin07t4:15_0": "453.Pariveṇaṅgaṇādīti pariveṇassa māḷakaṁ. Ādi-saddena pākārādiparikkhittaṁ cetiyamāḷakādiṁ",
  "tika-vin07t4:15_1": "saṅgaṇhāti. Antogadhanti appaṭicchannaṭṭhāne eva pariyāpannaṁ. Idha itthīpi anāpattiṁ",
  "tika-vin07t4:15_2": "karotīti sambandho. Kasmā pana itthī idheva anāpattiṁ karoti, na purimasikkhāpadeti?",
  "tika-vin07t4:15_3": "Imassa sikkhāpadassa methunaṁ vinā duṭṭhullavācāya vasena āgatattā. Methunameva hi",
  "tika-vin07t4:15_4": "itthiyo aññamaññaṁ paṭicchādenti mahāvane dvāraṁ vivaritvā niddūpagatamhi bhikkhumhi",
  "tika-vin07t4:15_5": "viya. Duṭṭhullaṁ pana na paṭicchādenti, teneva duṭṭhullavācāsikkhāpade “yā tā itthiyo",
  "tika-vin07t4:15_6": "hirimanā, tā nikkhamitvā bhikkhū ujjhāpesu”nti vuttaṁ, tasmā “itthīpi anāpattiṁ karotī”ti",
  "tika-vin07t4:15_7": "vuttaṁ, “appaṭicchannaṭṭhānattā”tipi kāraṇaṁ vadanti.",
  "tika-vin07t4:16_0": "Kāyenāpi duṭṭhullobhāsasambhavato imasmiṁ sikkhāpade cakkhussa raho, sotassa raho",
  "tika-vin07t4:16_1": "ca adhippetoti āha “anandho abadhiro”tiādi. Keci pana vibhaṅge “nālaṁ kammaniyanti",
  "tika-vin07t4:16_2": "na sakkā hoti methunaṁ dhammaṁ paṭisevitu’nti ettakameva vatvā ‘na sakkā hoti kāyasaṁsaggaṁ",
  "tika-vin07t4:16_3": "samāpajjitu’nti avuttattā appaṭicchannepi ṭhāne raho aññesaṁ abhāvaṁ disvā ekāya",
  "tika-vin07t4:16_4": "itthiyā kāyasaṁsaggopi sakkā āpajjitunti antodvādasahatthe savanūpacāre ṭhito abadhiropi",
  "tika-vin07t4:16_5": "andho kāyasaṁsaggassāpi sabbhāvābhāvaṁ na jānātīti kāyena duṭṭhullobhāsanasabbhāvaṁ",
  "tika-vin07t4:16_6": "amanasikatvāpi kāyasaṁsaggāpattiyāpi parihārāya anandho abadhirotiādi vutta”nti vadanti.",
  "tika-vin07t4:16_7": "Yaṁ pana sāratthadīpaniyaṁ “kāyasaṁsaggavasena anandho vutto”ti vuttaṁ, taṁ pana",
  "tika-vin07t4:16_8": "kāyena duṭṭhullobhāsanasambhavaṁ amanasikatvā vuttaṁ, kāyasaṁsaggavasenāpīti gahetabbaṁ.",
  "tika-vin07t4:16_9": "Teneva “imasmiṁ sikkhāpade sotassa raho eva adhippeto…pe… kenaci pana ‘dvepi rahā",
  "tika-vin07t4:16_10": "idha adhippetā’ti vuttaṁ, taṁ na gahetabba”nti vuttaṁ. Yaṁ pana cakkhussa rahābhāvasādhanatthaṁ",
  "tika-vin07t4:16_11": "“na hi appaṭicchanne okāse cakkhussa raho sambhavatī”tiādi vuttaṁ, taṁ na yuttaṁ",
  "tika-vin07t4:16_12": "atidūratare ṭhitassa kāyena obhāsanampi hatthaggāhādīnipi sallakkhetuṁ asakkuṇeyyattā.",
  "tika-vin07t4:16_13": "Teneva pāḷiyaṁ “cakkhussa raho”ti vuttaṁ, aṭṭhakathāyaṁ appaṭikkhittaṁ. Na kevalañca",
  "tika-vin07t4:16_14": "appaṭikkhittaṁ, atha kho “anandho badhiroti ca andho vā abadhiropi na karotī”ti ca",
  "tika-vin07t4:16_15": "vuttaṁ, tasmā dvepi rahā idha gahetabbā. “Antodvādasahatthe”tiiminā sotassa raho",
  "tika-vin07t4:16_16": "dvādasahatthena paricchinnoti idaṁ dasseti. Cakkhussa raho pana yattha ṭhitassa kāyavikārādayo",
  "tika-vin07t4:16_17": "na paññāyanti, tena paricchinditabboti daṭṭhabbaṁ. Badhiro pana cakkhumāpīti duṭṭhullavācāsaṅghādisesaṁ",
  "tika-vin07t4:16_18": "sandhāya vuttaṁ. Duṭṭhullāpatti vuttāti purimasikkhāpade vuttehi adhikavasena duṭṭhullāpatti",
  "tika-vin07t4:16_19": "ca vuttāti evamattho gahetabbo, na pana duṭṭhullāpatti evāti kāyasaṁsaggassāpi idha",
  "tika-vin07t4:16_20": "gahetabbato. Teneva “pārājikāpattiñca parihāpetvā”ti ettakameva vuttaṁ, itarathā",
  "tika-vin07t4:16_21": "“kāyasaṁsaggañcā”ti vattabbaṁ bhaveyya.",
  "tika-vin07t4:17_0": "Tisamuṭṭhānantiādi pana purimasikkhāpade āgatehi adhikassa duṭṭhullavācāsaṅghādisesassa",
  "tika-vin07t4:17_1": "vasena vuttaṁ kāyasaṁsaggādīnampi purimasikkhāpade eva vuttattā, idha pana na vuttantipi",
  "tika-vin07t4:17_2": "vadanti, vīmaṁsitvā gahetabbaṁ.",
  "tika-vin07t4:18": "Dutiyaaniyatasikkhāpadavaṇṇanā niṭṭhitā.",
  "tika-vin07t4:19": "Niṭṭhito aniyatavaṇṇanānayo."
}