{
  "tika-s0101t8:0": "8. Mahāsīhanādasuttavaṇṇanā",
  "tika-s0101t8:1": "Acelakassapavatthuvaṇṇanā",
  "tika-s0101t8:2_0": "381. Yasmiṁ raṭṭhe taṁ nagaraṁ, tassa raṭṭhassapi yasmiṁ nagare tadā bhagavā vihāsi,",
  "tika-s0101t8:2_1": "tassa nagarassapi etadeva nāmaṁ, tasmā uruññāyanti uruññājanapade uruññāsaṅkhāte",
  "tika-s0101t8:2_2": "nagareti attho. Ramaṇīyoti manoharabhūmibhāgatāya chāyūdakasampattiyā, janavivittatāya",
  "tika-s0101t8:2_3": "ca manoramo. Nāmanti gottanāmaṁ. Tapanaṁ santapanaṁ kāyassa khedanaṁ tapo, so etassa",
  "tika-s0101t8:2_4": "atthīti tapassī, taṁ tapassiṁ. Yasmā tathābhūto tapaṁ nissito, tapo vā taṁ nissito,",
  "tika-s0101t8:2_5": "tasmā āha ‘‘tapanissitaka’’nti. Lūkhaṁ vā pharusaṁ sādhusammatācāravirahato napasādanīyaṁ",
  "tika-s0101t8:2_6": "ājīvati vattatīti lūkhājīvī, taṁ lūkhājīviṁ. Muttācārādīti ādi-saddena parato pāḷiyaṁ",
  "tika-s0101t8:2_7": "(dī. ni. 1.397) āgatā hatthāpalekhanādayo saṅgahitā. Uppaṇḍetīti uhasanavasena paribhāsati.",
  "tika-s0101t8:2_8": "Upavadatīti avaññāpubbakaṁ apavadati, tenāha ‘‘hīḷeti vambhetī’’ti. Dhammassa ca",
  "tika-s0101t8:2_9": "anudhammaṁti ettha dhammo nāma hetu ‘‘hetumhi ñāṇaṁ dhammapaṭisambhidā’’tiādīsu (vibha.",
  "tika-s0101t8:2_10": "720) viyāti āha ‘‘kāraṇassa anukāraṇa’’nti. Kāraṇanti cettha tathāpavattassa saddassa",
  "tika-s0101t8:2_11": "attho adhippeto tassa pavattihetubhāvato. Atthappayutto hi saddappayogo. Anukāraṇanti",
  "tika-s0101t8:2_12": "ca so eva parehi tathā vuccamāno. Parehīti ‘‘ye te’’ti vuttasattehi parehi. Vuttakāraṇenāti",
  "tika-s0101t8:2_13": "yathā tehi vuttaṁ, tathā ce tumhehi na vuttaṁ, evaṁ sati tehi vuttakāraṇena sakāraṇo",
  "tika-s0101t8:2_14": "hutvā tumhākaṁ vādo vā tato paraṁ tassa anuvādo koci appamattakopi viññūhi garahitabbaṁ",
  "tika-s0101t8:2_15": "ṭhānaṁ kāraṇaṁ nāgaccheyya, kimevaṁ nāgacchatīti yojanā. ‘‘Idaṁ vuttaṁ hotī’’tiādinā",
  "tika-s0101t8:2_16": "tamevatthaṁ saṅkhepato dasseti.",
  "tika-s0101t8:3_0": "382. Idāni yaṁ vibhajjavādaṁ sandhāya bhagavatā ‘‘na me te vuttavādino’’ti saṅkhepato",
  "tika-s0101t8:3_1": "vatvā taṁ vibhajitvā dassetuṁ ‘‘idhāhaṁ kassapā’’tiādi vuttaṁ, taṁ vibhāgena dassento",
  "tika-s0101t8:3_2": "‘‘idhekacco’’tiādimāha . Bhagavā hi niratthakaṁ anupasamasaṁvattanikaṁ kāyakilamathaṁ",
  "tika-s0101t8:3_3": "‘‘attakilamathānuyogo dukkho anariyo anatthasaṁhito’’tiādinā (saṁ. ni. 3.1081; mahāva.",
  "tika-s0101t8:3_4": "13; paṭi. ma. 2.30) garahati. Sātthakaṁ pana upasamasaṁvattanikaṁ ‘‘āraññiko hoti,",
  "tika-s0101t8:3_5": "paṁsukūliko hotī’’tiādinā vaṇṇeti. Appapuññatāyāti apuññatāya. Tīṇi duccaritāni pūretvāti",
  "tika-s0101t8:3_6": "micchādiṭṭhibhāvato kammaphalaṁ paṭikkhipanto ‘‘natthi dinna’’ntiādinā (dī. ni. 1.171;",
  "tika-s0101t8:3_7": "ma. ni. 1.445; 2.94, 95, 225; 3.91, 115; saṁ. ni. 3.210; dha. sa. 1221; vibha. 938)",
  "tika-s0101t8:3_8": "micchādiṭṭhiṁ purakkhatvā tathā tathā tīṇi duccaritāni pūretvā. Anesanavasenāti kohaññe",
  "tika-s0101t8:3_9": "ṭhatvā asantaguṇasambhāvanicchāya micchājīvavasena. Ime dveti ‘‘appapuñño puññavā’’ti",
  "tika-s0101t8:3_10": "ca vutte duccaritakārino dve puggale sandhāya.",
  "tika-s0101t8:4_0": "‘‘Imedve sandhāyā’’ti ettha pana dutiyanaye ‘‘appapuñño, puññavā’’ti ca vutte sucaritakārinoti",
  "tika-s0101t8:4_1": "ādinā yojetabbaṁ. Kammakiriyavādino hi ime dve puggalā. Iti paṭhamadutiyanayesu vuttanayeneva",
  "tika-s0101t8:4_2": "tatiyacatutthanayesu yojanā veditabbā.",
  "tika-s0101t8:5_0": "Bāhirakācārayutto titthiyācārayutto, na vimuttācāro. Attānaṁ sukhetvāti adhammikena",
  "tika-s0101t8:5_1": "sukhena attānaṁ sukhetvā, tenāha ‘‘duccaritāni pūretvā’’ti. ‘‘Na dāni mayā sadiso",
  "tika-s0101t8:5_2": "atthī’’tiādinā tissannaṁ maññanānaṁ vasena duccaritapūraṇamāha. Micchādiṭṭhivasenāti",
  "tika-s0101t8:5_3": "‘‘natthi kāmesu doso’’ti evaṁ pavattamicchādiṭṭhivasena. Paribbājikāyāti pabbajjaṁ",
  "tika-s0101t8:5_4": "upagatāya tāpasadārikāya. Daharāyāti taruṇāya. Mudukāyāti sukhumālāya. Lomasāyāti",
  "tika-s0101t8:5_5": "tanutambalomatāya appalomāya. Kāmesūti vatthukāmesu. Pātabyatanti paribhuñjitabbaṁ,",
  "tika-s0101t8:5_6": "pātabyatanti vā paribhuñjanakataṁ. Āpajjantoti upagacchanto. Paribhogattho hi ayaṁ",
  "tika-s0101t8:5_7": "pā-saddo, kattusādhano ca tabba-saddo, yathāruci paribhuñjantoti attho. Kilesakāmopi",
  "tika-s0101t8:5_8": "hi assādiyamāno vatthukāmantogadhoyeva.",
  "tika-s0101t8:6": "Idanti yathāvuttaṁ atthappabhedaṁ vibhajjanaṁ. Titthiyavasena āgataṁ aṭṭhakathāyaṁ tathā vibhattattā. Sāsanepīti imasmiṁ sāsanepi.",
  "tika-s0101t8:7_0": "Arahattaṁvā attani asantaṁ ‘‘atthī’’ti vippaṭijānitvā. Sāmantajappanaṁ, paccayapaṭisevanaṁ,",
  "tika-s0101t8:7_1": "iriyāpathanissitanti imāni tīṇi vā kuhanavatthūni. Tādisovāti dhutaṅga- (mi. pa.",
  "tika-s0101t8:7_2": "4.2; visuddhi. 1.22) samādānavasena lūkhājīvī eva. Dullabhasukho bhavissāmi duggatīsu",
  "tika-s0101t8:7_3": "upapattiyāti adhippāyo.",
  "tika-s0101t8:8_0": "383.Asukaṭṭhānatoti asukabhavato. Āgatāti nibbattanavasena idhāgatā. Idāni gantabbaṭṭhānanti",
  "tika-s0101t8:8_1": "āyatiṁ nibbattanaṭṭhānaṁ. Puna upapattinti āyatiṁ anantarabhavato tatiyaṁ upapattiṁ,",
  "tika-s0101t8:8_2": "puna upapattīti punappunaṁ nibbatti. Kena kāraṇenāti yathābhūtaṁ ajānanto hi icchādosavasena",
  "tika-s0101t8:8_3": "yaṁ kiñci garaheyya, ahaṁ pana yathābhūtaṁ jānanto sabbaṁ taṁ kena kāraṇena garahissāmi,",
  "tika-s0101t8:8_4": "taṁ kāraṇaṁ natthīti adhippāyo, tenāha ‘‘garahitabbamevā’’tiādi. Tamatthanti garahitabbasseva",
  "tika-s0101t8:8_5": "garahaṇaṁ, pasaṁsitabbassa ca pasaṁsanaṁ.",
  "tika-s0101t8:9_0": "Na koci ‘‘na sādhū’’ti vadati diṭṭhadhammikassa, samparāyikassa ca atthassa sādhanavaseneva",
  "tika-s0101t8:9_1": "pavattiyā bhaddakattā. Pañcavidhaṁ veranti pāṇātipātādipañcavidhaṁ veraṁ. Tañhi pañcavidhassa",
  "tika-s0101t8:9_2": "sīlassa paṭisattubhāvato, sattānaṁ verahetutāya ca ‘‘vera’’nti vuccati. Tato eva",
  "tika-s0101t8:9_3": "taṁ na koci ‘‘sādhū’’ti vadati, tathā diṭṭhadhammikādiatthānaṁ asādhanato, sattānaṁ",
  "tika-s0101t8:9_4": "sādhubhāvassa ca dūsanato. Na nirundhitabbanti rūpaggahaṇe na nivāretabbaṁ. Dassanīyadassanattho",
  "tika-s0101t8:9_5": "hi cakkhupaṭilābhoti tesaṁ adhippāyo. Yadaggena tesaṁ pañcadvāre asaṁvaro sādhu ,",
  "tika-s0101t8:9_6": "tadaggena tattha saṁvaro na sādhūti āha ‘‘puna yaṁ te ekaccanti pañcadvāre saṁvara’’nti.",
  "tika-s0101t8:10_0": "Atha vā yaṁ te ekaccaṁ vadanti ‘‘sādhū’’ti te ‘‘eke samaṇabrāhmaṇā’’ti vuttā titthiyā",
  "tika-s0101t8:10_1": "yaṁ attakilamathānuyogādiṁ ‘‘sādhū’’ti vadanti, mayaṁ taṁ na ‘‘sādhū’’ti vadāma.",
  "tika-s0101t8:10_2": "Yaṁ te ekaccaṁ vadanti ‘‘na sādhū’’ti yaṁ pana te anavajjapaccayaparibhogaṁ, sunivatthasupārupanādisammāpaṭipattiñca",
  "tika-s0101t8:10_3": "‘‘na sādhū’’ti vadanti, taṁ mayaṁ ‘‘sādhū’’ti vadāmāti evaṁ pettha attho veditabbo.",
  "tika-s0101t8:11_0": "Evaṁ yaṁ paravādamūlakaṁ catukkaṁ dassitaṁ, tadeva puna sakavādamūlakaṁ katvā dassitanti",
  "tika-s0101t8:11_1": "pakāsento ‘‘eva’’ntiādimāha. Yañhi kiñci kenaci samānaṁ, tenapi taṁ samānameva, tathā",
  "tika-s0101t8:11_2": "asamānaṁ pīti. Samānāsamānatanti samānāsamānatāmattaṁ. Anavasesato hi pahātabbānaṁ",
  "tika-s0101t8:11_3": "dhammānaṁ pahānaṁ sakavāde dissati, na paravāde. Tathā paripuṇṇameva ca upasampādetabbadhammānaṁ",
  "tika-s0101t8:11_4": "upasampādanaṁ sakavāde, na paravāde. Tena vuttaṁ ‘‘tyāha’’ntiādi.",
  "tika-s0101t8:12": "Samanuyuñjāpanakathāvaṇṇanā",
  "tika-s0101t8:13_0": "385.Laddhiṁpucchantoti ‘‘kiṁ samaṇo gotamo saṁkilesadhamme anavasesaṁ pahāya vattati,",
  "tika-s0101t8:13_1": "udāhu pare gaṇācariyā. Ettha tāva attano laddhiṁ vadā’’ti laddhiṁ pucchanto. Kāraṇaṁ",
  "tika-s0101t8:13_2": "pucchantoti ‘‘samaṇo gotamo saṁkilesadhamme anavasesaṁ pahāya vattatī’’ti vutte ‘‘kena",
  "tika-s0101t8:13_3": "kāraṇena evamatthaṁ gāhayā’’ti kāraṇaṁ pucchanto. Ubhayaṁ pucchantoti ‘‘idaṁ nāmettha",
  "tika-s0101t8:13_4": "kāraṇa’’nti kāraṇaṁ vatvā paṭiññāte atthe sādhiyamāne anvayato, byatirekato ca kāraṇaṁ",
  "tika-s0101t8:13_5": "samatthetuṁ sadisāsadisabhedaṁ upamodāharaṇadvayaṁ pucchanto, ubhayaṁ pucchanto kāraṇassa",
  "tika-s0101t8:13_6": "ca tilakkhaṇasampattiyā yathāpaṭiññāte atthe sādhite sammadeva anupacchā bhāsanto",
  "tika-s0101t8:13_7": "nigamento samanubhāsati nāma. Upasaṁharitvāti upanetvā. ‘‘Kiṁ te’’tiādi upasaṁharaṇākāradassanaṁ.",
  "tika-s0101t8:13_8": "Dutiyapadeti ‘‘saṅghena vā saṅgha’’nti imasmiṁ pade.",
  "tika-s0101t8:14_0": "Tamatthanti taṁ pahātabbadhammānaṁ anavasesaṁ pahāya vattanasaṅkhātañca samādātabbadhammānaṁ",
  "tika-s0101t8:14_1": "anavasesaṁ samādāya vattanasaṅkhātañca atthaṁ. Yojetvāti akusalādipadehi yojetvā.",
  "tika-s0101t8:14_2": "Akosallasambhūtaṭṭhena akusalā ceva tatoyeva akusalāti ca saṅkhaṁ gatāti saṅkhātā",
  "tika-s0101t8:14_3": "tattha purimapadena ekantākusale vadati, dutiyapadena taṁsahagate, taṁpakkhiye ca,",
  "tika-s0101t8:14_4": "tenāha ‘‘koṭṭhāsaṁ vā katvā ṭhapitā’’ti, akusalapakkhiyabhāvena vavatthāpitāti attho.",
  "tika-s0101t8:14_5": "Avajjaṭṭho dosaṭṭho gārayhapariyāyattāti āha ‘‘sāvajjāti sadosā’’ti. Ariyā nāma niddosā,",
  "tika-s0101t8:14_6": "ime pana katthacipi niddosā na hontīti niddosaṭṭhena ariyā bhavituṁ nālaṁ asamatthā.",
  "tika-s0101t8:15_0": "386-392.Yanti kāraṇe etaṁ paccattavacananti āha ‘‘yena viññū’’ti. Yaṁ vā panāti ‘‘yaṁ",
  "tika-s0101t8:15_1": "pana kiñcī’’ti asambhāvanavacanametanti āha ‘‘yaṁ vā taṁ vā appamattaka’’nti. Gaṇācariyā",
  "tika-s0101t8:15_2": "pūraṇādayo. Satthuppabhavattā saṅghassa saṅghasampattiyāpi satthusampatti vibhāvīyatīti",
  "tika-s0101t8:15_3": "āha ‘‘saṅghapasaṁsāyapi satthuyeva pasaṁsāsiddhito’’ti. Sā pana pasaṁsā pasādahetukāti",
  "tika-s0101t8:15_4": "pasādamukhena taṁ dassetuṁ ‘‘pasīdamānāpi hī’’tiādi vuttaṁ. Tattha pi-saddena yathā",
  "tika-s0101t8:15_5": "anvayato pasaṁsā samuccīyati, evaṁ satthuvippaṭipattiyā sāvakesu, sāvakavippaṭipattiyā",
  "tika-s0101t8:15_6": "ca satthari appasādo samuccīyatīti daṭṭhabbaṁ. Sarīrasampattinti rūpasampattiṁ, rūpakāyapāripūrinti",
  "tika-s0101t8:15_7": "attho. Bhavanti vattāro rūpappamāṇā , ghosadhammappamāṇā ca. Puna bhavanti vattāroti",
  "tika-s0101t8:15_8": "dhammappamāṇavaseneva yojetabbaṁ. Yā saṅghassa pasaṁsāti ānetvā sambandho.",
  "tika-s0101t8:16_0": "Tattha yā buddhānaṁ, buddhasāvakānaṁyeva ca pāsaṁsatā, aññesañca tadabhāvo jotito,",
  "tika-s0101t8:16_1": "taṁ viratippahānasaṁvaruddesavasena nīharitvā dassetuṁ ‘‘ayamadhippāyo’’tiādi vuttaṁ.",
  "tika-s0101t8:16_2": "Tattha setughātavirati nāma ariyamaggavirati. Vipassanāmattavasenāti ‘‘anicca’’nti",
  "tika-s0101t8:16_3": "vā ‘‘dukkha’’nti vā vividhaṁ dassanamattavasena, na pana nāmarūpavavatthānapaccayapariggaṇhanapubbakaṁ",
  "tika-s0101t8:16_4": "lakkhaṇattayaṁ āropetvā saṅkhārānaṁ sammasanavasena. Itarānīti samucchedapaṭippassaddhinissaraṇappahānāni.",
  "tika-s0101t8:16_5": "‘‘Sesa’’nti pañcasīlato añño sabbo sīlasaṁvaro, ‘‘khamo hotī’’tiādinā (ma. ni. 1.24;",
  "tika-s0101t8:16_6": "3.159; a. ni. 4.114) vutto suparisuddho khantisaṁvaro, ‘‘paññāyete pidhiyyare’’ti",
  "tika-s0101t8:16_7": "(su. ni. 1041; cūḷani. 60) evaṁ vutto kilesānaṁ samucchedako maggañāṇasaṅkhāto ñāṇasaṁvaro,",
  "tika-s0101t8:16_8": "manacchaṭṭhānaṁ indriyānaṁ pidahanavasena pavatto parisuddho indriyasaṁvaro, ‘‘anuppannānaṁ",
  "tika-s0101t8:16_9": "pāpakānaṁ akusalānaṁ dhammānaṁ anuppādāyā’’tiādinā (dī. ni. 2.402; ma. ni. 1.135;",
  "tika-s0101t8:16_10": "saṁ. ni. 5.8; vibha. 205) vutto sammappadhānasaṅkhāto vīriyasaṁvaroti imaṁ saṁvarapañcakaṁ",
  "tika-s0101t8:16_11": "sandhāyāha. Pañca kho panime pātimokkhuddesātiādi sāsane sīlassa bahubhāvaṁ dassetvā",
  "tika-s0101t8:16_12": "tadekadese eva paresaṁ avaṭṭhānadassanatthaṁ yathāvuttasīlasaṁvarasseva puna gahaṇaṁ.",
  "tika-s0101t8:17": "Ariyaaṭṭhaṅgikamaggavaṇṇanā",
  "tika-s0101t8:18_0": "393.Sīhanādanti seṭṭhanādaṁ, abhītanādaṁ kenaci appaṭivattiyanādanti attho. ‘‘Ayaṁ",
  "tika-s0101t8:18_1": "yathāvutto mama vādo aviparīto, tassa aviparītabhāvo imaṁ maggaṁ paṭipajjitvā aparappaccayato",
  "tika-s0101t8:18_2": "jānitabbo’’ti evaṁ aviparītabhāvāvabodhanatthaṁ. ‘‘Atthi kassapā’’tiādīsu yaṁ maggaṁ",
  "tika-s0101t8:18_3": "paṭipanno samaṇo gotamo vadanto yuttapattakāle, tathabhāvato bhūtaṁ, ekaṁsato hitāvihabhāvena",
  "tika-s0101t8:18_4": "atthaṁ, dhammato anapetattā dhammaṁ, vinayayogato paresaṁ vinayanato ca vinayaṁ vadatīti",
  "tika-s0101t8:18_5": "sāmaṁyeva attapaccakkhatova jānissati, so mayā sayaṁ abhiññā sacchikatvā pavedito",
  "tika-s0101t8:18_6": "sakalavaṭṭadukkhanissaraṇabhūto atthi kassapa maggo, tassa ca adhigamūpāyabhūtā pubbabhāgapaṭipadāti",
  "tika-s0101t8:18_7": "ayamettha yojanā. Tena ‘‘samaṇo gotamo ime dhamme’’tiādinayappavatto vādo kenaci",
  "tika-s0101t8:18_8": "asaṁkampiyo yathābhūtasīhanādoti dasseti.",
  "tika-s0101t8:19_0": "‘‘Evametaṁ yathābhūtaṁ sammappaññāya passatī’’tiādīsu (a. ni. 3.134) viya maggañca",
  "tika-s0101t8:19_1": "paṭipadañca ekato katvā dassento. ‘‘Ayamevā’’ti vacanaṁ maggassa puthubhāvapaṭikkhepanatthaṁ,",
  "tika-s0101t8:19_2": "sabbaariyasādhāraṇabhāvadassanatthaṁ, sāsane pākaṭabhāvadassanatthañca. Tenāha ‘‘ekāyano",
  "tika-s0101t8:19_3": "ayaṁ bhikkhave maggo’’ti, (dī. ni. 2.373; ma. ni. 1.106; saṁ. ni. 5.367, 384, 409)‘‘eseva",
  "tika-s0101t8:19_4": "maggo natthañño dassanassa visuddhiyā’’ti (dha. pa. 274),",
  "tika-s0101t8:20": "‘‘Ekāyanaṁ jātikhayantadassī,",
  "tika-s0101t8:21": "Maggaṁ pajānāti hitānukampī;",
  "tika-s0101t8:22": "Etena maggena tariṁsu pubbe,",
  "tika-s0101t8:23": "Tarissanti ye ca taranti ogha’’nti. (saṁ. ni. 5.384, 409; mahāni. 191; cūḷani. 107, 121; netti. 170);",
  "tika-s0101t8:24": "Sabbesu suttapadesesu abhidhammapadesesu ca ekovāyaṁ maggo pākaṭo paññāto āgato cāti.",
  "tika-s0101t8:25": "Tapopakkamakathāvaṇṇanā",
  "tika-s0101t8:26_0": "394. Tapoyeva upakkamitabbato ārabhitabbato tapopakkamoti āha ‘‘tapārambhā’’ti. Ārambhanañcettha",
  "tika-s0101t8:26_1": "karaṇamevāti āha ‘‘tapokammānītiattho’’ti. Samaṇakammasaṅkhātāti samaṇehi kattabbakammasaññitā.",
  "tika-s0101t8:26_2": "Niccoloti nissaṭṭhacelo sabbena sabbaṁ paṭikkhittacelo. Naggiyavatasamādānena naggo.",
  "tika-s0101t8:26_3": "‘‘Ṭhitakova uccāraṁ karotī’’tiādi nidassanamattaṁ, vamitvā mukhavikkhālanādiācārassapi",
  "tika-s0101t8:26_4": "tena vissaṭṭhattā. Jivhāya hatthaṁ apalikhati apalihati udakena adhovanato. Dutiyavikappepi",
  "tika-s0101t8:26_5": "eseva nayo. ‘‘Ehi bhaddante’’ti vutte upagamanasaṅkhāto vidhi ehibhaddanto, taṁ caratīti",
  "tika-s0101t8:26_6": "ehibhaddantiko, tappaṭikkhepena na ehibhaddantiko. Na karoti samaṇena nāma parassa",
  "tika-s0101t8:26_7": "vacanakarena na bhavitabbanti adhippāyena. Puretaranti taṁ ṭhānaṁ attano upagamanato",
  "tika-s0101t8:26_8": "puretaraṁ. Taṁ kira so ‘‘bhikkhunā nāma yādicchakī eva bhikkhā gahetabbā’’ti adhippāyena",
  "tika-s0101t8:26_9": "na gaṇhāti. Uddissakataṁ ‘‘mama nimittabhāvena bahū khuddakā pāṇā saṅghātaṁ āpāditā’’ti",
  "tika-s0101t8:26_10": "na gaṇhāti. Nimantanaṁ na sādiyati ‘‘evaṁ tesaṁ vacanaṁ kataṁ bhavissatī’’ti. Kumbhīādīsupi",
  "tika-s0101t8:26_11": "so sattasaññīti āha ‘‘kumbhīkaḷopiyo’’tiādi.",
  "tika-s0101t8:27": "Kabaḷantarāyoti kabaḷassa antarāyo hotīti. Gāmasabhāgādivasena saṅgamma kittenti etissāti saṅkitti, tathā saṁhaṭataṇḍulādisañcayo. Manussāti veyyāvaccakaramanussā.",
  "tika-s0101t8:28_0": "Surāpānamevāti majjalakkhaṇappattāya surāya pānameva surāggahaṇena cettha merayampi",
  "tika-s0101t8:28_1": "saṅgahitaṁ. Ekāgārameva uñchatīti ekāgāriko. Ekālopeneva vattatīti ekālopiko. Dīyati",
  "tika-s0101t8:28_2": "etāyāti datti, dvattiālopamattagāhi khuddakaṁ bhikkhādānabhājanaṁ, tenāha ‘‘khuddakapātī’’ti.",
  "tika-s0101t8:28_3": "Abhuñjanavasena eko aho etassa atthīti ekāhiko, āhāro. Taṁ ekāhikaṁ, so pana atthato",
  "tika-s0101t8:28_4": "ekadivasalaṅghakoti āha ‘‘ekadivasantarika’’nti. ‘‘Dvīhika’’ntiādīsupi eseva nayo.",
  "tika-s0101t8:28_5": "Ekāhaṁ abhuñjitvā ekāhaṁ bhuñjanaṁ ekāhavāro, taṁ ekāhikameva atthato. Dvīhaṁ abhuñjitvā",
  "tika-s0101t8:28_6": "dvīhaṁ bhuñjanaṁ dvīhavāro. Sesadvayepi eseva nayo. Ukkaṭṭho pana pariyāyabhattabhojaniko",
  "tika-s0101t8:28_7": "dvīhaṁ abhuñjitvā ekāhameva bhuñjati. Sesadvayepi eseva nayo.",
  "tika-s0101t8:29": "395.Kuṇḍakanti tanutaraṁ taṇḍulasakalaṁ.",
  "tika-s0101t8:30_0": "396. Saṇehi saṇavākehi nibbattavatthāni sāṇāni. Missasāṇāni masāṇāni, na bhaṅgāni.",
  "tika-s0101t8:30_1": "Erakatiṇādīnīti ādi-saddena akkamakacikadalīvākādīnaṁ saṅgaho. Erakādīhi katāni hi",
  "tika-s0101t8:30_2": "chavāni lāmakāni dussānīti vattabbataṁ labhanti.",
  "tika-s0101t8:31_0": "Micchāvāyāmavaseneva ukkuṭikavatānuyogoti āha ‘‘ukkuṭikavīriyaṁ anuyutto’’ti. Thaṇḍilanti",
  "tika-s0101t8:31_1": "vā samā pakatibhūmi vuccati ‘‘patthaṇḍile pāturahosī’’tiādīsu (ma. ni. 4.10) viya,",
  "tika-s0101t8:31_2": "tasmā thaṇḍilaseyyanti anantarahitāya pakatibhūmiyaṁ seyyanti vuttaṁ hoti. Laddhaṁ",
  "tika-s0101t8:31_3": "āsananti nisīdituṁ yathāladdhaṁ āsanaṁ. Akopetvāti aññattha anupagantvā, tenāha ‘‘tattheva",
  "tika-s0101t8:31_4": "nisīdanasīlo’’ti. So hi taṁ achaḍḍento apariccajanto akopento nāma hoti. Vikaṭanti",
  "tika-s0101t8:31_5": "gūthaṁ vuccati āsayavasena virūpaṁ jātanti katvā.",
  "tika-s0101t8:32_0": "Ettha ca ‘‘acelako hotī’’tiādīni vatapadāni yāva ‘‘na thusodakaṁ pivatī’’ti etāni",
  "tika-s0101t8:32_1": "ekavārāni. ‘‘Ekāgāriko vā’’tiādīni nānāvārāni, nānākālikāni vā. Tathā ‘‘sākabhakkho",
  "tika-s0101t8:32_2": "vā’’tiādīni, ‘‘sāṇānipi dhāretī’’tiādīni ca. Tathā hettha vā-saddaggahaṇaṁ, pi-saddaggahaṇañca",
  "tika-s0101t8:32_3": "kataṁ. Pi-saddopi vikappattho eva daṭṭhabbo. Purimesu pana na kataṁ. Evañca katvā",
  "tika-s0101t8:32_4": "‘‘acelako hotī’’ti vatvā ‘‘sāṇānipi dhāretī’’tiādi vacanassa, ‘‘rajojalladharo hotī’’ti",
  "tika-s0101t8:32_5": "vatvā ‘‘udakorohanānuyogaṁ anuyutto’’ti vacanassa ca avirodho siddho hoti. Atha vā",
  "tika-s0101t8:32_6": "kimettha avirodhacintāya. Ummattakapacchisadiso hi titthiyavādo. Atha vā ‘‘acelako",
  "tika-s0101t8:32_7": "hotī’’ti ārabhitvā tappasaṅgena sabbampi attakilamathānuyogaṁ dassentena ‘‘sāṇānipi",
  "tika-s0101t8:32_8": "dhāretī’’tiādi vuttanti daṭṭhabbaṁ.",
  "tika-s0101t8:33": "Tapopakkamaniratthakathāvaṇṇanā",
  "tika-s0101t8:34_0": "397.Sīlasampadādīhi vināti sīlasampadā, samādhisampadā, paññāsampadāti imāhi lokuttarāhi",
  "tika-s0101t8:34_1": "sampadāhi vinā na kadāci sāmaññaṁ vā brahmaññaṁ vā sambhavati, yasmā ca tadevaṁ,",
  "tika-s0101t8:34_2": "tasmā tesaṁ tapopakkamānaṁ niratthakataṁ dassentoti yojanā. ‘‘Dosaveravirahita’’nti",
  "tika-s0101t8:34_3": "idaṁ dosassa mettāya ujupaṭipakkhatāya vuttaṁ. Dosa-ggahaṇena vā sabbepi jhānapaṭipakkhā",
  "tika-s0101t8:34_4": "saṁkilesadhammā gahitā, vera-ggahaṇena paccatthikabhūtā sattā. Yadaggena hi dosarahitaṁ,",
  "tika-s0101t8:34_5": "tadaggena verarahitanti.",
  "tika-s0101t8:35_0": "398. Pākaṭabhāvena kāyati gametīti pakati, lokasiddhavādo, tenāha ‘‘pakati kho esāti",
  "tika-s0101t8:35_1": "pakatikathā esā’’ti. Mattāyāti mattā-saddo ‘‘mattā sukhapariccāgā’’tiādīsu (dha.",
  "tika-s0101t8:35_2": "pa. 290) viya appatthaṁ antonītaṁ katvā pamāṇavācakoti āha ‘‘iminā pamāṇena evaṁ",
  "tika-s0101t8:35_3": "parittakenā’’ti. Tena pana pamāṇena pahātabbo pakaraṇappatto paṭipattikkamoti āha",
  "tika-s0101t8:35_4": "‘‘paṭipattikkamenā’’ti. Sabbatthāti sabbavāresu.",
  "tika-s0101t8:36_0": "399.Aññathā vadathāti yadi acelakabhāvādinā sāmaññaṁ vā brahmaññaṁ vā abhavissa,",
  "tika-s0101t8:36_1": "suvijānova samaṇo suvijāno brāhmaṇo. Yasmā pana tumhe ito aññathāva sāmaññaṁ brahmaññañca",
  "tika-s0101t8:36_2": "vadatha, tasmā dujjānova samaṇo dujjāno brāhmaṇo, tenāha ‘‘idaṁ sandhāyāhā’’ti. Taṁ",
  "tika-s0101t8:36_3": "pakativādaṁ paṭikkhipitvāti pubbe yaṁ pākatikaṁ sāmaññaṁ brahmaññañca hadaye ṭhapetvā",
  "tika-s0101t8:36_4": "tena ‘‘dukkara’’ntiādi vuttaṁ, tameva sandhāya bhagavatāpi ‘‘pakati kho esā’’tiādi",
  "tika-s0101t8:36_5": "vuttaṁ. Idha pana taṁ pakativādaṁ pākatikasamaṇabrāhmaṇavisayaṁ kathaṁ paṭikkhipitvā",
  "tika-s0101t8:36_6": "paṭisaṁharitvā sabhāvatova paramatthatova samaṇassa brāhmaṇassa ca dujjānabhāvaṁ",
  "tika-s0101t8:36_7": "āvikaronto pakāsento. Tatrāpīti samaṇabrāhmaṇavādepi vuttanayeneva.",
  "tika-s0101t8:37": "Sīlasamādhipaññāsampadāvaṇṇanā",
  "tika-s0101t8:38_0": "400-1.Paṇḍitoti hetusampattisiddhena paṇḍiccena samannāgato, kathaṁ uggahesi paripakkañāṇattā",
  "tika-s0101t8:38_1": "ghaṭe padīpena viya abbhantare samujjalantena paññāveyyattiyena tattha tattha bhagavatā",
  "tika-s0101t8:38_2": "desitamatthaṁ pariggaṇhanto tampi desanaṁ upadhāresi. Tassa cāti yo acelako hoti",
  "tika-s0101t8:38_3": "yāva udakorohanānuyogaṁ anuyutto viharati, tassa ca. Tā sampattiyo pucchāmi, yāhi",
  "tika-s0101t8:38_4": "samaṇo ca hotīti adhippāyo. Sīlasampadāyāti iti-saddo ādiattho, tena ‘‘cittasampadāya",
  "tika-s0101t8:38_5": "paññāsampadāyā’’ti padadvayaṁ saṅgaṇhāti asekkhasīlādikhandhattayasaṅgahitañhi arahattaṁ,",
  "tika-s0101t8:38_6": "tenāha ‘‘arahattaphalameva sandhāya vutta’’ntiādi. Tattha idanti idaṁ vacanaṁ.",
  "tika-s0101t8:39": "Sīhanādakathāvaṇṇanā",
  "tika-s0101t8:40_0": "402. Anaññasādhāraṇatāya , anaññasādhāraṇatthavisayatāya ca anuttaraṁ buddhasīhanādaṁ",
  "tika-s0101t8:40_1": "nadanto. Ativiya accantavisuddhatāya paramavisuddhaṁ. Paramanti ukkaṭṭhaṁ, tenāha",
  "tika-s0101t8:40_2": "‘‘uttama’’nti. Sīlameva lokiyasīlattā. Yathā anaññasādhāraṇaṁ bhagavato lokuttarasīlaṁ",
  "tika-s0101t8:40_3": "savāsanaṁ paṭipakkhaviddhaṁsanato, evaṁ lokiyasīlampi tassa anucchavikabhāvena sambhūtattā,",
  "tika-s0101t8:40_4": "samena samanti samasamanti ayamettha atthoti āha ‘‘mama sīlasamena sīlena mayā sama’’nti.",
  "tika-s0101t8:40_5": "‘‘Yadidaṁ adhisīla’’nti lokiyaṁ, lokuttarañcāti duvidhampi buddhasīlaṁ ekajjhaṁ katvā",
  "tika-s0101t8:40_6": "vuttaṁ. Tenāha ‘‘sīlepī’’ti. Iti imanti evaṁ imaṁ sīlavisayaṁ. Paṭhamaṁ pavattattā paṭhamaṁ.",
  "tika-s0101t8:41_0": "Tapatīti santappati, vidhamatīti attho. Jigucchatīti hīḷeti lāmakato ṭhapeti. Niddosattā",
  "tika-s0101t8:41_1": "ariyā ārakā kilesehīti. Maggaphalasampayuttā vīriyasaṅkhātā tapojigucchāti ānetvā",
  "tika-s0101t8:41_2": "sambandho. Paramā nāma sabbukkaṭṭhabhāvato. Yathā yuvino bhāvo yobbanaṁ, evaṁ jigucchino",
  "tika-s0101t8:41_3": "bhāvo jegucchaṁ. Kilesānaṁ samucchindanapaṭippassambhanāni samucchedapaṭipassaddhivimuttiyo.",
  "tika-s0101t8:41_4": "Nissaraṇavimutti nibbānaṁ. Atha vā sammāvācādīnaṁ adhisīlaggahaṇena, sammāvāyāmassa",
  "tika-s0101t8:41_5": "adhijegucchaggahaṇena, sammādiṭṭhiyā adhipaññāggahaṇena gahitattā aggahitaggahaṇena",
  "tika-s0101t8:41_6": "sammāsaṅkappasatisamādhayo maggaphalapariyāpannā samucchedapaṭipassaddhivimuttiyo",
  "tika-s0101t8:41_7": "daṭṭhabbā. Nissaraṇavimutti pana nibbānameva.",
  "tika-s0101t8:42_0": "403. Yaṁ kiñci janavivittaṁ ṭhānaṁ idha ‘‘suññāgāra’’nti adhippetaṁ. Tattha nadantena",
  "tika-s0101t8:42_1": "vinā nādo natthīti āha ‘‘ekatova nisīditvā’’ti. Aṭṭhasu parisāsūti khattiyaparisā,",
  "tika-s0101t8:42_2": "brāhmaṇaparisā, gahapatiparisā, samaṇaparisā, cātumahārājikaparisā, tāvatiṁsaparisā,",
  "tika-s0101t8:42_3": "māraparisā, brahmaparisāti imāsu aṭṭhasu parisāsu.",
  "tika-s0101t8:43_0": "Vesārajjānīti visāradabhāvā ñāṇappahānasampadānimittaṁ kutoci asantassanabhāvā nibbhayabhāvāti",
  "tika-s0101t8:43_1": "attho. Āsabhaṁ ṭhānanti seṭṭhaṁ ṭhānaṁ, uttamaṁ ṭhānanti attho. Āsabhā vā pubbabuddhā,",
  "tika-s0101t8:43_2": "tesaṁ ṭhānanti attho.",
  "tika-s0101t8:44_0": "Apica usabhassa idanti āsabhaṁ, āsabhaṁ viyāti āsabhaṁ. Yathā hi nisabhasaṅkhāto",
  "tika-s0101t8:44_1": "usabho attano usabhabalena catūhi pādehi pathaviṁ uppīḷetvā acalaṭṭhānena tiṭṭhati,",
  "tika-s0101t8:44_2": "evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisāpathaviṁ",
  "tika-s0101t8:44_3": "uppīḷetvā sadevake loke kenaci paccatthikena akampiyo acalena ṭhānena tiṭṭhati. Evaṁ",
  "tika-s0101t8:44_4": "tiṭṭhamānova taṁ āsabhaṁ ṭhānaṁ paṭijānāti upagacchati na paccakkhāti attani āropeti.",
  "tika-s0101t8:44_5": "Tena vuttaṁ ‘‘āsabhaṁ ṭhānaṁ paṭijānātī’’ti.",
  "tika-s0101t8:45_0": "Sīhanādaṁ nadatīti yathā migarājā parissayānaṁ sahanato, vanamahiṁsamattavāraṇādīnaṁ",
  "tika-s0101t8:45_1": "hananato ca ‘‘sīho’’ti vuccati, evaṁ tathāgato lokadhammānaṁ sahanato, parappavādānaṁ",
  "tika-s0101t8:45_2": "hananato ca ‘‘sīho’’ti vuccati. Evaṁ vuttassa sīhassa nādaṁ sīhanādaṁ. Tattha yathā",
  "tika-s0101t8:45_3": "sīho sīhabalena samannāgato sabbattha visārado vigatalomahaṁso sīhanādaṁ nadati,",
  "tika-s0101t8:45_4": "evaṁ tathāgatasīhopi dasahi tathāgatabalehi samannāgato aṭṭhasu parisāsu visārado",
  "tika-s0101t8:45_5": "vigatalomahaṁso ‘‘iti rūpa’’ntiādinā (saṁ. ni. 3.78; a. ni. 8.2) nayena nānāvilāsasampannaṁ sīhanādaṁ nadati.",
  "tika-s0101t8:46_0": "Pañhaṁ abhisaṅkharitvāti ñātuṁ icchitamatthaṁ attano ñāṇabalānurūpaṁ abhiracitvā",
  "tika-s0101t8:46_1": "taṅkhaṇaṁyevāti pucchitakkhaṇeyeva ṭhānuppattikapaṭibhānena vissajjeti. Cittaṁ paritosetiyeva",
  "tika-s0101t8:46_2": "ajjhāsayānurūpaṁ vissajjanato. Sotabbañcassa maññanti aṭṭhakkhaṇavajjitena navamena",
  "tika-s0101t8:46_3": "khaṇena labbhamānattā. ‘‘Yaṁ no satthā bhāsati, taṁ no sossāmā’’ti ādaragāravajātā",
  "tika-s0101t8:46_4": "mahantena ussāhena sotabbaṁ sampaṭicchitabbaṁ maññanti. Suppasannā pasādābhibuddhiyā",
  "tika-s0101t8:46_5": "vigatupakkilesatāya kallacittā muducittā honti. Pasannakāranti pasannehi kātabbasakkāraṁ,",
  "tika-s0101t8:46_6": "dhammāmisapūjanti attho. Tattha āmisapūjaṁ dassento ‘‘paṇītānī’’tiādimāha. Dhammapūjā",
  "tika-s0101t8:46_7": "pana ‘‘tathattāyā’’ti iminā dassitā. Tathābhāvāyāti yathattāya yassa vaṭṭadukkhanissaraṇatthāya",
  "tika-s0101t8:46_8": "dhammo desito, tathābhāvāya, tenāha ‘‘dhammānudhammapaṭipattipūraṇatthāyā’’ti. Sā",
  "tika-s0101t8:46_9": "ca dhammānudhammapaṭipatti yāya anupubbiyā paṭipajjitabbā, paṭipajjantānañca sati",
  "tika-s0101t8:46_10": "ajjhattikaṅgasamavāye ekaṁsikā tassā pāripūrīti taṁ anupubbiṁ dassetuṁ ‘‘keci saraṇesū’’tiādi vuttaṁ.",
  "tika-s0101t8:47_0": "Imasmiṁpanokāse ṭhatvāti ‘‘paṭipannā ca ārādhentī’’ti etasmiṁ sīhanādakiccapāripūridīpane",
  "tika-s0101t8:47_1": "pāḷipadese ṭhatvā. Samodhānetabbāti saṅkalitabbā. Eko sīhanādo asādhāraṇo aññehi",
  "tika-s0101t8:47_2": "appaṭivattiyo seṭṭhanādo abhītanādoti katvā. Esa nayo sesesupi. Purimānaṁ dasannantiādito",
  "tika-s0101t8:47_3": "paṭṭhāya yāva ‘‘vimuttiyā mayhaṁ sadiso natthī’’ti etesaṁ purimānaṁ dasannaṁ sīhanādānaṁ,",
  "tika-s0101t8:47_4": "niddhāraṇe cettha sāmivacanaṁ, tenāha ‘‘ekekassā’’ti. ‘‘Parisāsu ca nadatī’’ti ādayo",
  "tika-s0101t8:47_5": "parivārā ‘‘ekaccaṁ tapassiṁ niraye nibbattaṁ passāmī’’ti sīhanādaṁ nadanto bhagavā",
  "tika-s0101t8:47_6": "parisāyaṁ nadati visārado nadati yāva ‘‘paṭipannā ārādhentī’’ti atthayojanāya sambhavato",
  "tika-s0101t8:47_7": ". Tathā sesesupi navasu.",
  "tika-s0101t8:48_0": "‘‘Eva’’ntiādi yathāvuttānaṁ tesaṁ saṅkaletvā dassanaṁ. Te dasāti te ‘‘parisāsu ca",
  "tika-s0101t8:48_1": "nadatī’’ti ādayo sīhanādā. Purimānaṁ dasannanti yathāvuttānaṁ purimānaṁ dasannaṁ.",
  "tika-s0101t8:48_2": "Parivāravasenāti paccekaṁ parivāravasena yojiyamānā sataṁ sīhanādā. Purimā ca dasāti",
  "tika-s0101t8:48_3": "tathā ayojiyamānā purimā ca dasāti evaṁ dasādhikaṁ sīhanādasataṁ hoti. Evaṁ vādīnaṁ",
  "tika-s0101t8:48_4": "vādanti evaṁ pavattavādānaṁ titthiyānaṁ vādaṁ. Paṭisedhetvāti tathābhāvābhāvadassanena",
  "tika-s0101t8:48_5": "paṭikkhipitvā. Yaṁ bhagavā udumbarikasutte ‘‘idha nigrodha tapassī’’tiādinā (dī.",
  "tika-s0101t8:48_6": "ni. 3.33) upakkilesavibhāgaṁ, pārisuddhivibhāgañca dassento saparisassa nigrodhassa",
  "tika-s0101t8:48_7": "paribbājakassa purato sīhanādaṁ nadi, taṁ dassetuṁ ‘‘idāni parisati naditapubbaṁ",
  "tika-s0101t8:48_8": "sīhanādaṁ dassento’’tiādi vuttaṁ.",
  "tika-s0101t8:49": "Titthiyaparivāsakathāvaṇṇanā",
  "tika-s0101t8:50_0": "404.Idanti ‘‘rājagahe gijjhakūṭe pabbate viharantaṁ maṁ…pe… pañhaṁ pucchī’’ti idaṁ",
  "tika-s0101t8:50_1": "vacanaṁ. Kāmaṁ yadā nigrodho pañhaṁ pucchi, bhagavā cassa vissajjesi, na tadā gijjhakūṭe",
  "tika-s0101t8:50_2": "pabbate viharati, rājagahasamīpe pana viharatīti katvā ‘‘rājagahe gijjhakūṭe pabbate",
  "tika-s0101t8:50_3": "viharantaṁ ma’’nti vuttaṁ, gijjhakūṭe viharaṇañcassa tadā avicchinnanti, tenāha ‘‘yaṁ",
  "tika-s0101t8:50_4": "taṁ bhagavā’’tiādi. Yogeti naye, dukkhanissaraṇūpāyeti attho.",
  "tika-s0101t8:51_0": "405. Yaṁ parivāsaṁ sāmaṇerabhūmiyaṁ ṭhito parivasatīti yojanā. Yasmā sāmaṇerabhūmiyaṁ",
  "tika-s0101t8:51_1": "ṭhitena parivasitabbaṁ, na gihibhūtena, tasmā aparivasitvāyeva pabbajjaṁ labhati.",
  "tika-s0101t8:51_2": "Ākaṅkhati pabbajjaṁ, ākaṅkhati upasampadanti ettha pana pabbajjā-ggahaṇaṁ vacanasiliṭṭhatāvaseneva",
  "tika-s0101t8:51_3": "‘‘dirattatirattaṁ sahaseyya’’nti (pāci. 50) ettha dirattaggahaṇaṁ viya. Gāmappavesanādīnīti",
  "tika-s0101t8:51_4": "ādi-saddena vesiyāvidhavāthullakumāripaṇḍakabhikkhunigocaratā, sabrahmacārīnaṁ uccāvacesu",
  "tika-s0101t8:51_5": "kiṁkaraṇīyesu dakkhānalasāditā, uddesaparipucchādīsu tibbachandatā, yassa titthāyatanato",
  "tika-s0101t8:51_6": "idhāgato, tassa avaṇṇe, ratanattayassa ca vaṇṇe anattamanatā, tadubhayaṁ yathākkamaṁ",
  "tika-s0101t8:51_7": "vaṇṇe ca avaṇṇe ca attamanatāti imesaṁ saṅgaho veditabbo, tenāha ‘‘aṭṭha vattāni",
  "tika-s0101t8:51_8": "pūrentenā’’ti. Ghaṁsitvā koṭṭetvāti ajjhāsayassa vīmaṁsanavasena suvaṇṇaṁ viya ghaṁsitvā koṭṭetvā.",
  "tika-s0101t8:52_0": "Gaṇamajjhe nisīditvāti upasampadākammassa gaṇappahonakānaṁ bhikkhūnaṁ majjhe saṅghatthero",
  "tika-s0101t8:52_1": "viya tassa anuggahatthaṁ nisīditvā. Vūpakaṭṭhoti vivitto. Tādisassa sīlavisodhane",
  "tika-s0101t8:52_2": "appamādo avuttasiddhoti āha ‘‘kammaṭṭhāne satiṁ avijahanto’’ti. Pesitacittoti nibbānaṁ",
  "tika-s0101t8:52_3": "pati pesitacitto taṁninno tappoṇo tappabbhāro. Jātikulaputtāpi ācārasampannā eva",
  "tika-s0101t8:52_4": "arahattādhigamāya pabbajjāpekkhā hontīti tepi tehi ekasaṅgahe karonto āha ‘‘kulaputtāti",
  "tika-s0101t8:52_5": "ācārakulaputtā’’ti, tenāha ‘‘sammadevāti hetunāva kāraṇenevā’’ti. ‘‘Otiṇṇomhi jātiyā’’tiādinā",
  "tika-s0101t8:52_6": "nayena hi saṁvegapubbikaṁ yathānusiṭṭhaṁ pabbajjaṁ sandhāya idha ‘‘sammadevā’’ti",
  "tika-s0101t8:52_7": "vuttaṁ. Hetunāti ñāyena. Pāpuṇitvāti patvā adhigantvā. Sampādetvāti asekkhā sīlasamādhipaññā",
  "tika-s0101t8:52_8": "nipphādetvā, paripūretvā vāti attho.",
  "tika-s0101t8:53_0": "Niṭṭhāpetunti nigamanavasena pariyosāpetuṁ. ‘‘Brahmacariyapariyosānaṁ…pe… vihāsī’’ti",
  "tika-s0101t8:53_1": "iminā eva hi arahattanikūṭena desanā pariyosāpitā. Taṁ pana nigamento ‘‘aññataro",
  "tika-s0101t8:53_2": "kho panā…pe… ahosī’’ti vuttaṁ dhammasaṅgāhakehi. Yaṁ panettha atthato na vibhattaṁ, taṁ suviññeyyameva.",
  "tika-s0101t8:54": "Mahāsīhanādasuttavaṇṇanāya līnatthappakāsanā."
}