{
  "anya-e0802n6:0": "6. Ākhyātakappa",
  "anya-e0802n6:1": "Paṭhamakaṇḍa",
  "anya-e0802n6:2": "(Ka)",
  "anya-e0802n6:3": "Ākhyātasāgaramathajjatanītaraṅgaṁ,",
  "anya-e0802n6:4": "Dhātujjalaṁ vikaraṇāgamakālamīnaṁ;",
  "anya-e0802n6:5": "Lopānubandhariyamatthavibhāgatīraṁ,",
  "anya-e0802n6:6": "Dhīrā taranti kavino puthubuddhināvā.",
  "anya-e0802n6:7": "(Kha)",
  "anya-e0802n6:8": "Vicittasaṅkhāraparikkhitaṁ imaṁ,",
  "anya-e0802n6:9": "Ākhyātasaddaṁ vipulaṁ asesato;",
  "anya-e0802n6:10": "Paṇamya sambuddhamanantagocaraṁ,",
  "anya-e0802n6:11": "Sugocaraṁ yaṁ vadato suṇātha me.",
  "anya-e0802n6:12": "(Ga)",
  "anya-e0802n6:13": "Adhikāre maṅgale ceva, nipphanne cāvadhāraṇe;",
  "anya-e0802n6:14": "Anantare ca pādāne, athasaddo pavattati.",
  "anya-e0802n6:15": "416, 429.Atha pubbāni vibhattīnaṁ cha parassapadāni.",
  "anya-e0802n6:16": "Atha sabbāsaṁ vibhattīnaṁ yāni yāni pubbakāni cha padāni, tāni tāni parassapadasaññāni honti.",
  "anya-e0802n6:17": "Taṁ yathā? Ti anti, si tha, mi ma.",
  "anya-e0802n6:18": "Parassapadamiccanena kvattho? Kattari parassapadaṁ.",
  "anya-e0802n6:19": "407, 439.Parāṇyattanopadāni.",
  "anya-e0802n6:20": "Sabbāsaṁ vibhattīnaṁ yāni yāni parāni cha padāni. Tāni tāni attanopadasaññāni honti.",
  "anya-e0802n6:21": "Taṁ yathā? Te ante, se vhe, e mhe.",
  "anya-e0802n6:22": "Attanopadamiccanena kvattho? Attanopadāni bhāve ca kammani.",
  "anya-e0802n6:23": "408, 431.Dve dve paṭhama majjhimuttamapurisā.",
  "anya-e0802n6:24": "Tāsaṁ sabbāsaṁ vibhattīnaṁ parassapadānaṁ, attanopadānañca dve dve padāni paṭhamamajjhimuttamapurisasaññāni honti.",
  "anya-e0802n6:25_0": "Taṁ yathā? Ti anti iti paṭhamapurisā, si tha iti majjhimapurisā, mi ma iti uttamapurisā.",
  "anya-e0802n6:25_1": "Attanopadānampi te ante iti paṭhamapurisā, se vhe iti majjhimapurisā, e mhe iti uttamapurisā. Evaṁ sabbattha.",
  "anya-e0802n6:26": "Paṭhamamajjhimuttamapurisamiccanena kvattho? Nāmamhi payujjamānepi tulyādhikaraṇe paṭhamo, tumhe majjhimo, amhe uttamo.",
  "anya-e0802n6:27": "409, 441.Sabbesamekābhidhāne paro puriso.",
  "anya-e0802n6:28": "Sabbesaṁ tiṇṇaṁ paṭhamamajjhimuttama purisānaṁ ekābhidhāne paro puriso gahetabbo.",
  "anya-e0802n6:29": "So ca paṭhati, tvañca paṭhasi, tumhe paṭhatha. So ca pacati, tvañca pacasi. Tumhe pacatha. Evaṁ sesāsu vibhattīsu paro puriso yojetabbo.",
  "anya-e0802n6:30": "410, 432.Nāmamhi payujjamānepi tulyādhikaraṇe paṭhamo.",
  "anya-e0802n6:31": "Nāmamhi payujjamānepi appayujjamānepi tulyādhikaraṇe paṭhamapuriso hoti.",
  "anya-e0802n6:32": "So gacchati, te gacchanti.",
  "anya-e0802n6:33": "Appayujjamānepi – gacchati, gacchanti.",
  "anya-e0802n6:34": "Tulyādhikaraṇeti kimatthaṁ? Tena haññase tvaṁ devadattena.",
  "anya-e0802n6:35": "411, 436.Tumhe majjhimo.",
  "anya-e0802n6:36": "Tumhe payujjamānepi appayujjamānepi tulyādhikaraṇe majjhimapuriso hoti.",
  "anya-e0802n6:37": "Tvaṁ yāsi, tumhe yātha.",
  "anya-e0802n6:38": "Appayujjamānepi – yāsi, yātha.",
  "anya-e0802n6:39": "Tulyādhikaraṇeti kimatthaṁ? Tayā paccate odano.",
  "anya-e0802n6:40": "412, 437.Amheuttamo.",
  "anya-e0802n6:41": "Amhe payujjamānepi appayujjamānepi tulyādhikaraṇe uttamapuriso hoti.",
  "anya-e0802n6:42": "Ahaṁ yajāmi, mayaṁ yajāma.",
  "anya-e0802n6:43": "Appayujjamānepi – yajāmi, yajāma.",
  "anya-e0802n6:44": "Tulyādhikaraṇeti kimatthaṁ? Mayā ijjate buddho.",
  "anya-e0802n6:45": "413, 427.Kāle.",
  "anya-e0802n6:46": "“Kāle” iccetaṁ adhikāratthaṁ veditabbaṁ.",
  "anya-e0802n6:47": "414, 428.Vattamānā paccuppanne.",
  "anya-e0802n6:48": "Paccuppanne kāle vattamānāvibhatti hoti.",
  "anya-e0802n6:49": "Pāṭaliputtaṁ gacchati, sāvatthiṁ pavisati.",
  "anya-e0802n6:50": "415, 451.Āṇatyā siṭṭhe’nuttakāle pañcamī.",
  "anya-e0802n6:51": "Āṇatyatthe ca āsīsatthe ca anuttakāle pañcamī vibhatti hoti.",
  "anya-e0802n6:52": "Karotu kusalaṁ, sukhaṁ te hotu.",
  "anya-e0802n6:53": "416, 454.Anumatiparikappatthesu sattamī.",
  "anya-e0802n6:54": "Anumatyatthe ca parikappatthe ca anuttakāle sattamī vibhatti hoti.",
  "anya-e0802n6:55": "Tvaṁ gaccheyyāsi, kimahaṁ kareyyāmi.",
  "anya-e0802n6:56": "417, 460.Apaccakkhe parokkhātīte.",
  "anya-e0802n6:57": "Apaccakkhe atīte kāle parokkhāvibhatti hoti.",
  "anya-e0802n6:58": "Supine kilamāha, evaṁ kila porāṇāhu.",
  "anya-e0802n6:59": "418, 456.Hiyyopabhuti paccakkhe hiyyattanī.",
  "anya-e0802n6:60": "Hiyyopabhuti atīte kāle paccakkhe vā apaccakkhe vā hiyyattanī vibhatti hoti.",
  "anya-e0802n6:61": "So agamā maggaṁ, te agamū maggaṁ.",
  "anya-e0802n6:62": "419, 469.Samīpe’jjatanī.",
  "anya-e0802n6:63": "Ajjappabhuti atīte kāle paccakkhe vā apaccakkhe vā samīpe ajjatanīvibhatti hoti.",
  "anya-e0802n6:64": "So maggaṁ agamī, te maggaṁ agamuṁ.",
  "anya-e0802n6:65": "420, 471.Māyoge sabbakāle ca.",
  "anya-e0802n6:66": "Hiyyattanīajjatanīiccetā vibhattiyo yadā māyogā, tadā sabbakāle ca honti.",
  "anya-e0802n6:67": "Mā gamā, mā vacā, mā gamī, mā vacī.",
  "anya-e0802n6:68": "Caggahaṇena pañcamīvibhattipi hoti. Mā gacchāhi.",
  "anya-e0802n6:69": "421, 473.Anāgate bhavissantī.",
  "anya-e0802n6:70": "Anāgate kāle bhavissantī vibhatti hoti.",
  "anya-e0802n6:71": "So gacchissati, karissati. Te gacchissanti, karissanti.",
  "anya-e0802n6:72": "422, 475.Kriyātipanne’tīte kālātipatti.",
  "anya-e0802n6:73": "Kriyātipannamatte atīte kāle kālātipatti vibhatti hoti.",
  "anya-e0802n6:74": "So ce taṁ yānaṁ alabhissā, agacchissā. Te ce taṁ yānaṁ alabhissaṁsu, agacchissaṁsu.",
  "anya-e0802n6:75": "423, 426.Vattamānā ti anti, si tha, mi ma, te ante, se vhe, e mhe.",
  "anya-e0802n6:76": "Vattamānā iccesā saññā hoti ti anti, si tha, mi ma, te ante, se vhe, e mhe iccetesaṁ dvādasannaṁ padānaṁ.",
  "anya-e0802n6:77": "Vattamānā iccanena kvattho? Vattamānā paccuppanne.",
  "anya-e0802n6:78": "424, 450.Pañcamī tu antu, hitha, mima, taṁ antaṁ, ssu vho, e āmase.",
  "anya-e0802n6:79": "Pañcamīiccesā saññā hoti tu antu, hi tha, mima, taṁ antaṁ, ssu vho, e āmase iccetesaṁ dvādasannaṁ padānaṁ.",
  "anya-e0802n6:80": "Pañcamīiccanena kvattho? Āṇatyāsiṭṭhe, nuttakāle pañcamī.",
  "anya-e0802n6:81": "425, 453.Sattamī eyya eyyuṁ, eyyā si eyyā tha, eyyāmi eyyāma, etha eraṁ, etho eyyāvho, eyyaṁ eyyāmhe.",
  "anya-e0802n6:82": "Sattamī iccesā saññā hoti eyya eyyuṁ, eyyāsi eyyātha, eyyāmi eyyāma, etha eraṁ, etho, eyyāvho, eyyaṁ eyyāmhe iccetesaṁ dvādasannaṁ padānaṁ.",
  "anya-e0802n6:83": "Sattamī iccanena kvattho? Anumatiparikappatthesu sattamī.",
  "anya-e0802n6:84": "426, 459.Parokkhā au ettha, aṁmha, tthare, ttho vho, iṁ mhe.",
  "anya-e0802n6:85": "Parokkhā iccesā saññā hoti a u, ettha, aṁ mha, ttha re ttho vho, iṁ mhe iccetesaṁ dvādasannaṁ padānaṁ.",
  "anya-e0802n6:86": "Parokkhā iccanena kvattho? Apaccakkhe parokkhātīte.",
  "anya-e0802n6:87": "427, 455.Hiyyattanīāū, ottha, aṁmhā, tthatthuṁ, se vhaṁ, iṁ mhase.",
  "anya-e0802n6:88": "Hiyyattanī iccesā saññā hoti ā ū, o ttha, aṁ mhā, ttha tthuṁ, se vhaṁ, iṁ mhase iccetesaṁ dvādasannaṁ padānaṁ.",
  "anya-e0802n6:89": "Hiyyattanī iccanena kvattho? Hiyyopabhuti paccakkhe hiyyattanī.",
  "anya-e0802n6:90": "428, 468.Ajjatanī ī uṁ, o ttha, iṁ mhā, ā ū, se vhaṁ, aṁ mhe.",
  "anya-e0802n6:91": "Ajjatanī iccesā saññā hoti ī uṁ, o ttha, iṁmhā, ā ū, sevhaṁ, aṁ mhe iccetesaṁ dvādasannaṁ padānaṁ.",
  "anya-e0802n6:92": "Ajjatanī iccanena kvattho? Samīpejjatanī.",
  "anya-e0802n6:93": "429, 472.Bhavissantī ssati ssanti, ssasi ssatha, ssāmi ssāma, ssate ssante, ssase ssavhe, ssaṁ ssāmhe.",
  "anya-e0802n6:94": "Bhavissantī iccesā saññā hoti ssati ssanti, ssasi ssatha, ssāmi ssāma, ssate ssante, ssase ssavhe, ssaṁ ssāmhe iccetesaṁ dvādasannaṁ padānaṁ.",
  "anya-e0802n6:95": "Bhavissantī iccanena kvattho? Anāgate bhavissantī.",
  "anya-e0802n6:96": "430, 373.Kālātipattissā ssaṁsu, sse ssatha, ssaṁ ssāmhā, ssatha sissu, ssase ssavhe, ssiṁ ssāmhase.",
  "anya-e0802n6:97": "Kālātipatti iccesā saññā hoti ssā ssaṁsu, sse ssatha, ssaṁ ssāmhā, ssatha ssisu, ssase ssavhe, ssiṁ ssāmhase iccetesaṁ dvādasannaṁ padānaṁ.",
  "anya-e0802n6:98": "Kālātipatti iccanena kvattho? Kriyātipanne’ tīte kālātipatti.",
  "anya-e0802n6:99": "431, 458.Hiyyattanī sattamī pañcamī vattamānā sabbadhātukaṁ.",
  "anya-e0802n6:100": "Hiyyattanādayo catasso vibhattiyo sabbadhātuka saññā honti.",
  "anya-e0802n6:101": "Agamā, gaccheyya, gacchatu, gacchati.",
  "anya-e0802n6:102": "Sabbadhātuka iccanena kvattho? Ikārāgamo asabbadhātukamhi.",
  "anya-e0802n6:103": "Iti ākhyātakappe paṭhamo kaṇḍo.",
  "anya-e0802n6:104": "Dutiyakaṇḍa",
  "anya-e0802n6:105": "432, 362.Dhātuliṅgehiparā paccayā.",
  "anya-e0802n6:106": "Dhātuliṅgaiccetehi parā paccayā honti.",
  "anya-e0802n6:107_0": "Karoti, gacchati. Yo koci karoti, taṁ añño “karohi karohi” iccevaṁ bravīti, atha",
  "anya-e0802n6:107_1": "vā karontaṁ payojayati = kāreti. Saṅgho pabbatamiva attānamācarati = pabbatāyati.",
  "anya-e0802n6:107_2": "Taḷākaṁ samuddamiva attānamācarati = samuddāyati, saddo cicciṭamiva attānamācarati",
  "anya-e0802n6:107_3": "= cicciṭāyati, vasiṭṭhassa apaccaṁ vāsiṭṭho. Evamaññepi yojetabbā.",
  "anya-e0802n6:108": "433, 528.Tija gupa kita māne hi kha cha sā vā.",
  "anya-e0802n6:109": "Tija gupa kita mānu iccetehi dhātūhi kha cha sa iccete paccayā honti vā.",
  "anya-e0802n6:110": "Titikkhati, jigucchati, tikicchati, vīmaṁsati.",
  "anya-e0802n6:111": "Vāti kimatthaṁ? Tejati, gopati, māneti.",
  "anya-e0802n6:112": "434, 534.Bhuja ghasa hara su pādīhi tumicchatthesu.",
  "anya-e0802n6:113": "Bhujaghasa hara su pāiccevamādīhi dhātūhi tumicchatthesu kha cha saiccete paccayā honti vā.",
  "anya-e0802n6:114": "Bhottumicchati=bubhukkhati, ghasitumicchati=jighacchati, haritumicchati=jigīsati, sotumicchati=sussusati, pātumicchati=pivāsati.",
  "anya-e0802n6:115": "Vāti kimatthaṁ? Bhottumicchati.",
  "anya-e0802n6:116": "Tumicchatthesūti kimatthaṁ? Bhuñjati.",
  "anya-e0802n6:117": "435, 536.Āya nāmato kattūpamānādācāre.",
  "anya-e0802n6:118": "Nāmato kattūpamānā ācāratthe āyapaccayo hoti.",
  "anya-e0802n6:119": "Saṅgho pabbatamiva attānamācarati = pabbatāyati, taḷākaṁ samuddamiva attānamācarati = samuddāyati, saddo cicciṭamiva attānamācarati = cicciṭāyati. Evamaññepi yojetabbā.",
  "anya-e0802n6:120": "436, 537.Īyūpamānā ca.",
  "anya-e0802n6:121": "Nāmato upamānā ācāratthe ca īyapaccayo hoti.",
  "anya-e0802n6:122": "Achattaṁ chattamiva ācarati =chattīyati, aputtaṁ puttamiva ācarati=puttīyati.",
  "anya-e0802n6:123": "Upamānāti kimatthaṁ? Dhammaṁ ācarati.",
  "anya-e0802n6:124": "Ācāreti kimatthaṁ? Achattaṁ chattamiva rakkhati. Evamaññepi yojetabbā.",
  "anya-e0802n6:125": "437, 538.Nāmamhā’tticchatthe.",
  "anya-e0802n6:126": "Nāmamhā attano icchatthe īyapaccayo hoti.",
  "anya-e0802n6:127": "Attano pattamicchati = pattīyati. Evaṁ vatthīyati, parikkhārīyati, cīvarīyati, dhanīyati, ghaṭīyati.",
  "anya-e0802n6:128": "Atticchattheti kimatthaṁ? Aññassa pattamicchati. Evamaññepi yojetabbā.",
  "anya-e0802n6:129": "438, 540.Dhātūhi ṇe ṇaya ṇāpe ṇāpayā kāritāni hetvatthe.",
  "anya-e0802n6:130": "Sabbehi dhātūhi ṇeṇaya ṇāpe ṇāpayaiccete paccayā honti kāritasaññā ca hetvatthe.",
  "anya-e0802n6:131_0": "Yo koci karoti, taṁ añño “karohi karohi” iccevaṁ bravīti, atha vā karontaṁ payojayati",
  "anya-e0802n6:131_1": "= kāreti, kārayati, kārāpeti, kārā payati. Ye keci karonti, te aññe “karotha karotha”",
  "anya-e0802n6:131_2": "iccevaṁ bruvanti = kārenti, kārayanti, kārāpenti, kārāpayanti. Yo koci pacati, taṁ",
  "anya-e0802n6:131_3": "añño “pacāhi pacāhi”iccevaṁ bravīti, atha vā pacantaṁ payojayati = pāceti, pācayati,",
  "anya-e0802n6:131_4": "pācāpeti, pācāpayati. Ye keci pacanti, te aññe “pacatha pacatha” iccevaṁ bruvanti",
  "anya-e0802n6:131_5": "= pācenti, pācayanti, pācāpenti. Pācāpayanti. Evaṁ bhaṇeti, bhaṇayati, bhaṇāpeti,",
  "anya-e0802n6:131_6": "bhaṇāpayati. Bhaṇenti, bhaṇayanti, bhaṇāpenti, bhaṇāpayanti. Tathariva aññepi yojetabbā.",
  "anya-e0802n6:132": "Hetvattheti kimatthaṁ? Karoti, pacati.",
  "anya-e0802n6:133": "Atthaggahaṇena alapaccayo hoti, jotalati.",
  "anya-e0802n6:134": "439, 539.Dhāturūpe nāmasmā ṇayo ca.",
  "anya-e0802n6:135": "Tasmā nāmasmā ṇayapaccayo hoti kāritasañño ca dhāturūpe sati.",
  "anya-e0802n6:136": "Hatthinā atikkamati maggaṁ = atihatthayati, vīṇāya upagāyati gītaṁ = upavīṇayati, daḷhaṁ karoti vīriyaṁ = daḷhayati, visuddhā hoti ratti = visuddhayati.",
  "anya-e0802n6:137": "Caggahaṇena āra ālaiccete paccayā honti. Santaṁ karoti = santārati, upakkamaṁ karoti = upakkamālati.",
  "anya-e0802n6:138": "440, 445.Bhāvakammesu yo.",
  "anya-e0802n6:139": "Sabbehi dhātūhi bhāvakammesu yapaccayo hoti.",
  "anya-e0802n6:140": "Ṭhīyate, bujjhate, paccate, labbhate, karīyate, yujjate, uccate.",
  "anya-e0802n6:141": "Bhāvakammesūti kimatthaṁ? Karoti, pacati, paṭhati.",
  "anya-e0802n6:142": "441, 447.Tassa cavaggayakāravakārattaṁ sadhātvantassa.",
  "anya-e0802n6:143": "Tassa yapaccayassa cavaggayakāravakārattaṁ hoti dhātūnaṁ antena saha yathāsambhavaṁ.",
  "anya-e0802n6:144_0": "Vuccate, vuccante, uccate, uccante, paccate, paccante. Majjate, majjante, yujjate,",
  "anya-e0802n6:144_1": "yujjante. Bujjhate, bujjhante, kujjhate, kujjhante, ujjhate, ujjhante. Haññate, haññante.",
  "anya-e0802n6:144_2": "Kayyate, kayyante. Dibbate, dibbante.",
  "anya-e0802n6:145": "442, 448.Ivaṇṇāgamovā.",
  "anya-e0802n6:146": "Sabbehi dhātūhi yamhi paccaye, pare ivaṇṇāgamo hoti vā.",
  "anya-e0802n6:147": "Karīyate, karīyati, gacchīyate, gacchīyati.",
  "anya-e0802n6:148": "Vāti kimatthaṁ? Kayyate.",
  "anya-e0802n6:149": "443, 449.Pubbarūpañca.",
  "anya-e0802n6:150": "Sabbehi dhātūhi yapaccayo pubbarūpamāpajjate vā.",
  "anya-e0802n6:151": "Vuḍḍhate, phallate, dammate, sakkate, labbhate, dissate.",
  "anya-e0802n6:152": "444, 501.Tathā kattari ca.",
  "anya-e0802n6:153": "Yathā heṭṭhā bhāvakammesu yapaccayassa ādeso hoti tathā kattaripi yapaccayassa ādeso kātabbo.",
  "anya-e0802n6:154": "Bujjhati, vijjhati, maññati, sibbati.",
  "anya-e0802n6:155": "445, 433.Bhūvādito a.",
  "anya-e0802n6:156": "Bhūiccevamādito dhātugaṇato apaccayo hoti kattari.",
  "anya-e0802n6:157": "Bhavati, paṭhati, pacati, jayati.",
  "anya-e0802n6:158": "446, 509.Rudhādito niggahitapubbañca.",
  "anya-e0802n6:159": "Rudhaiccevamādito dhātugaṇato apaccayo hoti kattari, pubbe niggahitāgamo hoti.",
  "anya-e0802n6:160": "Rundhati, chindati, bhindati.",
  "anya-e0802n6:161": "Caggahaṇena i ī e oiccete paccayā honti niggahitapubbañca.",
  "anya-e0802n6:162": "Rundhiti, rundhīti, rundheti, rundhoti, sumbhoti, parisumbhoti.",
  "anya-e0802n6:163": "447, 510.Divādito yo.",
  "anya-e0802n6:164": "Divuiccevamādito dhātugaṇato yapaccayo hoti kattari.",
  "anya-e0802n6:165": "Dibbati, thibbati, yujjhati, vijjhati, bujjhati.",
  "anya-e0802n6:166": "448, 512.Svādito ṇu ṇā uṇā ca.",
  "anya-e0802n6:167": "Suiccevamādito dhātugaṇato ṇu ṇā u ṇāiccete paccayā honti kattari.",
  "anya-e0802n6:168": "Abhisuṇoti, abhisuṇāti, saṁvuṇoti, saṁvuṇāti, āvuṇoti, āvuṇāti, pāpuṇoti, pāpuṇāti.",
  "anya-e0802n6:169": "449, 513.Kiyādito nā.",
  "anya-e0802n6:170": "Kīiccevamādito dhātugaṇato nāpaccayo hoti kattari.",
  "anya-e0802n6:171": "Kiṇāti, jināti, dhunāti, munāti, lunāti, punāti.",
  "anya-e0802n6:172": "450, 517.Gahādito ppa ṇhā.",
  "anya-e0802n6:173": "Gahaiccevamādito dhātugaṇato ppaṇhāiccete paccayā honti kattari.",
  "anya-e0802n6:174": "Gheppati, gaṇhāti.",
  "anya-e0802n6:175": "451, 520.Tanādito oyirā.",
  "anya-e0802n6:176": "Tanuiccevamādito dhātugaṇato o yiraiccete paccayā honti kattari.",
  "anya-e0802n6:177": "Tanoti, tanohi, karoti, karohi, kayi rati, kayirāhi.",
  "anya-e0802n6:178": "452, 525.Curādito, ṇe ṇayā.",
  "anya-e0802n6:179": "Curaiccevamādito dhātugaṇato ṇe ṇayaiccete paccayā honti kattari, kāritasaññā ca.",
  "anya-e0802n6:180": "Coreti, corayati, cinteti, cintayati, manteti, mantayati.",
  "anya-e0802n6:181": "453, 444.Attanopadāni bhāve ca kammani.",
  "anya-e0802n6:182": "Bhāve ca kammani ca attanopadāni honti.",
  "anya-e0802n6:183": "Uccate, uccante, majjate, majjante, yujjate, yujjante, kujjhate, kujjhante, labbhate, labbhante, kayyate, kayyante.",
  "anya-e0802n6:184": "454, 440.Kattari ca.",
  "anya-e0802n6:185": "Kattari ca attanopadāni honti.",
  "anya-e0802n6:186": "Maññate, rocate, socate, bujjhate, jāyate.",
  "anya-e0802n6:187": "455, 530.Dhātuppaccayehi vibhattiyo.",
  "anya-e0802n6:188": "Dhātuniddiṭṭhehi paccayehi khādikāritantehi vibhattiyo honti.",
  "anya-e0802n6:189": "Titikkhati, jigucchati, vīmaṁsati, samuddāyati, puttīyati, kāreti, pāceti.",
  "anya-e0802n6:190": "456, 430.Kattari parassapadaṁ.",
  "anya-e0802n6:191": "Kattari parassapadaṁ hoti.",
  "anya-e0802n6:192": "Karoti, pacati, paṭhati, gacchati.",
  "anya-e0802n6:193": "457, 424.Bhūvādayo dhātavo.",
  "anya-e0802n6:194": "Bhūiccevamādayo ye saddagaṇā, te dhātusaññā honti.",
  "anya-e0802n6:195": "Bhavati, bhavanti, carati, caranti, pacati, pacanti, cintayati, cintayanti, hoti, honti, gacchati, gacchanti.",
  "anya-e0802n6:196": "Iti ākhyātakappe dutiyo kaṇḍo.",
  "anya-e0802n6:197": "Tatiyakaṇḍa",
  "anya-e0802n6:198": "458, 461.Kvacādivaṇṇānamekassarānaṁ dvebhāvo.",
  "anya-e0802n6:199": "Ādibhūtānaṁ vaṇṇānaṁ ekassarānaṁ kvaci dvebhāvo hoti.",
  "anya-e0802n6:200": "Titikkhati, jigucchati, tikicchati, vīmaṁsati, bubhukkhati, pivāsati, daddallati, dadāti, jahāti, caṅkamati.",
  "anya-e0802n6:201": "Kvacīti kimatthaṁ? Kampati, calati.",
  "anya-e0802n6:202": "459, 462.Pubbo’bbhāso.",
  "anya-e0802n6:203": "Dvebhūtassa dhātussa yo pubbo, so abbhāsasañño hoti.",
  "anya-e0802n6:204": "Dadhāti, dadāti, babhūva.",
  "anya-e0802n6:205": "460, 506.Rasso.",
  "anya-e0802n6:206": "Abbhāse vattamānassa sarassa rasso hoti. Dadhāti, jahāti.",
  "anya-e0802n6:207": "461, 464.Dutiyacatutthānaṁ paṭhamatatiyā.",
  "anya-e0802n6:208": "Abbhāsagatānaṁ dutiyacatutthānaṁ paṭhamatatiyā honti.",
  "anya-e0802n6:209": "Ciccheda, bubhukkhati, babhūva, dadhāti.",
  "anya-e0802n6:210": "462, 476.Kavaggassa cavaggo.",
  "anya-e0802n6:211": "Abbhāse vattamānassa kavaggassa ca vaggo hoti.",
  "anya-e0802n6:212": "Cikicchati, jigucchati, jighacchati, jigīsati, jaṅgamati, caṅkamati.",
  "anya-e0802n6:213": "463, 532.Mānakitānaṁ vatattaṁ vā.",
  "anya-e0802n6:214": "Mānakitaiccetesaṁ dhātūnaṁ abbhāsagatānaṁ vakāra takārattaṁ hoti vā yathāsaṅkhyaṁ.",
  "anya-e0802n6:215": "Vīmaṁsati, tikicchati.",
  "anya-e0802n6:216": "Vāti kimatthaṁ? Cikicchati.",
  "anya-e0802n6:217": "464, 504.Hassa jo.",
  "anya-e0802n6:218": "Abbhāse vattamānassa hakārassa jo hoti.",
  "anya-e0802n6:219": "Jahāti, juhvati, juhoti, jahāra.",
  "anya-e0802n6:220": "465, 463.Antassivaṇṇākāro vā.",
  "anya-e0802n6:221": "Abbhāsassa antassa ivaṇṇo hoti, akāro vā.",
  "anya-e0802n6:222": "Jigucchati, pivāsati, vīmaṁsati, jighacchati, babhūva, dadhāti.",
  "anya-e0802n6:223": "Vāti kimatthaṁ? Bubhukkhati.",
  "anya-e0802n6:224": "466, 489.Niggahitañca.",
  "anya-e0802n6:225": "Abbhāsassa ante niggahitāgamo hoti vā.",
  "anya-e0802n6:226": "Caṅkamati, cañcalati, jaṅgamati.",
  "anya-e0802n6:227": "Vāti kimatthaṁ? Pivāsati, daddallati.",
  "anya-e0802n6:228": "467, 533.Tato pāmānānaṁ vā maṁ sesu.",
  "anya-e0802n6:229": "Tato abbhāsato pāmānaiccetesaṁ dhātūnaṁ vāmaṁiccete ādesā honti yathāsaṅkhyaṁ sapaccaye pare.",
  "anya-e0802n6:230": "Pivāsati, vīmaṁsati.",
  "anya-e0802n6:231": "468, 462.Ṭhā tiṭṭho.",
  "anya-e0802n6:232": "Ṭhāiccetassa dhātussa tiṭṭhādeso hoti vā.",
  "anya-e0802n6:233": "Tiṭṭhati, tiṭṭhatu, tiṭṭheyya, tiṭṭheyyuṁ.",
  "anya-e0802n6:234": "Vāti kimatthaṁ? Ṭhāti.",
  "anya-e0802n6:235": "469, 494.Pā pivo.",
  "anya-e0802n6:236": "Pāiccetassa dhātussa pivādeso hoti vā.",
  "anya-e0802n6:237": "Pivati, pivatu, piveyya, piveyyuṁ.",
  "anya-e0802n6:238": "Vāti kimatthaṁ? Pāti.",
  "anya-e0802n6:239": "470, 514.Ñāssajā jaṁ nā.",
  "anya-e0802n6:240": "Ñāiccetassa dhātussa jā jaṁ nāādesā honti vā.",
  "anya-e0802n6:241": "Jānāti, jāneyya, jāniyā, jaññā, nāyati.",
  "anya-e0802n6:242": "471, 483.Disassa passa dissa dakkhā vā.",
  "anya-e0802n6:243": "Disaiccetassa dhātussa passa dissa dakkhaiccete ādesā honti vā.",
  "anya-e0802n6:244": "Passati, dissati, dakkhati, adakkha.",
  "anya-e0802n6:245": "Vāti kimatthaṁ? Addasa.",
  "anya-e0802n6:246": "472, 531.Byañjanantassa co chapaccayesu ca.",
  "anya-e0802n6:247": "Byañjanantassa dhātussa co hoti chapaccayesu paresu.",
  "anya-e0802n6:248": "Jigucchati, tikicchati, jighacchati.",
  "anya-e0802n6:249": "473, 529.Ko khe ca.",
  "anya-e0802n6:250": "Byañjanantassa dhātussa ko hoti khapaccaye pare.",
  "anya-e0802n6:251": "Titikkhati, bubhukkhati.",
  "anya-e0802n6:252": "474, 535.Harassa gīse.",
  "anya-e0802n6:253": "Haraiccetassa dhātussa sabbasseva gīādeso hoti sapaccaye pare.",
  "anya-e0802n6:254": "Jigīsati.",
  "anya-e0802n6:255": "475, 565.Brūbhūnamāhabhūvā parokkhāyaṁ.",
  "anya-e0802n6:256": "Brūbhūiccetesaṁ dhātūnaṁ āhabhūvaiccete ādesā honti yathāsaṅkhyaṁ parokkhāyaṁ vibhattiyaṁ.",
  "anya-e0802n6:257": "Āha, āhu, babhūva, babhūvu.",
  "anya-e0802n6:258": "Parokkhāyamiti kimatthaṁ? Abracuṁ.",
  "anya-e0802n6:259": "476, 442.Gamissanto ccho vā sabbāsu.",
  "anya-e0802n6:260": "Gamuiccetassa dhātussa anto makāro ccho hoti vā sabbāsu paccayavibhattīsu.",
  "anya-e0802n6:261": "Gacchamāno, gacchanto. Gacchati, gameti. Gacchatu, gametu. Gaccheyya. Gameyya. Agacchā, agamā. Agacchī, agamī. Gacchissati, gamissati. Agacchissā, agamissā.",
  "anya-e0802n6:262": "Gamisseti kimatthaṁ? Icchati.",
  "anya-e0802n6:263": "477, 479.Vacassajjatanimhi makāro o.",
  "anya-e0802n6:264": "Vacaiccetassa dhātussa akāro ottamāpajjate ajjatanimhi vibhattimhi.",
  "anya-e0802n6:265": "Avoca. Avocuṁ.",
  "anya-e0802n6:266": "Ajjatanimhīti kimatthaṁ? Avaca, avacū.",
  "anya-e0802n6:267": "478, 438.Akāro dīghaṁ hi mi mesu.",
  "anya-e0802n6:268": "Akāro dīghamāpajjate himimaiccetesu vibhattīsu.",
  "anya-e0802n6:269": "Gacchāhi, gacchāmi, gacchāma, gacchāmhe.",
  "anya-e0802n6:270": "Mikāraggahaṇena hivibhattimhi akāro kvaci na dīghamāpajjate. Gacchahi.",
  "anya-e0802n6:271": "479, 452.Ha lopaṁ vā.",
  "anya-e0802n6:272": "Hivibhatti lopamāpajjate vā.",
  "anya-e0802n6:273": "Gaccha, gacchāhi, gama, gamāhi, gamaya, gamayāhi.",
  "anya-e0802n6:274": "Hīti kimatthaṁ? Gacchati, gamayati.",
  "anya-e0802n6:275": "480, 490.Hotissarehohe bhavissantimhissassa ca.",
  "anya-e0802n6:276": "Hūiccetassa dhātussa saro e ha oha ettamāpajja te bhavissantimhi, ssassa ca lopo hoti vā.",
  "anya-e0802n6:277": "Hehiti, hehinti, hohiti, hohinti, heti, henti, hehissati, hehissanti, hohissati, hohissanti, hessati, hessanti.",
  "anya-e0802n6:278": "Hūti kimatthaṁ? Bhavissati, bhavissanti.",
  "anya-e0802n6:279": "Bhavissantimhīti kimatthaṁ? Hoti.",
  "anya-e0802n6:280": "481, 524.Karassa sapaccayassa kāho.",
  "anya-e0802n6:281": "Karaiccetassa dhātussa sapaccayassa kāhādeso hoti vā bhavissantimhi vibhattimhi, sassa ca niccaṁ lopo hoti.",
  "anya-e0802n6:282": "Kāhati, kāhiti, kāhasi, kāhisi, kāhāmi, kāhāma.",
  "anya-e0802n6:283": "Vāti kimatthaṁ? Karissati, karissanti.",
  "anya-e0802n6:284": "Sapaccayaggahaṇena aññehipi bhavissantiyā vibhattiyā khāmi khāma chāmi chāmaiccādayo ādesā honti. Vakkhāmi, vakkhāma, vacchāmi, vacchāma.",
  "anya-e0802n6:285": "Iti ākhyātakappe tatiyo kaṇḍo.",
  "anya-e0802n6:286": "Catutthakaṇḍa",
  "anya-e0802n6:287": "482, 508.Dādantassaṁmi mesu.",
  "anya-e0802n6:288": "Dāiccetassa dhātussa antassa aṁ hoti mimaiccetesu.",
  "anya-e0802n6:289": "Dammi, damma.",
  "anya-e0802n6:290": "483, 527.Asaṁyogantassa vuddhi kārite.",
  "anya-e0802n6:291": "Asaṁyogantassa dhātussa kārite vuddhi hoti.",
  "anya-e0802n6:292": "Kāreti, kārenti, kārayati, kārayanti, kārāpeti, kārāpenti, kārāpayati, kārāpayanti.",
  "anya-e0802n6:293": "Asaṁyogantasseti kimatthaṁ? Cintayati, mantayati.",
  "anya-e0802n6:294": "484, 542.Ghaṭādīnaṁ vā.",
  "anya-e0802n6:295": "Ghaṭādīnaṁ dhātūnaṁ asaṁyogantānaṁ vuddhi hoti vā kārite.",
  "anya-e0802n6:296": "Ghāṭeti, ghaṭeti, ghāṭayati, ghaṭayati, ghāṭāpeti, ghaṭāpeti, ghāṭāpayati, ghaṭāpayati, gāmeti, gameti, gāmayati, gamayati, gāmāpeti, gamāpeti. Gāmāpayati, gamāpayati.",
  "anya-e0802n6:297": "Ghaṭādīnamiti kimatthaṁ? Kāreti.",
  "anya-e0802n6:298": "485, 434.Aññesuca.",
  "anya-e0802n6:299": "Aññesu ca paccayesu sabbesaṁ dhātūnaṁ asaṁyogantānaṁ vuddhi hoti.",
  "anya-e0802n6:300": "Jayati, hoti, bhavati.",
  "anya-e0802n6:301": "Caggahaṇena ṇupaccayassāpi vuddhi hoti. Abhisuṇoti.",
  "anya-e0802n6:302": "486, 543.Guha dusānaṁ dīghaṁ.",
  "anya-e0802n6:303": "Guha dusaiccetesaṁ dhātūnaṁ saro dīghamāpajjate kārite.",
  "anya-e0802n6:304": "Gūhayati, dūsayati.",
  "anya-e0802n6:305": "487, 478.Vaca vasa vahādīnamukāro vassa ye.",
  "anya-e0802n6:306": "Vaca vasa vahaiccevamādīnaṁ dhātūnaṁ vakārassa ukāro hoti yapaccaye pare.",
  "anya-e0802n6:307": "Uccate, vuccati, gussati, vuyhati.",
  "anya-e0802n6:308": "488, 481.Ha vipariyayo lo vā.",
  "anya-e0802n6:309": "Hakārassa vipariyayo hoti yapaccaye pare, yapaccayassa ca lo hoti vā.",
  "anya-e0802n6:310": "Vulhati, vuyhati.",
  "anya-e0802n6:311": "489, 519.Gahassaghe ppe.",
  "anya-e0802n6:312": "Gahaiccetassa dhātussa sabbassa ghekāro hoti ppapaccaye pare.",
  "anya-e0802n6:313": "Gheppati.",
  "anya-e0802n6:314": "490, 518.Halo po ṇhāmhi.",
  "anya-e0802n6:315": "Gahaiccetassa dhātussa hakārassa lopo hoti ṇhāmhi paccaye pare.",
  "anya-e0802n6:316": "Gaṇhāti.",
  "anya-e0802n6:317": "491, 523.Karassa kāsattamajjatanimhi.",
  "anya-e0802n6:318": "Karaiccetassa dhātussa sabbassa kāsattaṁ hoti vā ajjatanimhi vibhattimhi.",
  "anya-e0802n6:319": "Akāsi, akāsuṁ. Akari, akaruṁ.",
  "anya-e0802n6:320": "Kāsattamitibhāvaniddesena aññatthāpi sāgamo hoti. Ahosi, adāsi.",
  "anya-e0802n6:321": "492, 499.Asasmā mimānaṁ mhimhā’ ntalopo ca.",
  "anya-e0802n6:322": "Asaiccetāya dhātuyā mimaiccetesaṁ vibhattīnaṁ mhimhādesā honti vā, dhātvantassa lopo ca.",
  "anya-e0802n6:323": "Amhi, amha, asmi, asma.",
  "anya-e0802n6:324": "493, 498.Thassa tthattaṁ.",
  "anya-e0802n6:325": "Asaiccetāya dhātuyā thassa vibhattissa tthattaṁ hoti, dhātvantassa lopo ca.",
  "anya-e0802n6:326": "Attha.",
  "anya-e0802n6:327": "494, 495.Tissa tthittaṁ.",
  "anya-e0802n6:328": "Asaiccetāya dhātuyā tissa vibhattissa tthittaṁ hoti, dhātvantassa lopo ca.",
  "anya-e0802n6:329": "Atthi.",
  "anya-e0802n6:330": "495, 500.Tussa tthuttaṁ.",
  "anya-e0802n6:331": "Asaiccetāya dhātuyā tussa vibhattissa tthuttaṁ hoti, dhātvantassa lopo ca.",
  "anya-e0802n6:332": "Atthu.",
  "anya-e0802n6:333": "496, 497.Simhi ca.",
  "anya-e0802n6:334": "Asasseva dhātussa simhi vibhattimhi antassa lopo ca hoti.",
  "anya-e0802n6:335": "Ko nu tvamasi mārisa.",
  "anya-e0802n6:336": "497, 477.Labhasmāī iṁnaṁ ttha tthaṁ.",
  "anya-e0802n6:337": "Labhaiccetāya dhātuyā ī iṁnaṁ vibhattīnaṁ ttha tthaṁādesā honti, dhātvantassa lopo ca.",
  "anya-e0802n6:338": "Alattha, alatthaṁ.",
  "anya-e0802n6:339": "498, 480.Kusasmā dī cchi.",
  "anya-e0802n6:340": "Kusaiccetāya dhātuyā īvibhattissa cchihoti, dhātvantassa lopo ca.",
  "anya-e0802n6:341": "Akkocchi.",
  "anya-e0802n6:342": "499, 507.Dādhātussa dajjaṁ.",
  "anya-e0802n6:343": "Dāiccetassa dhātussa sabbassa dajjādeso hoti vā.",
  "anya-e0802n6:344": "Dajjāmi, dajjeyya, dadāmi, dadeyya.",
  "anya-e0802n6:345": "500, 486.Vadassa vajjaṁ.",
  "anya-e0802n6:346": "Vadaiccetassa dhātussa sabbassa vajjādeso hoti vā.",
  "anya-e0802n6:347": "Vajjāmi, vajjeyya, vadāmi, vadeyya.",
  "anya-e0802n6:348": "501, 443.Gamissaghammaṁ.",
  "anya-e0802n6:349": "Gamuiccetassa dhātussa sabbassa ghammādeso hoti vā.",
  "anya-e0802n6:350": "Ghammatu. Ghammāhi, ghammāmi.",
  "anya-e0802n6:351": "Vāti kimatthaṁ? Gacchatu, gacchāhi, gacchāmi.",
  "anya-e0802n6:352": "502, 493.Yamhi dā dhā mā ṭhā hā pā mahamathādīnamī.",
  "anya-e0802n6:353": "Yamhi paccaye pare dā dhā mā ṭhā hā pā maha matha iccevamādīnaṁ dhātūnaṁ anto īkāramāpajjate.",
  "anya-e0802n6:354": "Dīyati, dhīyati, mīyati, ṭhīyati, hīyati, pīyati, mahīyati, mathīyati.",
  "anya-e0802n6:355": "503, 485.Yajassādissi.",
  "anya-e0802n6:356": "Yajaiccetassa dhātussa ādissa ikārādeso hoti yapaccaye pare.",
  "anya-e0802n6:357": "Ijjate mayā buddho.",
  "anya-e0802n6:358": "504, 470.Sabbato uṁ iṁsu.",
  "anya-e0802n6:359": "Sabbehi dhātūhi uṁvibhattissa iṁsuādeso hoti.",
  "anya-e0802n6:360": "Upasaṅkamiṁsu, nisīdiṁsu.",
  "anya-e0802n6:361": "505, 482.Jara marānaṁ jīra jiyya miyyā vā.",
  "anya-e0802n6:362": "Jara mara iccetesaṁ dhātūnaṁ jīra jiyya miyyādesā honti vā.",
  "anya-e0802n6:363": "Jīrati, jīranti, jiyyati, jiyyanti, miyyati, miyyanti, marati, maranti.",
  "anya-e0802n6:364": "506, 496.Sabbatthā’ sassādilopo ca.",
  "anya-e0802n6:365": "Sabbattha vibhattipaccayesu asaiccetassa dhātussa ādissa lopo hoti vā.",
  "anya-e0802n6:366": "Siyā, santi, sante, samāno.",
  "anya-e0802n6:367": "Vāti kimatthaṁ? Asi.",
  "anya-e0802n6:368": "507, 501.Asabbadhātuke bhū.",
  "anya-e0802n6:369": "Asasseva dhātussa bhūhoti vā asabbadhātuke.",
  "anya-e0802n6:370": "Bhavissati. Bhavissanti.",
  "anya-e0802n6:371": "Vāti kimatthaṁ? Āsuṁ.",
  "anya-e0802n6:372": "508, 515.Eyyassañāto iyā ñā.",
  "anya-e0802n6:373": "Eyyassa vibhattissa ñāiccetāya dhātuyā parassa iyā ñāādesā honti vā.",
  "anya-e0802n6:374": "Jāniyā, jaññā.",
  "anya-e0802n6:375": "Vāti kimatthaṁ? Jāneyya.",
  "anya-e0802n6:376": "509, 516.Nāssa lopo yakārattaṁ.",
  "anya-e0802n6:377": "Ñāiccetāya dhātuyā parassa nāpaccayassa lopo hoti vā, yakārattañca.",
  "anya-e0802n6:378": "Jaññā, nāyati.",
  "anya-e0802n6:379": "Vāti kimatthaṁ? Jānāti.",
  "anya-e0802n6:380": "510, 487.Lopañcettamakāro.",
  "anya-e0802n6:381": "Akārapaccayo lopamāpajjate, ettañca hoti vā.",
  "anya-e0802n6:382": "Vajjemi, vademi, vajjāmi, vadāmi.",
  "anya-e0802n6:383": "511, 521.Uttamokāro.",
  "anya-e0802n6:384": "Okārapaccayo uttamāpajjate vā.",
  "anya-e0802n6:385": "Kurute, karoti.",
  "anya-e0802n6:386": "Okāroti kimatthaṁ? Hoti.",
  "anya-e0802n6:387": "512, 522.Karassākāro ca.",
  "anya-e0802n6:388": "Karaiccetassa dhātussa akāro uttamāpajjate vā.",
  "anya-e0802n6:389": "Kurute, taroti, tubbanti, kayirati.",
  "anya-e0802n6:390": "Karasseti kimatthaṁ? Sarati, marati.",
  "anya-e0802n6:391": "513, 435.O ava sare.",
  "anya-e0802n6:392": "Okārassa dhātvantassa sare pare avādeso hoti.",
  "anya-e0802n6:393": "Cavati. Bhavati.",
  "anya-e0802n6:394": "Oti kimatthaṁ? Jayati.",
  "anya-e0802n6:395": "514, 491.E aya.",
  "anya-e0802n6:396": "Ekārassa dhātvantassa sare pare ayādeso hoti.",
  "anya-e0802n6:397": "Nayati, jayati.",
  "anya-e0802n6:398": "515, 541.Teāvāyā kārite.",
  "anya-e0802n6:399": "Te o eiccete āva āyādese pāpuṇanti kārite.",
  "anya-e0802n6:400": "Lāveti, nāyeti.",
  "anya-e0802n6:401": "Yogavibhāgena aññasmimpi ekārassa āyādeso hoti. Gāyati, gāyanti.",
  "anya-e0802n6:402": "516, 466.Ikārāgamo asabbadhātukamhi.",
  "anya-e0802n6:403": "Sabbasmiṁ asabbadhātukamhi ikārāgamo hoti.",
  "anya-e0802n6:404": "Gamissati, karissati, labhissati, pacissati.",
  "anya-e0802n6:405": "Asabbadhātukamhīti kimatthaṁ? Gacchati, karoti, labhati, pacati.",
  "anya-e0802n6:406": "517, 488.Kvaci dhātuvibhattipaccayānaṁ dīgha viparītādesalopāgamā ca.",
  "anya-e0802n6:407": "Idha ākhyāte aniddiṭṭhesu sādhanesu kvaci dhātuvibhattipaccayānaṁ dīghaviparītādesalopāgamaiccetāni kāriyāni jinavacanānurūpāni kātabbāni.",
  "anya-e0802n6:408": "Jāyati, kareyya, jāniyā, siyā, kare, gacche, jaññā, vakkhetha, dakkhetha, dicchati, agacchi, agacchuṁ, ahosi, ahesuṁ iccevamādīni aññānipi sādhanāni yojetabbāni.",
  "anya-e0802n6:409": "518, 446.Attanopadāni parassapadattaṁ.",
  "anya-e0802n6:410": "Attanopadāni kvaci parassapadattamāpajjante.",
  "anya-e0802n6:411": "Vuccati, labbhati, paccati.",
  "anya-e0802n6:412": "Kvacīti kimatthaṁ? Karīyate, labbhate, paccate.",
  "anya-e0802n6:413": "519, 457.Akārāgamo hiyyattanīajjatanīkālātipattīsu.",
  "anya-e0802n6:414": "Kvaci akārāgamo hoti hiyyattanī ajjatanīkālātipattiiccetāsu vibhattīsu.",
  "anya-e0802n6:415": "Agamā, agamī, agamissā.",
  "anya-e0802n6:416": "Kvacīti kimatthaṁ? Gamā, gamī, gamissā.",
  "anya-e0802n6:417": "520, 502.Brūto ī timhi.",
  "anya-e0802n6:418": "Brūiccetāya dhātuyā īkārāgamo hoti timhi vibhattimhi.",
  "anya-e0802n6:419": "Bravīti.",
  "anya-e0802n6:420": "521, 425.Dhātussantolopo’nekasarassa.",
  "anya-e0802n6:421": "Dhātussa anto kvaci lopo hoti anekasarassa.",
  "anya-e0802n6:422": "Gacchati, sarati, marati.",
  "anya-e0802n6:423": "Anekasarasseti kimatthaṁ? Pāti, yāti, vāti.",
  "anya-e0802n6:424": "Kvacīti kimatthaṁ? Mahīyati, mathīyati.",
  "anya-e0802n6:425": "522, 476.Isuyamūnamanto ccho vā.",
  "anya-e0802n6:426": "Isu yamu iccetesaṁ dhātūnaṁ anto ccho hoti vā. Icchati, niyacchati.",
  "anya-e0802n6:427": "Vāti kimatthaṁ? Esati, niyamati.",
  "anya-e0802n6:428": "523, 526.Kāritānaṁ ṇo lopaṁ.",
  "anya-e0802n6:429": "Kāritaiccetesaṁ paccayānaṁ ṇo lopamāpajjate.",
  "anya-e0802n6:430": "Kāreti, kārayati, kārāpeti, kārāpayati.",
  "anya-e0802n6:431": "Sāsanatthaṁ samuddiṭṭhaṁ, mayākhyātaṁ samāsato;",
  "anya-e0802n6:432": "Sakaṁ buddhivisesena, cintayantu vicakkhaṇā.",
  "anya-e0802n6:433": "Iti ākhyātakappe catuttho kaṇḍo.",
  "anya-e0802n6:434": "Ākhyātakappo niṭṭhito."
}