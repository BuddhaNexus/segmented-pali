{
  "atk-s0508a22:0": "6. Chakkanipāto",
  "atk-s0508a22:1": "1. Uruvelakassapattheragāthāvaṇṇanā",
  "atk-s0508a22:2_0": "Chakkanipāte disvāna pāṭihīrānītiādikā āyasmato uruvelakassapattherassa gāthā. Kā",
  "atk-s0508a22:2_1": "uppatti? Ayampi purimabuddhesu katādhikāro tattha tattha bhave vivaṭṭūpanissayaṁ",
  "atk-s0508a22:2_2": "kusalaṁ upacinanto padumuttarassa bhagavato kāle kulagehe nibbattitvā, vayappatto",
  "atk-s0508a22:2_3": "satthu santike dhammaṁ suṇanto satthāraṁ ekaṁ bhikkhuṁ mahāparisānaṁ aggaṭṭhāne ṭhapentaṁ",
  "atk-s0508a22:2_4": "disvā, sayampi taṁ ṭhānantaraṁ patthetvā mahādānaṁ datvā paṇidhānamakāsi. Bhagavā",
  "atk-s0508a22:2_5": "cassa anantarāyataṁ disvā, “anāgate gotamabuddhassa sāsane mahāparisānaṁ aggo bhavissatī”ti byākāsi.",
  "atk-s0508a22:3_0": "So tattha yāvajīvaṁ puññāni katvā tato cavitvā devamanussesu saṁsaranto ito dvānavutikappamatthake",
  "atk-s0508a22:3_1": "phussassa bhagavato vemātikakaniṭṭhabhātā hutvā nibbatti. Aññepissa dve kaniṭṭhabhātaro",
  "atk-s0508a22:3_2": "ahesuṁ. Te tayopi buddhappamukhaṁ saṅghaṁ paramāya pūjāya pūjetvā yāvajīvaṁ kusalaṁ",
  "atk-s0508a22:3_3": "katvā devamanussesu saṁsaranto amhākaṁ bhagavato nibbattito puretarameva bārāṇasiyaṁ",
  "atk-s0508a22:3_4": "brāhmaṇakule bhātaro hutvā, anukkamena nibbattā gottavasena tayopi kassapā eva nāma",
  "atk-s0508a22:3_5": "jātā. Te vayappattā tayo vede uggaṇhiṁsu. Tesaṁ jeṭṭhabhātikassa pañca māṇavakasatāni",
  "atk-s0508a22:3_6": "parivāro, majjhimassa tīṇi, kaniṭṭhassa dve. Te attano ganthe sāraṁ olokentā diṭṭhadhammikameva",
  "atk-s0508a22:3_7": "atthaṁ disvā pabbajjaṁ rocesuṁ. Tesu jeṭṭhabhātā attano parivārena saddhiṁ uruvelaṁ",
  "atk-s0508a22:3_8": "gantvā isipabbajjaṁ pabbajitvā uruvelakassapo nāma jāto mahāgaṅgānadīvaṅke pabbajito",
  "atk-s0508a22:3_9": "nadīkassapo nāma jāto, gayāsīse pabbajito gayākassapo nāma jāto.",
  "atk-s0508a22:4_0": "Evaṁ tesu isipabbajjaṁ pabbajitvā tattha tattha vasantesu bahūnaṁ divasānaṁ accayena",
  "atk-s0508a22:4_1": "amhākaṁ bodhisatto mahābhinikkhamanaṁ nikkhamitvā, paṭividdhasabbaññutaññāṇo anukkamena",
  "atk-s0508a22:4_2": "dhammacakkaṁ pavattetvā, pañcavaggiyatthere arahatte patiṭṭhāpetvā yasappamukhe pañcapaññāsa",
  "atk-s0508a22:4_3": "sahāyake vinetvā saṭṭhi arahante “caratha, bhikkhave, cārika”nti vissajjetvā, bhaddavaggiye",
  "atk-s0508a22:4_4": "vinetvā uruvelakassapassa vasanaṭṭhānaṁ gantvā vasanatthāya agyāgāraṁ pavisitvā,",
  "atk-s0508a22:4_5": "tattha katanāgadamanaṁ ādiṁ katvā aḍḍhuḍḍhasahassehi pāṭihāriyehi uruvelakassapaṁ",
  "atk-s0508a22:4_6": "saparisaṁ vinetvā pabbājesi. Tassa pabbajitabhāvaṁ ñatvā itarepi dve bhātaro saparisā",
  "atk-s0508a22:4_7": "āgantvā satthu santike pabbajiṁsu. Sabbeva ehibhikkhū iddhimayapattacīvaradharā ahesuṁ.",
  "atk-s0508a22:5": "Satthā taṁ samaṇasahassaṁ ādāya gayāsīsaṁ gantvā piṭṭhipāsāṇe nisinno ādittapariyāyadesanāya sabbe arahatte patiṭṭhāpesi. Tena vuttaṁ apadāne –",
  "atk-s0508a22:6": "“Padumuttaro nāma jino, sabbalokavidū muni;",
  "atk-s0508a22:7": "Ito satasahassamhi, kappe uppajji cakkhumā.",
  "atk-s0508a22:8": "“Ovādako viññāpako, tārako sabbapāṇinaṁ;",
  "atk-s0508a22:9": "Desanākusalo buddho, tāresi janataṁ bahuṁ.",
  "atk-s0508a22:10": "“Anukampako kāruṇiko, hitesī sabbapāṇinaṁ;",
  "atk-s0508a22:11": "Sampatte titthiye sabbe, pañcasīle patiṭṭhapi.",
  "atk-s0508a22:12": "“Evaṁ nirākulaṁ āsi, suññataṁ titthiyehi ca;",
  "atk-s0508a22:13": "Vicittaṁ arahantehi, vasībhūtehi tādibhi.",
  "atk-s0508a22:14": "“Ratanānaṭṭhapaññāsaṁ, uggato so mahāmuni;",
  "atk-s0508a22:15": "Kañcanagghiyasaṅkāso, bāttiṁsavaralakkhaṇo.",
  "atk-s0508a22:16": "“Vassasatasahassāni, āyu vijjati tāvade;",
  "atk-s0508a22:17": "Tāvatā tiṭṭhamāno so, tāresi janataṁ bahuṁ.",
  "atk-s0508a22:18": "“Tadāhaṁ haṁsavatiyā, brāhmaṇo sādhusammato;",
  "atk-s0508a22:19": "Upecca lokapajjotaṁ, assosiṁ dhammadesanaṁ.",
  "atk-s0508a22:20": "“Tadā mahāparisatiṁ, mahāparisasāvakaṁ;",
  "atk-s0508a22:21": "Ṭhapentaṁ etadaggamhi, sutvāna mudito ahaṁ.",
  "atk-s0508a22:22": "“Mahatā parivārena, nimantetvā mahājinaṁ;",
  "atk-s0508a22:23": "Brāhmaṇānaṁ sahassena, sahadānamadāsahaṁ.",
  "atk-s0508a22:24": "“Mahādānaṁ daditvāna, abhivādiya nāyakaṁ;",
  "atk-s0508a22:25": "Ekamantaṁ ṭhito haṭṭho, idaṁ vacanamabraviṁ.",
  "atk-s0508a22:26": "“Tayi saddhāya me vīra, adhikāraguṇena ca;",
  "atk-s0508a22:27": "Parisā mahatī hotu, nibbattassa tahiṁ tahiṁ.",
  "atk-s0508a22:28": "“Tadā avoca parisaṁ, gajagajjitasussaro;",
  "atk-s0508a22:29": "Karavīkaruto satthā, etaṁ passatha brāhmaṇaṁ.",
  "atk-s0508a22:30": "“Hemavaṇṇaṁ mahābāhuṁ, kamalānanalocanaṁ;",
  "atk-s0508a22:31": "Udaggatanujaṁ haṭṭhaṁ, saddhavantaṁ guṇe mama.",
  "atk-s0508a22:32": "“Esa patthayate ṭhānaṁ, sīhaghosassa bhikkhuno;",
  "atk-s0508a22:33": "Anāgatamhi addhāne, lacchase taṁ manorathaṁ.",
  "atk-s0508a22:34": "“Satasahassito kappe, okkākakulasambhavo;",
  "atk-s0508a22:35": "Gotamo nāma gottena, satthā loke bhavissati.",
  "atk-s0508a22:36": "“Tassa dhammesu dāyādo, oraso dhammanimmito;",
  "atk-s0508a22:37": "Kassapo nāma gottena, hessati satthu sāvako.",
  "atk-s0508a22:38": "“Ito dvenavute kappe, ahu satthā anuttaro;",
  "atk-s0508a22:39": "Anūpamo asadiso, phusso lokagganāyako.",
  "atk-s0508a22:40": "“So ca sabbaṁ tamaṁ hantvā, vijaṭetvā mahājaṭaṁ;",
  "atk-s0508a22:41": "Vassate amataṁ vuṭṭhiṁ, tappayanto sadevakaṁ.",
  "atk-s0508a22:42": "“Tadā hi bārāṇasiyaṁ, rājāpaccā ahumhase;",
  "atk-s0508a22:43": "Bhātaromha tayo sabbe, saṁvisaṭṭhāva rājino.",
  "atk-s0508a22:44": "“Vīraṅgarūpā balino, saṅgāme aparājitā;",
  "atk-s0508a22:45": "Tadā kupitapaccanto, amhe āha mahīpati.",
  "atk-s0508a22:46": "“Etha gantvāna paccantaṁ, sodhetvā aṭṭavībalaṁ;",
  "atk-s0508a22:47": "Khemaṁ vijiritaṁ katvā, puna dethāti bhāsatha.",
  "atk-s0508a22:48": "“Tato mayaṁ avocumha, yadi deyyāsi nāyakaṁ;",
  "atk-s0508a22:49": "Upaṭṭhānāya amhākaṁ, sādhayissāma vo tato.",
  "atk-s0508a22:50": "“Tato mayaṁ laddhavarā, bhūmipālena pesitā;",
  "atk-s0508a22:51": "Nikkhittasatthaṁ paccantaṁ, katvā punarupecca taṁ.",
  "atk-s0508a22:52": "“Yācitvā satthupaṭṭhānaṁ, rājānaṁ lokanāyakaṁ;",
  "atk-s0508a22:53": "Munivīraṁ labhitvāna, yāvajīvaṁ yajimha taṁ.",
  "atk-s0508a22:54": "“Mahagghāni ca vatthāni, paṇītāni rasāni ca;",
  "atk-s0508a22:55": "Senāsanāni rammāni, bhesajjāni hitāni ca.",
  "atk-s0508a22:56": "“Datvā sasaṅghamunino, dhammenuppāditāni no;",
  "atk-s0508a22:57": "Sīlavanto kāruṇikā, bhāvanāyuttamānasā.",
  "atk-s0508a22:58": "“Saddhā paricaritvāna, mettacittena nāyakaṁ;",
  "atk-s0508a22:59": "Nibbute tamhi lokagge, pūjaṁ katvā yathābalaṁ.",
  "atk-s0508a22:60": "“Tato cutā santusitaṁ, gatā tattha mahāsukhaṁ;",
  "atk-s0508a22:61": "Anubhūtā mayaṁ sabbe, buddhapūjāyidaṁ phalaṁ.",
  "atk-s0508a22:62": "“Māyākāro yathā raṅge, dassesi vikatiṁ bahuṁ;",
  "atk-s0508a22:63": "Tathā bhave bhamantohaṁ, videhādhipatī ahuṁ.",
  "atk-s0508a22:64": "“Guṇācelassa vākyena, micchādiṭṭhigatāsayo;",
  "atk-s0508a22:65": "Narakaṁ maggamārūḷho, rucāya mama dhītuyā.",
  "atk-s0508a22:66": "“Ovādaṁ nādiyitvāna, brahmunā nāradenahaṁ;",
  "atk-s0508a22:67": "Bahudhā saṁsito santo, diṭṭhiṁ hitvāna pāpikaṁ.",
  "atk-s0508a22:68": "“Pūrayitvā visesena, dasa kammapathānihaṁ;",
  "atk-s0508a22:69": "Hitvāna dehamagamiṁ, saggaṁ sabhavanaṁ yathā.",
  "atk-s0508a22:70": "“Pacchime bhave sampatte, brahmabandhu ahosahaṁ;",
  "atk-s0508a22:71": "Bārāṇasiyaṁ phītāyaṁ, jāto vippamahākule.",
  "atk-s0508a22:72": "“Maccubyādhijarābhīto, ogāhetvā mahāvanaṁ;",
  "atk-s0508a22:73": "Nibbānaṁ padamesanto, jaṭilesu paribbajiṁ.",
  "atk-s0508a22:74": "“Tadā dve bhātaro mayhaṁ, pabbajiṁsu mayā saha;",
  "atk-s0508a22:75": "Uruvelāyaṁ māpetvā, assamaṁ nivasiṁ ahaṁ.",
  "atk-s0508a22:76": "“Kassapo nāma gottena, uruvelanivāsiko;",
  "atk-s0508a22:77": "Tato me āsi paññatti, uruvelakassapo iti.",
  "atk-s0508a22:78": "“Nadīsakāse bhātā me, nadīkassapasavhayo;",
  "atk-s0508a22:79": "Āsī sakāsanāmena, gayāyaṁ gayākassapo.",
  "atk-s0508a22:80": "“Dve satāni kaniṭṭhassa, tīṇi, majjhassa bhātuno;",
  "atk-s0508a22:81": "Mama pañca satānūnā, sissā sabbe mamānugā.",
  "atk-s0508a22:82": "“Tadā upecca maṁ buddho, katvāna vividhāni me;",
  "atk-s0508a22:83": "Pāṭihīrāni lokaggo, vinesi narasārathi.",
  "atk-s0508a22:84": "“Sahassaparivārena, ahosiṁ ehibhikkhuko;",
  "atk-s0508a22:85": "Teheva saha sabbehi, arahattamapāpuṇiṁ.",
  "atk-s0508a22:86": "“Te cevaññe ca bahavo, sissā maṁ parivārayuṁ;",
  "atk-s0508a22:87": "Bhāsituñca samatthohaṁ, tato maṁ isisattamo.",
  "atk-s0508a22:88": "“Mahāparisabhāvasmiṁ, etadagge ṭhapesi maṁ;",
  "atk-s0508a22:89": "Aho buddhe kataṁ kāraṁ, saphalaṁ me ajāyatha.",
  "atk-s0508a22:90": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a22:91": "Arahattaṁ pana patvā attano paṭipattiṁ paccavekkhitvā sīhanādaṁ nadanto –",
  "atk-s0508a22:92": "375.",
  "atk-s0508a22:93": "“Disvāna pāṭihīrāni, gotamassa yasassino;",
  "atk-s0508a22:94": "Na tāvāhaṁ paṇipatiṁ, issāmānena vañcito.",
  "atk-s0508a22:95": "376.",
  "atk-s0508a22:96": "“Mama saṅkappamaññāya, codesi narasārathi;",
  "atk-s0508a22:97": "Tato me āsi saṁvego, abbhuto lomahaṁsano.",
  "atk-s0508a22:98": "377.",
  "atk-s0508a22:99": "“Pubbe jaṭilabhūtassa, yā me siddhi parittikā;",
  "atk-s0508a22:100": "Tāhaṁ tadā nirākatvā, pabbajiṁ jinasāsane.",
  "atk-s0508a22:101": "378.",
  "atk-s0508a22:102": "“Pubbe yaññena santuṭṭho, kāmadhātupurakkhato;",
  "atk-s0508a22:103": "Pacchā rāgañca dosañca, mohañcāpi samūhaniṁ.",
  "atk-s0508a22:104": "379.",
  "atk-s0508a22:105": "“Pubbenivāsaṁ jānāmi, dibbacakkhu visodhitaṁ;",
  "atk-s0508a22:106": "Iddhimā paracittaññū, dibbasotañca pāpuṇiṁ.",
  "atk-s0508a22:107": "380.",
  "atk-s0508a22:108": "“Yassa catthāya pabbajito, agārasmānagāriyaṁ;",
  "atk-s0508a22:109": "So me attho anuppatto, sabbasaṁyojanakkhayo”ti. –",
  "atk-s0508a22:110": "Imā cha gāthā abhāsi.",
  "atk-s0508a22:111_0": "Tattha disvāna pāṭihīrānīti nāgarājadamanādīni aḍḍhuḍḍhasahassāni pāṭihāriyāni disvā.",
  "atk-s0508a22:111_1": "“Pāṭihīraṁ, pāṭiheraṁ, pāṭihāriya”nti hi atthato ekaṁ, byañjanameva nānaṁ. Yasassino”ti",
  "atk-s0508a22:111_2": "“itipi so bhagavā”tiādinā sadevake loke yathābhuccaṁ patthaṭakittisaddassa. Na tāvāhaṁ",
  "atk-s0508a22:111_3": "paṇipatinti yāva maṁ bhagavā “neva kho tvaṁ, kassapa, arahā, nāpi arahattamaggaṁ",
  "atk-s0508a22:111_4": "samāpanno, sāpi te paṭipadā natthi, yāya tvaṁ arahā vā assa, arahattamaggaṁ vā samāpanno”ti",
  "atk-s0508a22:111_5": "na tajjesi, tāva ahaṁ na paṇipātanaṁ akāsiṁ. Kiṁkāraṇā? Issāmānena vañcito, “imassa",
  "atk-s0508a22:111_6": "mayi sāvakattaṁ upagate mama lābhasakkāro parihāyissati, imassa eva vaḍḍhissatī”ti",
  "atk-s0508a22:111_7": "evaṁ parasampattiasahanalakkhaṇāya issāya ceva, “ahaṁ gaṇapāmokkho bahujanasammato”ti",
  "atk-s0508a22:111_8": "evaṁ abbhunnatilakkhaṇena mānena ca vañcito, palambhito hutvāti attho.",
  "atk-s0508a22:112_0": "Mama saṅkappamaññāyāti mayhaṁ micchāsaṅkappaṁ jānitvā, yaṁ yaṁ bhagavā uttari manussadhammā",
  "atk-s0508a22:112_1": "iddhipāṭihāriyaṁ dasseti, taṁ taṁ disvā “mahiddhiko kho mahāsamaṇo mahānubhāvo”ti",
  "atk-s0508a22:112_2": "cintetvāpi “na tveva kho arahā yathā aha”nti evaṁ pavattaṁ micchāvitakkaṁ jānantopi",
  "atk-s0508a22:112_3": "ñāṇaparipākaṁ āgamento ajjhupekkhitvā pacchā nerañjarāya majjhe samantato udakaṁ",
  "atk-s0508a22:112_4": "ussāretvā reṇuhatāya bhūmiyā caṅkamitvā tena ābhatanāvāya ṭhito tadāpi “mahiddhiko”tiādikaṁ",
  "atk-s0508a22:112_5": "cintetvā puna “na tveva kho arahā yathā aha”nti pavattitaṁ micchāsaṅkappaṁ ñatvāti",
  "atk-s0508a22:112_6": "attho. Codesi narasārathīti tadā me ñāṇaparipākaṁ ñatvā “neva kho tvaṁ arahā”tiādinā",
  "atk-s0508a22:112_7": "purisadammasārathi satthā maṁ codesi niggaṇhi. Tato me āsi saṁvego, abbhuto lomahaṁsanoti",
  "atk-s0508a22:112_8": "tato yathāvuttacodanāhetu ettakaṁ kālaṁ abhūtapubbatāya abbhuto lomahaṁsanavasena",
  "atk-s0508a22:112_9": "pavattiyā lomahaṁsano “anarahāva samāno ‘arahā’ti maññi”nti saṁvego sahottappo ñāṇuppādo mayhaṁ ahosi.",
  "atk-s0508a22:113_0": "Jaṭilabhūtassāti tāpasabhūtassa. Siddhīti lābhasakkārasamiddhi. Parittikāti appamattikā.",
  "atk-s0508a22:113_1": "Tāhanti taṁ ahaṁ. Tadāti bhagavato codanāya saṁveguppattikāle. Nirākatvāti apanetvā",
  "atk-s0508a22:113_2": "chaḍḍetvā, anapekkho hutvāti attho. “Iddhīti bhāvanāmayaiddhī”ti vadanti. Tadayuttaṁ",
  "atk-s0508a22:113_3": "tadā tassa ajhānalābhībhāvato. Tathā hi vuttaṁ “kāmadhātupurakkhato”ti.",
  "atk-s0508a22:114_0": "Yaññena santuṭṭhoti “yaññaṁ yajitvā saggasukhaṁ anubhavissāmi, alamettāvatā”ti yaññayajanena",
  "atk-s0508a22:114_1": "santuṭṭho niṭṭhitakiccasaññī. Kāmadhātupurakkhatoti kāmasugatiṁ ārabbha uppannataṇho",
  "atk-s0508a22:114_2": "yaññayajanena kāmalokaṁ purakkhatvā ṭhito. So ce yañño pāṇātipātapaṭisaṁyutto hoti,",
  "atk-s0508a22:114_3": "na tena sugatiṁ sakkā laddhuṁ. Na hi akusalassa iṭṭho kanto vipāko nibbattati. Yā",
  "atk-s0508a22:114_4": "pana tattha dānādikusalacetanā, tāya sati paccayasamavāye sugatiṁ gaccheyya. Pacchāti",
  "atk-s0508a22:114_5": "tāpasapabbajjāto pacchā satthu ovādena tāpasaladdhiṁ pahāya catusaccakammaṭṭhānānuyogakāle.",
  "atk-s0508a22:114_6": "Samūhaninti vipassanaṁ ussukkāpetvā maggapaṭipāṭiyā rāgañca dosañca mohañca anavasesato samugghātesiṁ.",
  "atk-s0508a22:115_0": "Yasmā panāyaṁ thero ariyamaggena rāgādayo samūhanantoyeva chaḷabhiñño ahosi, tasmā",
  "atk-s0508a22:115_1": "taṁ attano chaḷabhiññabhāvaṁ dassento “pubbenivāsaṁ jānāmī”tiādimāha. Tattha pubbenivāsaṁ",
  "atk-s0508a22:115_2": "jānāmīti attano paresañca pubbenivāsaṁ atītāsu jātīsu nibbattakkhandhe khandhapaṭibaddhe",
  "atk-s0508a22:115_3": "ca pubbenivāsañāṇena hatthatale āmalakaṁ viya paccakkhato jānāmi bujjhāmi. Dibbacakkhu",
  "atk-s0508a22:115_4": "visodhitanti dibbacakkhuñāṇaṁ visodhitaṁ, pakaticakkhunā āpāthagataṁ pakatirūpaṁ",
  "atk-s0508a22:115_5": "viya dibbaṁ mānusampi dūraṁ tiroṭṭhitaṁ atisukhumañca rūpaṁ vibhāvetuṁ samatthañāṇaṁ",
  "atk-s0508a22:115_6": "bhāvanāya mayā visuddhaṁ katvā paṭiladdhanti attho. Iddhimāti adhiṭṭhāniddhivikubbaniddhiādīhi",
  "atk-s0508a22:115_7": "iddhīhi iddhimā, iddhividhañāṇalābhīti attho. Sarāgādibhedassa paresaṁ cittassa jānanato",
  "atk-s0508a22:115_8": "paracittaññū, cetopariyañāṇalābhīti vuttaṁ hoti. Dibbasotañca pāpuṇinti dibbasotañāṇañca paṭilabhiṁ.",
  "atk-s0508a22:116_0": "Some attho anuppatto, sabbasaṁyojanakkhayoti yo sabbesaṁ saṁyojanānaṁ khayabhūto",
  "atk-s0508a22:116_1": "khayena vā laddhabbo, so sadattho paramattho ca mayā ariyamaggādhigamena adhigatoti.",
  "atk-s0508a22:116_2": "Evametāya gāthāya therassa aññābyākaraṇaṁ ahosīti veditabbo.",
  "atk-s0508a22:117": "Uruvelakassapattheragāthāvaṇṇanā niṭṭhitā.",
  "atk-s0508a22:118": "2. Tekicchakārittheragāthāvaṇṇanā",
  "atk-s0508a22:119_0": "Atihitāvīhītiādikā āyasmato tekicchakārittherassa gāthā. Kā uppatti? Ayampi purimabuddhesu",
  "atk-s0508a22:119_1": "katādhikāro tattha tattha bhave puññāni upacinanto ito ekanavute kappe vipassissa",
  "atk-s0508a22:119_2": "bhagavato kāle kulagehe nibbattitvā viññutaṁ patvā vejjasatthe nipphattiṁ gato. Vipassissa",
  "atk-s0508a22:119_3": "bhagavato upaṭṭhākaṁ asokaṁ nāma theraṁ byādhitaṁ arogamakāsi, aññesañca sattānaṁ",
  "atk-s0508a22:119_4": "rogābhibhūtānaṁ anukampāya bhesajjaṁ saṁvidahi.",
  "atk-s0508a22:120_0": "So tena puññakammena devamanussesu saṁsaranto imasmiṁ buddhuppāde subuddhassa nāma",
  "atk-s0508a22:120_1": "brāhmaṇassa putto hutvā nibbatti. Tassa tikicchakehi gabbhakāle parissayaṁ apaharitvā",
  "atk-s0508a22:120_2": "paripālitatāya tekicchakārīti nāmaṁ akaṁsu. So attano kulānurūpāni vijjāṭṭhānāni",
  "atk-s0508a22:120_3": "sippāni ca sikkhanto vaḍḍhati. Tadā cāṇakko subuddhassa paññāveyyattiyaṁ kiriyāsu",
  "atk-s0508a22:120_4": "upāyakosallañca disvā, “ayaṁ imasmiṁ rājakule patiṭṭhaṁ labhanto maṁ abhibhaveyyā”ti",
  "atk-s0508a22:120_5": "issāpakato raññā candaguttena taṁ bandhanāgāre khipāpesi. Tekicchakārī pitu bandhanāgārappavesanaṁ",
  "atk-s0508a22:120_6": "sutvā bhīto palāyitvā sāṇavāsittherassa santikaṁ gantvā attano saṁvegakāraṇaṁ therassa",
  "atk-s0508a22:120_7": "kathetvā pabbajitvā kammaṭṭhānaṁ gahetvā abbhokāsiko nesajjiko ca hutvā viharati,",
  "atk-s0508a22:120_8": "sītuṇhaṁ agaṇento samaṇadhammameva karoti, visesato brahmavihārabhāvanamanuyuñjati.",
  "atk-s0508a22:120_9": "Taṁ disvā māro pāpimā “na imassa mama visayaṁ atikkamituṁ dassāmī”ti vikkhepaṁ kātukāmo",
  "atk-s0508a22:120_10": "sassānaṁ nipphattikāle khettagopakavaṇṇena therassa santikaṁ gantvā taṁ nippaṇḍento –",
  "atk-s0508a22:121": "381.",
  "atk-s0508a22:122": "“Atihitā vīhi, khalagatā sālī;",
  "atk-s0508a22:123": "Na ca labhe piṇḍaṁ, kathamahaṁ kassa”nti. – āha; Taṁ sutvā thero –",
  "atk-s0508a22:124": "382.",
  "atk-s0508a22:125": "“Buddhamappameyyaṁ anussara pasanno, pītiyā phuṭasarīro hohisi satatamudaggo.",
  "atk-s0508a22:126": "383.",
  "atk-s0508a22:127": "“Dhammamappameyyaṁ …pe… satatamudaggo.",
  "atk-s0508a22:128": "384.",
  "atk-s0508a22:129": "“Saṅghamappameyyaṁ…pe… satatamudaggo”ti. – āha; Taṁ sutvā māro –",
  "atk-s0508a22:130": "385.",
  "atk-s0508a22:131": "“Abbhokāse viharasi, sītā hemantikā imā ratyo;",
  "atk-s0508a22:132": "Mā sītena pareto vihaññittho, pavisa tvaṁ vihāraṁ phusitaggaḷa”nti. –",
  "atk-s0508a22:133": "Āha. Atha thero –",
  "atk-s0508a22:134": "386.",
  "atk-s0508a22:135": "“Phusissaṁ catasso appamaññāyo, tāhi ca sukhito viharissaṁ;",
  "atk-s0508a22:136": "Nāhaṁ sītena vihaññissaṁ, aniñjito viharanto”ti. – āha;",
  "atk-s0508a22:137_0": "Tattha atihitā vīhīti vīhayo koṭṭhāgāraṁ atinetvā ṭhapitā, tattha paṭisāmitā khalato",
  "atk-s0508a22:137_1": "vā gharaṁ upanītāti attho. Vīhiggahaṇena cettha itarampi dhaññaṁ saṅgaṇhāti. Sālī",
  "atk-s0508a22:137_2": "pana yebhuyyena vīhito pacchā paccantīti āha. Khalagatā sālīti khalaṁ dhaññakaraṇaṭṭhānaṁ",
  "atk-s0508a22:137_3": "gatā, tattha rāsivasena maddanacāvanādivasena ṭhitāti attho. Padhānadhaññabhāvadassanatthañcettha",
  "atk-s0508a22:137_4": "sālīnaṁ visuṁ gahaṇaṁ, ubhayenapi gāme, gāmato bahi ca dhaññaṁ paripuṇṇaṁ ṭhitanti",
  "atk-s0508a22:137_5": "dasseti. Na ca labhe piṇḍanti evaṁ sulabhadhaññe subhikkhakāle ahaṁ piṇḍamattampi",
  "atk-s0508a22:137_6": "na labhāmi. Idāni kathamahaṁ kassanti ahaṁ kathaṁ karissāmi, kathaṁ jīvissāmīti parihāsakeḷiṁ akāsi.",
  "atk-s0508a22:138_0": "Taṁ sutvā thero “ayaṁ varāko attanā attano pavattiṁ mayhaṁ pakāsesi, mayā pana attanāva",
  "atk-s0508a22:138_1": "attā ovaditabbo, na mayā kiñci kathetabba”nti vatthuttayānussatiyaṁ attānaṁ niyojento",
  "atk-s0508a22:138_2": "“buddhamappameyya”ntiādinā tisso gāthā abhāsi. Tattha buddhamappameyyaṁ anussara",
  "atk-s0508a22:138_3": "pasannoti savāsanāya avijjāniddāya accantavigamena, buddhiyā ca vikasitabhāvena buddhaṁ",
  "atk-s0508a22:138_4": "bhagavantaṁ pamāṇakarānaṁ rāgādikilesānaṁ abhāvā aparimāṇaguṇasamaṅgitāya appameyyapuññakkhettatāya",
  "atk-s0508a22:138_5": "ca appameyyaṁ. Okappanalakkhaṇena abhippasādena pasanno, pasannamānaso “itipi so",
  "atk-s0508a22:138_6": "bhagavā arahaṁ sammāsambuddho”tiādinā anussara anu anu buddhārammaṇaṁ satiṁ pavattehi,",
  "atk-s0508a22:138_7": "pītiyā phuṭasarīro hohisi. Satatamudaggoti anussarantova pharaṇalakkhaṇāya pītiyā",
  "atk-s0508a22:138_8": "satataṁ sabbadā phuṭasarīro pītisamuṭṭhānapaṇītarūpehi ajjhotthaṭasarīro ubbegapītiyā",
  "atk-s0508a22:138_9": "udaggo kāyaṁ udaggaṁ katvā ākāsaṁ laṅghituṁ samattho ca bhaveyyāsi, buddhānussatiyā",
  "atk-s0508a22:138_10": "buddhārammaṇaṁ uḷāraṁ pītisomanassaṁ paṭisaṁvedeyyāsi. Yato sītuṇhehi viya jighacchāpipāsāhipi",
  "atk-s0508a22:138_11": "anabhibhūto hohisīti attho.",
  "atk-s0508a22:139_0": "Dhammanti ariyaṁ lokuttaradhammaṁ. Saṅghanti ariyaṁ paramatthasaṅghaṁ. Sesaṁ vuttanayameva.",
  "atk-s0508a22:139_1": "Anussarāti panettha “svākkhāto bhagavatā dhammo”tiādinā dhammaṁ, “suppaṭipanno bhagavato",
  "atk-s0508a22:139_2": "sāvakasaṅgho”tiādinā saṅghaṁ anussarāti yojetabbaṁ.",
  "atk-s0508a22:140_0": "Evaṁ therena ratanattayaguṇānussaraṇe niyojanavasena attani ovadite puna māro vivekavāsato",
  "atk-s0508a22:140_1": "naṁ vivecetukāmo hitesībhāvaṁ viya dassento “abbhokāse viharasī”ti pañcamaṁ gāthamāha.",
  "atk-s0508a22:140_2": "Tassattho – tvaṁ, bhikkhu, abbhokāse kenaci apaṭicchanne vivaṭaṅgaṇe viharasi iriyāpathe",
  "atk-s0508a22:140_3": "kappesi. Hemantikā himapātasamaye pariyāpannā imā sītā rattiyo vattanti. Tasmā sītena",
  "atk-s0508a22:140_4": "pareto abhibhūto hutvā mā vihaññittho vighātaṁ mā āpajji mā kilami. Phusitaggaḷaṁ",
  "atk-s0508a22:140_5": "pihitakavāṭaṁ senāsanaṁ pavisa, evaṁ te sukhavihāro bhavissatīti.",
  "atk-s0508a22:141_0": "Taṁ sutvā thero “na mayhaṁ senāsanapariyesanāya payojanaṁ, etthevāhaṁ sukhavihārī”ti",
  "atk-s0508a22:141_1": "dassento “phusissa”ntiādinā chaṭṭhaṁ gāthamāha. Tattha phusissaṁ catasso appamaññāyoti",
  "atk-s0508a22:141_2": "appamāṇagocaratāya “appamaññā”ti laddhavohāre cattāro brahmavihāre phusissaṁ phusissāmi,",
  "atk-s0508a22:141_3": "kālena kālaṁ samāpajjissāmi. Tāhi ca sukhito viharissanti tāhi appamaññāhi sukhito",
  "atk-s0508a22:141_4": "sañjātasukho hutvā viharissaṁ cattāropi iriyāpathe kappessāmīti. Tena mayhaṁ sabbakāle",
  "atk-s0508a22:141_5": "sukhameva, na dukkhaṁ. Yato nāhaṁ sītena vihaññissaṁ antaraṭṭhakepi himapātasamaye",
  "atk-s0508a22:141_6": "ahaṁ sītena na kilamissāmi, tasmā aniñjito viharanto cittassa iñjitakāraṇānaṁ byāpādādīnaṁ",
  "atk-s0508a22:141_7": "suppahīnattā paccayuppanniñjanāya ca abhāvato samāpattisukheneva sukhito viharissāmīti.",
  "atk-s0508a22:141_8": "Evaṁ thero imaṁ gāthaṁ vadantoyeva vipassanaṁ vaḍḍhetvā arahattaṁ sacchākāsi. Tena vuttaṁ apadāne –",
  "atk-s0508a22:142": "“Nagare bandhumatiyā, vejjo āsiṁ susikkhito;",
  "atk-s0508a22:143": "Āturānaṁ sadukkhānaṁ, mahājanasukhāvaho.",
  "atk-s0508a22:144": "“Byādhitaṁ samaṇaṁ disvā, sīlavantaṁ mahājutiṁ;",
  "atk-s0508a22:145": "Pasannacitto sumano, bhesajjamadadiṁ tadā.",
  "atk-s0508a22:146": "“Arogo āsi teneva, samaṇo saṁvutindriyo;",
  "atk-s0508a22:147": "Asoko nāma nāmena, upaṭṭhāko vipassino.",
  "atk-s0508a22:148": "“Ekanavutito kappe, yaṁ osadhamadāsahaṁ;",
  "atk-s0508a22:149": "Duggatiṁ nābhijānāmi, bhesajjassa idaṁ phalaṁ.",
  "atk-s0508a22:150": "“Ito ca aṭṭhame kappe, sabbosadhasanāmako;",
  "atk-s0508a22:151": "Sattaratanasampanno, cakkavattī mahapphalo.",
  "atk-s0508a22:152": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a22:153": "Ettha ca bindusārarañño kāle imassa therassa uppannattā tatiyasaṅgītiyaṁ imā gāthā saṅgītāti veditabbā.",
  "atk-s0508a22:154": "Tekicchakārittheragāthāvaṇṇanā niṭṭhitā.",
  "atk-s0508a22:155": "3. Mahānāgattheragāthāvaṇṇanā",
  "atk-s0508a22:156_0": "Yassa sabrahmacārīsūtiādikā āyasmato mahānāgattherassa gāthā. Kā uppatti? Ayampi",
  "atk-s0508a22:156_1": "purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto",
  "atk-s0508a22:156_2": "kakusandhassa bhagavato kāle kulagehe nibbattitvā viññutaṁ patto ekadivasaṁ kakusandhaṁ",
  "atk-s0508a22:156_3": "bhagavantaṁ araññaṁ ajjhogāhetvā aññatarasmiṁ rukkhamūle jhānasukhena nisinnaṁ disvā",
  "atk-s0508a22:156_4": "pasannamānaso tassa dāḷimaphalaṁ adāsi. So tena puññakammena devamanussesu saṁsaranto",
  "atk-s0508a22:156_5": "imasmiṁ buddhuppāde sākete madhuvāseṭṭhassa nāma brāhmaṇassa putto hutvā nibbatti,",
  "atk-s0508a22:156_6": "mahānāgotissa nāmaṁ ahosi. So viññutaṁ patto bhagavati sākete añjanavane viharante",
  "atk-s0508a22:156_7": "āyasmato gavampatittherassa pāṭihāriyaṁ disvā paṭiladdhasaddho therasseva santike",
  "atk-s0508a22:156_8": "pabbajitvā tassovāde ṭhatvā arahattaṁ pāpuṇi. Tena vuttaṁ apadāne –",
  "atk-s0508a22:157": "“Kakusandho mahāvīro, sabbadhammāna pāragū;",
  "atk-s0508a22:158": "Gaṇamhā vūpakaṭṭho so, agamāsi vanantaraṁ.",
  "atk-s0508a22:159": "“Bījamiñjaṁ gahetvāna, latāya āvuṇiṁ ahaṁ;",
  "atk-s0508a22:160": "Bhagavā tamhi samaye, jhāyate pabbatantare.",
  "atk-s0508a22:161": "“Disvānahaṁ devadevaṁ, vippasannena cetasā;",
  "atk-s0508a22:162": "Dakkhiṇeyyassa vīrassa, bījamiñjamadāsahaṁ.",
  "atk-s0508a22:163": "“Imasmiṁyeva kappamhi, yaṁ miñjamadadiṁ tadā;",
  "atk-s0508a22:164": "Duggatiṁ nābhijānāmi, bījamiñjassidaṁ phalaṁ.",
  "atk-s0508a22:165": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a22:166": "Arahattaṁ pana patvā vimuttisukhena viharanto thero chabbaggiye bhikkhū sabrahmacārīsu gāravaṁ akatvā viharante disvā tesaṁ ovādadānavasena –",
  "atk-s0508a22:167": "387.",
  "atk-s0508a22:168": "“Yassa sabrahmacārīsu, gāravo nūpalabbhati;",
  "atk-s0508a22:169": "Parihāyati saddhammā, maccho appodake yathā.",
  "atk-s0508a22:170": "388.",
  "atk-s0508a22:171": "“Yassa sabrahmacārīsu, gāravo nūpalabbhati;",
  "atk-s0508a22:172": "Na virūhati saddhamme, khette bījaṁva pūtikaṁ.",
  "atk-s0508a22:173": "389.",
  "atk-s0508a22:174": "“Yassa sabrahmacārīsu, gāravo nūpalabbhati;",
  "atk-s0508a22:175": "Ārakā hoti nibbānā, dhammarājassa sāsane.",
  "atk-s0508a22:176": "390.",
  "atk-s0508a22:177": "“Yassa sabrahmacārīsu, gāravo upalabbhati;",
  "atk-s0508a22:178": "Na vihāyati saddhammā, maccho bavhodake yathā.",
  "atk-s0508a22:179": "391.",
  "atk-s0508a22:180": "“Yassa sabrahmacārīsu, gāravo upalabbhati;",
  "atk-s0508a22:181": "So virūhati saddhamme, khette bījaṁva bhaddakaṁ.",
  "atk-s0508a22:182": "392.",
  "atk-s0508a22:183": "“Yassa sabrahmacārīsu, gāravo upalabbhati;",
  "atk-s0508a22:184": "Santike hoti nibbānaṁ, dhammarājassa sāsane”ti. –",
  "atk-s0508a22:185": "Imā cha gāthā abhāsi.",
  "atk-s0508a22:186_0": "Tattha sabrahmacārīsūti samānaṁ brahmaṁ sīlādidhammaṁ carantīti sabrahmacārino, sīladiṭṭhisāmaññagatā",
  "atk-s0508a22:186_1": "sahadhammikā, tesu. Gāravoti garubhāvo sīlādiguṇanimittaṁ garukaraṇaṁ. Nūpalabbhatīti",
  "atk-s0508a22:186_2": "na vijjati na pavattati, na upatiṭṭhatīti attho. Nibbānāti kilesānaṁ nibbāpanato",
  "atk-s0508a22:186_3": "kilesakkhayāti attho. Dhammarājassāti satthuno. Satthā hi sadevakaṁ lokaṁ yathārahaṁ",
  "atk-s0508a22:186_4": "lokiyalokuttarena dhammena rañjeti tosetīti dhammarājā. Ettha ca “dhammarājassa sāsane”ti",
  "atk-s0508a22:186_5": "iminā nibbānaṁ nāma dhammarājasseva sāsane, na aññattha. Tattha yo sabrahmacārīsu",
  "atk-s0508a22:186_6": "gāravarahito, so yathā nibbānā ārakā hoti, tathā dhammarājassa sāsanatopi ārakā hotīti",
  "atk-s0508a22:186_7": "dasseti. Bavhodaketi bahuudake. Santike hoti nibbānanti nibbānaṁ tassa santike samīpe",
  "atk-s0508a22:186_8": "eva hoti. Sesaṁ vuttanayameva. Imā eva ca therassa aññābyākaraṇagāthā ahesuṁ.",
  "atk-s0508a22:187": "Mahānāgattheragāthāvaṇṇanā niṭṭhitā.",
  "atk-s0508a22:188": "4. Kullattheragāthāvaṇṇanā",
  "atk-s0508a22:189_0": "Kullo sivathikantiādikā āyasmato kullattherassa gāthā. Kā uppatti? Ayampi purimabuddhesu",
  "atk-s0508a22:189_1": "katādhikāro tattha tattha bhave puññāni upacinanto imasmiṁ buddhuppāde sāvatthiyaṁ",
  "atk-s0508a22:189_2": "kuṭumbiyakule nibbattitvā kulloti laddhanāmo viññutaṁ patto satthu santike dhammaṁ",
  "atk-s0508a22:189_3": "sutvā paṭiladdhasaddho pabbaji. So ca rāgacaritattā tibbarāgajātiko hoti. Tenassa",
  "atk-s0508a22:189_4": "abhikkhaṇaṁ kilesā cittaṁ pariyādāya tiṭṭhanti. Athassa satthā cittācāraṁ ñatvā asubhakammaṭṭhānaṁ",
  "atk-s0508a22:189_5": "datvā, “kulla, tayā abhiṇhaṁ susāne cārikā caritabbā”ti āha. So susānaṁ pavisitvā",
  "atk-s0508a22:189_6": "uddhumātakādīni tāni tāni asubhāni disvā taṁ muhuttaṁ asubhamanasikāraṁ uppādetvā",
  "atk-s0508a22:189_7": "susānato nikkhantamattova kāmarāgena abhibhuyyati. Puna bhagavā tassa taṁ pavattiṁ",
  "atk-s0508a22:189_8": "ñatvā ekadivasaṁ tassa susānaṭṭhānaṁ gatakāle ekaṁ taruṇitthirūpaṁ adhunā mataṁ avinaṭṭhacchaviṁ",
  "atk-s0508a22:189_9": "nimminitvā dasseti. Tassa taṁ diṭṭhamattassa jīvamānavisabhāgavatthusmiṁ viya sahasā",
  "atk-s0508a22:189_10": "rāgo uppajjati. Atha naṁ satthā tassa pekkhantasseva navahi vaṇamukhehi paggharamānāsuciṁ",
  "atk-s0508a22:189_11": "kimikulākulaṁ ativiya bībhacchaṁ duggandhaṁ jegucchaṁ paṭikkūlaṁ katvā dassesi. So",
  "atk-s0508a22:189_12": "taṁ pekkhanto virattacitto hutvā aṭṭhāsi. Athassa bhagavā obhāsaṁ pharitvā satiṁ janento –",
  "atk-s0508a22:190": "“Āturaṁ asuciṁ pūtiṁ, passa kulla samussayaṁ;",
  "atk-s0508a22:191": "Uggharantaṁ paggharantaṁ, bālānaṁ abhinandita”nti. –",
  "atk-s0508a22:192_0": "Āha. Taṁ sutvā thero sammadeva sarīrasabhāvaṁ upadhārento asubhasaññaṁ paṭilabhitvā",
  "atk-s0508a22:192_1": "tattha paṭhamaṁ jhānaṁ nibbattetvā taṁ pādakaṁ katvā vipassanaṁ vaḍḍhetvā arahattaṁ",
  "atk-s0508a22:192_2": "pāpuṇitvā attano paṭipattiṁ paccavekkhitvā –",
  "atk-s0508a22:193": "393.",
  "atk-s0508a22:194": "“Kullo sivathikaṁ gantvā, addasa itthimujjhitaṁ;",
  "atk-s0508a22:195": "Apaviddhaṁ susānasmiṁ, khajjantiṁ kimihī phuṭaṁ.",
  "atk-s0508a22:196": "394.",
  "atk-s0508a22:197": "“Āturaṁ…pe… bālānaṁ abhinanditaṁ.",
  "atk-s0508a22:198": "395.",
  "atk-s0508a22:199": "“Dhammādāsaṁ gahetvāna, ñāṇadassanapattiyā;",
  "atk-s0508a22:200": "Paccavekkhiṁ imaṁ kāyaṁ, tucchaṁ santarabāhiraṁ.",
  "atk-s0508a22:201": "396.",
  "atk-s0508a22:202": "“Yathā idaṁ tathā etaṁ, yathā etaṁ tathā idaṁ;",
  "atk-s0508a22:203": "Yathā adho tathā uddhaṁ, yathā uddhaṁ tathā adho.",
  "atk-s0508a22:204": "397.",
  "atk-s0508a22:205": "“Yathā divā tathā rattiṁ, yathā rattiṁ tathā divā;",
  "atk-s0508a22:206": "Yathā pure tathā pacchā, yathā pacchā tathā pure.",
  "atk-s0508a22:207": "398.",
  "atk-s0508a22:208": "“Pañcaṅgikena turiyena, na ratī hoti tādisī;",
  "atk-s0508a22:209": "Yathā ekaggacittassa, sammā dhammaṁ vipassato”ti. –",
  "atk-s0508a22:210": "Udānavasena imā gāthā abhāsi.",
  "atk-s0508a22:211": "Tattha kulloti attānameva thero paraṁ viya katvā vadati.",
  "atk-s0508a22:212_0": "Āturanti nānappakārehi dukkhehi abhiṇhaṁ paṭipīḷitaṁ. Asucinti sucirahitaṁ jegucchaṁ",
  "atk-s0508a22:212_1": "paṭikkūlaṁ. Pūtinti duggandhaṁ. Passāti sabhāvato olokehi. Kullāti ovādakāle bhagavā",
  "atk-s0508a22:212_2": "theraṁ ālapati. Udānakāle pana thero sayameva attānaṁ vadati. Samussayanti sarīraṁ.",
  "atk-s0508a22:212_3": "Uggharantanti uddhaṁ vaṇamukhehi asuciṁ savantaṁ. Paggharantanti adho vaṇamukhehi",
  "atk-s0508a22:212_4": "samantato ca asuciṁ savantaṁ. Bālānaṁ abhinanditanti bālehi andhaputhujjanehi diṭṭhitaṇhābhinandanāhi",
  "atk-s0508a22:212_5": "“ahaṁ mama”nti abhinivissa nanditaṁ.",
  "atk-s0508a22:213_0": "Dhammādāsanti dhammamayaṁ ādāsaṁ. Yathā hi sattā adāsena attano mukhe kāye vā guṇadose",
  "atk-s0508a22:213_1": "passanti, evaṁ yogāvacaro yena attabhāve saṁkilesavodānadhamme yāthāvato passati,",
  "atk-s0508a22:213_2": "taṁ vipassanāñāṇaṁ idha “dhammādāsa”nti vuttaṁ. Taṁ ñāṇadassanassa maggañāṇasaṅkhātassa",
  "atk-s0508a22:213_3": "dhammacakkhussa adhigamāya attano santāne uppādetvā. Paccavekkhiṁ imaṁ kāyanti imaṁ",
  "atk-s0508a22:213_4": "karajakāyaṁ niccasārādivirahato tucchaṁ attaparasantānānaṁ vibhāgato santarabāhiraṁ",
  "atk-s0508a22:213_5": "ñāṇacakkhunā patiavekkhiṁ passiṁ.",
  "atk-s0508a22:214_0": "Yathā pana paccavekkhiṁ, taṁ dassetuṁ “yathā ida”ntiādi vuttaṁ. Tattha yathā idaṁ",
  "atk-s0508a22:214_1": "tathā etanti yathā idaṁ mayhaṁ sarīrasaṅkhātaṁ asubhaṁ āyuusmāviññāṇānaṁ anapagamā",
  "atk-s0508a22:214_2": "nānāvidhaṁ māyopamaṁ kiriyaṁ dasseti, tathāva etaṁ matasarīraṁ pubbe tesaṁ dhammānaṁ",
  "atk-s0508a22:214_3": "anapagamā ahosi. Yathā etaṁ etarahi matasarīraṁ tesaṁ dhammānaṁ apagamā na kiñci",
  "atk-s0508a22:214_4": "kiriyaṁ dasseti, tathā idaṁ mama sarīrampi tesaṁ dhammānaṁ apagamā nassatevāti. Yathā",
  "atk-s0508a22:214_5": "ca idaṁ mama sarīraṁ etarahi susāne na mataṁ na sayitaṁ, na uddhumātakādibhāvaṁ upagataṁ,",
  "atk-s0508a22:214_6": "tathā etaṁ etarahi matasarīrampi pubbe ahosi. Yathā panetaṁ etarahi matasarīraṁ susāne",
  "atk-s0508a22:214_7": "sayitaṁ uddhumātakādibhāvaṁ upagataṁ, tathā idaṁ mama sarīrampi bhavissati. Atha",
  "atk-s0508a22:214_8": "vā yathā idaṁ mama sarīraṁ asuci duggandhaṁ jegucchaṁ paṭikkūlaṁ aniccaṁ dukkhaṁ",
  "atk-s0508a22:214_9": "anattā, tathā etaṁ matasarīrampi. Yathā vā etaṁ matasarīraṁ asuciādisabhāvañceva",
  "atk-s0508a22:214_10": "aniccādisabhāvañca, tathā idaṁ mama sarīrampi. Yathā adho tathā uddhanti yathā nābhito",
  "atk-s0508a22:214_11": "adho heṭṭhā ayaṁ kāyo asuci duggandho jeguccho paṭikkūlo anicco dukkho anattā ca,",
  "atk-s0508a22:214_12": "tathā uddhaṁ nābhito upari asuciādisabhāvo ca. Yathā uddhaṁ tathā adhoti yathā ca",
  "atk-s0508a22:214_13": "nābhito, uddhaṁ asuciādisabhāvo, tathā adho nābhito heṭṭhāpi.",
  "atk-s0508a22:215_0": "Yathādivā tathā rattinti yathā ayaṁ kāyo divā “akkhimhā akkhigūthako”tiādinā asuci",
  "atk-s0508a22:215_1": "paggharati, tathā rattimpi. Yathā rattiṁ tathā divāti yathā ca rattiṁ ayaṁ kāyo asuci",
  "atk-s0508a22:215_2": "paggharati, tathā divāpi, nayimassa kālavibhāgena aññathābhāvoti attho. Yathā pure",
  "atk-s0508a22:215_3": "tathā pacchāti yathā ayaṁ kāyo pure pubbe taruṇakāle asuci duggandho jeguccho paṭikkūlo,",
  "atk-s0508a22:215_4": "tathā ca pacchā jiṇṇakāle. Yathā ca pacchā jiṇṇakāle asuciādisabhāvo, tathā pure",
  "atk-s0508a22:215_5": "taruṇakālepi. Yathā vā pure atītakāle saviññāṇakāle asuciādisabhāvo ca aniccādisabhāvo",
  "atk-s0508a22:215_6": "ca, tathā pacchā anāgatakāle aviññāṇakāleti evampettha attho veditabbo.",
  "atk-s0508a22:216_0": "Pañcaṅgikena turiyenāti “ātataṁ vitataṁ ātatavitataṁ ghanaṁ susīra”nti evaṁ pañcaṅgikena",
  "atk-s0508a22:216_1": "pañcahi aṅgehi samannāgatena turiyena paricariyamānassa kāmasukhasamaṅgino issarajanassa",
  "atk-s0508a22:216_2": "tādisī tathārūpā rati sukhassādo na hoti. Yathā ekaggacittassa, sammā dhammaṁ vipassatoti",
  "atk-s0508a22:216_3": "samathavipassanaṁ yuganaddhaṁ katvā indriyānaṁ ekarasabhāvena vīthipaṭipannāya vipassanāya",
  "atk-s0508a22:216_4": "khandhānaṁ udayabbayaṁ passantassa yogāvacarassa yādisā dhammarati, tassā kalampi",
  "atk-s0508a22:216_5": "kāmarati na upetīti. Vuttañhetaṁ bhagavatā –",
  "atk-s0508a22:217": "“Yato yato sammasati, khandhānaṁ udayabbayaṁ;",
  "atk-s0508a22:218": "Labhatī pītipāmojjaṁ, amataṁ taṁ vijānata”nti. ;",
  "atk-s0508a22:219": "Imā eva ca therassa aññābyākaraṇagāthāpi ahesuṁ.",
  "atk-s0508a22:220": "Kullattheragāthāvaṇṇanā niṭṭhitā.",
  "atk-s0508a22:221": "5. Mālukyaputtattheragāthāvaṇṇanā",
  "atk-s0508a22:222_0": "Manujassātiādikā āyasmato mālukyaputtattherassa gāthā. Kā uppatti? Ayampi purimabuddhesu",
  "atk-s0508a22:222_1": "katādhikāro tattha tattha bhave puññāni upacinitvā imasmiṁ buddhuppāde sāvatthiyaṁ",
  "atk-s0508a22:222_2": "kosalarañño aggāsanikassa putto hutvā nibbatti. Tassa mātā mālukyā nāma, tassā vasena",
  "atk-s0508a22:222_3": "mālukyaputtotveva paññāyittha. So vayappatto nissaraṇajjhāsayatāya gharāvāsaṁ pahāya",
  "atk-s0508a22:222_4": "paribbājakapabbajjaṁ pabbajitvā vicaranto satthu santike dhammaṁ sutvā sāsane paṭiladdhasaddho",
  "atk-s0508a22:222_5": "pabbajitvā vipassanāya kammaṁ karonto nacirasseva chaḷabhiñño ahosi. So ñātīsu anukampāya",
  "atk-s0508a22:222_6": "ñātikulaṁ agamāsi. Taṁ ñātakā paṇītena khādanīyena bhojanīyena parivisitvā dhanena",
  "atk-s0508a22:222_7": "palobhetukāmā mahantaṁ dhanarāsiṁ purato upaṭṭhapetvā “idaṁ dhanaṁ tava santakaṁ,",
  "atk-s0508a22:222_8": "vibbhamitvā iminā dhanena puttadāraṁ paṭijagganto puññāni karohī”ti yāciṁsu. Thero",
  "atk-s0508a22:222_9": "tesaṁ ajjhāsayaṁ viparivattento ākāse ṭhatvā –",
  "atk-s0508a22:223": "399.",
  "atk-s0508a22:224": "“Manujassa pamattacārino, taṇhā vaḍḍhati māluvā viya;",
  "atk-s0508a22:225": "So plavatī hurā huraṁ, phalamicchaṁva vanasmi vānaro.",
  "atk-s0508a22:226": "400.",
  "atk-s0508a22:227": "“Yaṁ esā sahate jammī, taṇhā loke visattikā;",
  "atk-s0508a22:228": "Sokā tassa pavaḍḍhanti, abhivaṭṭhaṁva bīraṇaṁ.",
  "atk-s0508a22:229": "401.",
  "atk-s0508a22:230": "“Yo cetaṁ sahate jammiṁ, taṇhaṁ loke duraccayaṁ;",
  "atk-s0508a22:231": "Sokā tamhā papatanti, udabindūva pokkharā.",
  "atk-s0508a22:232": "402.",
  "atk-s0508a22:233": "“Taṁ vo vadāmi bhaddaṁ vo, yāvantettha samāgatā;",
  "atk-s0508a22:234": "Taṇhāya mūlaṁ khaṇatha, usīratthova bīraṇaṁ;",
  "atk-s0508a22:235": "Mā vo naḷaṁva sotova, māro bhañji punappunaṁ.",
  "atk-s0508a22:236": "403.",
  "atk-s0508a22:237": "“Karotha buddhavacanaṁ, khaṇo vo mā upaccagā;",
  "atk-s0508a22:238": "Khaṇātītā hi socanti, nirayamhi samappitā.",
  "atk-s0508a22:239": "404.",
  "atk-s0508a22:240": "“Pamādo rajo pamādo, pamādānupatito rajo;",
  "atk-s0508a22:241": "Appamādena vijjāya, abbahe sallamattano”ti. –",
  "atk-s0508a22:242": "Imāhi chahi gāthāhi dhammaṁ deseti.",
  "atk-s0508a22:243_0": "Tattha manujassāti sattassa. Pamattacārinoti sativossaggalakkhaṇena pamādena pamattacārissa,",
  "atk-s0508a22:243_1": "neva jhānaṁ, na vipassanā, na maggaphalāni vaḍḍhanti. Yathā pana rukkhaṁ saṁsibbantī",
  "atk-s0508a22:243_2": "pariyonandhantī tassa vināsāya māluvā latā vaḍḍhati, evamassa cha dvārāni nissāya",
  "atk-s0508a22:243_3": "rūpādīsu punappunaṁ uppajjamānā taṇhā vaḍḍhati. Vaḍḍhamānāva yathā māluvā latā attano",
  "atk-s0508a22:243_4": "apassayabhūtaṁ rukkhaṁ ajjhottharitvā pāteti, evaṁ taṇhāvasikaṁ puggalaṁ apāye nipāteti.",
  "atk-s0508a22:243_5": "So plavatīti so taṇhāvasiko puggalo aparāparaṁ bhavābhave uplavati dhāvati. Yathā",
  "atk-s0508a22:243_6": "kiṁ? Phalamicchaṁva vanasmi vānaro yathā rukkhaphalaṁ icchanto vānaro vanasmiṁ dhāvanto",
  "atk-s0508a22:243_7": "rukkhassa ekaṁ sākhaṁ gaṇhāti, taṁ muñcitvā aññaṁ gaṇhāti, taṁ muñcitvā aññanti “sākhaṁ",
  "atk-s0508a22:243_8": "alabhitvā nisinno”ti vattabbataṁ nāpajjati; evameva taṇhāvasiko puggalo hurā huraṁ",
  "atk-s0508a22:243_9": "dhāvanto “ārammaṇaṁ alabhitvā taṇhāya appavattiṁ patto”ti vattabbataṁ nāpajjati.",
  "atk-s0508a22:244_0": "Yanti yaṁ puggalaṁ. Esā lāmakabhāvena jammī visāhāratāya visamūlatāya visaphalatāya",
  "atk-s0508a22:244_1": "visaparibhogatāya rūpādīsu visattatāya āsattatāya ca visattikāti saṅkhaṁ gatā chadvārikā",
  "atk-s0508a22:244_2": "taṇhā sahate abhibhavati tassa puggalassa. Yathā nāma vane punappunaṁ vassante deve",
  "atk-s0508a22:244_3": "abhivaṭṭhaṁ bīraṇaṁ bīraṇatiṇaṁ vaḍḍhati, evaṁ vaṭṭamūlakā sokā abhivaḍḍhanti vuddhiṁ āpajjantīti attho.",
  "atk-s0508a22:245_0": "Yo cetaṁ…pe… duraccayanti yo pana puggalo evaṁ vuttappakāraṁ atikkamituṁ pajahituṁ",
  "atk-s0508a22:245_1": "dukkaratāya duraccayaṁ taṇhaṁ sahate abhibhavati, tamhā puggalā vaṭṭamūlakā sokā",
  "atk-s0508a22:245_2": "papatanti. Yathā nāma pokkhare padumapatte patitaṁ udabindu na patiṭṭhāti, evaṁ na",
  "atk-s0508a22:245_3": "patiṭṭhahantīti attho.",
  "atk-s0508a22:246_0": "Taṁ vo vadāmīti tena kāraṇena ahaṁ tumhe vadāmi. Bhaddaṁ voti bhaddaṁ tumhākaṁ hotu,",
  "atk-s0508a22:246_1": "mā taṇhaṁ anuvattapuggalo viya vibhavaṁ anatthaṁ pāpuṇāthāti attho. Yāvantettha samāgatāti",
  "atk-s0508a22:246_2": "imasmiṁ ṭhāne yattakā sannipatitā, tattakā. Kiṁ vadasīti ce? Taṇhāya mūlaṁ khaṇatha",
  "atk-s0508a22:246_3": "imissā chadvārikataṇhāya mūlaṁ kāraṇaṁ avijjādikilesaggahanaṁ arahattamaggañāṇakudālena",
  "atk-s0508a22:246_4": "khaṇatha samucchindatha. Kiṁ viyāti? Usīratthova bīraṇaṁ yathā usīrena atthiko puriso",
  "atk-s0508a22:246_5": "mahantena kudālena bīraṇāparanāmaṁ usīraṁ nāma tiṇaṁ khaṇati, evamassa mūlaṁ khaṇathāti",
  "atk-s0508a22:246_6": "attho. Mā vo naḷaṁva sotova, māro bhañji punappunanti tumhe nadītīre jātaṁ naḷaṁ",
  "atk-s0508a22:246_7": "mahāvegena āgato nadīsoto viya kilesamāro maccumāro devaputtamāro ca punappunaṁ mā bhañjīti attho.",
  "atk-s0508a22:247_0": "Tasmā karotha buddhavacanaṁ “jhāyatha, bhikkhave, mā pamādatthā”tiādinā vuttaṁ buddhassa",
  "atk-s0508a22:247_1": "bhagavato vacanaṁ karotha, yathānusiṭṭhaṁ paṭipattiyā sampādetha. Khaṇo vo māupaccagāti",
  "atk-s0508a22:247_2": "yo hi buddhavacanaṁ na karoti, taṁ puggalaṁ ayaṁ buddhuppādakkhaṇo patirūpadesavāse",
  "atk-s0508a22:247_3": "uppattikkhaṇo sammadiṭṭhiyā paṭiladdhakkhaṇo channaṁ āyatanānaṁ avekallakkhaṇoti",
  "atk-s0508a22:247_4": "sabbopi khaṇo atikkamati, so khaṇo mā tumhe atikkamatu. Khaṇātītāti ye hi taṁ khaṇaṁ",
  "atk-s0508a22:247_5": "atītā, ye vā puggale so khaṇo atīto, te nirayamhi samappitā tattha nibbattā cirakālaṁ socanti.",
  "atk-s0508a22:248_0": "Pamādo rajoti rūpādīsu ārammaṇesu sativossaggalakkhaṇo pamādo, saṁkilesasabhāvattā",
  "atk-s0508a22:248_1": "rāgarajādimissatāya ca rajo. Pamādānupatito rajoti yo hi koci rajo nāma rāgādiko,",
  "atk-s0508a22:248_2": "so sabbo pamādānupatito pamādavaseneva uppajjati. Appamādenāti appamajjanena appamādapaṭipattiyā.",
  "atk-s0508a22:248_3": "Vijjāyāti aggamaggavijjāya. Abbahe sallamattanoti attano hadayanissitaṁ rāgādisallaṁ",
  "atk-s0508a22:248_4": "uddhareyya samūhaneyyāti.",
  "atk-s0508a22:249": "Mālukyaputtattheragāthāvaṇṇanā niṭṭhitā.",
  "atk-s0508a22:250": "6. Sappadāsattheragāthāvaṇṇanā",
  "atk-s0508a22:251_0": "Paṇṇavīsatītiādikā āyasmato sappadāsattherassa gāthā. Kā uppatti? Ayampi purimabuddhesu",
  "atk-s0508a22:251_1": "katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0508a22:251_2": "kapilavatthusmiṁ suddhodanamahārājassa purohitaputto hutvā nibbatti, tassa sappadāsoti",
  "atk-s0508a22:251_3": "nāmaṁ ahosi. So vayappatto satthu ñātisamāgame paṭiladdhasaddho pabbajitvā kilesābhibhavena",
  "atk-s0508a22:251_4": "cetosamādhiṁ alabhanto brahmacariyaṁ caritvā saṁvegajāto pacchā satthaṁ āharanto",
  "atk-s0508a22:251_5": "yoniso manasikāraṁ vaḍḍhetvā arahattaṁ pāpuṇitvā aññaṁ byākaronto –",
  "atk-s0508a22:252": "405.",
  "atk-s0508a22:253": "“Paṇṇavīsati vassāni, yato pabbajito ahaṁ;",
  "atk-s0508a22:254": "Accharāsaṅghātamattampi, cetosantimanajjhagaṁ.",
  "atk-s0508a22:255": "406.",
  "atk-s0508a22:256": "“Aladdhā cittassekaggaṁ, kāmarāgena aṭṭito;",
  "atk-s0508a22:257": "Bāhā paggayha kandanto, vihārā upanikkhamiṁ.",
  "atk-s0508a22:258": "407.",
  "atk-s0508a22:259": "“Satthaṁ vā āharissāmi, ko attho jīvitena me;",
  "atk-s0508a22:260": "Kathañhi sikkhaṁ paccakkhaṁ, kālaṁ kubbetha mādiso.",
  "atk-s0508a22:261": "408.",
  "atk-s0508a22:262": "“Tadāhaṁ khuramādāya, mañcakamhi upāvisiṁ;",
  "atk-s0508a22:263": "Parinīto khuro āsi, dhamaniṁ chettumattano.",
  "atk-s0508a22:264": "409.",
  "atk-s0508a22:265": "“Tato me manasīkāro, yoniso udapajjatha;",
  "atk-s0508a22:266": "Ādīnavo pāturahu, nibbidā samatiṭṭhatha.",
  "atk-s0508a22:267": "410.",
  "atk-s0508a22:268": "“Tato cittaṁ vimucci me, passa dhammasudhammataṁ;",
  "atk-s0508a22:269": "Tisso vijjā anuppattā, kataṁ buddhassa sāsana”nti. –",
  "atk-s0508a22:270": "Imā gāthā abhāsi.",
  "atk-s0508a22:271_0": "Tattha paṇṇavīsativassāni, yato pabbajito ahanti yato paṭṭhāya ahaṁ pabbajito tānimāni",
  "atk-s0508a22:271_1": "paṇṇavīsativassāni. Accharāsaṅghātamattampi, cetosantimanajjhaganti sohaṁ ettakaṁ",
  "atk-s0508a22:271_2": "kālaṁ brahmacariyaṁ caranto accharāsaṅghātamattampi aṅguliphoṭanamattampi khaṇaṁ",
  "atk-s0508a22:271_3": "cetosantiṁ cetaso samādhānaṁ na labhiṁ.",
  "atk-s0508a22:272_0": "Evaṁ pana aladdhā cittassekaggataṁ, tattha kāraṇamāha “kāmarāgena aṭṭito”ti. Tattha",
  "atk-s0508a22:272_1": "aṭṭitoti pīḷito, abhibhūtoti attho. Bāhā paggayha kandantoti “idamidha ativiya ayuttaṁ",
  "atk-s0508a22:272_2": "vattati, yadāhaṁ niyyānike sāsane pabbajitvā attānaṁ kilesapaṅkato uddharituṁ na",
  "atk-s0508a22:272_3": "sakkomī”ti uddhaṁmukho bāhā paggayha kandamāno. Vihārā upanikkhaminti vasanakavihārato bahi nikkhanto.",
  "atk-s0508a22:273_0": "Yenādhippāyena nikkhanto, taṁ dassetuṁ “satthaṁ vā āharissāmī”tiādi vuttaṁ. Tattha",
  "atk-s0508a22:273_1": "satthaṁ vā āharissāmīti vā-saddo vikappanattho. Tena “rukkhā vā papatissāmi, ubbandhitvā",
  "atk-s0508a22:273_2": "vā marissāmī”tiādike maraṇappakāre saṅgaṇhāti. Sikkhanti adhisīlasikkhaṁ. Paccakkhanti",
  "atk-s0508a22:273_3": "paccācikkhanto pariccajanto. “Paccakkhā”tipi pāḷi, paccakkhāyāti attho. Kālanti maraṇaṁ.",
  "atk-s0508a22:273_4": "Kathañhi nāma mādiso sikkhāpaccakkhānena kālaṁ kareyyāti attho. Sikkhāpaccakkhānañhi",
  "atk-s0508a22:273_5": "ariyassa vinaye maraṇaṁ nāma. Yathāha bhagavā – “maraṇañhetaṁ, bhikkhave, yo sikkhaṁ",
  "atk-s0508a22:273_6": "paccakkhāya hīnāyāvattatī”ti. “Sikkhaṁ paccakkhā”ti pana pāṭhe kathañhi nāma mādiso",
  "atk-s0508a22:273_7": "sikkhaṁ paccakkhāya kālaṁ kareyya, sikkhāsamaṅgī eva pana hutvā kālaṁ kareyya? Tasmā",
  "atk-s0508a22:273_8": "satthaṁ vā āharissāmi, ko attho jīvitena meti yojanā.",
  "atk-s0508a22:274_0": "Tadāhanti yadā kilesābhibhavena samaṇadhammaṁ kātuṁ asamatthatāya jīvite nibbindanto",
  "atk-s0508a22:274_1": "tadā. Khuranti nisitakhuraṁ, khurasadisaṁ vā satthakaṁ. Mañcakamhi upāvisinti paresaṁ",
  "atk-s0508a22:274_2": "nivāraṇabhayena ovarakaṁ pavisitvā mañcake nisīdiṁ. Parinītoti upanīto, gale ṭhapitoti",
  "atk-s0508a22:274_3": "adhippāyo. Dhamaninti “kaṇṭhe dhamaniṁ, kaṇṭhadhamaniṁ galavalaya”ntipi vadanti.",
  "atk-s0508a22:274_4": "Chettunti chindituṁ.",
  "atk-s0508a22:275_0": "Tato me manasīkāro, yoniso udapajjathāti “yadāhaṁ marissāmī”ti kaṇṭhe dhamaniṁ chindituṁ",
  "atk-s0508a22:275_1": "khuraṁ upanesiṁ, tato paraṁ “arogaṁ nu kho me sīla”nti paccavekkhantassa akkhaṇḍaṁ",
  "atk-s0508a22:275_2": "acchiddaṁ suparisuddhaṁ sīlaṁ disvā pīti uppajji, pītimanassa kāyo passambhi, passaddhakāyassa",
  "atk-s0508a22:275_3": "nirāmisaṁ sukhaṁ anubhavantassa cittassa samāhitatāya vipassanāvasena yoniso manasikāro",
  "atk-s0508a22:275_4": "uppajji. Atha vā tatoti kaṇṭhe khurassa upanayato vaṇe jāte uppannaṁ vedanaṁ vikkhambhento",
  "atk-s0508a22:275_5": "vipassanāya vasena yonisomanasikāro uppajji. Idāni tato paraṁ maggaphalapaccavekkhaṇañāṇaṁ",
  "atk-s0508a22:275_6": "uppannabhāvaṁ dassetuṁ “ādīnavo pāturahū”tiādi vuttaṁ. Taṁ heṭṭhā vuttatthameva.",
  "atk-s0508a22:276": "Sappadāsattheragāthāvaṇṇanā niṭṭhitā.",
  "atk-s0508a22:277": "7. Kātiyānattheragāthāvaṇṇanā",
  "atk-s0508a22:278_0": "Uṭṭhehītiādikā āyasmato kātiyānattherassa gāthā. Kā uppatti? Ayampi purimabuddhesu",
  "atk-s0508a22:278_1": "katādhikāro tattha tattha bhave puññāni upacinitvā imasmiṁ buddhuppāde sāvatthiyaṁ",
  "atk-s0508a22:278_2": "aññatarassa kosiyagottassa brāhmaṇassa putto hutvā nibbatto, mātugottavasena pana",
  "atk-s0508a22:278_3": "kātiyānoti laddhanāmo vayappatto sāmaññakānittherassa gihisahāyo theraṁ disvā pabbajito",
  "atk-s0508a22:278_4": "samaṇadhammaṁ karonto rattiṁ “niddābhibhavaṁ vinodessāmī”ti caṅkamaṁ āruhi. So caṅkamanto",
  "atk-s0508a22:278_5": "niddāya abhibhūto pacalāyamāno paripatitvā tattheva anantarahitāya bhūmiyā nipajji,",
  "atk-s0508a22:278_6": "satthā tassa taṁ pavattiṁ disvā sayaṁ tattha gantvā ākāse ṭhatvā “kātiyānā”ti saññaṁ",
  "atk-s0508a22:278_7": "adāsi. So satthāraṁ disvā uṭṭhahitvā vanditvā saṁvegajāto aṭṭhāsi. Athassa satthā dhammaṁ desento –",
  "atk-s0508a22:279": "411.",
  "atk-s0508a22:280": "“Uṭṭhehi nisīda kātiyāna, mā niddābahulo ahu jāgarassu;",
  "atk-s0508a22:281": "Mā taṁ alasaṁ pamattabandhu, kūṭeneva jinātu maccurājā.",
  "atk-s0508a22:282": "412.",
  "atk-s0508a22:283": "“Seyyathāpi mahāsamuddavego, evaṁ jātijarāti vattate taṁ;",
  "atk-s0508a22:284": "So karohi sudīpamattano tvaṁ, na hi tāṇaṁ tava vijjateva aññaṁ.",
  "atk-s0508a22:285": "413.",
  "atk-s0508a22:286": "“Satthā hi vijesi maggametaṁ, saṅgā jātijarābhayā atītaṁ;",
  "atk-s0508a22:287": "Pubbāpararattamappamatto, anuyuñjassu daḷhaṁ karohi yogaṁ.",
  "atk-s0508a22:288": "414.",
  "atk-s0508a22:289": "“Purimāni pamuñca bandhanāni, saṅghāṭikhuramuṇḍabhikkhabhojī;",
  "atk-s0508a22:290": "Mā khiḍḍāratiñca mā niddaṁ, anuyuñjittha jhāya kātiyāna.",
  "atk-s0508a22:291": "415.",
  "atk-s0508a22:292": "“Jhāyāhi jināhi kātiyāna, yogakkhemapathesu kovidosi;",
  "atk-s0508a22:293": "Pappuyya anuttaraṁ visuddhiṁ, parinibbāhisi vārināva joti.",
  "atk-s0508a22:294": "416.",
  "atk-s0508a22:295": "“Pajjotakaro parittaraṁso, vātena vinamyate latāva;",
  "atk-s0508a22:296": "Evampi tuvaṁ anādiyāno, māraṁ indasagotta niddhunāhi;",
  "atk-s0508a22:297": "So vedayitāsu vītarāgo, kālaṁ kaṅkha idheva sītibhūto”ti. –",
  "atk-s0508a22:298": "Imā gāthā abhāsi.",
  "atk-s0508a22:299_0": "Tattha uṭṭhehīti niddūpagamanato uṭṭhahanto uṭṭhānavīriyaṁ karohi. Yasmā nipajjā",
  "atk-s0508a22:299_1": "nāma kosajjapakkhiyā, tasmā mā sayi. Nisīdāti pallaṅkaṁ ābhujitvā ujuṁ kāyaṁ paṇidhāya",
  "atk-s0508a22:299_2": "parimukhaṁ satiṁ upaṭṭhapetvā nisīda. Kātiyānāti taṁ nāmena ālapati. Mā niddābahulo",
  "atk-s0508a22:299_3": "ahūti niddābahulo niddābhibhūto mā ahu. Jāgarassūti jāgara, jāgariyamanuyutto hohi.",
  "atk-s0508a22:299_4": "Mā taṁ alasanti jāgariyaṁ ananuyuñjantaṁ taṁ alasaṁ kusītaṁ pamattabandhu maccurājā",
  "atk-s0508a22:299_5": "kūṭeneva adduhanena viya nesādo migaṁ vā pakkhiṁ vā jarārogehi mā jinātu mā abhibhavatu,",
  "atk-s0508a22:299_6": "mā ajjhottharatūti attho.",
  "atk-s0508a22:300_0": "Seyyathāpīti seyyathā api. Mahāsamuddavegoti mahāsamuddassa ūmivego. Evanti yathā",
  "atk-s0508a22:300_1": "nāma mahāsamuddaūmivego uparūpari uṭṭhahanto taṁ abhikkamituṁ asakkontaṁ purisaṁ",
  "atk-s0508a22:300_2": "abhibhavati, evaṁ jāti jarā ca kosajjābhibhūtaṁ taṁ ativattate uparūpari ajjhottharati.",
  "atk-s0508a22:300_3": "So karohīti so tvaṁ, kātiyāna, catūhi oghehi anajjhottharaṇīyaṁ arahattaphalasaṅkhātaṁ",
  "atk-s0508a22:300_4": "sudīpaṁ attano karohi attano santāne uppādehi. Na hi tāṇaṁ tava vijjateva aññanti",
  "atk-s0508a22:300_5": "hīti hetuatthe nipāto. Yasmā tato aggaphalato aññaṁ tava tāṇaṁ nāma idha vā huraṁ",
  "atk-s0508a22:300_6": "vā na upalabbhati, tasmā taṁ arahattasaṅkhātaṁ sudīpaṁ karohīti.",
  "atk-s0508a22:301_0": "Satthā hi vijesi maggametanti yaṁ sādhetuṁ avisahantā yato parājitā puthū aññatitthiyā,",
  "atk-s0508a22:301_1": "tadetaṁ tassa sudīpassa kāraṇabhūtaṁ pañcavidhasaṅgato jātiādibhayato ca atītaṁ ariyamaggaṁ",
  "atk-s0508a22:301_2": "devaputtamārādike abhibhavitvā tuyhaṁ satthā vijesi sādhesi. Yasmā satthu santakaṁ",
  "atk-s0508a22:301_3": "nāma sāvakena adhigantabbaṁ na vissajjetabbaṁ, tasmā tassa adhigamāya pubbarattāpararattaṁ",
  "atk-s0508a22:301_4": "purimayāmaṁ pacchimayāmañca, appamatto sato sampajāno hutvā anuyuñja yogaṁ bhāvanaṁ daḷhañca karohi.",
  "atk-s0508a22:302_0": "Purimāni pamuñca bandhanānīti purimakāni gihikāle ābaddhāni gihibandhanāni kāmaguṇabandhanāni",
  "atk-s0508a22:302_1": "pamuñca vissajjehi, tattha anapekkho hohi. Saṅghāṭikhuramuṇḍabhikkhabhojīti saṅghāṭidhārī",
  "atk-s0508a22:302_2": "khurena katasiramuṇḍo bhikkhāhārabhojī, tividhampetaṁ purimabandhanapamokkhassa khiḍḍāratiniddānanuyogassa",
  "atk-s0508a22:302_3": "ca kāraṇavacanaṁ. Yasmā tvaṁ saṅghāṭipāruto muṇḍo bhikkhāhāro jīvati, tasmā te kāmasukhānuyogo",
  "atk-s0508a22:302_4": "khiḍḍāratiniddānuyogo ca na yuttoti tato purimāni pamuñca bandhanāni khiḍḍāratiṁ",
  "atk-s0508a22:302_5": "niddañca mānuyuñjitthāti yojanā. Jhāyāti jhāyassu ārammaṇūpanijjhānaṁ anuyuñja.",
  "atk-s0508a22:303_0": "Taṁ pana anuyuñjanto yena jhānena jhāyato kilesā sabbaso jitā honti, taṁ lakkhaṇūpanijjhānaṁ",
  "atk-s0508a22:303_1": "anuyuñjāti dassento “jhāyāhi jināhī”ti āha. Yogakkhemapathesu kovidosīti catūhi yogehi",
  "atk-s0508a22:303_2": "khemassa nibbānassa pathabhūtesu bodhipakkhiyadhammesu kusalo cheko asi, tasmā bhāvanaṁ",
  "atk-s0508a22:303_3": "ussukkāpento anuttaraṁ uttararahitaṁ, visuddhiṁ nibbānaṁ arahattañca pappuyya pāpuṇitvā",
  "atk-s0508a22:303_4": "pana tvaṁ parinibbāhisi. Vārināva jotīti mahatā salilavuṭṭhinipātena aggikhandho",
  "atk-s0508a22:303_5": "viya ariyamaggavuṭṭhinipātena parinibbāyissati.",
  "atk-s0508a22:304_0": "Pajjotakaroti pajjotiṁ karo padīpo. Parittaraṁsoti khuddakacciko. Vinamyateti vinamīyati",
  "atk-s0508a22:304_1": "apaniyyati. Latāvāti valli viya. Idaṁ vuttaṁ hoti – yathā vaṭṭiādipaccayavekallena",
  "atk-s0508a22:304_2": "parittaraṁso mandapabho padīpo appikā latā vā vātena vidhamiyyati viddhaṁsiyyati,",
  "atk-s0508a22:304_3": "evaṁ tuvampi. Kosiyagottatāya, indasagotta, indasamānagottaṁ. Māraṁ tassa vase anāvattanā",
  "atk-s0508a22:304_4": "anupādānato ca anādiyāno, niddhunāhi vidhamehi viddhaṁsehi. Evaṁ pana viddhaṁsamāno",
  "atk-s0508a22:304_5": "so tvaṁ vedayitāsu sabbāsu vedanāsu vigatacchandarāgo idheva imasmiṁyeva attabhāve",
  "atk-s0508a22:304_6": "sabbakilesadarathapariḷāhābhāvena sītibhūto nibbuto attano parinibbānakālaṁ kaṅkha",
  "atk-s0508a22:304_7": "āgamehīti. Evaṁ satthārā anupādisesaṁ nibbānaṁ pāpetvā desanāya katāya thero desanāvasāne",
  "atk-s0508a22:304_8": "vipassanaṁ vaḍḍhetvā arahattaṁ pāpuṇi. Arahattaṁ pana patvā satthārā desitaniyāmeneva",
  "atk-s0508a22:304_9": "imā gāthā abhāsi. Tā eva imā gāthā therassa aññābyākaraṇañca jātā.",
  "atk-s0508a22:305": "Kātiyānattheragāthāvaṇṇanā niṭṭhitā.",
  "atk-s0508a22:306": "8. Migajālattheragāthāvaṇṇanā",
  "atk-s0508a22:307_0": "Sudesitotiādikā āyasmato migajālattherassa gāthā. Kā uppatti? Ayampi purimabuddhesu",
  "atk-s0508a22:307_1": "katādhikāro tattha tattha bhave puññāni upacinanto imasmiṁ buddhuppāde sāvatthiyaṁ",
  "atk-s0508a22:307_2": "visākhāya mahāupāsikāya putto hutvā nibbatti, migajālotissa nāmaṁ ahosi. So vihāraṁ",
  "atk-s0508a22:307_3": "gantvā abhiṇhaso dhammassavanena paṭiladdhasaddho pabbajitvā vipassanaṁ vaḍḍhetvā",
  "atk-s0508a22:307_4": "arahattaṁ patvā aññaṁ byākaronto –",
  "atk-s0508a22:308": "417.",
  "atk-s0508a22:309": "“Sudesito cakkhumatā, buddhenādiccabandhunā;",
  "atk-s0508a22:310": "Sabbasaṁyojanātīto, sabbavaṭṭavināsano.",
  "atk-s0508a22:311": "418.",
  "atk-s0508a22:312": "“Niyyāniko uttaraṇo, taṇhāmūlavisosano;",
  "atk-s0508a22:313": "Visamūlaṁ āghātanaṁ, chetvā pāpeti nibbutiṁ.",
  "atk-s0508a22:314": "419.",
  "atk-s0508a22:315": "“Aññāṇamūlabhedāya, kammayantavighāṭano;",
  "atk-s0508a22:316": "Viññāṇānaṁ pariggahe, ñāṇavajiranipātano.",
  "atk-s0508a22:317": "420.",
  "atk-s0508a22:319": "“Vedanānaṁ viññāpano, upādānappamocano;",
  "atk-s0508a22:320": "Bhavaṁ aṅgārakāsuṁva, ñāṇena anupassano.",
  "atk-s0508a22:321": "421.",
  "atk-s0508a22:322": "“Mahāraso sugambhīro, jarāmaccunivāraṇo;",
  "atk-s0508a22:323": "Ariyo aṭṭhaṅgiko maggo, dukkhūpasamano sivo.",
  "atk-s0508a22:324": "422.",
  "atk-s0508a22:325": "“Kammaṁ kammanti ñatvāna, vipākañca vipākato;",
  "atk-s0508a22:326": "Paṭiccuppannadhammānaṁ, yathāvālokadassano;",
  "atk-s0508a22:327": "Mahākhemaṅgamo santo, pariyosānabhaddako”ti. – imā gāthā abhāsi;",
  "atk-s0508a22:328_0": "Tattha sudesitoti suṭṭhu desito, veneyyajjhāsayānurūpaṁ diṭṭhadhammikasamparāyikaparamatthānaṁ",
  "atk-s0508a22:328_1": "yāthāvato vibhāvanavasena desitoti attho. Atha vā sudesitoti sammā desito, pavattinivattīnaṁ",
  "atk-s0508a22:328_2": "tadubhayahetūnañca aviparītato pakāsanavasena bhāsito svākhyātoti attho. Cakkhumatāti",
  "atk-s0508a22:328_3": "maṁsacakkhu, dibbacakkhu, paññācakkhu, buddhacakkhu, samantacakkhūti imehi pañcahi",
  "atk-s0508a22:328_4": "cakkhūhi cakkhumatā. Buddhenāti sabbaññubuddhena. Ādiccabandhunāti ādiccagottena.",
  "atk-s0508a22:328_5": "Duvidho hi loke khattiyavaṁso – ādiccavaṁso, somavaṁsoti. Tattha ādiccavaṁso, okkākarājavaṁsoti",
  "atk-s0508a22:328_6": "jānitabbaṁ. Tato sañjātatāya sākiyā ādiccagottāti bhagavā “ādiccabandhū”ti vuccati.",
  "atk-s0508a22:328_7": "Atha vā ādiccassa bandhūtipi bhagavā ādiccabandhu, svāyamattho heṭṭhā vuttoyeva.",
  "atk-s0508a22:328_8": "Kāmarāgasaṁyojanādīnaṁ sabbesaṁ saṁyojanānaṁ samatikkamanabhāvato sabbasaṁyojanātīto",
  "atk-s0508a22:328_9": "tato eva kilesakammavipākavaṭṭānaṁ vināsanato viddhaṁsanato sabbavaṭṭavināsano, saṁsāracārakato",
  "atk-s0508a22:328_10": "niyyānato niyyāniko, saṁsāramahoghato samuttaraṇaṭṭhena uttaraṇo, kāmataṇhādīnaṁ",
  "atk-s0508a22:328_11": "sabbataṇhānaṁ mūlaṁ avijjaṁ ayoniso manasikārañca visoseti sukkhāpetīti taṇhāmūlavisosano,",
  "atk-s0508a22:328_12": "tiṇṇampi vedānaṁ sampaṭivedhassa viddhaṁsanato visassa dukkhassa kāraṇattā visamūlaṁ,",
  "atk-s0508a22:328_13": "sattānaṁ byasanuppattiṭṭhānatāya āghātanaṁ kammaṁ kilesaṁ vā chetvā samucchinditvā",
  "atk-s0508a22:328_14": "nibbutiṁ nibbānaṁ pāpeti.",
  "atk-s0508a22:329_0": "Aññāṇassa mūlaṁ ayoniso manasikāro āsavā ca “āsavasamudayā avijjāsamudayo”ti hi vuttaṁ,",
  "atk-s0508a22:329_1": "tassa bhedāya vajirūpamañāṇena bhindanatthāya. Atha vā “avijjāpaccayā saṅkhārā”tiādivacanato",
  "atk-s0508a22:329_2": "aññāṇaṁ mūlaṁ etassāti aññāṇamūlaṁ, bhavacakkaṁ, tassa maggañāṇavajirena padālanatthaṁ",
  "atk-s0508a22:329_3": "desitoti sambandho. Kammayantavighāṭanoti kammaghaṭitassa attabhāvayantassa viddhaṁsano.",
  "atk-s0508a22:329_4": "Viññāṇānaṁ pariggaheti kāmabhavādīsu yathāsakakammunā viññāṇaggahaṇe upaṭṭhiteti",
  "atk-s0508a22:329_5": "vacanaseso. Tattha tattha hi bhave paṭisandhiyā gahitāya taṁtaṁbhavanissitaviññāṇānipi",
  "atk-s0508a22:329_6": "gahitāneva honti. Ñāṇavajiranipātanoti ñāṇavajirassa nipāto, ñāṇavajiraṁ nipātetvā",
  "atk-s0508a22:329_7": "tesaṁ padāletā. Lokuttaradhammo hi uppajjamāno sattamabhavādīsu uppajjanārahāni viññāṇāni",
  "atk-s0508a22:329_8": "bhindattameva uppajjatīti.",
  "atk-s0508a22:330_0": "Vedanānaṁ viññāpanoti sukhādīnaṁ tissannaṁ vedanānaṁ yathākkamaṁ dukkhasallāniccavasena",
  "atk-s0508a22:330_1": "yāthāvato pavedako. Upādānappamocanoti kāmupādānādīhi catūhipi upādānehi cittasantānassa",
  "atk-s0508a22:330_2": "vimocako. Bhavaṁ aṅgārakāsuṁva, ñāṇena anupassanoti kāmabhavādinavavidhampi bhavaṁ",
  "atk-s0508a22:330_3": "ekādasahi aggīhi ādittabhāvato sādhikaporisaṁ aṅgārakāsuṁ viya maggañāṇena anupaccakkhato dassetā.",
  "atk-s0508a22:331_0": "Santapaṇītabhāvato atittikaraṭṭhena mahāraso pariññādivasena vā mahākiccatāya sāmaññaphalavasena",
  "atk-s0508a22:331_1": "mahāsampattitāya ca mahāraso, anupacitasambhārehi duravagāhatāya alabbhaneyyapatiṭṭhatāya",
  "atk-s0508a22:331_2": "ca suṭṭhu gambhīro jarāmaccunivāraṇo, āyatiṁ bhavābhinipphattiyā nivattanena jarāya",
  "atk-s0508a22:331_3": "maccuno ca paṭisedhako. Idāni yathāvuttaguṇavisesayuttaṁ dhammaṁ sarūpato dassento",
  "atk-s0508a22:331_4": "“ariyo aṭṭhaṅgiko”ti vatvā punapi tassa katipaye guṇe vibhāvetuṁ “dukkhūpasamano",
  "atk-s0508a22:331_5": "sivo”tiādimāha. Tassattho – parisuddhaṭṭhena ariyo, sammādiṭṭhiādiaṭṭhadhammasamodhānatāya",
  "atk-s0508a22:331_6": "aṭṭhaṅgiko, nibbānagavesanaṭṭhena maggo sakalavaṭṭadukkhavūpasamanaṭṭhena dukkhavūpasamano, khemaṭṭhena sivo.",
  "atk-s0508a22:332_0": "Yathā ito bāhirakasamaye asammāsambuddhapaveditattā kammavipāko vipallāso siyāti",
  "atk-s0508a22:332_1": "evaṁ avipallāsetvā paṭiccuppannadhammānaṁ paṭiccasamuppannesu dhammesu kammaṁ kammanti",
  "atk-s0508a22:332_2": "vipākañca vipākato ñatvāna pubbabhāgañāṇena jānanahetu sassatucchedaggāhānaṁ vidhamanena",
  "atk-s0508a22:332_3": "yāthāvato ālokadassano takkarassa lokuttarañāṇālokassa dassano. Kenaci kañci kadācipi",
  "atk-s0508a22:332_4": "anupaddutattā mahākhemaṁ nibbānaṁ gacchati satte gameti cāti mahākhemaṅgamo, sabbakilesadarathapariḷāhavūpasamanato",
  "atk-s0508a22:332_5": "santo, akuppāya cetovimuttiyā anupādisesāya ca nibbānadhātuyā pāpanena pariyosānabhaddako",
  "atk-s0508a22:332_6": "sudesito cakkhumatāti yojanā.",
  "atk-s0508a22:333": "Evaṁ thero nānānayehi ariyadhammaṁ pasaṁsanto tassa dhammassa attanā adhigatabhāvaṁ aññāpadesena pakāsesi.",
  "atk-s0508a22:334": "Migajālattheragāthāvaṇṇanā niṭṭhitā.",
  "atk-s0508a22:335": "9. Purohitaputtajentattheragāthāvaṇṇanā",
  "atk-s0508a22:336_0": "Jātimadena mattohantiādikā āyasmato jentattherassa gāthā. Kā uppatti? Ayampi purimabuddhesu",
  "atk-s0508a22:336_1": "katādhikāro tattha tattha bhave puññāni upacinitvā imasmiṁ buddhuppāde sāvatthiyaṁ",
  "atk-s0508a22:336_2": "kosalarañño purohitassa putto hutvā nibbatti, tassa jentoti nāmaṁ ahosi. So vayappatto",
  "atk-s0508a22:336_3": "jātimadena bhogaissariyarūpamadena ca matto aññe hīḷento garuṭṭhāniyānampi apacitiṁ",
  "atk-s0508a22:336_4": "akaronto mānathaddho vicarati. So ekadivasaṁ satthāraṁ mahatiyā parisāya parivutaṁ",
  "atk-s0508a22:336_5": "dhammaṁ desentaṁ disvā upasaṅkamanto “sace maṁ samaṇo gotamo paṭhamaṁ ālapissati,",
  "atk-s0508a22:336_6": "ahampi ālapissāmi; no ce, nālapissāmī”ti cittaṁ uppādetvā upasaṅkamitvā ṭhito bhagavati",
  "atk-s0508a22:336_7": "paṭhamaṁ anālapante sayampi mānena anālapitvā gamanākāraṁ dassesi. Taṁ bhagavā –",
  "atk-s0508a22:337": "“Na mānaṁ brāhmaṇa sādhu, atthikassīdha brāhmaṇa;",
  "atk-s0508a22:338": "Yena atthena āgacchi, tamevamanubrūhaye”ti. –",
  "atk-s0508a22:339": "Gāthāya ajjhabhāsi. So “cittaṁ me samaṇo gotamo jānātī”ti abhippasanno bhagavato pādesu sirasā nipatitvā paramanipaccākāraṁ katvā –",
  "atk-s0508a22:340": "“Kesu na mānaṁ kayirātha, kesu cassa sagāravo;",
  "atk-s0508a22:341": "Kyassa apacitā assu, kyassu sādhu supūjitā”ti. –",
  "atk-s0508a22:342": "Pucchi. Tassa bhagavā –",
  "atk-s0508a22:343": "“Mātari pitari cāpi, atho jeṭṭhamhi bhātari;",
  "atk-s0508a22:344": "Ācariye catutthamhi, samaṇabrāhmaṇesu ca.",
  "atk-s0508a22:345": "“Tesu na mānaṁ kayirātha, tesu assa sagāravo;",
  "atk-s0508a22:346": "Kyassa apacitā assu, tyassu sādhu supūjitā.",
  "atk-s0508a22:347": "“Arahante sītibhūte, katakicce anāsave;",
  "atk-s0508a22:348": "Nihacca mānaṁ atthaddho, te namasse anuttare”ti. –",
  "atk-s0508a22:349": "Pañhaṁ vissajjento dhammaṁ desesi. So tāya desanāya sotāpanno hutvā pabbajitvā vipassanāya kammaṁ karonto arahattaṁ patvā attano paṭipattikittanamukhena aññaṁ byākaronto –",
  "atk-s0508a22:350": "423.",
  "atk-s0508a22:351": "“Jātimadena mattohaṁ, bhogaissariyena ca;",
  "atk-s0508a22:352": "Saṇṭhānavaṇṇarūpena, madamatto acārihaṁ.",
  "atk-s0508a22:353": "424.",
  "atk-s0508a22:354": "“Nāttano samakaṁ kañci, atirekañca maññisaṁ;",
  "atk-s0508a22:355": "Atimānahato bālo, patthaddho ussitaddhajo.",
  "atk-s0508a22:356": "425.",
  "atk-s0508a22:357": "“Mātaraṁ pitarañcāpi, aññepi garusammate;",
  "atk-s0508a22:358": "Na kañci abhivādesiṁ, mānatthaddho anādaro.",
  "atk-s0508a22:359": "426.",
  "atk-s0508a22:360": "“Disvā vināyakaṁ aggaṁ, sārathīnaṁ varuttamaṁ;",
  "atk-s0508a22:361": "Tapantamiva ādiccaṁ, bhikkhusaṅghapurakkhataṁ.",
  "atk-s0508a22:362": "427.",
  "atk-s0508a22:363": "“Mānaṁ madañca chaḍḍetvā, vippasannena cetasā;",
  "atk-s0508a22:364": "Sirasā abhivādesiṁ, sabbasattānamuttamaṁ.",
  "atk-s0508a22:365": "428.",
  "atk-s0508a22:366": "“Atimāno ca omāno, pahīnā susamūhatā;",
  "atk-s0508a22:367": "Asmimāno samucchinno, sabbe mānavidhā hatā”ti. –",
  "atk-s0508a22:368": "Imā gāthā abhāsi.",
  "atk-s0508a22:369_0": "Tattha jātimadena mattohanti ahaṁ udicce brāhmaṇakule nibbatto, “na mādiso ubhato",
  "atk-s0508a22:369_1": "sujāto añño atthī”ti kulamānena matto mānathaddho acārinti yojanā. Bhogaissariyena",
  "atk-s0508a22:369_2": "cāti vibhavena ādhipaccena ca hetubhūtena bhogasampadañca issariyasampadañca paṭicca",
  "atk-s0508a22:369_3": "uppannamadena matto ahaṁ acārinti yojanā. Saṇṭhānavaṇṇarūpenāti saṇṭhānaṁ ārohapariṇāhasampatti,",
  "atk-s0508a22:369_4": "vaṇṇo odātasāmatādichavisampatti, rūpaṁ aṅgapaccaṅgasobhā. Idhāpi vuttanayena yojanā",
  "atk-s0508a22:369_5": "veditabbā. Madamattoti vuttappakārato aññenapi madena matto.",
  "atk-s0508a22:370_0": "Nāttanosamakaṁ kañcīti attano samakaṁ sadisaṁ jātiādīhi samānaṁ atirekaṁ vā kañci",
  "atk-s0508a22:370_1": "na maññisaṁ na maññiṁ, mayā samānampi na maññiṁ, kuto adhikanti adhippāyo. Atimānahato",
  "atk-s0508a22:370_2": "bāloti bālo ahaṁ tato bālabhāvato atimānena khatūpahatakusalācāro, tato eva patthaddho",
  "atk-s0508a22:370_3": "ussitaddhajo thambhavasena garūnampi nipaccakārassa akaraṇato bhusaṁ thaddho anonamanathaddhajāto ussitamānaddhajo.",
  "atk-s0508a22:371": "Vuttamevatthaṁ pākaṭataraṁ kātuṁ “mātara”ntiādi vuttaṁ. Tattha aññeti jeṭṭhabhātuādike, samaṇabrāhmaṇe ca. Garusammateti garūti sammate garuṭṭhāniye. Anādaroti ādararahito.",
  "atk-s0508a22:372_0": "Disvā vināyakaṁ agganti evaṁ mānathaddho hutvā vicaranto diṭṭhadhammikasamparāyikaparamatthehi",
  "atk-s0508a22:372_1": "veneyyānaṁ vinayanato sayambhutāya nāyakabhāvato ca vināyakaṁ. Sadevake loke sīlādiguṇehi",
  "atk-s0508a22:372_2": "seṭṭhabhāvato aggaṁ. Purisadammānaṁ accantatāya damanato sārathīnaṁ varuttamaṁ, ativiya",
  "atk-s0508a22:372_3": "uttamaṁ byāmappabhādiobhāsena ādiccamiva tapantaṁ, obhāsantaṁ bhikkhusaṅghapurakkhataṁ",
  "atk-s0508a22:372_4": "dhammaṁ desentaṁ sabbasattānaṁ uttamaṁ satthāraṁ disvā buddhānubhāvena santajjito",
  "atk-s0508a22:372_5": "“ahameva seṭṭho, aññe hīnā”ti pavattamānaṁ bhogamadādimadañca chaḍḍetvā pahāya vippasannena",
  "atk-s0508a22:372_6": "cetasā sirasā abhivādesinti yojanā. Kathaṁ panāyaṁ mānathaddho samāno satthu dassanamattena",
  "atk-s0508a22:372_7": "mānaṁ pahāsīti? Na kho panetaṁ evaṁ daṭṭhabbaṁ. Satthu dassanamattena mānaṁ na pahāsi",
  "atk-s0508a22:372_8": "“na mānaṁ, brāhmaṇa, sādhū”tiādikāya pana desanāya mānaṁ pahāsi. Taṁ sandhāya vuttaṁ",
  "atk-s0508a22:372_9": "“mānaṁ madañca chaḍḍetvā, vippasannena cetasā. Sirasā abhivādesi”nti. Vippasannena",
  "atk-s0508a22:372_10": "cetasāti ca itthambhūtalakkhaṇe karaṇavacanaṁ daṭṭhabbaṁ.",
  "atk-s0508a22:373_0": "“Ahameva seṭṭho”ti pavatto māno atimāno. “Ime pana nihīnā”ti aññe hīnato dahantassa",
  "atk-s0508a22:373_1": "māno “omāno”ti vadanti. “Seyyohamasmī”ti pana aññaṁ atikkamitvā attānaṁ seyyato dahantassa",
  "atk-s0508a22:373_2": "pavatto seyyamāno atimāno. “Hīnohamasmī”ti pavatto hīnamāno omāno. Pahīnā susamūhatāti",
  "atk-s0508a22:373_3": "heṭṭhimamaggehi pahīnā hutvā aggamaggena suṭṭhu samugghāṭitā. Asmimānoti “esohamasmī”ti",
  "atk-s0508a22:373_4": "khandhe “aha”nti gahaṇavasena pavattamāno. Sabbeti na kevalaṁ atimānaomānaasmimānā",
  "atk-s0508a22:373_5": "eva, atha kho seyyassa seyyamānādayo navavidhā antarabhedena anekavidhā ca sabbe",
  "atk-s0508a22:373_6": "mānavidhā mānakoṭṭhāsā hatā aggamaggena samugghāṭitāti.",
  "atk-s0508a22:374": "Purohitaputtajentattheragāthāvaṇṇanā niṭṭhitā.",
  "atk-s0508a22:375": "10. Sumanattheragāthāvaṇṇanā",
  "atk-s0508a22:376_0": "Yadānavo pabbajitotiādikā āyasmato sumanattherassa gāthā. Kā uppatti? Ayampi purimabuddhesu",
  "atk-s0508a22:376_1": "katādhikāro tattha tattha bhave puññāni upacinanto sikhissa bhagavato kāle mālākārakule",
  "atk-s0508a22:376_2": "nibbattitvā viññutaṁ patto ekadivasaṁ sikhiṁ bhagavantaṁ passitvā pasannamānaso sumanapupphehi",
  "atk-s0508a22:376_3": "pūjaṁ akāsi. So tena puññakammena devamanussesu saṁsaranto imasmiṁ buddhuppāde aññatarassa",
  "atk-s0508a22:376_4": "upāsakassa gehe paṭisandhiṁ gaṇhi. So ca upāsako āyasmato anuruddhattherassa upaṭṭhāko",
  "atk-s0508a22:376_5": "ahosi. Tassa ca tato pubbe jātājātā dārakā mariṁsu. Tena so “sacāhaṁ idāni ekaṁ puttaṁ",
  "atk-s0508a22:376_6": "labhissāmi, ayyassa anuruddhattherassa santike pabbājessāmī”ti cittaṁ uppādesi. So",
  "atk-s0508a22:376_7": "ca dasamāsaccayena jāto arogoyeva hutvā anukkamena vaḍḍhento sattavassiko ahosi,",
  "atk-s0508a22:376_8": "taṁ pitā therassa santike pabbājesi. So pabbajitvā tato paripakkañāṇattā vipassanāya",
  "atk-s0508a22:376_9": "kammaṁ karonto nacirasseva chaḷabhiñño hutvā theraṁ upaṭṭhahanto “pānīyaṁ āharissāmī”ti",
  "atk-s0508a22:376_10": "ghaṭaṁ ādāya iddhiyā anotattadahaṁ agamāsi. Atheko micchādiṭṭhiko nāgarājā anotattadahaṁ",
  "atk-s0508a22:376_11": "paṭicchādento sattakkhattuṁ bhogena parikkhipitvā upari mahantaṁ phaṇaṁ katvā sumanassa",
  "atk-s0508a22:376_12": "pānīyaṁ gahetuṁ okāsaṁ na deti. Sumano garuḷarūpaṁ gahetvā taṁ nāgarājaṁ abhibhavitvā",
  "atk-s0508a22:376_13": "pānīyaṁ gahetvā therassa vasanaṭṭhānaṁ uddissa ākāsena gacchati. Taṁ satthā jetavane",
  "atk-s0508a22:376_14": "nisinno tathā gacchantaṁ disvā dhammasenāpatiṁ āmantetvā, “sāriputta, imaṁ passā”tiādinā",
  "atk-s0508a22:376_15": "catūhi gāthāhi tassa guṇe abhāsi. Atha sumanatthero –",
  "atk-s0508a22:377": "429.",
  "atk-s0508a22:378": "“Yadā navo pabbajito, jātiyā sattavassiko;",
  "atk-s0508a22:379": "Iddhiyā abhibhotvāna, pannagindaṁ mahiddhikaṁ.",
  "atk-s0508a22:380": "430.",
  "atk-s0508a22:381": "“Upajjhāyassa udakaṁ, anotattā mahāsarā;",
  "atk-s0508a22:382": "Āharāmi tato disvā, maṁ satthā etadabravi.",
  "atk-s0508a22:383": "431.",
  "atk-s0508a22:384": "“Sāriputta imaṁ passa, āgacchantaṁ kumārakaṁ;",
  "atk-s0508a22:385": "Udakakumbhamādāya, ajjhattaṁ susamāhitaṁ.",
  "atk-s0508a22:386": "432.",
  "atk-s0508a22:387": "“Pāsādikena vattena, kalyāṇairiyāpatho;",
  "atk-s0508a22:388": "Sāmaṇeronuruddhassa, iddhiyā ca visārado.",
  "atk-s0508a22:389": "433.",
  "atk-s0508a22:390": "“Ājānīyena ājañño, sādhunā sādhukārito;",
  "atk-s0508a22:391": "Vinīto anuruddhena, katakiccena sikkhito.",
  "atk-s0508a22:392": "434.",
  "atk-s0508a22:393": "“So patvā paramaṁ santiṁ, sacchikatvā akuppataṁ;",
  "atk-s0508a22:394": "Sāmaṇero sa sumano, mā maṁ jaññāti icchatī”ti. –",
  "atk-s0508a22:395": "Aññābyākaraṇavasena cha gāthā abhāsi.",
  "atk-s0508a22:396_0": "Tattha ādito dve gāthā sumanatthereneva bhāsitā, itarā catasso taṁ pasaṁsantena satthārā",
  "atk-s0508a22:396_1": "bhāsitā. Tā sabbā ekajjhaṁ katvā sumanatthero pacchā aññābyākaraṇavasena abhāsi.",
  "atk-s0508a22:396_2": "Tattha pannagindanti nāgarājaṁ. Tatoti tattha, yadā navo pabbajito jātiyā sattavassiko",
  "atk-s0508a22:396_3": "iddhibalena mahiddhikaṁ nāgarājaṁ abhibhavitvā anotattadahato upajjhāyassa pānīyaṁ",
  "atk-s0508a22:396_4": "āharāmi, tasmiṁ kāleti attho.",
  "atk-s0508a22:397": "Maṁ uddissa mayhaṁ satthā etadabravi, taṁ dassento, “sāriputta, imaṁ passā”tiādimāha. Ajjhattaṁ susamāhitanti visayajjhattabhūtena aggaphalasamādhinā suṭṭhu samāhitaṁ.",
  "atk-s0508a22:398_0": "Pāsādikena vattenāti passantānaṁ pasādāvahena ācāravattena, karaṇatthe idaṁ karaṇavacanaṁ.",
  "atk-s0508a22:398_1": "Kalyāṇairiyāpathoti sampanniriyāpatho. Pāsādikena vattenāti vā itthambhūtalakkhaṇe",
  "atk-s0508a22:398_2": "karaṇavacanaṁ. Samaṇassa bhāvo sāmaṇyaṁ, sāmaññanti attho. Tadatthaṁ īrati pavattatīti",
  "atk-s0508a22:398_3": "sāmaṇero, samaṇuddeso. Iddhiyā ca visāradoti iddhiyampi byatto sukusalo. Ājānīyenāti",
  "atk-s0508a22:398_4": "purisājānīyena. Attahitaparahitānaṁ sādhanato sādhunā katakiccena anuruddhena sādhu",
  "atk-s0508a22:398_5": "ubhayahitasādhako, suṭṭhu vā ājañño kārito damito. Aggavijjāya vinīto asekkhabhāvāpādanena",
  "atk-s0508a22:398_6": "sikkhito sikkhāpitoti attho.",
  "atk-s0508a22:399_0": "So sāmaṇero sumano paramaṁ santiṁ nibbānaṁ patvā aggamaggādhigamena adhigantvā sacchikatvā",
  "atk-s0508a22:399_1": "attapaccakkhaṁ katvā akuppataṁ arahattaphalaṁ appicchabhāvassa paramukkaṁsagatattā",
  "atk-s0508a22:399_2": "mā maṁ jaññāti maṁ “ayaṁ khīṇāsavo”ti vā “chaḷabhiñño”ti vā kocipi mā jāneyyāti icchati abhikaṅkhatīti.",
  "atk-s0508a22:400": "Sumanattheragāthāvaṇṇanā niṭṭhitā.",
  "atk-s0508a22:401": "11. Nhātakamunittheragāthāvaṇṇanā",
  "atk-s0508a22:402_0": "Vātarogābhinītotiādikā āyasmato nhātakamunissa gāthā. Kā uppatti? Ayampi purimabuddhesu",
  "atk-s0508a22:402_1": "katādhikāro tattha tattha bhave puññāni upacinitvā imasmiṁ buddhuppāde rājagahe brāhmaṇakule",
  "atk-s0508a22:402_2": "nibbattitvā vayappatto vijjāṭṭhānādīsu nipphattiṁ gato nhātakalakkhaṇayogena nhātakoti",
  "atk-s0508a22:402_3": "paññāyittha. So tāpasapabbajjaṁ pabbajitvā rājagahassa tiyojanappamāṇe ṭhāne araññāyatane",
  "atk-s0508a22:402_4": "nīvārehi yāpento aggiṁ paricārayamāno vasati. Tassa satthā ghaṭe viya padīpaṁ hadayabbhantare",
  "atk-s0508a22:402_5": "pajjalantaṁ arahattūpanissayaṁ disvā assamapadaṁ agamāsi. So bhagavantaṁ disvā haṭṭhatuṭṭho",
  "atk-s0508a22:402_6": "attano upakappananiyāmena āhāraṁ upanesi. Taṁ bhagavā paribhuñji. Evaṁ tayo divase",
  "atk-s0508a22:402_7": "datvā catutthadivase “bhagavā tumhe paramasukhumālā, kathaṁ iminā āhārena yāpethā”ti",
  "atk-s0508a22:402_8": "āha. Tassa satthā ariyasantosaguṇaṁ pakāsento dhammaṁ desesi. Tāpaso taṁ sutvā sotāpanno",
  "atk-s0508a22:402_9": "hutvā pabbajitvā arahattaṁ pāpuṇi. Bhagavā taṁ arahatte patiṭṭhapetvā gato. So pana",
  "atk-s0508a22:402_10": "tattheva viharanto aparabhāge vātābādhena upadduto ahosi. Satthā tattha gantvā paṭisanthāramukhena",
  "atk-s0508a22:402_11": "tassa vihāraṁ pucchanto –",
  "atk-s0508a22:403": "435.",
  "atk-s0508a22:404": "“Vātarogābhinīto tvaṁ, viharaṁ kānane vane;",
  "atk-s0508a22:405": "Paviddhagocare lūkhe, kathaṁ bhikkhu karissasī”ti. – gāthamāha; Atha thero –",
  "atk-s0508a22:406": "436.",
  "atk-s0508a22:407": "“Pītisukhena vipulena, pharitvāna samussayaṁ;",
  "atk-s0508a22:408": "Lūkhampi abhisambhonto, viharissāmi kānane.",
  "atk-s0508a22:409": "437.",
  "atk-s0508a22:410": "“Bhāvento satta bojjhaṅge, indriyāni balāni ca;",
  "atk-s0508a22:411": "Jhānasokhummasampanno, viharissaṁ anāsavo.",
  "atk-s0508a22:412": "438.",
  "atk-s0508a22:413": "“Vippamuttaṁ kilesehi, suddhacittaṁ anāvilaṁ;",
  "atk-s0508a22:414": "Abhiṇhaṁ paccavekkhanto, viharissaṁ anāsavo.",
  "atk-s0508a22:415": "439.",
  "atk-s0508a22:416": "“Ajjhattañca bahiddhā ca, ye me vijjiṁsu āsavā;",
  "atk-s0508a22:417": "Sabbe asesā ucchinnā, na ca uppajjare puna.",
  "atk-s0508a22:418": "440.",
  "atk-s0508a22:419": "“Pañcakkhandhā pariññātā, tiṭṭhanti chinnamūlakā;",
  "atk-s0508a22:420": "Dukkhakkhayo anuppatto, natthi dāni punabbhavo”ti. –",
  "atk-s0508a22:421": "Imāhi sesagāthāhi attano vihāraṁ satthu pavedesi.",
  "atk-s0508a22:422_0": "Tattha jhānasokhummasampannoti jhānasukhumabhāvena samannāgato. Jhānasukhumaṁ nāma",
  "atk-s0508a22:422_1": "arūpajjhānaṁ, tasmā aṭṭhasamāpattilābhimhīti vuttaṁ hoti. Tena attano ubhatobhāgavimuttitaṁ",
  "atk-s0508a22:422_2": "dasseti. Apare panāhu – “sokhummanti aggamaggaphalesu adhipaññāsikkhā adhippetā,",
  "atk-s0508a22:422_3": "tato jhānaggahaṇena attano ubhatobhāgavimuttitaṁ vibhāvetī”ti. Vippamuttaṁ kilesehīti",
  "atk-s0508a22:422_4": "paṭippassaddhivimuttiyā sabbakilesehi vimuttaṁ, tato eva suddhacittaṁ, anāvilasaṅkappatāya",
  "atk-s0508a22:422_5": "anāvilaṁ, tīhipi padehi arahattaphalacittameva vadati. Sesaṁ heṭṭhā vuttanayameva.",
  "atk-s0508a22:422_6": "Imameva ca therassa aññābyākaraṇaṁ ahosīti.",
  "atk-s0508a22:423": "Nhātakamunittheragāthāvaṇṇanā niṭṭhitā.",
  "atk-s0508a22:424": "12. Brahmadattattheragāthāvaṇṇanā",
  "atk-s0508a22:425_0": "Akkodhassātiādikā āyasmato brahmadattattherassa gāthā. Kā uppatti? Ayampi purimabuddhesu",
  "atk-s0508a22:425_1": "katādhikāro tattha tattha bhave puññāni upacinitvā imasmiṁ buddhuppāde sāvatthiyaṁ",
  "atk-s0508a22:425_2": "kosalarañño putto hutvā nibbatti, brahmadattotissa nāmaṁ ahosi. So vayappatto jetavanamahe",
  "atk-s0508a22:425_3": "buddhānubhāvaṁ disvā paṭiladdhasaddho pabbajitvā vipassanāya kammaṁ karonto saha",
  "atk-s0508a22:425_4": "paṭisambhidāhi chaḷabhiñño ahosi. Taṁ ekadivasaṁ nagare piṇḍāya carantaṁ aññataro",
  "atk-s0508a22:425_5": "brāhmaṇo akkosi. Thero taṁ sutvāpi tuṇhībhūto piṇḍāya caratiyeva, brāhmaṇo punapi",
  "atk-s0508a22:425_6": "akkosiyeva. Manussā evaṁ akkosantampi naṁ “ayaṁ thero na kiñci bhaṇatī”ti āhaṁsu.",
  "atk-s0508a22:425_7": "Taṁ sutvā thero tesaṁ manussānaṁ dhammaṁ desento –",
  "atk-s0508a22:426": "441.",
  "atk-s0508a22:427": "“Akkodhassa kuto kodho, dantassa samajīvino;",
  "atk-s0508a22:428": "Sammadaññā vimuttassa, upasantassa tādino.",
  "atk-s0508a22:429": "442.",
  "atk-s0508a22:430": "“Tasseva tena pāpiyo, yo kuddhaṁ paṭikujjhati;",
  "atk-s0508a22:431": "Kuddhaṁ appaṭikujjhanto, saṅgāmaṁ jeti dujjayaṁ.",
  "atk-s0508a22:432": "443.",
  "atk-s0508a22:433": "“Ubhinnamatthaṁ carati, attano ca parassa ca;",
  "atk-s0508a22:434": "Paraṁ saṅkupitaṁ ñatvā, yo sato upasammati.",
  "atk-s0508a22:435": "444.",
  "atk-s0508a22:436": "“Ubhinnaṁ tikicchantaṁ taṁ, attano ca parassa ca;",
  "atk-s0508a22:437": "Janā maññanti bāloti, ye dhammassa akovidā. ;",
  "atk-s0508a22:438": "445.",
  "atk-s0508a22:439": "“Uppajje te sace kodho, āvajja kakacūpamaṁ;",
  "atk-s0508a22:440": "Uppajje ce rase taṇhā, puttamaṁsūpamaṁ sara.",
  "atk-s0508a22:441": "446.",
  "atk-s0508a22:442": "“Sace dhāvati cittaṁ te, kāmesu ca bhavesu ca;",
  "atk-s0508a22:443": "Khippaṁ niggaṇha satiyā, kiṭṭhādaṁ viya duppasu”nti. –",
  "atk-s0508a22:444": "Imā gāthā abhāsi.",
  "atk-s0508a22:445_0": "Tattha akkodhassāti kodharahitassa maggena samucchinnakodhassa. Kuto kodhoti kuto",
  "atk-s0508a22:445_1": "nāma hetu kodho uppajjeyya, tassa uppattikāraṇaṁ natthīti attho. Dantassāti uttamena",
  "atk-s0508a22:445_2": "damena aggamaggadamathena dantassa. Samajīvinoti kāyavisamādīni sabbaso pahāya kāyasamādīnaṁ",
  "atk-s0508a22:445_3": "vasena samaṁ jīvantassa sattaṭṭhāniyena sampajaññena sammadeva vattantassa. Sammadaññā",
  "atk-s0508a22:445_4": "vimuttassāti sammā aññāya abhiññeyyādike dhamme jānitvā sabbāsavehi vippamuttassa.",
  "atk-s0508a22:445_5": "Tato eva sabbakilesadarathapariḷāhavūpasamena upasantassa. Iṭṭhādīsu tādilakkhaṇappattiyā",
  "atk-s0508a22:445_6": "tādino khīṇāsavassa kuto kodhoti aññāpadesena thero attano kodhābhāvaṁ tassa ca kāraṇāni",
  "atk-s0508a22:445_7": "vatvā idāni kodhe akodhe ca ādīnavānisaṁsadassanena dhammaṁ kathento “tassevā”tiādimāha.",
  "atk-s0508a22:445_8": "Tattha yo kuddhaṁ paṭikujjhatīti yo puggalo attano upari kuddhaṁ kupitaṁ puggalaṁ",
  "atk-s0508a22:445_9": "paṭikujjhati, tasseva tena paṭikujjhanapaccakkosanapaṭippaharaṇādinā pāpiyo idhaloke",
  "atk-s0508a22:445_10": "viññūgarahādivasena paraloke nirayadukkhādivasena abhaddakataraṁ akalyāṇataraṁ hoti.",
  "atk-s0508a22:445_11": "Kujjhanena pana akuddhassa pāpaṁ hotīti vattabbameva natthi. Keci pana “yo akuddhaṁ",
  "atk-s0508a22:445_12": "paṭikuddhaṁ ārabbha kujjhatī”ti atthaṁ vadanti. Kuddhaṁ appaṭikujjhantoti yo pana",
  "atk-s0508a22:445_13": "kuddhaṁ puggalaṁ “ayaṁ kuddho kodhapareto”ti ñatvā na paṭikujjhati khamati, so dujjayaṁ",
  "atk-s0508a22:445_14": "kilesasaṅgāmaṁ jeti nāma. Na kevalañcassa kilesasaṅgāmajayo eva, atha kho ubhayahitapaṭipattimpīti",
  "atk-s0508a22:445_15": "dassento āha “ubhinnamatthaṁ…pe… upasammatī”ti. Yo paraṁ puggalaṁ saṅkupitaṁ kuddhaṁ",
  "atk-s0508a22:445_16": "“kodhapareto”ti ñatvā taṁ mettāyanto ajjhupekkhanto vā sato sampajāno hutvā upasammati",
  "atk-s0508a22:445_17": "khamati na paṭippharati. So attano ca parassa cāti ubhinnaṁ ubhayalokasukhāvahaṁ",
  "atk-s0508a22:445_18": "atthaṁ hitaṁ carati.",
  "atk-s0508a22:446_0": "Ubhinnaṁ tikicchantaṁ tanti taṁ attano ca parassa cāti ubhinnaṁ dvinnaṁ kodhabyādhitikicchāya",
  "atk-s0508a22:446_1": "tikicchantaṁ khamantaṁ puggalaṁ ye janā dhammassa ariyācāradhamme akusalā, te bālā",
  "atk-s0508a22:446_2": "“ayaṁ aviddasu yo attānaṁ akkosantassa paharantassa kiñci na karotī”ti maññanti,",
  "atk-s0508a22:446_3": "taṁ tesaṁ ayoniso maññananti adhippāyo. “Tikicchana”ntipi paṭhanti, tikicchanasabhāvanti attho.",
  "atk-s0508a22:447_0": "Evaṁ therena vuccamānaṁ dhammaṁ sutvā akkosakabrāhmaṇo saṁviggo pasannacitto ca hutvā",
  "atk-s0508a22:447_1": "theraṁ khamāpetvā tasseva santike pabbaji. Thero tassa kammaṭṭhānaṁ dento “imassa",
  "atk-s0508a22:447_2": "mettābhāvanā yuttā”ti mettākammaṭṭhānaṁ datvā kodhapariyuṭṭhānādīsu paccavekkhaṇādividhiṁ",
  "atk-s0508a22:447_3": "dassento “uppajje te”tiādimāha. Tattha uppajje te saceti sace te kammaṭṭhānaṁ anuyuñjantassa",
  "atk-s0508a22:447_4": "kañci puggalaṁ nissāya ciraparicayo kodho uppajjeyya, tassa vūpasamāya –",
  "atk-s0508a22:448": "“Ubhatodaṇḍakena cepi, bhikkhave, kakacena corā ocarakā aṅgamaṅgāni okanteyyuṁ, tatrāpi yo mano padūseyya, na me so tena sāsanakaro”ti –",
  "atk-s0508a22:449": "Satthārā vuttaṁ kakacūpamaṁ ovādaṁ āvajjehi. Uppajje ce rase taṇhāti sace te madhurādibhede rase taṇhā abhilāso uppajjeyya, tassa vūpasamāya –",
  "atk-s0508a22:450": "“Puttamaṁsaṁ jāyampatikā yathā kantāranittharaṇatthameva khādiṁsu, na rasataṇhāya evaṁ kulaputtopi pabbajito piṇḍapātaṁ paṭisevati…pe… phāsuvihāro cā”ti –",
  "atk-s0508a22:451": "Evaṁ vuttaṁ puttamaṁsūpamovādaṁ sara anussara.",
  "atk-s0508a22:452_0": "Sace dhāvati te cittanti ayoniso manasi karoto tava cittaṁ kāmesu pañcakāmaguṇesu",
  "atk-s0508a22:452_1": "chandarāgavasena, kāmabhavādīsu bhavesu bhavapatthanāvasena sace dhāvati sarati javati.",
  "atk-s0508a22:452_2": "Khippaṁ niggaṇha satiyā, kiṭṭhādaṁviya duppasunti tathā dhāvituṁ adento yathā nāma",
  "atk-s0508a22:452_3": "puriso kiṭṭhādaṁ sassakhādakaṁ duppasuṁ duṭṭhagoṇaṁ yottena thambhe bandhitvā attano",
  "atk-s0508a22:452_4": "vase vatteti, evaṁ satiyā satiyottena sammādhithambhe bandhanto khippaṁ sīghameva",
  "atk-s0508a22:452_5": "niggaṇha, yathā kilesavigamena nibbisevanaṁ hoti, tathā damehīti. Keci pana “thero",
  "atk-s0508a22:452_6": "puthujjanova hutvā akkosaṁ adhivāsento tesaṁ manussānaṁ ariyaguṇe pakāsento dhammaṁ",
  "atk-s0508a22:452_7": "kathetvā pacchā dvīhi gāthāhi attānaṁ ovadanto vipassanaṁ vaḍḍhetvā arahattaṁ patvā",
  "atk-s0508a22:452_8": "aññaṁ byākaronto imāyeva gāthā abhāsī”ti vadanti.",
  "atk-s0508a22:453": "Brahmadattattheragāthāvaṇṇanā niṭṭhitā.",
  "atk-s0508a22:454": "13. Sirimaṇḍattheragāthāvaṇṇanā",
  "atk-s0508a22:455_0": "Channamativassatītiādikā āyasmato sirimaṇḍattherassa gāthā. Kā uppatti? Ayampi purimabuddhesu",
  "atk-s0508a22:455_1": "katādhikāro tattha tattha bhave puññāni upacinitvā imasmiṁ buddhuppāde saṁsumāragire",
  "atk-s0508a22:455_2": "brāhmaṇakule nibbattitvā sirimaṇḍoti laddhanāmo vayappatto bhesakalāvane bhagavati",
  "atk-s0508a22:455_3": "viharante satthāraṁ upasaṅkamitvā dhammaṁ sutvā paṭiladdhasaddho pabbajitvā laddhūpasampado",
  "atk-s0508a22:455_4": "samaṇadhammaṁ karonto ekasmiṁ uposathadivase pātimokkhuddesaṭṭhāne nisinno nidānuddesassa",
  "atk-s0508a22:455_5": "pariyosāne “āvikatā hissa phāsu hotī”ti pāḷiyā atthaṁ upadhārento āpannaṁ āpattiṁ",
  "atk-s0508a22:455_6": "anāvikatvā paṭicchādento uparūpari āpattiyo āpajjati, tenassa na phāsu hoti, āvikatvā",
  "atk-s0508a22:455_7": "pana yathādhammaṁ paṭikarontassa phāsu hotīti imamatthaṁ manasi katvā “aho satthu",
  "atk-s0508a22:455_8": "sāsanaṁ suvisuddha”nti laddhappasādo tathā uppannaṁ pītiṁ vikkhambhetvā vipassanaṁ",
  "atk-s0508a22:455_9": "vaḍḍhetvā arahattaṁ patvā attano paṭipattiṁ paccavekkhitvā pasannamānaso bhikkhūnaṁ ovādaṁ dento –",
  "atk-s0508a22:456": "447.",
  "atk-s0508a22:457": "“Channamativassati, vivaṭaṁ nātivassati;",
  "atk-s0508a22:458": "Tasmā channaṁ vivaretha, evaṁ taṁ nātivassati.",
  "atk-s0508a22:459": "448.",
  "atk-s0508a22:460": "“Maccunābbhāhato loko, jarāya parivārito;",
  "atk-s0508a22:461": "Taṇhāsallena otiṇṇo, icchādhūpāyito sadā. ;",
  "atk-s0508a22:462": "449.",
  "atk-s0508a22:463": "“Maccunābbhāhato loko, parikkhitto jarāya ca;",
  "atk-s0508a22:464": "Haññati niccamattāṇo, pattadaṇḍova takkaro.",
  "atk-s0508a22:465": "450.",
  "atk-s0508a22:466": "“Āgacchantaggikhandhāva, maccu byādhi jarā tayo;",
  "atk-s0508a22:467": "Paccuggantuṁ balaṁ natthi, javo natthi palāyituṁ.",
  "atk-s0508a22:468": "451.",
  "atk-s0508a22:469": "“Amoghaṁ divasaṁ kayirā, appena bahukena vā;",
  "atk-s0508a22:470": "Yaṁ yaṁ vijahate rattiṁ, tadūnaṁ tassa jīvitaṁ.",
  "atk-s0508a22:471": "452.",
  "atk-s0508a22:472": "“Carato tiṭṭhato vāpi, āsīnasayanassa vā;",
  "atk-s0508a22:473": "Upeti carimā ratti, na te kālo pamajjitu”nti. –",
  "atk-s0508a22:474": "Imā gāthā abhāsi.",
  "atk-s0508a22:475_0": "Tattha channanti chāditaṁ yathābhūtaṁ avivaṭaṁ appakāsitaṁ duccaritaṁ. Ativassatīti",
  "atk-s0508a22:475_1": "āpattivassañceva kilesavassañca ativiya vassati. Āpattiyā hi chādanaṁ alajjibhāvādinā",
  "atk-s0508a22:475_2": "tādisova, chādanena tato aññathāva punapi tathārūpaṁ tato vā pāpiṭṭhataraṁ āpattiṁ",
  "atk-s0508a22:475_3": "āpajjeyyāti chādanaṁ vassanassa kāraṇaṁ vuttaṁ. Vivaṭanti pakāsitaṁ appaṭicchannaṁ.",
  "atk-s0508a22:475_4": "Nātivassatīti ettha atīti upasaggamattaṁ, na vassatīti attho. Avassanañcettha vuttavipariyāyena",
  "atk-s0508a22:475_5": "veditabbaṁ cittasantānassa visodhitattā. Tasmāti vuttamevatthaṁ kāraṇabhāvena paccāmasati,",
  "atk-s0508a22:475_6": "channassa duccaritassa āpattivassādīnaṁ ativassanato vivaṭassa ca avassanatoti attho.",
  "atk-s0508a22:475_7": "Channaṁ vivarethāti puthujjanabhāvena chādanādhippāye uppannepi taṁ ananuvattitvā",
  "atk-s0508a22:475_8": "vivaretha āvikareyya, yathādhammaṁ paṭikareyya. Evanti vivaraṇena yathādhammaṁ paṭipattiyā.",
  "atk-s0508a22:475_9": "Tanti taṁ channaṁ duccaritaṁ. Nātivassati āpattivassaṁ kilesavassañca na vassati,",
  "atk-s0508a22:475_10": "suddhante puggalaṁ patiṭṭhapetīti attho.",
  "atk-s0508a22:476_0": "Idāni “ekaṁsena sīghaṁyeva ca attā sodhetabbo, appamādo kātabbo”ti tassa kāraṇaṁ",
  "atk-s0508a22:476_1": "saṁvegavatthuṁ dassento “maccunābbhāhato loko”tiādimāha. Tattha maccunābbhāhato lokoti",
  "atk-s0508a22:476_2": "ayaṁ sabbopi sattaloko coro viya coraghātakena, sabbavaṭṭanipātinā maccunā maraṇena",
  "atk-s0508a22:476_3": "abhihato, na tassa hatthato muccati. Jarāya parivāritoti ayaṁ loko uppādato uddhaṁ",
  "atk-s0508a22:476_4": "maraṇūpanayanarasāya jarāya parivārito ajjhotthaṭo, jarāsaṅghātaparimukkoti attho.",
  "atk-s0508a22:476_5": "Taṇhāsallena otiṇṇoti sarīrassa anto nimuggena visapītakhurappena viya upādānalakkhaṇena",
  "atk-s0508a22:476_6": "taṇhāsaṅkhātena sallena otiṇṇo hadayabbhantare ogāḷho. Taṇhā hi pīḷājananato anto",
  "atk-s0508a22:476_7": "tudanato duruddhārato ca “sallo”ti vuccati. Icchādhūpāyitoti ārammaṇābhipatthanalakkhaṇāya",
  "atk-s0508a22:476_8": "icchāya santāpito. Taṁ visayaṁ icchanto hi puggalo yadicchitaṁ visayaṁ labhanto vā",
  "atk-s0508a22:476_9": "alabhanto vā tāya eva anudahanalakkhaṇāya icchāya santatto pariḷāhappatto hoti. Sadāti",
  "atk-s0508a22:476_10": "sabbakālaṁ, idañca padaṁ sabbapadesu yojetabbaṁ.",
  "atk-s0508a22:477_0": "Parikkhitto jarāya cāti na kevalaṁ maccunā abbhāhatoyeva, atha kho jarāya ca parikkhitto.",
  "atk-s0508a22:477_1": "Jarāya samavaruddho jarāpākāraparikkhitto, na taṁ samatikkamatīti attho. Haññati",
  "atk-s0508a22:477_2": "niccamattāṇoti atāṇo asaraṇo hutvā niccakālaṁ jarāmaraṇehi haññati vibādhīyati. Yathā",
  "atk-s0508a22:477_3": "kiṁ? Pattadaṇḍova takkaro yathā takkaro coro katāparādho vajjhappatto atāṇo rājāṇāya",
  "atk-s0508a22:477_4": "haññati, evamayaṁ loko jarāmaraṇehīti dasseti.",
  "atk-s0508a22:478_0": "Āgacchantaggikhandhāvāti mahāvane ḍayhamāne taṁ abhibhavantā mahantā aggikkhandhā",
  "atk-s0508a22:478_1": "viya maccu byādhi jarāti ime tayo anudahanaṭṭhena aggikkhandhā imaṁ sattalokaṁ abhibhavantā",
  "atk-s0508a22:478_2": "āgacchanti, tesaṁ pana paṭibalo hutvā paccuggantuṁ abhibhavituṁ balaṁ ussāho natthi,",
  "atk-s0508a22:478_3": "imassa lokassa, javo natthi palāyituṁ javantesu, ajjhottharantesu. Yattha te nābhibhavanti,",
  "atk-s0508a22:478_4": "piṭṭhiṁ dassetvā tato palāyitumpi imassa lokassa jaṅghājavo natthi, evaṁ attanā asamattho",
  "atk-s0508a22:478_5": "māyādīhi upāyehi appaṭikāre tividhe balavati paccāmitte niccupaṭṭhite kiṁ kātabbanti",
  "atk-s0508a22:478_6": "ce? Amoghaṁdivasaṁ kayirā, appena bahukena vāti appena antamaso gaddūhanamattampi",
  "atk-s0508a22:478_7": "kālaṁ pavattitena bahukena vā sakalaṁ ahorattaṁ pavattitena vipassanāmanasikārena",
  "atk-s0508a22:478_8": "amoghaṁ avañjhaṁ divasaṁ kareyya, yasmā yaṁ yaṁ vijahate rattiṁ, tadūnaṁ tassa jīvitaṁ",
  "atk-s0508a22:478_9": "ayaṁ satto yaṁ yaṁ rattiṁ vijahati nāseti khepeti, tadūnaṁ tena ūnaṁ tassa sattassa",
  "atk-s0508a22:478_10": "jīvitaṁ hoti. Etena rattikkhayo nāma jīvitakkhayo tassa anivattanatoti dasseti. Tenāha –",
  "atk-s0508a22:479": "“Yamekarattiṁ paṭhamaṁ, gabbhe vasati māṇavo;",
  "atk-s0508a22:480": "Abbhuṭṭhitova so yāti, sa gacchaṁ na nivattatī”ti. ;",
  "atk-s0508a22:481_0": "Na kevalaṁ rattivaseneva, atha kho iriyāpathavasenāpi jīvitakkhayo upadhāretabboti",
  "atk-s0508a22:481_1": "āha “carato”tiādi. Caratoti gacchantassa. Tiṭṭhatoti ṭhitaṁ kappentassa. Āsīnasayanassa",
  "atk-s0508a22:481_2": "vāti āsīnassa sayanassa vā, nisinnassa nipajjantassa vāti attho. “Āsīdana”ntipi paṭhanti,",
  "atk-s0508a22:481_3": "tattha sāmiatthe upayogavacanaṁ daṭṭhabbaṁ. Upeti carimā rattīti carimakacittasahitā",
  "atk-s0508a22:481_4": "ratti upagacchati, rattiggahaṇañcettha desanāsīsamattaṁ. Gamanādīsu yena kenaci iriyāpathena",
  "atk-s0508a22:481_5": "samaṅgībhūtassa carimakāloyeva, tenevassa iriyāpathakkhaṇā jīvitaṁ khepetvā eva gacchanti,",
  "atk-s0508a22:481_6": "tasmā na te kālo pamajjituṁ nāyaṁ tuyhaṁ pamādaṁ āpajjituṁ kālo “imasmiṁ nāma kāle",
  "atk-s0508a22:481_7": "maraṇaṁ na hotī”ti aviditattā. Vuttaṁ hi –",
  "atk-s0508a22:482": "“Animittamanaññātaṁ, maccānaṁ idha jīvitaṁ;",
  "atk-s0508a22:483": "Kasirañca parittañca, tañca dukkhena saṁyuta”nti. ;",
  "atk-s0508a22:484": "Tasmā evaṁ attānaṁ ovaditvā appamattena tīsu sikkhāsu anuyogo kātabboti adhippāyo.",
  "atk-s0508a22:485": "Sirimaṇḍattheragāthāvaṇṇanā niṭṭhitā.",
  "atk-s0508a22:486": "14. Sabbakāmittheragāthāvaṇṇanā",
  "atk-s0508a22:487_0": "Dvipādakotiādikā āyasmato sabbakāmittherassa gāthā. Kā uppatti? Ayaṁ kira padumuttarassa",
  "atk-s0508a22:487_1": "bhagavato sāsane uppannaṁ abbudaṁ sodhetvā paṭipākatikaṁ ṭhapentaṁ ekaṁ theraṁ disvā,",
  "atk-s0508a22:487_2": "“ahampi anāgate ekassa buddhassa sāsane abbudaṁ sodhetvā paṭipākatikaṁ ṭhapetuṁ samattho",
  "atk-s0508a22:487_3": "bhaveyya”nti patthanaṁ paṭṭhapetvā tadanurūpāni puññāni katvā devamanussesu saṁsaranto",
  "atk-s0508a22:487_4": "imasmiṁ buddhuppāde aparinibbute eva bhagavati vesāliyaṁ khattiyakule nibbattitvā",
  "atk-s0508a22:487_5": "sabbakāmoti laddhanāmo vayappatto ñātakehi dārapariggahaṁ kārito nissaraṇajjhāsayatāya",
  "atk-s0508a22:487_6": "gharāvāsaṁ jigucchanto dhammabhaṇḍāgārikassa santike pabbajitvā samaṇadhammaṁ karonto",
  "atk-s0508a22:487_7": "upajjhāyena saddhiṁ vesāliṁ upagato ñātigharaṁ agamāsi. Tattha naṁ purāṇadutiyikā",
  "atk-s0508a22:487_8": "pativiyogadukkhitā kisā dubbaṇṇā analaṅkatā kiliṭṭhavatthanivasanā vanditvā rodamānā",
  "atk-s0508a22:487_9": "ekamantaṁ aṭṭhāsi. Taṁ disvā therassa karuṇāpurassaraṁ mettaṁ upaṭṭhāpayato anubhūtārammaṇe",
  "atk-s0508a22:487_10": "ayonisomanasikāravasena sahasā kileso uppajji.",
  "atk-s0508a22:488_0": "So tena kasāhi tāḷito ājānīyo viya sañjātasaṁvego tāvadeva susānaṁ gantvā, asubhanimittaṁ",
  "atk-s0508a22:488_1": "uggahetvā, tattha paṭiladdhajhānaṁ pādakaṁ katvā, vipassanaṁ vaḍḍhetvā, arahattaṁ",
  "atk-s0508a22:488_2": "pāpuṇi. Athassa sasuro alaṅkatapaṭiyattaṁ dhītaraṁ ādāya mahatā parivārena naṁ uppabbājetukāmo",
  "atk-s0508a22:488_3": "vihāraṁ agamāsi. Thero tassā adhippāyaṁ ñatvā attano kāmesu virattabhāvaṁ sabbattha",
  "atk-s0508a22:488_4": "ca anupalittataṁ pakāsento –",
  "atk-s0508a22:489": "453.",
  "atk-s0508a22:490": "“Dvipādakoyaṁ asuci, duggandho parihīrati;",
  "atk-s0508a22:491": "Nānākuṇapaparipūro, vissavanto tato tato.",
  "atk-s0508a22:492": "454.",
  "atk-s0508a22:493": "“Migaṁ nilīnaṁ kūṭena, baḷiseneva ambujaṁ;",
  "atk-s0508a22:494": "Vānaraṁ viya lepena, bādhayanti puthujjanaṁ.",
  "atk-s0508a22:495": "455.",
  "atk-s0508a22:496": "“Rūpā saddā rasā gandhā, phoṭṭhabbā ca manoramā;",
  "atk-s0508a22:497": "Pañca kāmaguṇā ete, itthirūpasmi dissare.",
  "atk-s0508a22:498": "456.",
  "atk-s0508a22:499": "“Ye etā upasevanti, rattacittā puthujjanā;",
  "atk-s0508a22:500": "Vaḍḍhenti kaṭasiṁ ghoraṁ, ācinanti punabbhavaṁ.",
  "atk-s0508a22:501": "457.",
  "atk-s0508a22:502": "“Yo cetā parivajjeti, sappasseva padā siro;",
  "atk-s0508a22:503": "Somaṁ visattikaṁ loke, sato samativattati.",
  "atk-s0508a22:504": "458.",
  "atk-s0508a22:505": "“Kāmesvādīnavaṁ disvā, nekkhammaṁ daṭṭhu khemato;",
  "atk-s0508a22:506": "Nissaṭo sabbakāmehi, patto me āsavakkhayo”ti. –",
  "atk-s0508a22:507": "Imā gāthā abhāsi.",
  "atk-s0508a22:508_0": "Tattha dvipādakoti yadipi apādakādayopi kāyā asucīyeva, adhikāravasena pana ukkaṭṭhaparicchedena",
  "atk-s0508a22:508_1": "vā evaṁ vuttaṁ. Yasmā vā aññe asucibhūtāpi kāyā loṇambilādīhi abhisaṅkharitvā manussānaṁ",
  "atk-s0508a22:508_2": "bhojanepi upanīyanti, na pana manussakāyo, tasmā asucitarasabhāvamassa dassento “dvipādako”ti",
  "atk-s0508a22:508_3": "āha. Ayanti tadā upaṭṭhitaṁ itthirūpaṁ sandhāyāha. Asucīti asuci eva, na ettha kiñcipi",
  "atk-s0508a22:508_4": "sucīti attho. Duggandho parihīratīti duggandho samāno pupphagandhādīhi saṅkharitvā",
  "atk-s0508a22:508_5": "pariharīyati. Nānākuṇapaparipūroti kesādianekappakārakuṇapabharito. Vissavanto tato",
  "atk-s0508a22:508_6": "tatoti pupphagandhādīhissa jegucchabhāvaṁ paṭicchādetuṁ vāyamantānampi taṁ vāyāmaṁ",
  "atk-s0508a22:508_7": "nipphalaṁ katvā navahi dvārehi kheḷasiṅghāṇikādīni lomakūpehi ca sedajallikaṁ ‘vissavantoyeva",
  "atk-s0508a22:508_8": "parihīratī’ti sambandho.",
  "atk-s0508a22:509_0": "Evaṁ jegucchopi samāno cāyaṁ kāyo kūṭādīhi viya migādike attano rūpādīhi andhaputhujjane",
  "atk-s0508a22:509_1": "vañcetiyevāti dassento “miga”ntiādimāha. Tattha migaṁ nilīnaṁ kūṭenāti pāsavākarādinā",
  "atk-s0508a22:509_2": "kūṭena nilīnaṁ, paṭicchannaṁ katvā migaṁ viya nesādo. Vakkhamāno hi iva-saddo idhāpi",
  "atk-s0508a22:509_3": "ānetvā yojetabbo. Baḷiseneva ambujanti ambujaṁ macchaṁ āmisabaddhena baḷisena viya",
  "atk-s0508a22:509_4": "bāḷisiko. Vānaraṁ viya lepenāti rukkhasilādīsu pakkhittena makkaṭalepena makkaṭaṁ",
  "atk-s0508a22:509_5": "viya migaluddo andhaputhujjanaṁ vañcento bādhentīti.",
  "atk-s0508a22:510_0": "Ke pana bādhentīti āha. “Rūpā saddā”tiādi. Rūpādayo hi pañca kāmakoṭṭhāsā visesato",
  "atk-s0508a22:510_1": "visabhāgavatthusannissayā vipallāsūpanissayena ayonisomanasikārena parikkhittānaṁ",
  "atk-s0508a22:510_2": "andhaputhujjanānaṁ mano ramento kilesavatthutāya anatthāvahabhāvato te bādhenti nāma.",
  "atk-s0508a22:510_3": "Tena vuttaṁ “rūpā saddā…pe… itthirūpasmi dissare”ti.",
  "atk-s0508a22:511_0": "Itthiggahaṇañcettha adhikāravasena katanti veditabbaṁ. Tenevāha “ye etā upasevantī”tiādi.",
  "atk-s0508a22:511_1": "Tassattho – ye puthujjanā etā itthiyo rattacittā rāgābhibhūtacittā upabhogavatthusaññāya",
  "atk-s0508a22:511_2": "upasevanti. Vaḍḍhenti kaṭasiṁ ghoranti te jātiādīhi nirayādīhi ca ghoraṁ, bhayānakaṁ,",
  "atk-s0508a22:511_3": "andhabālehi abhiramitabbato kaṭasisaṅkhātaṁ saṁsāraṁ punappunaṁ uppattimaraṇādinā",
  "atk-s0508a22:511_4": "vaḍḍhenti. Tenāha “ācinanti punabbhava”nti.",
  "atk-s0508a22:512_0": "Yo cetāti yo pana puggalo etā itthiyo tattha chandarāgassa vikkhambhanena vā samucchindanena",
  "atk-s0508a22:512_1": "vā attano pādena sappassa siraṁ viya parivajjeti, so sabbaṁ lokaṁ visajitvā ṭhitattā",
  "atk-s0508a22:512_2": "loke visattikāsaṅkhātaṁ taṇhaṁ sato hutvā samativattati.",
  "atk-s0508a22:513_0": "Kāmesvādīnavaṁ disvāti “aṭṭhikaṅkalūpamā kāmā bahudukkhā bahupāyāsā”tiādinā vatthukāmesu",
  "atk-s0508a22:513_1": "kilesakāmesu anekākāravokāraṁ ādīnavaṁ, dosaṁ, disvā. Nekkhammaṁ daṭṭhu khematoti",
  "atk-s0508a22:513_2": "kāmehi bhavehi ca nikkhantabhāvato nekkhammaṁ, pabbajjaṁ, nibbānañca, khemato, anupaddavato,",
  "atk-s0508a22:513_3": "daṭṭhu, disvā. Sabbakāmehipi tebhūmakadhammehi nissaṭo visaṁyutto. Sabbepi tebhūmakā",
  "atk-s0508a22:513_4": "dhammā kāmanīyaṭṭhena kāmā, tehi ca thero visaṁyutto. Tenāha “patto me āsavakkhayo”ti.",
  "atk-s0508a22:514_0": "Evaṁ thero ādito pañcahi gāthāhi dhammaṁ kathetvā chaṭṭhagāthāya aññaṁ byākāsi. Taṁ",
  "atk-s0508a22:514_1": "sutvā sasuro “ayaṁ sabbattha anupalitto, na sakkā imaṁ kāmesu patāretu”nti yathāgatamaggeneva",
  "atk-s0508a22:514_2": "gato. Theropi vassasataparinibbute bhagavati upasampadāya vīsavassasatiko pathabyā",
  "atk-s0508a22:514_3": "thero hutvā, vesālikehi vajjiputtehi uppāditaṁ sāsanassa abbudaṁ sodhetvā, dutiyaṁ",
  "atk-s0508a22:514_4": "dhammasaṅgītiṁ saṅgāyitvā “anāgate dhammāsokakāle uppajjanakaṁ abbudaṁ sodhehī”ti",
  "atk-s0508a22:514_5": "tissamahābrahmānaṁ āṇāpetvā anupādisesāya nibbānadhātuyā parinibbāyi.",
  "atk-s0508a22:515": "Sabbakāmittheragāthāvaṇṇanā niṭṭhitā.",
  "atk-s0508a22:516": "Chakkanipātavaṇṇanā niṭṭhitā."
}