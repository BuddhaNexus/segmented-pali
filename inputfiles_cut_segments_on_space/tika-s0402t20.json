{
  "tika-s0402t20:0": "3. Puggalavaggo",
  "tika-s0402t20:1": "1. Samiddhasuttavaṇṇanā",
  "tika-s0402t20:2_0": "21. Tatiyassa paṭhame ruccatīti kāyasakkhiādīsu puggalesu ativiya sundaratarapaṇītatarabhāvena",
  "tika-s0402t20:2_1": "te cittassa abhiruciuppādako katamoti pucchati. Saddhindriyaṁ dhuraṁ ahosi saddhādhuraṁ",
  "tika-s0402t20:2_2": "maggavuṭṭhānanti katvā, sesindriyāni pana kathanti āha ‘‘sesānī’’tiādi. Paṭividdhamaggovāti",
  "tika-s0402t20:2_3": "tīhipi therehi attano attano paṭividdhaarahattamaggo eva kathito, tasmā na sukaraṁ",
  "tika-s0402t20:2_4": "ekaṁsena byākātuṁ ‘‘ayaṁ…pe… paṇītataro cā’’ti. Bhummantareneva kathesi ‘‘tīsupi",
  "tika-s0402t20:2_5": "puggalesu aggamaggaṭṭhova paṇītataro’’ti.",
  "tika-s0402t20:3": "Samiddhasuttavaṇṇanā niṭṭhitā.",
  "tika-s0402t20:4": "2. Gilānasuttavaṇṇanā",
  "tika-s0402t20:5_0": "22. Dutiye hitānīti bhabyāni. Vuddhikarānīti ārogyādivuddhikarāni. Anucchavikanti",
  "tika-s0402t20:5_1": "upaṭṭhānakiriyāya anurūpaṁ. Vātāpamārarogenāti vātarogena ca apamārarogena ca, vātanidānena",
  "tika-s0402t20:5_2": "vā apamārarogena. Niṭṭhappattagilānoti ‘‘iminā rogena na cirasseva marissatī’’ti",
  "tika-s0402t20:5_3": "niṭṭhaṁ patto gilāno. Khipitakaṁ nāma vamathurogo. Kacchūti thullakacchuābādho. Tiṇapupphakajaro",
  "tika-s0402t20:5_4": "visamavātasamphassajarogo. Yesanti yesaṁ rogānaṁ. Paṭijagganenāti paṭikāramattena.",
  "tika-s0402t20:5_5": "Phāsukanti byādhivūpasamanena sarīrassa phāsubhāvo. Byādhinidānasamuṭṭhānajānanena",
  "tika-s0402t20:5_6": "paṇḍito, paṭikārakiriyāya yuttakāritāya dakkho, uṭṭhānavīriyasampattiyā analaso.",
  "tika-s0402t20:6_0": "Padaparamopuggalo kathito sammattaniyāmokkamanassa ayoggabhāvato. Alabhantova tathāgatappaveditaṁ",
  "tika-s0402t20:6_1": "dhammavinayaṁ savanāya okkamati niyāmaṁ kusalesu dhammesu sammattaṁ paccekabodhiṁ.",
  "tika-s0402t20:6_2": "Yanti, yato. Ovādaṁ labhitvāti ābhisamācārikavattaṁ ovādamattaṁ. Ettakopi hi tassa",
  "tika-s0402t20:6_3": "hitāvahoti. Tannissitovāti vipañcitaññunissitova hoti. Punappunaṁ desetabbova sammattaniyāmokkamanassa yoggabhāvato.",
  "tika-s0402t20:7": "Gilānasuttavaṇṇanā niṭṭhitā.",
  "tika-s0402t20:8": "3. Saṅkhārasuttavaṇṇanā",
  "tika-s0402t20:9_0": "23. Tatiye vividhehi ākārehi ābādhanato byābādhova byābajjhaṁ, kāyikaṁ cetasikañca",
  "tika-s0402t20:9_1": "dukkhaṁ. Saha byābajjhena vattatīti sabyābajjhaṁ. Tenāha ‘‘sadukkha’’nti. Cetanārāsinti",
  "tika-s0402t20:9_2": "pubbacetanādirāsiṁ. Cetanaṁ punappunaṁ pavattento ‘‘rāsiṁ karoti piṇḍaṁ karotī’’ti",
  "tika-s0402t20:9_3": "ca vutto. Sadukkhanti nirantaradukkhaṁ. Tenāha ‘‘sābādhaṁ nirassāda’’nti. Atthīti",
  "tika-s0402t20:9_4": "ujukaṁ dukkhavedanā natthīti avattabbattā vuttaṁ. Aniṭṭhasabhāvattā aniṭṭhārammaṇattā",
  "tika-s0402t20:9_5": "ca dukkhapakkhikāva sā daṭṭhabbā. Na hi akusalavipākā iṭṭhā nāma atthī, kusalavipākā",
  "tika-s0402t20:9_6": "pana upekkhāvedanā tattha appāvasarā. Aṭṭhakathāyaṁ pana nirayassa dukkhabahulattā",
  "tika-s0402t20:9_7": "dukkhassa ca tattha balavatāya sā abbohārikaṭṭhāne ṭhitāti vuttaṁ. Upamaṁ katvā āhaṭo",
  "tika-s0402t20:9_8": "viseso viya sāmaññassa yathā ayopiṇḍirohino viya rūpānanti. Paṭibhāgaupamāti paṭibimbaupamā.",
  "tika-s0402t20:10_0": "Te aggahetvāti heṭṭhimabrahmaloke aggahetvā. Vomissakasukhadukkhanti vimissakasukhadukkhaṁ",
  "tika-s0402t20:10_1": "pītimissakabhāvato. Kammanti pāpakammaṁ. Kammasīsena phalaṁ vadati. Kāmañcettha ‘‘abyābajjhaṁ",
  "tika-s0402t20:10_2": "lokaṁ upapajjatī’’ti āgataṁ, ‘‘abyābajjhā phassā phusantī’’ti pana vacanena lokuttaraphassāpi",
  "tika-s0402t20:10_3": "saṅgayhantīti ‘‘tīṇi sucaritāni lokiyalokuttaramissakāni kathitānī’’ti vuttaṁ.",
  "tika-s0402t20:11": "Saṅkhārasuttavaṇṇanā niṭṭhitā.",
  "tika-s0402t20:12": "4. Bahukārasuttavaṇṇanā",
  "tika-s0402t20:13_0": "24. Catutthe avassayaṁ gatoti vaṭṭadukkhaparimuttiyā avassayo mayhanti saraṇagamanakkamena",
  "tika-s0402t20:13_1": "upagato hoti. Satantikanti sapariyattidhammaṁ. Aggahitasaraṇapubbassāti aggahitapubbasaraṇassa.",
  "tika-s0402t20:13_2": "Akatābhinivesassa vasena vuttanti tasmiṁ attabhāve na kato saraṇagamanābhiniveso",
  "tika-s0402t20:13_3": "yenāti akatābhiniveso, tassa vasena vuttaṁ. Kāmaṁ pubbepi saraṇadāyako ācariyo vutto,",
  "tika-s0402t20:13_4": "pabbajjādāyakopi saraṇadāyakova. Pubbe pana upāsakabhāvāpādakavasena saraṇadāyako",
  "tika-s0402t20:13_5": "adhippeto. Idaṁ pana gahitapabbajjassa saraṇagamanaṁ. Pabbajā hi savisesaṁ saraṇagamananti",
  "tika-s0402t20:13_6": "pabbajjādāyako puna vutto. Eteti pabbajjādāyakādayo. Duvidhena paricchinnāti lokiyadhammasampāpako",
  "tika-s0402t20:13_7": "lokuttaradhammasampāpakoti dvippakārena paricchinnā, katābhinivesaakatābhinivesavasena",
  "tika-s0402t20:13_8": "vā. Uparīti paṭhamamaggato upari. Neva sakkotīti ācariyena katassa upakārassa mahānubhāvattā",
  "tika-s0402t20:13_9": "tassa patikāraṁ nāma kātuṁ na sakkoti.",
  "tika-s0402t20:14": "Bahukārasuttavaṇṇanā niṭṭhitā.",
  "tika-s0402t20:15": "5. Vajirūpamasuttavaṇṇanā",
  "tika-s0402t20:16_0": "25. Pañcame aruiti purāṇaṁ duṭṭhavaṇaṁ vuccati. Ka-kāro padasandhikaroti arukūpamaṁ",
  "tika-s0402t20:16_1": "cittaṁ etassāti arukūpamacitto appamattakassapi dukkhassa asahanato. Sesapadadvayepi",
  "tika-s0402t20:16_2": "eseva nayo. Ittarakālobhāsenāti parittameva kālo ñāṇobhāsavirahena. Lagatīti kodhāsaṅgavasena",
  "tika-s0402t20:16_3": "kuppanto puggalo sammukhā, ‘‘kiṁ vadasī’’tiādinā parammukhā ca upanayhanavasena lagati,",
  "tika-s0402t20:16_4": "na taṇhāsaṅgavasena. Kuppatīti kujjhati. Byāpajjatīti vipannacitto hoti. Thaddhabhāvaṁ",
  "tika-s0402t20:16_5": "āpajjati īsakampi muduttābhāvato. Duṭṭhārukoti maṁsalohitānaṁ duṭṭhabhāvena pakatibhāvaṁ",
  "tika-s0402t20:16_6": "jahitvā ṭhito duṭṭhavaṇo. ‘‘Duṭṭhārutā’’tipi paṭhanti, tatthāpi tākāro padasandhikaro.",
  "tika-s0402t20:17_0": "Tassāti duṭṭhārukassa. Savananti asucivisandanaṁ. Uddhumātassa viyāti kodhena uddhaṁ",
  "tika-s0402t20:17_1": "uddhaṁ dhumātakassa viya kodhūpāyāsassa avissajjanato. Caṇḍikatassāti kupitassa.",
  "tika-s0402t20:17_2": "Ettha ca kiñcāpi heṭṭhimamaggavajjhāpi kilesā tehi anuppattidhammataṁ āpāditattā",
  "tika-s0402t20:17_3": "samucchinnā, tathāpi tasmiṁ santāne aggamaggassa anuppannattā tattha appahīnāpi kilesā",
  "tika-s0402t20:17_4": "atthevāti katvā tesaṁ ñāṇānaṁ vijjūpamatā vuttā, na tehi maggehi pahīnānaṁ kilesānaṁ",
  "tika-s0402t20:17_5": "atthibhāvatoti daṭṭhabbaṁ.",
  "tika-s0402t20:18": "Vajirūpamasuttavaṇṇanā niṭṭhitā.",
  "tika-s0402t20:19": "6. Sevitabbasuttavaṇṇanā",
  "tika-s0402t20:20_0": "26. Chaṭṭhe upasaṅkamitabboti kālena kālaṁ upasaṅkamitabbo. Allīyitabboti chāyāya",
  "tika-s0402t20:20_1": "viya vinā bhāvanāya nillīyitabbo. Punappunaṁ upāsitabboti abhiṇhaso upanisīditabbo.",
  "tika-s0402t20:20_2": "Anuddayāti mettāpubbabhāgo. Upasaṅkamituṁ vaṭṭatīti ‘‘etassa sīlena abhivuddhi bhavissatī’’ti",
  "tika-s0402t20:20_3": "upakāratthaṁ upasevanādi vaṭṭati.",
  "tika-s0402t20:21_0": "Na paṭihaññissatīti ‘‘apehi, kiṁ etenā’’ti paṭikkhepābhāvato piyasīlattā na paṭihaññissati.",
  "tika-s0402t20:21_1": "Phāsu bhavissatīti dvīsu hi sīlavantesu ekena sīlassa vaṇṇe kathite itaro anumodati.",
  "tika-s0402t20:21_2": "Tena tesaṁ kathā phāsu ceva hoti pavattinī ca. Ekasmiṁ pana dussīle sati dussīlassa",
  "tika-s0402t20:21_3": "sīlakathā dukkathā, neva sīlakathā hoti, na phāsu hoti, na pavattinī. Dussīlassa",
  "tika-s0402t20:21_4": "hi sīlakathā aphāsu bhavissati. Sīlakathāya vuttamatthaṁ samādhipaññākathāsupi atidisati",
  "tika-s0402t20:21_5": "‘‘samādhipaññākathāsupi eseva nayo’’ti. Dve hi samādhilābhino samādhikathaṁ sappaññā",
  "tika-s0402t20:21_6": "ca paññākathaṁ kathentā rattiṁ vā divasaṁ vā atikkamantampi na jānanti.",
  "tika-s0402t20:22_0": "Tattha tattha paññāya anuggahessāmīti tasmiṁ tasmiṁ anuggahetabbe paññāya sodhetabbe",
  "tika-s0402t20:22_1": "vaḍḍhetabbe ca adhikasīlaṁ nissāya uppannapaññāya anuggahessāmīti attho. Tañca anuggaṇhanaṁ",
  "tika-s0402t20:22_2": "sīlassa asappāyānupakāradhamme vajjetvā tappaṭipakkhasevanena hotīti āha ‘‘sīlassa",
  "tika-s0402t20:22_3": "asappāye’’tiādi. Sīlassa asappāyānupakāradhammā nāma anācārāgocarādayo, tappaṭipakkhato",
  "tika-s0402t20:22_4": "upakāradhammā veditabbā. Tasmiṁ tasmiṁṭhāneti taṁtaṁsikkhākoṭṭhāsapadaṭṭhāne. Anuggaṇhāti",
  "tika-s0402t20:22_5": "nāmāti abhinnaṁ asaṁkiliṭṭhaṁ katvā anuggaṇhāti nāma. Khāraparissāvaneti rajakānaṁ",
  "tika-s0402t20:22_6": "ūsakhārādikhāraparissāvanapaṭe. Hāyatīti sīlādinā parihāyati. Seṭṭhaṁ puggalanti",
  "tika-s0402t20:22_7": "sīlādiguṇehi seṭṭhaṁ uttaritaraṁ uttamaṁ puggalaṁ.",
  "tika-s0402t20:23": "Sevitabbasuttavaṇṇanā niṭṭhitā.",
  "tika-s0402t20:24": "7. Jigucchitabbasuttavaṇṇanā",
  "tika-s0402t20:25_0": "27. Sattame abbhuggacchatīti ettha abhi-saddāpekkhāya ‘‘na’’nti sāmiatthe upayogavacananti",
  "tika-s0402t20:25_1": "āha ‘‘assā’’ti ‘‘taṁ kho pana bhavanta’’ntiādīsu viya. Pāpako kittisaddoti lāmakabhāvena",
  "tika-s0402t20:25_2": "kathetabbasaddo. Gūthakūpo viya dussīlyanti etena dussīlassa gūthasadisattameva dasseti.",
  "tika-s0402t20:25_3": "Vacananti aniṭṭhavacanaṁ. Purimanayenevāti ‘‘gūthakūpo viya dussīlya’’ntiādinā pubbe",
  "tika-s0402t20:25_4": "vuttanayena. Sucimittoti sīlācārasuddhiyā sucimitto. Saha ayanti pavattantīti sahāyāti",
  "tika-s0402t20:25_5": "āha ‘‘sahagāmino’’ti.",
  "tika-s0402t20:26": "Jigucchitabbasuttavaṇṇanā niṭṭhitā.",
  "tika-s0402t20:27": "8. Gūthabhāṇīsuttavaṇṇanā",
  "tika-s0402t20:28_0": "28. Aṭṭhame gūthabhāṇīti gūthasadisavacanattā gūthabhāṇī. Yathā hi gūthaṁ nāma mahājanassa",
  "tika-s0402t20:28_1": "aniṭṭhaṁ hoti, evameva imassa puggalassa vacanaṁ devamanussānaṁ aniṭṭhaṁ hoti. Duggandhakathanti",
  "tika-s0402t20:28_2": "kilesāsucisaṁkiliṭṭhatāya gūthaṁ viya duggandhavāyanakathaṁ. Pupphabhāṇīti supupphasadisavacanattā",
  "tika-s0402t20:28_3": "pupphabhāṇī . Yathā hi phullāni vassikāni vā adhimuttikāni vā mahājanassa iṭṭhāni",
  "tika-s0402t20:28_4": "kantāni honti, evameva imassa puggalassa vacanaṁ devamanussānaṁ iṭṭhaṁ hoti kantaṁ.",
  "tika-s0402t20:28_5": "Pupphāni viyāti campakasumanādisugandhapupphāni viya. Sugandhakathanti sucigandhavāyanakathaṁ",
  "tika-s0402t20:28_6": "kilesaduggandhābhāvato. Madhubhāṇīti ettha ‘‘mudubhāṇī’’tipi paṭhanti. Ubhayatthāpi",
  "tika-s0402t20:28_7": "hi madhuravacanoti attho. Yathā hi catumadhuraṁ nāma madhuraṁ paṇītaṁ, evameva imassa",
  "tika-s0402t20:28_8": "puggalassa vacanaṁ devamanussānaṁ madhuraṁ hoti. Madhurakathanti kaṇṇasukhatāya pemanīyatāya",
  "tika-s0402t20:28_9": "ca saddato atthato ca madhurasabhāvakathaṁ. Attahetu vāti attano vā hatthapādādicchedanaharaṇahetu.",
  "tika-s0402t20:28_10": "Parahetu vāti etthāpi eseva nayo. Tenāha ‘‘attano vā’’tiādi.",
  "tika-s0402t20:29_0": "‘‘Nelaṅgoti kho, bhante, sīlānametaṁ adhivacana’’nti sutte (saṁ. ni. 4.347) āgatattā",
  "tika-s0402t20:29_1": "vuttaṁ ‘‘ettha vuttasīlaṁ viyā’’ti. Pūreti guṇānaṁ pāripūriyaṁ. Sukumārāti apharusatāya",
  "tika-s0402t20:29_2": "mudukā komalā. Purassāti ettha pura-saddo tannivāsivācako daṭṭhabbo ‘‘gāmo āgato’’tiādīsu",
  "tika-s0402t20:29_3": "viya. Tenāha ‘‘nagaravāsīna’’nti. Manaṁ appāyati vaḍḍhetīti manāpā. Tenāha ‘‘cittavuddhikarā’’ti.",
  "tika-s0402t20:30": "Gūthabhāṇīsuttavaṇṇanā niṭṭhitā.",
  "tika-s0402t20:31": "9. Andhasuttavaṇṇanā",
  "tika-s0402t20:32_0": "29. Navame andhotiādīsu pāḷipadesu paṭhamo diṭṭhadhammikabhogasaṁharaṇapaññācakkhuno",
  "tika-s0402t20:32_1": "ca samparāyikatthasādhanapaññācakkhuno ca abhāvā ‘‘andho’’ti vuccati dutiyopi, tatiyo",
  "tika-s0402t20:32_2": "pana dvinnampi bhāvā ‘‘dvicakkhū’’ti vuccati. Paññācakkhūti āyakosallabhūtā paññācakkhu.",
  "tika-s0402t20:32_3": "Tenāha ‘‘phātiṁ kareyyā’’ti. Adhamuttameti adhame ceva uttame ca. Paṭipakkhavasenāti",
  "tika-s0402t20:32_4": "paṭipakkhassa atthitāvasena. Sukkasappaṭibhāgāti sukkadhammehi pahāyakehi sappaṭibhāgāti",
  "tika-s0402t20:32_5": "jāneyya. Kaṇhasappaṭibhāgāti kaṇhadhammehi pahātabbehi sappaṭibhāgāti jāneyya.",
  "tika-s0402t20:33_0": "Tathājātikāti yādisehi saputtadāraparijanasañātimittabandhavaggaṁ attānaṁ sukheti",
  "tika-s0402t20:33_1": "pīṇeti, tādisā bhogāpi na santi. Puññāni ca na karotīti samaṇabrāhmaṇakapaṇaddhikayācakānaṁ",
  "tika-s0402t20:33_2": "santappanavasena puññāni na karoti. Ubhayatthāti ubhayasmiṁ loke, ubhayasmiṁ vā attheti",
  "tika-s0402t20:33_3": "viggahoti dassento ‘‘idhaloke’’tiādimāha. Ubhayenāti vuttamatthaṁ yojetvā dassetuṁ",
  "tika-s0402t20:33_4": "‘‘katha’’ntiādi vuttaṁ. Yasmiṁ ṭhāneti yasmiṁyeva ṭhāne. Na socatīti sokahetūnaṁ",
  "tika-s0402t20:33_5": "tattha abhāvato na socati.",
  "tika-s0402t20:34": "Andhasuttavaṇṇanā niṭṭhitā.",
  "tika-s0402t20:35": "10. Avakujjasuttavaṇṇanā",
  "tika-s0402t20:36_0": "30. Dasame avakujjapaññoti nikkujjapañño. Tenāha ‘‘adhomukhapañño’’ti. Pubbapaṭṭhapanāti",
  "tika-s0402t20:36_1": "paṭhamārambho. Sanniṭṭhānanti kathāpariyosānaṁ. Appanāti desanāya niṭṭhāpanaṁ. Aneke",
  "tika-s0402t20:36_2": "vā anusandhiyoti yojetabbaṁ. Samādhi vātiādīsu lokuttaradhammā paramatthato sāsananti",
  "tika-s0402t20:36_3": "tadatthopādakasamādhi tassa ādīti vutto, tadāsannattā vipassanā, tassa mūlabhāvena ekadesattā maggo.",
  "tika-s0402t20:37_0": "Sāsanassa pāripūrisuddhiyo nāma satthārā desitaniyāmeneva siddhā, tā panettha kathentassa",
  "tika-s0402t20:37_1": "vasena gahetabbāti dassetuṁ ‘‘anūnaṁ katvā desentī’’ti, ‘‘niggaṇṭhiṁ katvā desentī’’ti",
  "tika-s0402t20:37_2": "ca vuttaṁ. Tattha nijjaṭanti niggumbaṁ anākulaṁ. Niggaṇṭhinti gaṇṭhiṭṭhānarahitaṁ suviññeyyaṁ katvā.",
  "tika-s0402t20:38_0": "Ākiṇṇānīti ākiritvā saṁkiritvā ṭhapitānīti attho. Tenāha ‘‘pakkhittānī’’ti. Ucchaṅgo",
  "tika-s0402t20:38_1": "viya ucchaṅgapañño puggalo daṭṭhabboti ucchaṅgasadisapaññatāya ucchaṅgapañño. Evaṁ",
  "tika-s0402t20:38_2": "paññā viya puggalopi ucchaṅgo viya hoti, tasmiṁ dhammānaṁ aciraṭṭhānatoti adhippāyena",
  "tika-s0402t20:38_3": "vuttaṁ. Yathā ca ucchaṅgasadisā paññā, evaṁ nikkujjakumbhasadisā paññā evāti daṭṭhabbā.",
  "tika-s0402t20:39_0": "Saṁvidahanapaññāyāti ‘‘evaṁ kate idaṁ nāma bhavissatī’’ti evaṁ taṁtaṁatthakiccaṁ",
  "tika-s0402t20:39_1": "saṁvidhātuṁ samatthatāya vicāraṇapaññāya rahito. Seyyoti seṭṭho pāsaṁso. Pubbabhāgapaṭipadanti",
  "tika-s0402t20:39_2": "cittavisuddhiādikaṁ ariyamaggassa adhigamāya pubbabhāgapaṭipattiṁ.",
  "tika-s0402t20:40": "Avakujjasuttavaṇṇanā niṭṭhitā.",
  "tika-s0402t20:41": "Puggalavaggavaṇṇanā niṭṭhitā."
}