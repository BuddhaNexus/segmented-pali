{
  "tika-s0404t19:0": "(7) 2. Yamakavaggo",
  "tika-s0404t19:1": "1-7. Avijjāsuttādivaṇṇanā",
  "tika-s0404t19:2_0": "61-67. Dutiyassa paṭhamādīni uttānatthāni. Sattame naḷakapānaketi evaṁnāmake nigame.",
  "tika-s0404t19:2_1": "Pubbe kira amhākaṁ bodhisatto kapiyoniyaṁ nibbatto mahākāyo kapirājā hutvā anekasatavānarasahassaparivuto",
  "tika-s0404t19:2_2": "pabbatapāde vicari, paññavā kho pana hoti mahāpañño. So parisaṁ evaṁ ovadati, “tātā,",
  "tika-s0404t19:2_3": "imasmiṁ pabbatapāde visaphalāni honti, amanussapariggahitā pokkharaṇikā nāma honti,",
  "tika-s0404t19:2_4": "tumhe pubbe khāditapubbāneva phalāni khādatha, pītapubbāneva pānīyāni pivatha, ettha",
  "tika-s0404t19:2_5": "vo paṭipucchitakiccaṁ natthī”ti. Te apītapubbaṁ disvā sahasāva apivitvā samantā paridhāvitvā",
  "tika-s0404t19:2_6": "mahāsattassa āgamanaṁ olokayamānā nisīdiṁsu. Mahāsatto āgantvā “kiṁ, tātā, pānīyaṁ",
  "tika-s0404t19:2_7": "na pivathā”ti āha. Tumhākaṁ āgamanaṁ olokemāti. “Sādhu, tātā”ti samantā padaṁ pariyesamāno",
  "tika-s0404t19:2_8": "otiṇṇapadaṁyeva addasa, na uttiṇṇapadaṁ. Adisvā “saparissayā”ti aññāsi. Tāvadeva",
  "tika-s0404t19:2_9": "ca tattha abhinibbattaamanusso udakaṁ dvedhā katvā uṭṭhāsi – setamukho, nīlakucchi,",
  "tika-s0404t19:2_10": "rattahatthapādo, mahādāṭhiko, vantadāṭho, virūpo, bībhaccho, udakarakkhaso. So evamāha",
  "tika-s0404t19:2_11": "– “kasmā pānīyaṁ na pivatha, madhuraṁ udakaṁ pivatha, kiṁ tumhe etassa vacanaṁ suṇāthā”ti.",
  "tika-s0404t19:2_12": "Mahāsatto āha “tvaṁ adhivattho amanusso”ti? Āmāhanti. “Tvaṁ idha otiṇṇe labhasī”ti",
  "tika-s0404t19:2_13": "āha. Āma, tumhe pana sabbe khādissāmīti. Na sakkhissasi yakkhāti. Pānīyaṁ pana pivissathāti.",
  "tika-s0404t19:2_14": "Āma, pivissāmāti. Evaṁ sante ekampi vānaraṁ na muñcissanti. “Pānīyañca pivissāma,",
  "tika-s0404t19:2_15": "na ca te vasaṁ gamissāmā”ti naḷaṁ āharāpetvā koṭiyaṁ gahetvā dhami. Sabbo ekacchiddo",
  "tika-s0404t19:2_16": "ahosi. Tīre nisīditvāva pānīyaṁ pivi. Sesavānarānampi pāṭiyekkaṁ naḷaṁ āharāpetvā",
  "tika-s0404t19:2_17": "dhamitvā adāsi. Sabbe te passantasseva pānīyaṁ piviṁsu. Vuttampi cetaṁ –",
  "tika-s0404t19:3": "“Disvā padamanuttiṇṇaṁ, disvānotaritaṁ padaṁ;",
  "tika-s0404t19:4": "Naḷena vāriṁ pissāma, neva maṁ tvaṁ vadhissasī”ti. ;",
  "tika-s0404t19:5_0": "Tato paṭṭhāya yāva ajjadivasā tasmiṁ ṭhāne naḷā ekacchiddāva honti. Imasmiñhi kappe",
  "tika-s0404t19:5_1": "kappaṭṭhiyapāṭihāriyāni nāma cande sasalakkhaṇaṁ, vaṭṭajātake saccakiriyaṭṭhāne aggijālassa",
  "tika-s0404t19:5_2": "āgamanupacchedo, ghaṭīkārassa mātāpitūnaṁ vasanaṭṭhāne anovassanaṁ, pokkharaṇiyā",
  "tika-s0404t19:5_3": "tīre naḷānaṁ ekacchiddabhāvoti. Iti sā pokkharaṇī naḷena pānīyassa pivitattā “naḷakapānakā”ti",
  "tika-s0404t19:5_4": "nāmaṁ labhi. Aparabhāge taṁ pokkharaṇiṁ nissāya nigamo patiṭṭhāsi, tassapi “naḷakapāna”ntveva",
  "tika-s0404t19:5_5": "nāmaṁ jātaṁ. Taṁ pana sandhāya vuttaṁ “naḷakapāne”ti. Palāsavaneti kiṁsukavane.",
  "tika-s0404t19:6_0": "Tuṇhībhūtaṁ tuṇhībhūtanti byāpanicchāyaṁ idaṁ āmeḍitavacananti dassetuṁ “yaṁ yaṁ",
  "tika-s0404t19:6_1": "disa”ntiādi vuttaṁ. Anuviloketvāti ettha anu-saddo “parī”ti iminā samānatthoti āha",
  "tika-s0404t19:6_2": "“tato tato viloketvā”ti. Kasmā āgilāyati koṭisahassahatthināgānaṁ balaṁ dhārentassāti",
  "tika-s0404t19:6_3": "codakassa adhippāyo. Ācariyo panassa “esa saṅkhārānaṁ sabhāvo, yadidaṁ aniccatā.",
  "tika-s0404t19:6_4": "Ye pana aniccā, te ekanteneva udayavayappaṭipīḷitatāya dukkhā eva. Dukkhasabhāvesu",
  "tika-s0404t19:6_5": "tesu satthukāye dukkhuppattiyā ayaṁ paccayo”ti dassetuṁ “bhagavato”tiādi vuttaṁ.",
  "tika-s0404t19:6_6": "Piṭṭhivāto uppajji, so ca kho pubbekatakammapaccayā. Etthāha “kiṁ pana taṁ kammaṁ,",
  "tika-s0404t19:6_7": "yena aparimāṇakālaṁ sakkaccaṁ upacitavipulapuññasambhāro satthā evarūpaṁ dukkhavipākamanubhavatī”ti?",
  "tika-s0404t19:6_8": "Vuccate – ayameva bhagavā bodhisattabhūto atītajātiyaṁ mallaputto hutvā pāpajanasevī",
  "tika-s0404t19:6_9": "ayonisomanasikārabahulo carati. So ekadivasaṁ nibbuddhe vattamāne ekaṁ mallaputtaṁ",
  "tika-s0404t19:6_10": "gahetvā gāḷhataraṁ nippīḷesi. Tena kammena idāni buddho hutvāpi dukkhamanubhavi.",
  "tika-s0404t19:6_11": "Yathā cetaṁ, evaṁ ciñcamāṇavikādīnamitthīnaṁ yāni bhagavato abbhakkhānādīni dukkhāni,",
  "tika-s0404t19:6_12": "sabbāni pubbekatassa vipākāvasesāni, yāni kammapilotikānīti vuccanti. Vuttañhetaṁ apadāne –",
  "tika-s0404t19:7": "“Anotattasarāsanne, ramaṇīye silātale;",
  "tika-s0404t19:8": "Nānāratanapajjote, nānāgandhavanantare.",
  "tika-s0404t19:9": "“Mahatā bhikkhusaṅghena, pareto lokanāyako;",
  "tika-s0404t19:10": "Āsīno byākarī tattha, pubbakammāni attano.",
  "tika-s0404t19:11": "“Suṇātha bhikkhavo mayhaṁ, yaṁ kammaṁ pakataṁ mayā;",
  "tika-s0404t19:12": "Pilotikassa kammassa, buddhattepi vipaccati.",
  "tika-s0404t19:13": "1.",
  "tika-s0404t19:14": "“Munāḷi nāmahaṁ dhutto, pubbe aññāsu jātisu;",
  "tika-s0404t19:15": "Paccekabuddhaṁ surabhiṁ, abbhācikkhiṁ adūsakaṁ.",
  "tika-s0404t19:16": "“Tena kammavipākena, niraye saṁsariṁ ciraṁ;",
  "tika-s0404t19:17": "Bahū vassasahassāni, dukkhaṁ vedesi vedanaṁ.",
  "tika-s0404t19:18": "“Tena kammāvasesena, idha pacchimake bhave;",
  "tika-s0404t19:19": "Abbhakkhānaṁ mayā laddhaṁ, sundarikāya kāraṇā.",
  "tika-s0404t19:20": "2.",
  "tika-s0404t19:21": "“Sabbābhibhussa buddhassa, nando nāmāsi sāvako;",
  "tika-s0404t19:22": "Taṁ abbhakkhāya niraye, ciraṁ saṁsaritaṁ mayā.",
  "tika-s0404t19:23": "“Dasa vassasahassāni, niraye saṁsariṁ ciraṁ;",
  "tika-s0404t19:24": "Manussabhāvaṁ laddhāhaṁ, abbhakkhānaṁ bahuṁ labhiṁ.",
  "tika-s0404t19:25": "“Tena kammāvasesena, ciñcamāṇavikā mamaṁ;",
  "tika-s0404t19:26": "Abbhācikkhi abhūtena, janakāyassa aggato.",
  "tika-s0404t19:27": "3.",
  "tika-s0404t19:28": "“Brāhmaṇo sutavā āsiṁ, ahaṁ sakkatapūjito;",
  "tika-s0404t19:29": "Mahāvane pañcasate, mante vācesi māṇave.",
  "tika-s0404t19:30": "“Tatthāgato isi bhīmo, pañcābhiñño mahiddhiko;",
  "tika-s0404t19:31": "Tañcāhaṁ āgataṁ disvā, abbhācikkhiṁ adūsakaṁ.",
  "tika-s0404t19:32": "“Tatohaṁ avacaṁ sisse, kāmabhogī ayaṁ isi;",
  "tika-s0404t19:33": "Mayhampi bhāsamānassa, anumodiṁsu māṇavā.",
  "tika-s0404t19:34": "“Tato māṇavakā sabbe, bhikkhamānaṁ kule kule;",
  "tika-s0404t19:35": "Mahājanassa āhaṁsu, kāmabhogī ayaṁ isi.",
  "tika-s0404t19:36": "“Tena kammavipākena, pañca bhikkhusatā ime;",
  "tika-s0404t19:37": "Abbhakkhānaṁ labhuṁ sabbe, sundarikāya kāraṇā.",
  "tika-s0404t19:38": "4.",
  "tika-s0404t19:39": "“Vemātubhātaraṁ pubbe, dhanahetu haniṁ ahaṁ;",
  "tika-s0404t19:40": "Pakkhipiṁ giriduggasmiṁ, silāya ca apiṁsayiṁ.",
  "tika-s0404t19:41": "“Tena kammavipākena, devadatto silaṁ khipi;",
  "tika-s0404t19:42": "Aṅguṭṭhaṁ piṁsayī pāde, mama pāsāṇasakkharā.",
  "tika-s0404t19:43": "5.",
  "tika-s0404t19:44": "“Purehaṁ dārako hutvā, kīḷamāno mahāpathe;",
  "tika-s0404t19:45": "Paccekabuddhaṁ disvāna, magge sakalikaṁ khipiṁ.",
  "tika-s0404t19:46": "“Tena kammavipākena, idha pacchimake bhave;",
  "tika-s0404t19:47": "Vadhatthaṁ maṁ devadatto, abhimāre payojayi.",
  "tika-s0404t19:48": "6.",
  "tika-s0404t19:49": "“Hatthāroho pure āsiṁ, paccekamunimuttamaṁ;",
  "tika-s0404t19:50": "Piṇḍāya vicarantaṁ taṁ, āsādesiṁ gajenahaṁ.",
  "tika-s0404t19:51": "“Tena kammavipākena, bhanto nāḷāgirī gajo;",
  "tika-s0404t19:52": "Giribbaje puravare, dāruṇo samupāgami.",
  "tika-s0404t19:53": "7.",
  "tika-s0404t19:54": "“Rājāhaṁ patthivo āsiṁ, sattiyā purisaṁ haniṁ;",
  "tika-s0404t19:55": "Tena kammavipākena, niraye paccisaṁ bhusaṁ.",
  "tika-s0404t19:56": "“Kammuno tassa sesena, idāni sakalaṁ mama;",
  "tika-s0404t19:57": "Pāde chaviṁ pakappesi, na hi kammaṁ vinassati.",
  "tika-s0404t19:58": "8.",
  "tika-s0404t19:59": "“Ahaṁ kevaṭṭagāmasmiṁ, ahuṁ kevaṭṭadārako;",
  "tika-s0404t19:60": "Macchake ghātite disvā, janayiṁ somanassakaṁ.",
  "tika-s0404t19:61": "“Tena kammavipākena, sīsadukkhaṁ ahū mama;",
  "tika-s0404t19:62": "Sabbe sakkā ca haññiṁsu, yadā hani viṭaṭūbho.",
  "tika-s0404t19:63": "9.",
  "tika-s0404t19:64": "“Phussassāhaṁ pāvacane, sāvake paribhāsayiṁ;",
  "tika-s0404t19:65": "Yavaṁ khādatha bhuñjatha, mā ca bhuñjatha sālayo.",
  "tika-s0404t19:66": "“Tena kammavipākena, temāsaṁ khāditaṁ yavaṁ;",
  "tika-s0404t19:67": "Nimantito brāhmaṇena, verañjāyaṁ vasiṁ tadā.",
  "tika-s0404t19:68": "10.",
  "tika-s0404t19:69": "“Nibbuddhe vattamānamhi, mallaputtaṁ niheṭhayiṁ;",
  "tika-s0404t19:70": "Tena kammavipākena, piṭṭhidukkhaṁ ahū mama.",
  "tika-s0404t19:71": "11.",
  "tika-s0404t19:72": "“Tikicchako ahaṁ āsiṁ, seṭṭhiputtaṁ virecayiṁ;",
  "tika-s0404t19:73": "Tena kammavipākena, hoti pakkhandikā mama.",
  "tika-s0404t19:74": "12.",
  "tika-s0404t19:75": "“Avacāhaṁ jotipālo, sugataṁ kassapaṁ tadā;",
  "tika-s0404t19:76": "Kuto nu bodhi muṇḍassa, bodhi paramadullabhā.",
  "tika-s0404t19:77": "“Tena kammavipākena, acariṁ dukkaraṁ bahuṁ;",
  "tika-s0404t19:78": "Chabbassānuruvelāyaṁ, tato bodhimapāpuṇiṁ.",
  "tika-s0404t19:79": "“Nāhaṁ etena maggena, pāpuṇiṁ bodhimuttamaṁ;",
  "tika-s0404t19:80": "Kummaggena gavesissaṁ, pubbakammena vārito.",
  "tika-s0404t19:81": "“Puññapāpaparikkhīṇo, sabbasantāpavajjito;",
  "tika-s0404t19:82": "Asoko anupāyāso, nibbāyissamanāsavo.",
  "tika-s0404t19:83": "“Evaṁ jino viyākāsi, bhikkhusaṅghassa aggato;",
  "tika-s0404t19:84": "Sabbābhiññābalappatto, anotatte mahāsare”ti. ;",
  "tika-s0404t19:85": "Avijjāsuttādivaṇṇanā niṭṭhitā.",
  "tika-s0404t19:86": "9-10. Paṭhamakathāvatthusuttādivaṇṇanā",
  "tika-s0404t19:87_0": "69-70. Navame duggatito saṁsārato ca niyyāti etenāti niyyānaṁ, saggamaggo, mokkhamaggo",
  "tika-s0404t19:87_1": "ca. Taṁ niyyānaṁ arahati, niyyāne vā niyuttā, niyyānaṁ vā phalabhūtaṁ etissā atthīti",
  "tika-s0404t19:87_2": "niyyānikā. Vacīduccaritasaṁkilesato niyyātīti vā īkārassa rassattaṁ, yakārassa ca",
  "tika-s0404t19:87_3": "kakāraṁ katvā niyyānikā, cetanāya saddhiṁ samphappalāpā veramaṇi. Tappaṭipakkhato",
  "tika-s0404t19:87_4": "aniyyānikā, tassā bhāvo aniyyānikattaṁ, tasmā aniyyānikattā. Tiracchānabhūtanti tirokaraṇabhūtaṁ.",
  "tika-s0404t19:87_5": "Gehassitakathāti gehappaṭisaṁyuttā. Kammaṭṭhānabhāveti aniccatāpaṭisaṁyuttacatusaccakammaṭṭhānabhāve.",
  "tika-s0404t19:88_0": "Saha atthenāti sātthakaṁ, hitappaṭisaṁyuttanti attho. “Surākathā”tipi pāṭhoti āha",
  "tika-s0404t19:88_1": "“surākathanti pāḷiyaṁ panā”ti. Sā panesā kathā “evarūpā navasurā pītā ratijananī",
  "tika-s0404t19:88_2": "hotī”ti assādavasena na vaṭṭati, ādīnavavasena pana “ummattakasaṁvattanikā”tiādinā",
  "tika-s0404t19:88_3": "nayena vaṭṭati. Tenāha “anekavidhaṁ…pe… ādīnavavasena vaṭṭatī”ti. Visikhāti gharasanniveso.",
  "tika-s0404t19:88_4": "Visikhāgahaṇena ca tannivāsino gahitā “gāmo āgato”tiādīsu viya. Tenevāha “sūrā samatthā”ti",
  "tika-s0404t19:88_5": "ca “saddhā pasannā”ti ca. Kumbhaṭṭhānappadesena kumbhadāsiyo vuttāti āha “kumbhadāsikathā vā”ti.",
  "tika-s0404t19:89_0": "Rājakathādipurimakathāya, lokakkhāyikādipacchimakathāya vā vinimuttā purimapacchimakathā",
  "tika-s0404t19:89_1": "vimuttā. Uppattiṭhitisaṁhārādivasena lokaṁ akkhāyatīti lokakkhāyikā. Asukena nāmāti",
  "tika-s0404t19:89_2": "pajāpatinā brahmunā, issarena vā. Vitaṇḍasallāpakathāti “aṭṭhīnaṁ setattā setoti",
  "tika-s0404t19:89_3": "na vattabbo, pattānaṁ kāḷattā kāḷoti pana vattabbo”ti evamādikā. Ādi-saddena “selapupphalakāni",
  "tika-s0404t19:89_4": "viya jīvidāvirapārayattivisālā natthi, yaṁ yo koci tiriyāmānā katattā”ti evamādīnaṁ",
  "tika-s0404t19:89_5": "saṅgaho daṭṭhabbo. Sāgaradevenāti sāgaraputtarājūhi. Khatoti etaṁ ekavacanaṁ tehi",
  "tika-s0404t19:89_6": "paccekaṁ khatattā “sāgaradevena khatattā”ti vuttaṁ. Sahamuddā samuddoti vutto. Bhavati",
  "tika-s0404t19:89_7": "vaddhati etenāti bhavo. Bhavābhavā hontīti itibhavābhavakathā. Ettha ca bhavoti sassataṁ,",
  "tika-s0404t19:89_8": "abhavoti ucchedaṁ. Bhavoti vuddhi, abhavoti hāni. Bhavoti kāmasukhaṁ, abhavoti attakilamathoti",
  "tika-s0404t19:89_9": "iti imāya chabbidhāya itibhavābhavakathāya saddhiṁ bāttiṁsa tiracchānakathā nāma",
  "tika-s0404t19:89_10": "honti. Atha vā pāḷiyaṁ sarūpato anāgatāpi araññapabbatanadīdīpakathā itisaddena saṅgaṇhitvā",
  "tika-s0404t19:89_11": "bāttiṁsa tiracchānakathā vuttā. Dasame natthi vattabbaṁ.",
  "tika-s0404t19:90": "Paṭhamakathāvatthusuttādivaṇṇanā niṭṭhitā.",
  "tika-s0404t19:91": "Yamakavaggavaṇṇanā niṭṭhitā."
}