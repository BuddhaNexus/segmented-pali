{
  "tika-s0404t19:0": "(7) 2. Yamakavaggo",
  "tika-s0404t19:1": "1-7. Avijjāsuttādivaṇṇanā",
  "tika-s0404t19:2_0": "61-67. Dutiyassa paṭhamādīni uttānatthāni. Sattame naḷakapānaketi evaṁnāmake nigame.",
  "tika-s0404t19:2_1": "Pubbe kira (jā. aṭṭha. 1.1.19 ādayo) amhākaṁ bodhisatto kapiyoniyaṁ nibbatto mahākāyo",
  "tika-s0404t19:2_2": "kapirājā hutvā anekasatavānarasahassaparivuto pabbatapāde vicari, paññavā kho pana",
  "tika-s0404t19:2_3": "hoti mahāpañño. So parisaṁ evaṁ ovadati, ‘‘tātā, imasmiṁ pabbatapāde visaphalāni",
  "tika-s0404t19:2_4": "honti, amanussapariggahitā pokkharaṇikā nāma honti, tumhe pubbe khāditapubbāneva",
  "tika-s0404t19:2_5": "phalāni khādatha, pītapubbāneva pānīyāni pivatha, ettha vo paṭipucchitakiccaṁ natthī’’ti.",
  "tika-s0404t19:2_6": "Te apītapubbaṁ disvā sahasāva apivitvā samantā paridhāvitvā mahāsattassa āgamanaṁ",
  "tika-s0404t19:2_7": "olokayamānā nisīdiṁsu. Mahāsatto āgantvā ‘‘kiṁ, tātā, pānīyaṁ na pivathā’’ti āha.",
  "tika-s0404t19:2_8": "Tumhākaṁ āgamanaṁ olokemāti. ‘‘Sādhu, tātā’’ti samantā padaṁ pariyesamāno otiṇṇapadaṁyeva",
  "tika-s0404t19:2_9": "addasa, na uttiṇṇapadaṁ. Adisvā ‘‘saparissayā’’ti aññāsi. Tāvadeva ca tattha abhinibbattaamanusso",
  "tika-s0404t19:2_10": "udakaṁ dvedhā katvā uṭṭhāsi – setamukho, nīlakucchi, rattahatthapādo, mahādāṭhiko,",
  "tika-s0404t19:2_11": "vantadāṭho, virūpo, bībhaccho, udakarakkhaso. So evamāha – ‘‘kasmā pānīyaṁ na pivatha,",
  "tika-s0404t19:2_12": "madhuraṁ udakaṁ pivatha, kiṁ tumhe etassa vacanaṁ suṇāthā’’ti. Mahāsatto āha ‘‘tvaṁ",
  "tika-s0404t19:2_13": "adhivattho amanusso’’ti? Āmāhanti. ‘‘Tvaṁ idha otiṇṇe labhasī’’ti āha. Āma, tumhe",
  "tika-s0404t19:2_14": "pana sabbe khādissāmīti. Na sakkhissasi yakkhāti. Pānīyaṁ pana pivissathāti. Āma,",
  "tika-s0404t19:2_15": "pivissāmāti. Evaṁ sante ekampi vānaraṁ na muñcissanti. ‘‘Pānīyañca pivissāma, na",
  "tika-s0404t19:2_16": "ca te vasaṁ gamissāmā’’ti naḷaṁ āharāpetvā koṭiyaṁ gahetvā dhami. Sabbo ekacchiddo",
  "tika-s0404t19:2_17": "ahosi. Tīre nisīditvāva pānīyaṁ pivi. Sesavānarānampi pāṭiyekkaṁ naḷaṁ āharāpetvā",
  "tika-s0404t19:2_18": "dhamitvā adāsi. Sabbe te passantasseva pānīyaṁ piviṁsu. Vuttampi cetaṁ –",
  "tika-s0404t19:3": "‘‘Disvā padamanuttiṇṇaṁ, disvānotaritaṁ padaṁ;",
  "tika-s0404t19:4": "Naḷena vāriṁ pissāma, neva maṁ tvaṁ vadhissasī’’ti. (jā. 1.1.20);",
  "tika-s0404t19:5_0": "Tato paṭṭhāya yāva ajjadivasā tasmiṁ ṭhāne naḷā ekacchiddāva honti. Imasmiñhi kappe",
  "tika-s0404t19:5_1": "kappaṭṭhiyapāṭihāriyāni nāma cande sasalakkhaṇaṁ (jā. 1.4.61 ādayo), vaṭṭajātake",
  "tika-s0404t19:5_2": "(jā. 1.1.35) saccakiriyaṭṭhāne aggijālassa āgamanupacchedo, ghaṭīkārassa mātāpitūnaṁ",
  "tika-s0404t19:5_3": "vasanaṭṭhāne anovassanaṁ (ma. ni. 2.291), pokkharaṇiyā tīre naḷānaṁ ekacchiddabhāvoti.",
  "tika-s0404t19:5_4": "Iti sā pokkharaṇī naḷena pānīyassa pivitattā ‘‘naḷakapānakā’’ti nāmaṁ labhi. Aparabhāge",
  "tika-s0404t19:5_5": "taṁ pokkharaṇiṁ nissāya nigamo patiṭṭhāsi, tassapi ‘‘naḷakapāna’’ntveva nāmaṁ jātaṁ.",
  "tika-s0404t19:5_6": "Taṁ pana sandhāya vuttaṁ ‘‘naḷakapāne’’ti. Palāsavaneti kiṁsukavane.",
  "tika-s0404t19:6_0": "Tuṇhībhūtaṁ tuṇhībhūtanti byāpanicchāyaṁ idaṁ āmeḍitavacananti dassetuṁ ‘‘yaṁ yaṁ",
  "tika-s0404t19:6_1": "disa’’ntiādi vuttaṁ. Anuviloketvāti ettha anu-saddo ‘‘parī’’ti iminā samānatthoti",
  "tika-s0404t19:6_2": "āha ‘‘tato tato viloketvā’’ti. Kasmā āgilāyati koṭisahassahatthināgānaṁ balaṁ dhārentassāti",
  "tika-s0404t19:6_3": "codakassa adhippāyo. Ācariyo panassa ‘‘esa saṅkhārānaṁ sabhāvo, yadidaṁ aniccatā.",
  "tika-s0404t19:6_4": "Ye pana aniccā, te ekanteneva udayavayappaṭipīḷitatāya dukkhā eva. Dukkhasabhāvesu",
  "tika-s0404t19:6_5": "tesu satthukāye dukkhuppattiyā ayaṁ paccayo’’ti dassetuṁ ‘‘bhagavato’’tiādi vuttaṁ.",
  "tika-s0404t19:6_6": "Piṭṭhivāto uppajji, so ca kho pubbekatakammapaccayā. Etthāha ‘‘kiṁ pana taṁ kammaṁ,",
  "tika-s0404t19:6_7": "yena aparimāṇakālaṁ sakkaccaṁ upacitavipulapuññasambhāro satthā evarūpaṁ dukkhavipākamanubhavatī’’ti?",
  "tika-s0404t19:6_8": "Vuccate – ayameva bhagavā bodhisattabhūto atītajātiyaṁ mallaputto hutvā pāpajanasevī",
  "tika-s0404t19:6_9": "ayonisomanasikārabahulo carati. So ekadivasaṁ nibbuddhe vattamāne ekaṁ mallaputtaṁ",
  "tika-s0404t19:6_10": "gahetvā gāḷhataraṁ nippīḷesi. Tena kammena idāni buddho hutvāpi dukkhamanubhavi.",
  "tika-s0404t19:6_11": "Yathā cetaṁ, evaṁ ciñcamāṇavikādīnamitthīnaṁ yāni bhagavato abbhakkhānādīni dukkhāni,",
  "tika-s0404t19:6_12": "sabbāni pubbekatassa vipākāvasesāni, yāni kammapilotikānīti vuccanti. Vuttañhetaṁ",
  "tika-s0404t19:6_13": "apadāne (apa. thera 1.39.64-96) –",
  "tika-s0404t19:7": "‘‘Anotattasarāsanne, ramaṇīye silātale;",
  "tika-s0404t19:8": "Nānāratanapajjote, nānāgandhavanantare.",
  "tika-s0404t19:9": "‘‘Mahatā bhikkhusaṅghena, pareto lokanāyako;",
  "tika-s0404t19:10": "Āsīno byākarī tattha, pubbakammāni attano.",
  "tika-s0404t19:11": "‘‘Suṇātha bhikkhavo mayhaṁ, yaṁ kammaṁ pakataṁ mayā;",
  "tika-s0404t19:12": "Pilotikassa kammassa, buddhattepi vipaccati.",
  "tika-s0404t19:13": "1.",
  "tika-s0404t19:14": " ‘‘Munāḷi nāmahaṁ dhutto, pubbe aññāsu jātisu;",
  "tika-s0404t19:15": "Paccekabuddhaṁ surabhiṁ, abbhācikkhiṁ adūsakaṁ.",
  "tika-s0404t19:16": "‘‘Tena kammavipākena, niraye saṁsariṁ ciraṁ;",
  "tika-s0404t19:17": "Bahū vassasahassāni, dukkhaṁ vedesi vedanaṁ.",
  "tika-s0404t19:18": "‘‘Tena kammāvasesena, idha pacchimake bhave;",
  "tika-s0404t19:19": "Abbhakkhānaṁ mayā laddhaṁ, sundarikāya kāraṇā.",
  "tika-s0404t19:20": "2.",
  "tika-s0404t19:21": " ‘‘Sabbābhibhussa buddhassa, nando nāmāsi sāvako;",
  "tika-s0404t19:22": "Taṁ abbhakkhāya niraye, ciraṁ saṁsaritaṁ mayā.",
  "tika-s0404t19:23": "‘‘Dasa vassasahassāni, niraye saṁsariṁ ciraṁ;",
  "tika-s0404t19:24": "Manussabhāvaṁ laddhāhaṁ, abbhakkhānaṁ bahuṁ labhiṁ.",
  "tika-s0404t19:25": "‘‘Tena kammāvasesena, ciñcamāṇavikā mamaṁ;",
  "tika-s0404t19:26": "Abbhācikkhi abhūtena, janakāyassa aggato.",
  "tika-s0404t19:27": "3.",
  "tika-s0404t19:28": " ‘‘Brāhmaṇo sutavā āsiṁ, ahaṁ sakkatapūjito;",
  "tika-s0404t19:29": "Mahāvane pañcasate, mante vācesi māṇave.",
  "tika-s0404t19:30": "‘‘Tatthāgato isi bhīmo, pañcābhiñño mahiddhiko;",
  "tika-s0404t19:31": "Tañcāhaṁ āgataṁ disvā, abbhācikkhiṁ adūsakaṁ.",
  "tika-s0404t19:32": "‘‘Tatohaṁ avacaṁ sisse, kāmabhogī ayaṁ isi;",
  "tika-s0404t19:33": "Mayhampi bhāsamānassa, anumodiṁsu māṇavā.",
  "tika-s0404t19:34": "‘‘Tato māṇavakā sabbe, bhikkhamānaṁ kule kule;",
  "tika-s0404t19:35": "Mahājanassa āhaṁsu, kāmabhogī ayaṁ isi.",
  "tika-s0404t19:36": "‘‘Tena kammavipākena, pañca bhikkhusatā ime;",
  "tika-s0404t19:37": "Abbhakkhānaṁ labhuṁ sabbe, sundarikāya kāraṇā.",
  "tika-s0404t19:38": "4.",
  "tika-s0404t19:39": " ‘‘Vemātubhātaraṁ pubbe, dhanahetu haniṁ ahaṁ;",
  "tika-s0404t19:40": "Pakkhipiṁ giriduggasmiṁ, silāya ca apiṁsayiṁ.",
  "tika-s0404t19:41": "‘‘Tena kammavipākena, devadatto silaṁ khipi;",
  "tika-s0404t19:42": "Aṅguṭṭhaṁ piṁsayī pāde, mama pāsāṇasakkharā.",
  "tika-s0404t19:43": "5.",
  "tika-s0404t19:44": " ‘‘Purehaṁ dārako hutvā, kīḷamāno mahāpathe;",
  "tika-s0404t19:45": "Paccekabuddhaṁ disvāna, magge sakalikaṁ khipiṁ.",
  "tika-s0404t19:46": "‘‘Tena kammavipākena, idha pacchimake bhave;",
  "tika-s0404t19:47": "Vadhatthaṁ maṁ devadatto, abhimāre payojayi.",
  "tika-s0404t19:48": "6.",
  "tika-s0404t19:49": " ‘‘Hatthāroho pure āsiṁ, paccekamunimuttamaṁ;",
  "tika-s0404t19:50": "Piṇḍāya vicarantaṁ taṁ, āsādesiṁ gajenahaṁ.",
  "tika-s0404t19:51": "‘‘Tena kammavipākena, bhanto nāḷāgirī gajo;",
  "tika-s0404t19:52": "Giribbaje puravare, dāruṇo samupāgami.",
  "tika-s0404t19:53": "7.",
  "tika-s0404t19:54": " ‘‘Rājāhaṁ patthivo āsiṁ, sattiyā purisaṁ haniṁ;",
  "tika-s0404t19:55": "Tena kammavipākena, niraye paccisaṁ bhusaṁ.",
  "tika-s0404t19:56": "‘‘Kammuno tassa sesena, idāni sakalaṁ mama;",
  "tika-s0404t19:57": "Pāde chaviṁ pakappesi, na hi kammaṁ vinassati.",
  "tika-s0404t19:58": "8.",
  "tika-s0404t19:59": " ‘‘Ahaṁ kevaṭṭagāmasmiṁ, ahuṁ kevaṭṭadārako;",
  "tika-s0404t19:60": "Macchake ghātite disvā, janayiṁ somanassakaṁ.",
  "tika-s0404t19:61": "‘‘Tena kammavipākena, sīsadukkhaṁ ahū mama;",
  "tika-s0404t19:62": "Sabbe sakkā ca haññiṁsu, yadā hani viṭaṭūbho.",
  "tika-s0404t19:63": "9.",
  "tika-s0404t19:64": " ‘‘Phussassāhaṁ pāvacane, sāvake paribhāsayiṁ;",
  "tika-s0404t19:65": "Yavaṁ khādatha bhuñjatha, mā ca bhuñjatha sālayo.",
  "tika-s0404t19:66": "‘‘Tena kammavipākena, temāsaṁ khāditaṁ yavaṁ;",
  "tika-s0404t19:67": "Nimantito brāhmaṇena, verañjāyaṁ vasiṁ tadā.",
  "tika-s0404t19:68": "10.",
  "tika-s0404t19:69": " ‘‘Nibbuddhe vattamānamhi, mallaputtaṁ niheṭhayiṁ;",
  "tika-s0404t19:70": "Tena kammavipākena, piṭṭhidukkhaṁ ahū mama.",
  "tika-s0404t19:71": "11.",
  "tika-s0404t19:72": " ‘‘Tikicchako ahaṁ āsiṁ, seṭṭhiputtaṁ virecayiṁ;",
  "tika-s0404t19:73": "Tena kammavipākena, hoti pakkhandikā mama.",
  "tika-s0404t19:74": "12.",
  "tika-s0404t19:75": " ‘‘Avacāhaṁ jotipālo, sugataṁ kassapaṁ tadā;",
  "tika-s0404t19:76": "Kuto nu bodhi muṇḍassa, bodhi paramadullabhā.",
  "tika-s0404t19:77": "‘‘Tena kammavipākena, acariṁ dukkaraṁ bahuṁ;",
  "tika-s0404t19:78": "Chabbassānuruvelāyaṁ, tato bodhimapāpuṇiṁ.",
  "tika-s0404t19:79": "‘‘Nāhaṁ etena maggena, pāpuṇiṁ bodhimuttamaṁ;",
  "tika-s0404t19:80": "Kummaggena gavesissaṁ, pubbakammena vārito.",
  "tika-s0404t19:81": "‘‘Puññapāpaparikkhīṇo, sabbasantāpavajjito;",
  "tika-s0404t19:82": "Asoko anupāyāso, nibbāyissamanāsavo.",
  "tika-s0404t19:83": "‘‘Evaṁ jino viyākāsi, bhikkhusaṅghassa aggato;",
  "tika-s0404t19:84": "Sabbābhiññābalappatto, anotatte mahāsare’’ti. (apa. thera 1.39.64-96);",
  "tika-s0404t19:85": "Avijjāsuttādivaṇṇanā niṭṭhitā.",
  "tika-s0404t19:86": "9-10. Paṭhamakathāvatthusuttādivaṇṇanā",
  "tika-s0404t19:87_0": "69-70. Navame (dī. ni. ṭī. 1.17; dī. ni. abhi. ṭī. 1.17; saṁ. ni. ṭī. 2.5.1080) duggatito",
  "tika-s0404t19:87_1": "saṁsārato ca niyyāti etenāti niyyānaṁ, saggamaggo, mokkhamaggo ca. Taṁ niyyānaṁ arahati,",
  "tika-s0404t19:87_2": "niyyāne vā niyuttā, niyyānaṁ vā phalabhūtaṁ etissā atthīti niyyānikā. Vacīduccaritasaṁkilesato",
  "tika-s0404t19:87_3": "niyyātīti vā īkārassa rassattaṁ, yakārassa ca kakāraṁ katvā niyyānikā, cetanāya saddhiṁ",
  "tika-s0404t19:87_4": "samphappalāpā veramaṇi. Tappaṭipakkhato aniyyānikā, tassā bhāvo aniyyānikattaṁ, tasmā",
  "tika-s0404t19:87_5": "aniyyānikattā. Tiracchānabhūtanti tirokaraṇabhūtaṁ. Gehassitakathāti gehappaṭisaṁyuttā.",
  "tika-s0404t19:87_6": "Kammaṭṭhānabhāveti aniccatāpaṭisaṁyuttacatusaccakammaṭṭhānabhāve.",
  "tika-s0404t19:88_0": "Saha atthenāti sātthakaṁ, hitappaṭisaṁyuttanti attho. ‘‘Surākathā’’tipi pāṭhoti āha",
  "tika-s0404t19:88_1": "‘‘surākathanti pāḷiyaṁ panā’’ti. Sā panesā kathā ‘‘evarūpā navasurā pītā ratijananī",
  "tika-s0404t19:88_2": "hotī’’ti assādavasena na vaṭṭati, ādīnavavasena pana ‘‘ummattakasaṁvattanikā’’tiādinā",
  "tika-s0404t19:88_3": "nayena vaṭṭati. Tenāha ‘‘anekavidhaṁ…pe… ādīnavavasena vaṭṭatī’’ti. Visikhāti gharasanniveso.",
  "tika-s0404t19:88_4": "Visikhāgahaṇena ca tannivāsino gahitā ‘‘gāmo āgato’’tiādīsu viya. Tenevāha ‘‘sūrā",
  "tika-s0404t19:88_5": "samatthā’’ti ca ‘‘saddhā pasannā’’ti ca. Kumbhaṭṭhānappadesena kumbhadāsiyo vuttāti",
  "tika-s0404t19:88_6": "āha ‘‘kumbhadāsikathā vā’’ti.",
  "tika-s0404t19:89_0": "Rājakathādipurimakathāya , lokakkhāyikādipacchimakathāya vā vinimuttā purimapacchimakathā",
  "tika-s0404t19:89_1": "vimuttā. Uppattiṭhitisaṁhārādivasena lokaṁ akkhāyatīti lokakkhāyikā. Asukena nāmāti",
  "tika-s0404t19:89_2": "pajāpatinā brahmunā, issarena vā. Vitaṇḍasallāpakathāti ‘‘aṭṭhīnaṁ setattā setoti",
  "tika-s0404t19:89_3": "na vattabbo, pattānaṁ kāḷattā kāḷoti pana vattabbo’’ti evamādikā. Ādi-saddena ‘‘selapupphalakāni",
  "tika-s0404t19:89_4": "viya jīvidāvirapārayattivisālā natthi, yaṁ yo koci tiriyāmānā katattā’’ti evamādīnaṁ",
  "tika-s0404t19:89_5": "saṅgaho daṭṭhabbo. Sāgaradevenāti sāgaraputtarājūhi. Khatoti etaṁ ekavacanaṁ tehi",
  "tika-s0404t19:89_6": "paccekaṁ khatattā ‘‘sāgaradevena khatattā’’ti vuttaṁ. Sahamuddā samuddoti vutto.",
  "tika-s0404t19:89_7": "Bhavati vaddhati etenāti bhavo. Bhavābhavā hontīti itibhavābhavakathā. Ettha ca bhavoti",
  "tika-s0404t19:89_8": "sassataṁ, abhavoti ucchedaṁ. Bhavoti vuddhi, abhavoti hāni. Bhavoti kāmasukhaṁ, abhavoti",
  "tika-s0404t19:89_9": "attakilamathoti iti imāya chabbidhāya itibhavābhavakathāya saddhiṁ bāttiṁsa tiracchānakathā",
  "tika-s0404t19:89_10": "nāma honti. Atha vā pāḷiyaṁ sarūpato anāgatāpi araññapabbatanadīdīpakathā itisaddena",
  "tika-s0404t19:89_11": "saṅgaṇhitvā bāttiṁsa tiracchānakathā vuttā. Dasame natthi vattabbaṁ.",
  "tika-s0404t19:90": "Paṭhamakathāvatthusuttādivaṇṇanā niṭṭhitā.",
  "tika-s0404t19:91": "Yamakavaggavaṇṇanā niṭṭhitā."
}