{
  "atk-s0511a15:0": "15. Piyadassībuddhavaṁsavaṇṇanā",
  "atk-s0511a15:1_0": "Sujātassa pana aparabhāge ito aṭṭhakappasatādhikasahassakappamatthake ekasmiṁ kappe",
  "atk-s0511a15:1_1": "piyadassī, atthadassī, dhammadassīti tayo buddhā nibbattiṁsu. Tattha piyadassī nāma",
  "atk-s0511a15:1_2": "bhagavā pāramiyo pūretvā tusitapure nibbattitvā tato cavitvā sudhaññavatīnagare sudattassa",
  "atk-s0511a15:1_3": "nāma rañño aggamahesiyā candasadisavadanāya candādeviyā nāma kucchismiṁ paṭisandhiṁ",
  "atk-s0511a15:1_4": "gahetvā dasannaṁ māsānaṁ accayena varuṇuyyāne mātukucchito nikkhami. Tassa pana nāmaggahaṇadivase",
  "atk-s0511a15:1_5": "lokassa piyānaṁ pāṭihāriyavisesānaṁ dassitattā ‘‘piyadassī’’tveva nāmamakaṁsu. So",
  "atk-s0511a15:1_6": "navavassasahassāni agāraṁ ajjhāvasi. Tassa kira sunimmalavimalagiribrahānāmakā tayo",
  "atk-s0511a15:1_7": "pāsādā ahesuṁ. Vimalāmahādevippamukhāni tettiṁsa itthisahassāni paccupaṭṭhitāni ahesuṁ.",
  "atk-s0511a15:2_0": "So cattāri nimittāni disvā vimalādeviyā kañcanaveḷe nāma putte uppanne ājaññarathena",
  "atk-s0511a15:2_1": "mahābhinikkhamanaṁ nikkhamitvā pabbaji. Ekā ca naṁ purisakoṭi anupabbaji. So tehi",
  "atk-s0511a15:2_2": "parivuto mahāpuriso cha māse padhānacariyaṁ caritvā visākhapuṇṇamāya varuṇabrāhmaṇagāme",
  "atk-s0511a15:2_3": "vasabhabrāhmaṇassa dhītāya dinnaṁ madhupāyāsaṁ paribhuñjitvā sālavane divāvihāraṁ",
  "atk-s0511a15:2_4": "vītināmetvā sujātājīvakena dinnā aṭṭha tiṇamuṭṭhiyo gahetvā kakudhabodhiṁ upasaṅkamitvā",
  "atk-s0511a15:2_5": "tepaññāsahatthavitthataṁ tiṇasantharaṁ santharitvā pallaṅkaṁ ābhujitvā sabbaññutaññāṇaṁ",
  "atk-s0511a15:2_6": "paṭivijjhitvā ‘‘anekajātisaṁsāra’’nti udānaṁ udānetvā tattheva sattasattāhaṁ vītināmetvā",
  "atk-s0511a15:2_7": "attanā saha pabbajitānaṁ ariyadhammapaṭivedhasamatthataṁ ñatvā ākāsena tattha gantvā",
  "atk-s0511a15:2_8": "usabhavatīnagarasamīpe usabhavatuyyāne otaritvā bhikkhukoṭiparivuto dhammacakkaṁ",
  "atk-s0511a15:2_9": "pavattesi. Tadā koṭisatasahassānaṁ dhammābhisamayo ahosi. Ayaṁ paṭhamo abhisamayo.",
  "atk-s0511a15:3_0": "Puna usabhavatiyā nāma nagarassa avidūre sudassanapabbate sudassano nāma devarājā",
  "atk-s0511a15:3_1": "paṭivasati. So micchādiṭṭhiko ahosi. Sakalajambudīpe pana manussā tassa anusaṁvaccharaṁ",
  "atk-s0511a15:3_2": "satasahassagghanikaṁ baliṁ upasaṁharanti. So sudassano devarājā nararājena saddhiṁ",
  "atk-s0511a15:3_3": "ekāsane nisīditvā baliṁ sampaṭicchati. Atha piyadassī bhagavā ‘‘tassa sudassanassa",
  "atk-s0511a15:3_4": "devarājassa taṁ diṭṭhigataṁ vinodessāmī’’ti tasmiṁ devarāje yakkhasamāgamaṁ gate",
  "atk-s0511a15:3_5": "tassa bhavanaṁ pavisitvā sirisayanaṁ āruhitvā chabbaṇṇaraṁsiyo muñcanto yugandharapabbate",
  "atk-s0511a15:3_6": "saradasamaye sūriyo viya nisīdi. Tassa parivāraparicārikā devatāyo mālāgandhavilepanādīhi",
  "atk-s0511a15:3_7": "dasabalaṁ pūjetvā parivāretvā aṭṭhaṁsu.",
  "atk-s0511a15:4_0": "Sudassanopi devarājā yakkhasamāgamato āgacchanto attano bhavanato chabbaṇṇarasmiyo",
  "atk-s0511a15:4_1": "niccharante disvā cintesi – ‘‘aññesu pana divasesu mama bhavanassa edisī anekaraṁsijālasamujjalavibhūti",
  "atk-s0511a15:4_2": "na diṭṭhapubbā. Ko nu kho idha paviṭṭho devo vā manusso vā’’ti olokento udayagirisikharamatthake",
  "atk-s0511a15:4_3": "saradasamayadivasakaramiva chabbaṇṇaraṁsijālena abhijjalantaṁ nisinnaṁ bhagavantaṁ",
  "atk-s0511a15:4_4": "disvā cintesi – ‘‘ayaṁ muṇḍakasamaṇo mama parivārena parijanena parivuto varasayane",
  "atk-s0511a15:4_5": "nisinno’’ti kodhābhibhūtamānaso – ‘‘handāhaṁ imassa attano balaṁ dassessāmī’’ti cintetvā",
  "atk-s0511a15:4_6": "sakalaṁ taṁ pabbataṁ ekajālamakāsi. ‘‘Iminā aggijālena chārikābhūto muṇḍakasamaṇo’’ti",
  "atk-s0511a15:4_7": "olokento anekaraṁsijālavisaravipphuritavarasarīraṁ pasannavadanavaṇṇasobhaṁ vippasannacchavirāgaṁ",
  "atk-s0511a15:4_8": "dasabalamabhijjalantaṁ disvā cintesi – ‘‘ayaṁ samaṇo aggidāhaṁ sahati, handāhaṁ imaṁ",
  "atk-s0511a15:4_9": "samaṇaṁ udakoghena osādetvā māressāmī’’ti atigambhīraṁ udakoghaṁ vimānābhimukhaṁ pavattesi.",
  "atk-s0511a15:5_0": "Tato udakoghena puṇṇe tasmiṁ vimāne nisinnassa tassa bhagavato cīvare aṁsumattaṁ",
  "atk-s0511a15:5_1": "vā sarīre lomamattaṁ vā na temittha. Tato sudassano devarājā – ‘‘iminā samaṇo nirassāso",
  "atk-s0511a15:5_2": "mato bhavissatī’’ti mantvā udakaṁ saṅkhipitvā olokento bhagavantaṁ asitajaladharavivaragataṁ",
  "atk-s0511a15:5_3": "saradasamayarajanikaramiva vividharaṁsijālavisarena virocamānaṁ sakaparisaparivutaṁ",
  "atk-s0511a15:5_4": "nisinnaṁ disvā attano makkhaṁ asahamāno – ‘‘handa māressāmi na’’nti kodhena navavidhaāvudhavassaṁ",
  "atk-s0511a15:5_5": "vassesi. Athassa bhagavato ānubhāvena sabbāvudhāni nānāvidhaparamaruciradassanā surabhikusumamālā",
  "atk-s0511a15:5_6": "hutvā dasabalassa pādamūle nipatiṁsu.",
  "atk-s0511a15:6_0": "Tato taṁ acchariyaṁ disvā sudassano devarājā paramakupitamānaso bhagavantaṁ ubhohi",
  "atk-s0511a15:6_1": "hatthehi pādesu gahetvā attano bhavanato nīharitukāmo ukkhipitvā mahāsamuddaṁ atikkamitvā",
  "atk-s0511a15:6_2": "cakkavāḷapabbataṁ gantvā – ‘‘kiṁ nu kho samaṇo jīvati vā mato vā’’ti olokento tasmiṁyeva",
  "atk-s0511a15:6_3": "āsane nisinnaṁ disvā – ‘‘aho mahānubhāvo ayaṁ samaṇo, nāhaṁ imaṁ samaṇaṁ ito nikkaḍḍhituṁ",
  "atk-s0511a15:6_4": "sakkomi. Yadi hi maṁ koci jānissati, anappako me ayaso bhavissati. Yāvimaṁ koci na",
  "atk-s0511a15:6_5": "passati, tāva naṁ vissajjetvā gamissāmī’’ti cintesi.",
  "atk-s0511a15:7_0": "Atha dasabalo tassa cittācāraṁ ñatvā tathā adhiṭṭhāsi, yathā naṁ sabbe devamanussā",
  "atk-s0511a15:7_1": "passanti. Tasmiñca divase sakalajambudīpe ekasatarājāno tasseva upahāradānatthāya",
  "atk-s0511a15:7_2": "sannipatiṁsu. Te bhagavato pāde gahetvā nisinnaṁ sudassanaṁ devarājānaṁ nararājāno",
  "atk-s0511a15:7_3": "disvā – ‘‘amhākaṁ devarājā munirājassa piyadassissa satthuno pādaparicariyaṁ karoti,",
  "atk-s0511a15:7_4": "aho buddhā nāma acchariyā, aho buddhaguṇā visiṭṭhā’’ti bhagavati, pasannacittā sabbe",
  "atk-s0511a15:7_5": "bhagavantaṁ namassamānā sirasmiṁ añjaliṁ katvā aṭṭhaṁsu. Tattha piyadassī bhagavā",
  "atk-s0511a15:7_6": "taṁ sudassanaṁ devarājānaṁ pamukhaṁ katvā dhammaṁ desesi. Tadā devamanussānaṁ navutikoṭisahassāni",
  "atk-s0511a15:7_7": "arahattaṁ pāpuṇiṁsu. So dutiyo abhisamayo ahosi.",
  "atk-s0511a15:8_0": "Yadā pana navayojanappamāṇe kumudanagare buddhapaccatthiko devadatto viya soṇatthero",
  "atk-s0511a15:8_1": "nāma mahāpadumakumārena saddhiṁ mantetvā tassa pitaraṁ ghātetvā puna piyadassībuddhassa",
  "atk-s0511a15:8_2": "vadhāya nānappakāraṁ payogaṁ katvāpi ghātetuṁ asakkonto so doṇamukhanāgarājārohaṁ",
  "atk-s0511a15:8_3": "pakkosāpetvā taṁ palobhetvā tamatthaṁ ārocesi – ‘‘yadā panāyaṁ samaṇo piyadassī imaṁ",
  "atk-s0511a15:8_4": "nagaraṁ piṇḍāya pavisati, tadā doṇamukhaṁ nāma gajavaraṁ vissajjetvā piyadassīsamaṇaṁ mārehī’’ti.",
  "atk-s0511a15:9_0": "Atha so āroho hitāhitavicāraṇarahito rājavallabho – ‘‘ayaṁ samaṇo ṭhānantarāpi maṁ",
  "atk-s0511a15:9_1": "cāveyyā’’ti mantvā ‘‘sādhū’’ti sampaṭicchitvā dutiyadivase dasabalassa nagarappavesanasamayaṁ",
  "atk-s0511a15:9_2": "sallakkhetvā sujātamatthakapiṇḍakumbhanalāṭaṁ dhanusadisadīghasuṇḍataṭaṁ suvipulamudukaṇṇaṁ",
  "atk-s0511a15:9_3": "madhupiṅgalanayanaṁ sundarakkhandhāsanaṁ anuvaṭṭaghanajaghanaṁ nicitagūḷhajāṇuantaraṁ",
  "atk-s0511a15:9_4": "īsāsadisaruciradantaṁ suvāladhiṁ apacitamecakaṁ sabbalakkhaṇasampannaṁ asitajaladharasadisacārudassanaṁ",
  "atk-s0511a15:9_5": "sīhavikkantalalitagāminaṁ jaṅgamamiva dharādharaṁ sattappatiṭṭhaṁ sattadhā pabhinnaṁ",
  "atk-s0511a15:9_6": "sabbaso vissavantaṁ viggahavantamiva antakaṁ upasaṅkamitvā piṇḍakabaḷañjanadhūpalepādivisesehi",
  "atk-s0511a15:9_7": "bhiyyopi mattappamattaṁ katvā arivāraṇavāraṇaṁ erāvaṇavāraṇamiva arijanavāraṇaṁ munivāraṇaṁ",
  "atk-s0511a15:9_8": "māraṇatthāya pesesi. Atha so dviradavaro muttamattova gajamahiṁsaturaṅganaranāriyo",
  "atk-s0511a15:9_9": "hantvā hatarudhiraparirañjitasadantakarasarīro antajālapariyonaddhanayano sakaṭakavāṭakūṭāgāradvāratoraṇādīni",
  "atk-s0511a15:9_10": "bhañjitvā kāka-kulala-gijjhādīhi anupariyāyamāno hatamahiṁsanaraturaṅgadiradādīnaṁ",
  "atk-s0511a15:9_11": "aṅgāni ālumpitvā manussabhakkho yakkho viya bhakkhayanto dūratova dasabalaṁ sissagaṇaparivutaṁ",
  "atk-s0511a15:9_12": "āgacchantaṁ disvā anilagaruḷasadisavego vegena bhagavantamabhigañchi.",
  "atk-s0511a15:10_0": "Atha puravāsino pana janā bhayasantāpaparipūritamānasā pāsādapākāracayatarūpagatā",
  "atk-s0511a15:10_1": "tathāgatābhimukhamabhidhāvantaṁ disvā hāhākārasaddamakaṁsu. Keci pana upāsakā taṁ",
  "atk-s0511a15:10_2": "nānappakārehi nayehi nivārayitumārabhiṁsu. Atha so buddhanāgo hatthināgamāyantamoloketvā",
  "atk-s0511a15:10_3": "karuṇāvipphārasītalahadayo mettāya taṁ phari. Tato so hatthināgo mettāpharaṇena mudukatahadayasantāno",
  "atk-s0511a15:10_4": "attano dosāparādhaṁ ñatvā lajjāya bhagavato purato ṭhātuṁ asakkonto pathaviyaṁ pavisanto",
  "atk-s0511a15:10_5": "viya sirasā bhagavato pādesu nipati. Evaṁ nipanno pana so timiranikarasadisasarīro",
  "atk-s0511a15:10_6": "sañchāppabhānurañjitavarakanakagirisikharasamīpamupagato asitasaliladharanikaro viya virocittha.",
  "atk-s0511a15:11_0": "Athevaṁ munirājapādamūle karirājānaṁ sirasā nipatantaṁ disvā nāgarajanā paramapītipūritahadayā",
  "atk-s0511a15:11_1": "sādhukārasīhanādaṁ ukkuṭṭhisaddaṁ pavattayiṁsu. Surabhikusumamālācandanagandhacuṇṇālaṅkārādīhi",
  "atk-s0511a15:11_2": "taṁ anekappakāraṁ pūjesuṁ. Samantato celukkhepā pavattiṁsu. Gaganatale suradundubhiyo",
  "atk-s0511a15:11_3": "abhinadiṁsu. Atha bhagavā tamasitagirisikharamiva pādamūle nipannaṁ diradavaraṁ oloketvā",
  "atk-s0511a15:11_4": "aṅkusadhajajālasaṅkhacakkālaṅkatena karatalena gajavaramatthakaṁ parāmasitvā tassa",
  "atk-s0511a15:11_5": "cittācārānukūlāya dhammadesanāya taṁ anusāsi –",
  "atk-s0511a15:12": "‘‘Gajavara vadato suṇohi vācaṁ, mama hitamatthayutañca taṁ bhajāhi;",
  "atk-s0511a15:13": "Tava vadhanirataṁ paduṭṭhabhāvaṁ, apanaya santamupehi cārudanti.",
  "atk-s0511a15:14": "‘‘Lobhena dosena ca mohato vā, yo pāṇino hiṁsati vāraṇinda;",
  "atk-s0511a15:15": "So pāṇaghātī sucirampi kālaṁ, dukkhaṁ sughoraṁ narakenubhoti.",
  "atk-s0511a15:16": "‘‘Mākāsi mātaṅga punevarūpaṁ, kammaṁ pamādena madena vāpi;",
  "atk-s0511a15:17": "Avīciyaṁ dukkhamasayha kappaṁ, pappoti pāṇaṁ atipātayanto.",
  "atk-s0511a15:18": "‘‘Dukkhaṁ sughoraṁ narakenubhotvā, manussalokaṁ yadi yāti bhiyyo;",
  "atk-s0511a15:19": "Appāyuko hoti virūparūpo, vihiṁsako dukkhavisesabhāgī.",
  "atk-s0511a15:20": "‘‘Yathā ca pāṇā paramaṁ piyā te, mahājane kuñjara mandanāga;",
  "atk-s0511a15:21": "Tathā parassāpi piyāti ñatvā, pāṇātipāto parivajjanīyo.",
  "atk-s0511a15:22": "‘‘Dose ca hiṁsānirate viditvā, pāṇātipātā virate guṇe ca;",
  "atk-s0511a15:23": "Pāṇātipātaṁ parivajjaya tvaṁ, sagge sukhaṁ icchasi ce parattha.",
  "atk-s0511a15:24": "‘‘Pāṇātipātā virato sudanto, piyo manāpo bhavatīdha loke;",
  "atk-s0511a15:25": "Kāyassa bhedā ca paraṁ panassa, saggādhivāsaṁ kathayanti buddhā.",
  "atk-s0511a15:26": "‘‘Dukkhāgamaṁ nicchati koci loke, sabbopi jāto sukhamesateva;",
  "atk-s0511a15:27": "Tasmā mahānāga vihāya hiṁsaṁ, bhāvehi mettaṁ karuṇañca kāle’’ti.",
  "atk-s0511a15:28_0": "Athevaṁ dasabalenānusāsiyamāno dantivaro saññaṁ paṭilabhitvā paramavinīto vinayācārasampanno",
  "atk-s0511a15:28_1": "sisso viya ahosi. Evaṁ so piyadassī bhagavā amhākaṁ satthā viya dhanapālaṁ doṇamukhaṁ",
  "atk-s0511a15:28_2": "karivaraṁ damitvā tattha mahājanasamāgame dhammaṁ desesi. Tadā asītikoṭisahassānaṁ",
  "atk-s0511a15:28_3": "dhammābhisamayo ahosi. Ayaṁ tatiyo abhisamayo ahosi. Tena vuttaṁ –",
  "atk-s0511a15:29": "1.",
  "atk-s0511a15:30": " ‘‘Sujātassa aparena, sayambhū lokanāyako;",
  "atk-s0511a15:31": "Durāsado asamasamo, piyadassī mahāyaso.",
  "atk-s0511a15:32": "2.",
  "atk-s0511a15:33": " ‘‘Sopi buddho amitayaso, ādiccova virocati;",
  "atk-s0511a15:34": "Sabbaṁ tamaṁ nihantvāna, dhammacakkaṁ pavattayi.",
  "atk-s0511a15:35": "3.",
  "atk-s0511a15:36": " ‘‘Tassāpi atulatejassa, ahesuṁ abhisamayā tayo;",
  "atk-s0511a15:37": "Koṭisatasahassānaṁ, paṭhamābhisamayo ahu.",
  "atk-s0511a15:38": "4.",
  "atk-s0511a15:39": " ‘‘Sudassano devarājā, micchādiṭṭhimarocayi;",
  "atk-s0511a15:40": "Tassa diṭṭhiṁ vinodento, satthā dhammamadesayi.",
  "atk-s0511a15:41": "5.",
  "atk-s0511a15:42": " ‘‘Janasannipāto atulo, mahāsannipatī tadā;",
  "atk-s0511a15:43": "Navutikoṭisahassānaṁ, dutiyābhisamayo ahu.",
  "atk-s0511a15:44": "6.",
  "atk-s0511a15:45": " ‘‘Yadā doṇamukhaṁ hatthiṁ, vinesi narasārathi;",
  "atk-s0511a15:46": "Asītikoṭisahassānaṁ, tatiyābhisamayo ahū’’ti.",
  "atk-s0511a15:47_0": "Sumaṅgalanagare pālito nāma rājaputto ca purohitaputto sabbadassikumāro cāti dve",
  "atk-s0511a15:47_1": "sahāyakā ahesuṁ. Te piyadassimhi sammāsambuddhe cārikaṁ carante ‘‘attano nagaraṁ",
  "atk-s0511a15:47_2": "sampatto’’ti sutvā koṭisatasahassaparivārā paccuggamanaṁ katvā tassa dhammaṁ sutvā",
  "atk-s0511a15:47_3": "sattāhaṁ mahādānaṁ datvā sattame divase bhagavato bhattānumodanāvasāne koṭisatasahassehi",
  "atk-s0511a15:47_4": "saddhiṁ pabbajitvā arahattaṁ pāpuṇiṁsu. Tesaṁ pana majjhe bhagavā pātimokkhaṁ uddisi,",
  "atk-s0511a15:47_5": "so paṭhamo sannipāto ahosi. Athāparena samayena sudassanadevarājassa samāgame navutikoṭiyo",
  "atk-s0511a15:47_6": "arahattaṁ pāpuṇiṁsu. Tehi parivuto satthā pātimokkhaṁ uddisi, ayaṁ dutiyo sannipāto",
  "atk-s0511a15:47_7": "ahosi. Puna doṇamukhavinayane asītikoṭiyo pabbajitvā arahattaṁ pāpuṇiṁsu. Tesaṁ majjhe",
  "atk-s0511a15:47_8": "bhagavā pātimokkhaṁ uddisi, ayaṁ tatiyo sannipāto ahosi. Tena vuttaṁ –",
  "atk-s0511a15:48": "7.",
  "atk-s0511a15:49": " ‘‘Sannipātā tayo āsuṁ, tassāpi piyadassino;",
  "atk-s0511a15:50": "Koṭisatasahassānaṁ, paṭhamo āsi samāgamo.",
  "atk-s0511a15:51": "8.",
  "atk-s0511a15:52": " ‘‘Tato paraṁ navutikoṭī, samiṁsu ekato munī;",
  "atk-s0511a15:53": "Tatiye sannipātamhi, asītikoṭiyo ahū’’ti.",
  "atk-s0511a15:54_0": "Tadā amhākaṁ bodhisatto kassapo nāma brāhmaṇamāṇavo itihāsapañcamānaṁ tiṇṇaṁ vedānaṁ",
  "atk-s0511a15:54_1": "pāragū hutvā satthu dhammadesanaṁ sutvā koṭisatasahassapariccāgena paramārāmaṁ saṅghārāmaṁ",
  "atk-s0511a15:54_2": "kāretvā saraṇesu ca pañcasīlesu ca patiṭṭhāsi. Atha naṁ satthā – ‘‘ito aṭṭhārasakappasataccayena",
  "atk-s0511a15:54_3": "gotamo nāma buddho loke bhavissatī’’ti byākāsi. Tena vuttaṁ –",
  "atk-s0511a15:55": "9.",
  "atk-s0511a15:56": " ‘‘Ahaṁ tena samayena, kassapo nāma brāhmaṇo;",
  "atk-s0511a15:57": "Ajjhāyako mantadharo, tiṇṇaṁ vedāna pāragū.",
  "atk-s0511a15:58": "10.",
  "atk-s0511a15:59": " ‘‘Tassa dhammaṁ suṇitvāna, pasādaṁ janayiṁ ahaṁ;",
  "atk-s0511a15:60": "Koṭisatasahassehi, saṅghārāmaṁ amāpayiṁ.",
  "atk-s0511a15:61": "11.",
  "atk-s0511a15:62": " ‘‘Tassa datvāna ārāmaṁ, haṭṭho saṁviggamānaso;",
  "atk-s0511a15:63": "Saraṇe pañcasīle ca, daḷahaṁ katvā samādiyiṁ.",
  "atk-s0511a15:64": "12.",
  "atk-s0511a15:65": " ‘‘Sopi maṁ buddho byākāsi, saṅghamajjhe nisīdiya;",
  "atk-s0511a15:66": "Aṭṭhārase kappasate, ayaṁ buddho bhavissati.",
  "atk-s0511a15:67": "13.",
  "atk-s0511a15:68": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a15:69": "14.",
  "atk-s0511a15:70": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a15:71": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a15:72": "Tattha saraṇe pañcasīle cāti tīṇi saraṇāni pañca sīlāni cāti attho. Aṭṭhārase kappasateti ito aṭṭhasatādhikassa kappasahassassa accayenāti attho.",
  "atk-s0511a15:73_0": "Tassa pana bhagavato sudhaññaṁ nāma nagaraṁ ahosi. Pitā sudatto nāma rājā, mātā sucandā",
  "atk-s0511a15:73_1": "nāma devī, pālito ca sabbadassī ca dve aggasāvakā, sobhito nāmupaṭṭhāko, sujātā ca",
  "atk-s0511a15:73_2": "dhammadinnā ca dve aggasāvikā, kakudharukkho bodhi, sarīraṁ asītihatthubbedhaṁ ahosi,",
  "atk-s0511a15:73_3": "navutivassasahassāni āyu, vimalā nāmassa aggamahesī ahosi, kañcanāveḷo nāma putto,",
  "atk-s0511a15:73_4": "so ājaññarathena nikkhamīti. Tena vuttaṁ –",
  "atk-s0511a15:74": "15.",
  "atk-s0511a15:75": " ‘‘Sudhaññaṁ nāma nagaraṁ, sudatto nāma khattiyo;",
  "atk-s0511a15:76": "Candā nāmāsi janikā, piyadassissa satthuno.",
  "atk-s0511a15:77": "20.",
  "atk-s0511a15:78": " ‘‘Pālito sabbadassī ca, ahesuṁ aggasāvakā;",
  "atk-s0511a15:79": "Sobhito nāmupaṭṭhāko, piyadassissa satthuno.",
  "atk-s0511a15:80": "21.",
  "atk-s0511a15:81": " ‘‘Sujātā dhammadinnā ca, ahesuṁ aggasāvikā;",
  "atk-s0511a15:82": "Bodhi tassa bhagavato, kakudhoti pavuccati.",
  "atk-s0511a15:83": "23.",
  "atk-s0511a15:84": " ‘‘Sopi buddho amitayaso, dvattiṁsavaralakkhaṇo;",
  "atk-s0511a15:85": "Asītihatthamubbedho, sālarājāva dissati.",
  "atk-s0511a15:86": "24.",
  "atk-s0511a15:87": " ‘‘Aggicandasūriyānaṁ, natthi tādisikā pabhā;",
  "atk-s0511a15:88": "Yathā ahu pabhā tassa, asamassa mahesino.",
  "atk-s0511a15:89": "25.",
  "atk-s0511a15:90": " ‘‘Tassāpi devadevassa, āyu tāvatakaṁ ahu;",
  "atk-s0511a15:91": "Navutivassasahassāni, loke aṭṭhāsi cakkhumā.",
  "atk-s0511a15:92": "26.",
  "atk-s0511a15:93": " ‘‘Sopi buddho asamasamo, yugānipi tāni atuliyāni;",
  "atk-s0511a15:94": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a15:95_0": "Tattha sālarājā vāti sabbaphāliphullo paramaramaṇīyadassano samavaṭṭakkhandho sālarājā",
  "atk-s0511a15:95_1": "viya dissati. Yugānipi tānīti aggasāvakayugādīni yugaḷāni. Sesagāthāsu sabbattha uttānamevāti.",
  "atk-s0511a15:96": "Piyadassībuddhavaṁsavaṇṇanā niṭṭhitā.",
  "atk-s0511a15:97": "Niṭṭhito terasamo buddhavaṁso."
}