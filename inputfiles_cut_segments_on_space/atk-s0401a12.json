{
  "atk-s0401a12:0": "13. Ekapuggalavaggavaṇṇanā",
  "atk-s0401a12:1_0": "170. Ekapuggalavaggassa paṭhame ekapuggaloti eko puggalo. Ettha ekoti dutiyādipaṭikkhepattho",
  "atk-s0401a12:1_1": "gaṇanaparicchedo. Puggaloti sammutikathā, na paramatthakathā. Buddhassa hi bhagavato",
  "atk-s0401a12:1_2": "duvidhā desanā – sammutidesanā, paramatthadesanā cāti. Tattha “puggalo satto itthī",
  "atk-s0401a12:1_3": "puriso khattiyo brāhmaṇo devo māro”ti evarūpā sammutidesanā, “aniccaṁ dukkhaṁ anattā",
  "atk-s0401a12:1_4": "khandhā dhātū āyatanāni satipaṭṭhānā”ti evarūpā paramatthadesanā. Tattha bhagavā",
  "atk-s0401a12:1_5": "ye sammutivasena desanaṁ sutvā atthaṁ paṭivijjhitvā mohaṁ pahāya visesaṁ adhigantuṁ",
  "atk-s0401a12:1_6": "samatthā, tesaṁ sammutidesanaṁ deseti. Ye pana paramatthavasena desanaṁ sutvā atthaṁ",
  "atk-s0401a12:1_7": "paṭivijjhitvā mohaṁ pahāya visesamadhigantuṁ samatthā, tesaṁ paramatthadesanaṁ deseti.",
  "atk-s0401a12:2_0": "Tatrāyaṁ upamā – yathā hi desabhāsākusalo tiṇṇaṁ vedānaṁ atthasaṁvaṇṇanako ācariyo",
  "atk-s0401a12:2_1": "ye damiḷabhāsāya vutte atthaṁ jānanti, tesaṁ damiḷabhāsāya ācikkhati. Ye andhabhāsādīsu",
  "atk-s0401a12:2_2": "aññatarāya bhāsāya, tesaṁ tāya tāya bhāsāya. Evaṁ te māṇavakā chekaṁ byattaṁ ācariyamāgamma",
  "atk-s0401a12:2_3": "khippameva sippaṁ uggaṇhanti. Tattha ācariyo viya buddho bhagavā, tayo vedā viya",
  "atk-s0401a12:2_4": "kathetabbabhāve ṭhitāni tīṇi piṭakāni, desabhāsākosallamiva sammutiparamatthakosallaṁ,",
  "atk-s0401a12:2_5": "nānādesabhāsā māṇavakā viya sammutiparamatthavasena paṭivijjhanasamatthā veneyyasattā,",
  "atk-s0401a12:2_6": "ācariyassa damiḷabhāsādiācikkhanaṁ viya bhagavato sammutiparamatthavasena desanā",
  "atk-s0401a12:2_7": "veditabbā. Āha cettha –",
  "atk-s0401a12:3": "“Duve saccāni akkhāsi, sambuddho vadataṁ varo;",
  "atk-s0401a12:4": "Sammutiṁ paramatthañca, tatiyaṁ nupalabbhati.",
  "atk-s0401a12:5": "“Saṅketavacanaṁ saccaṁ, lokasammutikāraṇā;",
  "atk-s0401a12:6": "Paramatthavacanaṁ saccaṁ, dhammānaṁ bhūtakāraṇā.",
  "atk-s0401a12:7": "“Tasmā vohārakusalassa, lokanāthassa satthuno;",
  "atk-s0401a12:8": "Sammutiṁ voharantassa, musāvādo na jāyatī”ti.",
  "atk-s0401a12:9_0": "Apica aṭṭhahi kāraṇehi bhagavā puggalakathaṁ katheti – hirottappadīpanatthaṁ, kammassakatādīpanatthaṁ,",
  "atk-s0401a12:9_1": "paccattapurisakāradīpanatthaṁ, ānantariyadīpanatthaṁ, brahmavihāradīpanatthaṁ, pubbenivāsadīpanatthaṁ,",
  "atk-s0401a12:9_2": "dakkhiṇāvisuddhidīpanatthaṁ, lokasammutiyā appahānatthañcāti. “Khandhadhātuāyatanāni",
  "atk-s0401a12:9_3": "hiriyanti ottappantī”ti hi vutte mahājano na jānāti, sammohamāpajjati, paṭisattu",
  "atk-s0401a12:9_4": "hoti “kimidaṁ khandhadhātuāyatanāni hiriyanti ottappanti nāmā”ti? “Itthī hiriyati",
  "atk-s0401a12:9_5": "ottappati, puriso khattiyo brāhmaṇo devo māro”ti vutte pana jānāti, na sammohamāpajjati,",
  "atk-s0401a12:9_6": "na paṭisattu hoti. Tasmā bhagavā hirottappadīpanatthaṁ puggalakathaṁ katheti.",
  "atk-s0401a12:10": "“Khandhā kammassakā, dhātuyo āyatanānī”ti vuttepi eseva nayo. Tasmā bhagavā kammassakatādīpanatthaṁ puggalakathaṁ katheti.",
  "atk-s0401a12:11": "“Veḷuvanādayo mahāvihārā khandhehi kārāpitā, dhātūhi āyatanehī”ti vuttepi eseva nayo. Tasmā bhagavā paccattapurisakāradīpanatthaṁ puggalakathaṁ katheti.",
  "atk-s0401a12:12_0": "“Khandhā mātaraṁ jīvitā voropenti, pitaraṁ, arahantaṁ, ruhiruppādakammaṁ, saṅghabhedakammaṁ",
  "atk-s0401a12:12_1": "karonti, dhātuyo āyatanānī”ti vuttepi eseva nayo. Tasmā bhagavā ānantariyadīpanatthaṁ",
  "atk-s0401a12:12_2": "puggalakathaṁ katheti.",
  "atk-s0401a12:13": "“Khandhā mettāyanti, dhātuyo āyatanānī”ti vuttepi eseva nayo. Tasmā bhagavā brahmavihāradīpanatthaṁ puggalakathaṁ katheti.",
  "atk-s0401a12:14": "“Khandhā pubbenivāsamanussaranti, dhātuyo āyatanānī”ti vuttepi eseva nayo. Tasmā bhagavā pubbenivāsadīpanatthaṁ puggalakathaṁ katheti.",
  "atk-s0401a12:15_0": "“Khandhā dānaṁ paṭiggaṇhanti, dhātuyo āyatanānī”ti vuttepi mahājano na jānāti, sammohaṁ",
  "atk-s0401a12:15_1": "āpajjati, paṭisattu hoti “kimidaṁ khandhadhātuāyatanāni paṭiggaṇhanti nāmā”ti? “Puggalā",
  "atk-s0401a12:15_2": "paṭiggaṇhanti sīlavanto kalyāṇadhammo”ti vutte pana jānāti, na sammohaṁ āpajjati,",
  "atk-s0401a12:15_3": "na paṭisattu hoti. Tasmā bhagavā dakkhiṇāvisuddhidīpanatthaṁ puggalakathaṁ katheti.",
  "atk-s0401a12:16": "Lokasammutiñca buddhā bhagavanto nappajahanti, lokasamaññāya lokaniruttiyā lokābhilāpe ṭhitāyeva dhammaṁ desenti. Tasmā bhagavā lokasammutiyā appahānatthampi puggalakathaṁ katheti.",
  "atk-s0401a12:17_0": "Iti eko ca so puggalo cāti ekapuggalo. Kenaṭṭhena ekapuggalo? Asadisaṭṭhena guṇavisiṭṭhaṭṭhena",
  "atk-s0401a12:17_1": "asamasamaṭṭhenāti. So hi dasannaṁ pāramīnaṁ paṭipāṭiyā āvajjanaṁ ādiṁ katvā bodhisambhāraguṇehi",
  "atk-s0401a12:17_2": "ceva buddhaguṇehi ca sesamahājanena asadisoti asadisaṭṭhenapi ekapuggalo. Ye cassa",
  "atk-s0401a12:17_3": "te guṇā, te sesasattānaṁ guṇehi visiṭṭhāti guṇavisiṭṭhaṭṭhenapi ekapuggalo. Purimakā",
  "atk-s0401a12:17_4": "sammāsambuddhā sabbasattehi asamā, tehi saddhiṁ ayameva eko rūpakāyaguṇehi ceva nāmakāyaguṇehi",
  "atk-s0401a12:17_5": "ca samoti asamasamaṭṭhenapi ekapuggalo.",
  "atk-s0401a12:18_0": "Loketi tayo lokā – sattaloko, okāsaloko, saṅkhāralokoti. Tesaṁ vitthārakathā visuddhimagge",
  "atk-s0401a12:18_1": "vuttā. Tesu idha sattaloko adhippeto. Sattaloke uppajjamānopi cesa na devaloke, na",
  "atk-s0401a12:18_2": "brahmaloke, manussalokeyeva uppajjati. Manussalokepi na aññasmiṁ cakkavāḷe, imasmiṁyeva",
  "atk-s0401a12:18_3": "cakkavāḷe uppajjati. Tatrāpi na sabbaṭṭhānesu.",
  "atk-s0401a12:19_0": "“Puratthimāya disāya gajaṅgalaṁ nāma nigamo, tassa parena mahāsālā, tato parā paccantimā",
  "atk-s0401a12:19_1": "janapadā, orato majjhe. Puratthimadakkhiṇāya disāya sallavatī nāma nadī, tato parā",
  "atk-s0401a12:19_2": "paccantimā janapadā, orato majjhe. Dakkhiṇāya disāya setakaṇṇikaṁ nāma nigamo, tato",
  "atk-s0401a12:19_3": "parā paccantimā janapadā, orato majjhe. Pacchimāya disāya thūṇaṁ nāma brāhmaṇagāmo,",
  "atk-s0401a12:19_4": "tato parā paccantimā janapadā, orato majjhe. Uttarāya disāya usīraddhajo nāma pabbato,",
  "atk-s0401a12:19_5": "tato parā paccantimā janapadā, orato majjhe”ti evaṁ paricchinne āyāmato tiyojanasate",
  "atk-s0401a12:19_6": "vitthārato aḍḍhateyyayojanasate parikkhepato navayojanasate majjhimadese uppajjati.",
  "atk-s0401a12:19_7": "Na kevalañca tathāgatova, paccekabuddhā aggasāvakā asīti mahātherā buddhamātā buddhapitā",
  "atk-s0401a12:19_8": "cakkavattī rājā aññe ca sārappattā brāhmaṇagahapatikā ettheva uppajjanti.",
  "atk-s0401a12:20_0": "Uppajjamāno uppajjatīti idaṁ pana ubhayampi vippakatavacanameva. Uppajjamāno bahujanahitāya",
  "atk-s0401a12:20_1": "uppajjati, na aññena kāraṇenāti evaṁ panettha attho veditabbo. Evarūpañcettha lakkhaṇaṁ",
  "atk-s0401a12:20_2": "na sakkā etaṁ aññena saddalakkhaṇena paṭibāhituṁ.",
  "atk-s0401a12:21_0": "Apica uppajjamāno nāma, uppajjati nāma, uppanno nāmāti ayamettha bhedo veditabbo.",
  "atk-s0401a12:21_1": "Esa hi dīpaṅkarapādamūlato paṭṭhāya laddhabyākaraṇo buddhakārake dhamme pariyesanto",
  "atk-s0401a12:21_2": "dasa pāramiyo disvā “ime dhammā mayā pūretabbā”ti katasanniṭṭhāno dānapāramiṁ pūrentopi",
  "atk-s0401a12:21_3": "uppajjamāno nāma. Sīlapāramī…pe… upekkhāpāramīti imā dasa pāramiyo pūrentopi, dasa",
  "atk-s0401a12:21_4": "upapāramiyo pūrentopi uppajjamāno nāma. Dasa paramatthapāramiyo pūrentopi uppajjamānova",
  "atk-s0401a12:21_5": "nāma. Pañca mahāpariccāge pariccajantopi uppajjamāno nāma. Attatthacariyaṁ ñātatthacariyaṁ",
  "atk-s0401a12:21_6": "lokatthacariyaṁ pūrayamānopi uppajjamāno nāma. Kappasatasahassādhikāni cattāri asaṅkhyeyyāni",
  "atk-s0401a12:21_7": "buddhakārake dhamme matthakaṁ pāpentopi uppajjamāno nāma. Vessantarattabhāvaṁ pahāya",
  "atk-s0401a12:21_8": "tusitapure paṭisandhiṁ gahetvā saṭṭhivassasatasahassādhikā sattapaṇṇāsavassakoṭiyo",
  "atk-s0401a12:21_9": "tiṭṭhantopi uppajjamāno nāma. Devatāhi yācito pañcamahāvilokitaṁ viloketvā mahāmāyādeviyā",
  "atk-s0401a12:21_10": "kucchimhi paṭisandhiṁ gaṇhantopi, anūnādhike dasa māse gabbhavāsaṁ vasantopi uppajjamāno",
  "atk-s0401a12:21_11": "nāma. Ekūnatiṁsa vassāni agāramajjhe tiṭṭhantopi uppajjamāno nāma. Kāmesu ādīnavaṁ",
  "atk-s0401a12:21_12": "nekkhamme ca ānisaṁsaṁ disvā rāhulabhaddassa jātadivase channasahāyo kaṇḍakaṁ vāhanavaraṁ",
  "atk-s0401a12:21_13": "āruyha nikkhamantopi uppajjamānova nāma. Tīṇi rajjāni atikkamantopi anomānadītīre",
  "atk-s0401a12:21_14": "pabbajantopi uppajjamāno nāma. Chabbassāni mahāpadhānaṁ karontopi uppajjamāno nāma.",
  "atk-s0401a12:21_15": "Paripakkagate ñāṇe oḷārikāhāraṁ āharantopi uppajjamānova nāma. Sāyanhasamaye visākhapuṇṇamāya",
  "atk-s0401a12:21_16": "mahābodhimaṇḍaṁ āruyha mārabalaṁ vidhametvā paṭhamayāme pubbenivāsaṁ anussaritvā",
  "atk-s0401a12:21_17": "majjhimayāme dibbacakkhuṁ parisodhetvā pacchimayāmasamanantare dvādasaṅgaṁ paṭiccasamuppādaṁ",
  "atk-s0401a12:21_18": "anulomapaṭilomato sammasitvā sotāpattimaggaṁ paṭivijjhantopi uppajjamānova nāma.",
  "atk-s0401a12:21_19": "Sotāpattiphalakkhaṇepi sakadāgāmimaggakkhaṇepi sakadāgāmiphalakkhaṇepi anāgāmimaggakkhaṇepi",
  "atk-s0401a12:21_20": "anāgāmiphalakkhaṇepi uppajjamānova nāma. Arahattamaggakkhaṇe pana uppajjati nāma.",
  "atk-s0401a12:21_21": "Arahattaphalakkhaṇe uppanno nāma. Buddhānaṁ hi sāvakānaṁ viya na paṭipāṭiyā iddhividhañāṇādīni",
  "atk-s0401a12:21_22": "uppajjanti, saheva pana arahattamaggena sakalopi sabbaññutaññāṇādi guṇarāsi āgatova",
  "atk-s0401a12:21_23": "nāma hoti. Tasmā te nipphattasabbakiccattā arahattaphalakkhaṇe uppannā nāma honti.",
  "atk-s0401a12:21_24": "Imasmimpi sutte arahattaphalakkhaṇaṁyeva sandhāya “uppajjatī”ti veditabbo, uppanno",
  "atk-s0401a12:21_25": "hotīti ayañhettha attho.",
  "atk-s0401a12:22_0": "Bahujanahitāyāti mahājanassa hitatthāya uppajjati. Bahujanasukhāyāti mahājanassa",
  "atk-s0401a12:22_1": "sukhatthāya uppajjati. Lokānukampāyāti sattalokassa anukampaṁ paṭicca uppajjati.",
  "atk-s0401a12:22_2": "Katarasattalokassāti? Yo tathāgatassa dhammadesanaṁ sutvā amatapānaṁ pivitvā dhammaṁ",
  "atk-s0401a12:22_3": "paṭivijjhi, tassa. Bhagavatā hi mahābodhimaṇḍe sattasattāhaṁ vītināmetvā bodhimaṇḍā",
  "atk-s0401a12:22_4": "isipatanaṁ āgamma “dveme, bhikkhave, antā pabbajitena na sevitabbā”ti dhammacakkappavattanasutte",
  "atk-s0401a12:22_5": "desite āyasmatā aññāsikoṇḍaññattherena saddhiṁ aṭṭhārasakoṭisaṅkhā brahmāno amatapānaṁ",
  "atk-s0401a12:22_6": "piviṁsu, etassa sattalokassa anukampāya uppanno. Pañcamadivase anattalakkhaṇasuttantapariyosāne",
  "atk-s0401a12:22_7": "pañcavaggiyā therā arahatte patiṭṭhahiṁsu, etassapi sattalokassa anukampāya uppanno.",
  "atk-s0401a12:22_8": "Tato yasadārakappamukhe pañcapaṇṇāsa purise arahatte patiṭṭhāpesi, tato kappāsikavanasaṇḍe",
  "atk-s0401a12:22_9": "tiṁsa bhaddavaggiye tayo magge ca tīṇi phalāni ca sampāpesi, etassapi sattalokassa",
  "atk-s0401a12:22_10": "anukampāya uppanno. Gayāsīse ādittapariyāyasuttapariyosāne jaṭilasahassaṁ arahatte",
  "atk-s0401a12:22_11": "patiṭṭhāpesi, tālaṭṭhivane bimbisārappamukhā ekādasa nahutā brāhmaṇagahapatikā satthu",
  "atk-s0401a12:22_12": "dhammadesanaṁ sutvā sotāpattiphale patiṭṭhahiṁsu, ekaṁ nahutaṁ saraṇesu patiṭṭhitaṁ.",
  "atk-s0401a12:22_13": "Tirokuṭṭaanumodanāvasāne caturāsītiyā pāṇasahassehi amatapānaṁ pītaṁ. Sumanamālākārasamāgame",
  "atk-s0401a12:22_14": "caturāsītiyā ca. Dhanapālakasamāgame dasahi pāṇasahassehi, khadiraṅgārajātakasamāgame",
  "atk-s0401a12:22_15": "caturāsītiyā pāṇasahassehi, jambukaājīvakasamāgame caturāsītiyā ca. Ānandaseṭṭhisamāgame",
  "atk-s0401a12:22_16": "caturāsītiyā ca pāṇasahassehi amatapānaṁ pītaṁ. Pāsāṇakacetiye pārāyanasuttantakathādivase",
  "atk-s0401a12:22_17": "cuddasa koṭiyo amatapānaṁ piviṁsu. Yamakapāṭihāriyadivase vīsati pāṇakoṭiyo, tāvatiṁsabhavane",
  "atk-s0401a12:22_18": "paṇḍukambalasilāya nisīditvā mātaraṁ kāyasakkhiṁ katvā sattappakaraṇaṁ abhidhammaṁ",
  "atk-s0401a12:22_19": "desentassa asīti pāṇakoṭiyo, devorohane tiṁsa pāṇakoṭiyo, sakkapañhasuttante asīti",
  "atk-s0401a12:22_20": "devatāsahassāni amatapānaṁ piviṁsu. Mahāsamayasuttante maṅgalasuttante cūḷarāhulovāde",
  "atk-s0401a12:22_21": "samacittapaṭipadāyāti imesu catūsu ṭhānesu abhisamayaṁ pattasattānaṁ paricchedo natthi.",
  "atk-s0401a12:22_22": "Etassapi sattalokassa anukampāya uppannoti. Yāvajjadivasā ito paraṁ anāgate ca sāsanaṁ",
  "atk-s0401a12:22_23": "nissāya saggamokkhamagge patiṭṭhahantānaṁ vasenāpi ayamattho veditabbo.",
  "atk-s0401a12:23_0": "Devamanussānanti na kevalaṁ devamanussānaṁyeva, avasesānaṁ nāgasupaṇṇādīnampi atthāya",
  "atk-s0401a12:23_1": "hitāya sukhāyeva uppanno. Sahetukapaṭisandhike pana maggaphalasacchikiriyāya bhabbe",
  "atk-s0401a12:23_2": "puggale dassetuṁ etaṁ vuttaṁ. Tasmā etesampi atthāya hitāya sukhāyeva uppannoti veditabbo.",
  "atk-s0401a12:24": "Katamo ekapuggaloti ayaṁ pucchā. Pucchā ca nāmesā pañcavidhā hoti – adiṭṭhajotanā pucchā, diṭṭhasaṁsandanā pucchā, vimaticchedanā pucchā, anumatipucchā, kathetukamyatāpucchāti.",
  "atk-s0401a12:25_0": "Tāsaṁ idaṁ nānattaṁ – katamā adiṭṭhajotanā pucchā? Pakatiyā lakkhaṇaṁ aññātaṁ hoti",
  "atk-s0401a12:25_1": "adiṭṭhaṁ atulitaṁ atīritaṁ avibhūtaṁ abhāvitaṁ. Tassa ñāṇāya dassanāya tulanāya tīraṇāya",
  "atk-s0401a12:25_2": "vibhūtatthāya vibhāvanatthāya pañhaṁ pucchati, ayaṁ adiṭṭhajotanā pucchā.",
  "atk-s0401a12:26_0": "Katamā diṭṭhasaṁsandanā pucchā? Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ",
  "atk-s0401a12:26_1": "vibhūtaṁ vibhāvitaṁ. So aññehi paṇḍitehi saddhiṁ saṁsandanatthāya pañhaṁ pucchati,",
  "atk-s0401a12:26_2": "ayaṁ diṭṭhasaṁsandanā pucchā.",
  "atk-s0401a12:27_0": "Katamā vimaticchedanā pucchā? Pakatiyā saṁsayapakkhanto hoti vimatipakkhanto dveḷhakajāto",
  "atk-s0401a12:27_1": "“evaṁ nu kho, na nu kho, kiṁ nu kho, kathaṁ nu kho”ti. So vimaticchedanatthāya pañhaṁ",
  "atk-s0401a12:27_2": "pucchati, ayaṁ vimaticchedanā pucchā.",
  "atk-s0401a12:28_0": "Katamā anumatipucchā? Bhagavā hi bhikkhūnaṁ anumatiyā pañhaṁ pucchati – “taṁ kiṁ",
  "atk-s0401a12:28_1": "maññatha, bhikkhave, rūpaṁ niccaṁ vā aniccaṁ vā”ti? “Aniccaṁ, bhante”. “Yaṁ panāniccaṁ,",
  "atk-s0401a12:28_2": "dukkhaṁ vā taṁ sukhaṁ vā”ti? “Dukkhaṁ, bhante”. “Yaṁ panāniccaṁ dukkhaṁ vipariṇāmadhammaṁ,",
  "atk-s0401a12:28_3": "kallaṁ nu kho taṁ samanupassituṁ etaṁ mama, esohamasmi, eso me attā”ti? “No hetaṁ,",
  "atk-s0401a12:28_4": "bhante”ti, ayaṁ anumatipucchā.",
  "atk-s0401a12:29": "Katamā kathetukamyatāpucchā? Bhagavā bhikkhūnaṁ kathetukamyatāya pañhaṁ pucchati – “cattārome, bhikkhave, satipaṭṭhānā. Katame cattāro”ti? Ayaṁ kathetukamyatāpucchāti.",
  "atk-s0401a12:30_0": "Tattha buddhānaṁ purimā tisso pucchā natthi. Kasmā? Buddhānaṁ hi tīsu addhāsu kiñci",
  "atk-s0401a12:30_1": "saṅkhataṁ addhāvimuttaṁ vā asaṅkhataṁ adiṭṭhaṁ ajānitaṁ atulitaṁ atīritaṁ avibhūtaṁ",
  "atk-s0401a12:30_2": "avibhāvitaṁ nāma natthi, tasmā tesaṁ adiṭṭhajotanāpucchā natthi. Yaṁ pana bhagavatā",
  "atk-s0401a12:30_3": "attano ñāṇena paṭividdhaṁ, tassa aññena samaṇena vā brāhmaṇena vā devena vā mārena",
  "atk-s0401a12:30_4": "vā brahmunā vā saddhiṁ saṁsandanakiccaṁ natthi. Tenassa diṭṭhasaṁsandanāpucchā natthi.",
  "atk-s0401a12:30_5": "Yasmā panesa akathaṁkathī tiṇṇavicikiccho sabbadhammesu vihatasaṁsayo, tenassa vimaticchedanāpucchā",
  "atk-s0401a12:30_6": "natthi. Itarā pana dve pucchā bhagavato atthi, tāsu ayaṁ kathetukamyatāpucchāti veditabbā.",
  "atk-s0401a12:31_0": "Idāni tāya pucchāya puṭṭhaṁ ekapuggalaṁ vibhāvento tathāgato arahaṁ sammāsambuddhoti",
  "atk-s0401a12:31_1": "āha. Tattha tathāgatoti aṭṭhahi kāraṇehi bhagavā tathāgato – tathā āgatoti tathāgato,",
  "atk-s0401a12:31_2": "tathā gatoti tathāgato, tathalakkhaṇaṁ āgatoti tathāgato, tathadhamme yāthāvato abhisambuddhoti",
  "atk-s0401a12:31_3": "tathāgato, tathadassitāya tathāgato, tathavāditāya tathāgato, tathākāritāya tathāgato,",
  "atk-s0401a12:31_4": "abhibhavanaṭṭhena tathāgatoti.",
  "atk-s0401a12:32_0": "Kathaṁ bhagavā tathā āgatoti tathāgato? Yathā sabbalokahitāya ussukkamāpannā purimakā",
  "atk-s0401a12:32_1": "sammāsambuddhā āgatā, yathā vipassī bhagavā āgato, yathā sikhī bhagavā, yathā vessabhū",
  "atk-s0401a12:32_2": "bhagavā, yathā kakusandho bhagavā, yathā koṇāgamano bhagavā, yathā kassapo bhagavā",
  "atk-s0401a12:32_3": "āgatoti. Kiṁ vuttaṁ hoti? Yena abhinīhārena ete bhagavanto āgatā, teneva amhākampi",
  "atk-s0401a12:32_4": "bhagavā āgato. Atha vā yathā vipassī bhagavā…pe… yathā kassapo bhagavā dānapāramiṁ",
  "atk-s0401a12:32_5": "pūretvā, sīlanekkhammapaññāvīriyakhantisaccādhiṭṭhānamettāupekkhāpāramiṁ pūretvā",
  "atk-s0401a12:32_6": "imā dasa pāramiyo, dasa upapāramiyo, dasa paramatthapāramiyoti samatiṁsa pāramiyo",
  "atk-s0401a12:32_7": "pūretvā, aṅgapariccāgaṁ nayanadhanarajjaputtadārapariccāganti ime pañca mahāpariccāge",
  "atk-s0401a12:32_8": "pariccajitvā, pubbayogapubbacariyadhammakkhānañātatthacariyādayo pūretvā buddhicariyāya",
  "atk-s0401a12:32_9": "koṭiṁ patvā āgato, tathā amhākampi bhagavā āgato. Yathā ca vipassī bhagavā …pe… kassapo",
  "atk-s0401a12:32_10": "bhagavā cattāro satipaṭṭhāne cattāro sammappadhāne cattāro iddhipāde pañcindriyāni",
  "atk-s0401a12:32_11": "pañca balāni satta bojjhaṅge ariyaṁ aṭṭhaṅgikaṁ maggaṁ bhāvetvā brūhetvā āgato, tathā",
  "atk-s0401a12:32_12": "amhākampi bhagavā āgatoti tathāgato.",
  "atk-s0401a12:33": "“Yatheva lokamhi vipassiādayo,",
  "atk-s0401a12:34": "Sabbaññubhāvaṁ munayo idhāgatā;",
  "atk-s0401a12:35": "Tathā ayaṁ sakyamunīpi āgato,",
  "atk-s0401a12:36": "Tathāgato vuccati tena cakkhumā”ti.",
  "atk-s0401a12:37": "Evaṁ tathā āgatoti tathāgato.",
  "atk-s0401a12:38_0": "Kathaṁ tathā gatoti tathāgato? Yathā sampatijāto vipassī bhagavā gato…pe… kassapo",
  "atk-s0401a12:38_1": "bhagavā gato. Kathañca so gatoti? So hi sampatijātova samehi pādehi pathaviyaṁ patiṭṭhāya",
  "atk-s0401a12:38_2": "uttarābhimukho sattapadavītihārena gato. Yathāha – “sampatijāto, ānanda, bodhisatto",
  "atk-s0401a12:38_3": "samehi pādehi pathaviyaṁ patiṭṭhahitvā uttarābhimukho sattapadavītihārena gacchati",
  "atk-s0401a12:38_4": "setamhi chatte anudhāriyamāne, sabbā ca disā anuviloketi, āsabhiñca vācaṁ bhāsati",
  "atk-s0401a12:38_5": "‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti,",
  "atk-s0401a12:38_6": "natthi dāni punabbhavo”’ti. Tañcassa gamanaṁ tathaṁ ahosi avitathaṁ anekesaṁ visesādhigamānaṁ",
  "atk-s0401a12:38_7": "pubbanimittabhāvena. Yañhi so sampatijātova samehi pādehi patiṭṭhahi, idamassa caturiddhipādapaṭilābhassa",
  "atk-s0401a12:38_8": "pubbanimittaṁ, uttarābhimukhabhāvo pana sabbalokuttarabhāvassa pubbanimittaṁ, sattapadavītihāro",
  "atk-s0401a12:38_9": "sattabojjhaṅgaratanapaṭilābhassa, “suvaṇṇadaṇḍā vītipatanti cāmarā”ti ettha vuttacāmarukkhepo",
  "atk-s0401a12:38_10": "pana sabbatitthiyanimmathanassa pubbanimittaṁ, setacchattadhāraṇaṁ arahattaphalavimuttivaravimalasetacchattapaṭilābhassa",
  "atk-s0401a12:38_11": "pubbanimittaṁ, sabbadisānuvilokanaṁ sabbaññutānāvaraṇañāṇapaṭilābhassa pubbanimittaṁ,",
  "atk-s0401a12:38_12": "āsabhivācābhāsanaṁ appaṭivattiyavaradhammacakkappavattanassa pubbanimittaṁ. Tathā",
  "atk-s0401a12:38_13": "ayaṁ bhagavāpi gato. Tañcassa gamanaṁ kathaṁ ahosi avitathaṁ tesaṁyeva visesādhigamānaṁ",
  "atk-s0401a12:38_14": "pubbanimittabhāvena. Tenāhu porāṇā –",
  "atk-s0401a12:39": "“Muhuttajātova gavampatī yathā,",
  "atk-s0401a12:40": "Samehi pādehi phusī vasundharaṁ;",
  "atk-s0401a12:41": "So vikkamī satta padāni gotamo,",
  "atk-s0401a12:42": "Setañca chattaṁ anudhārayuṁ marū.",
  "atk-s0401a12:43": "“Gantvāna so satta padāni gotamo,",
  "atk-s0401a12:44": "Disā vilokesi samā samantato;",
  "atk-s0401a12:45": "Aṭṭhaṅgupetaṁ giramabbhudīrayi,",
  "atk-s0401a12:46": "Sīho yathā pabbatamuddhaniṭṭhito”ti.",
  "atk-s0401a12:47": "Evaṁ tathā gatoti tathāgato.",
  "atk-s0401a12:48_0": "Atha vā yathā vipassī bhagavā…pe… yathā kassapo bhagavā, ayampi bhagavā tatheva nekkhammena",
  "atk-s0401a12:48_1": "kāmacchandaṁ pahāya gato, abyāpādena byāpādaṁ, ālokasaññāya thinamiddhaṁ, avikkhepena",
  "atk-s0401a12:48_2": "uddhaccakukkuccaṁ, dhammavavatthānena vicikicchaṁ pahāya gato, ñāṇena avijjaṁ padāletvā",
  "atk-s0401a12:48_3": "gato, pāmojjena aratiṁ vinodetvā, paṭhamajjhānena nīvaraṇakavāṭaṁ ugghāṭetvā, dutiyajjhānena",
  "atk-s0401a12:48_4": "vitakkavicāraṁ vūpasametvā, tatiyajjhānena pītiṁ virājetvā, catutthajjhānena sukhadukkhaṁ",
  "atk-s0401a12:48_5": "pahāya, ākāsānañcāyatanasamāpattiyā rūpasaññāpaṭighasaññānānattasaññāyo samatikkamitvā,",
  "atk-s0401a12:48_6": "viññāṇañcāyatanasamāpattiyā ākāsānañcāyatanasaññaṁ, ākiñcaññāyatanasamāpattiyā viññāṇañcāyatanasaññaṁ,",
  "atk-s0401a12:48_7": "nevasaññānāsaññāyatanasamāpattiyā ākiñcaññāyatanasaññaṁ samatikkamitvā gato.",
  "atk-s0401a12:49_0": "Aniccānupassanāya niccasaññaṁ pahāya, dukkhānupassanāya sukhasaññaṁ, anattānupassanāya",
  "atk-s0401a12:49_1": "attasaññaṁ, nibbidānupassanāya nandiṁ, virāgānupassanāya rāgaṁ, nirodhānupassanāya",
  "atk-s0401a12:49_2": "samudayaṁ, paṭinissaggānupassanāya ādānaṁ, khayānupassanāya ghanasaññaṁ, vayānupassanāya",
  "atk-s0401a12:49_3": "āyūhanaṁ, vipariṇāmānupassanāya dhuvasaññaṁ, animittānupassanāya nimittasaññaṁ, appaṇihitānupassanāya",
  "atk-s0401a12:49_4": "paṇidhiṁ, suññatānupassanāya abhinivesaṁ, adhipaññādhammavipassanāya sārādānābhinivesaṁ,",
  "atk-s0401a12:49_5": "yathābhūtañāṇadassanena sammohābhinivesaṁ, ādīnavānupassanāya ālayābhinivesaṁ, paṭisaṅkhānupassanāya",
  "atk-s0401a12:49_6": "appaṭisaṅkhaṁ, vivaṭṭānupassanāya saṁyogābhinivesaṁ, sotāpattimaggena diṭṭhekaṭṭhe",
  "atk-s0401a12:49_7": "kilese bhañjitvā, sakadāgāmimaggena oḷārike kilese pahāya, anāgāmimaggena aṇusahagate",
  "atk-s0401a12:49_8": "kilese samugghātetvā, arahattamaggena sabbakilese samucchinditvā gato. Evampi tathā gatoti tathāgato.",
  "atk-s0401a12:50_0": "Kathaṁ tathalakkhaṇaṁ āgatoti tathāgato? Pathavīdhātuyā kakkhaḷattalakkhaṇaṁ tathaṁ",
  "atk-s0401a12:50_1": "avitathaṁ, āpodhātuyā paggharaṇalakkhaṇaṁ, tejodhātuyā uṇhattalakkhaṇaṁ, vāyodhātuyā",
  "atk-s0401a12:50_2": "vitthambhanalakkhaṇaṁ, ākāsadhātuyā asamphuṭṭhalakkhaṇaṁ, viññāṇadhātuyā vijānanalakkhaṇaṁ.",
  "atk-s0401a12:51": "Rūpassa ruppanalakkhaṇaṁ, vedanāya vedayitalakkhaṇaṁ, saññāya sañjānanalakkhaṇaṁ, saṅkhārānaṁ abhisaṅkharaṇalakkhaṇaṁ, viññāṇassa vijānanalakkhaṇaṁ.",
  "atk-s0401a12:52": "Vitakkassa abhiniropanalakkhaṇaṁ, vicārassa anumajjanalakkhaṇaṁ, pītiyā pharaṇalakkhaṇaṁ, sukhassa sātalakkhaṇaṁ, cittekaggatāya avikkhepalakkhaṇaṁ, phassassa phusanalakkhaṇaṁ.",
  "atk-s0401a12:53": "Saddhindriyassa adhimokkhalakkhaṇaṁ, vīriyindriyassa paggahalakkhaṇaṁ, satindriyassa upaṭṭhānalakkhaṇaṁ, samādhindriyassa avikkhepalakkhaṇaṁ, paññindriyassa pajānanalakkhaṇaṁ.",
  "atk-s0401a12:54": "Saddhābalassa assaddhiye akampiyalakkhaṇaṁ, vīriyabalassa kosajje, satibalassa muṭṭhassacce, samādhibalassa uddhacce, paññābalassa avijjāya akampiyalakkhaṇaṁ.",
  "atk-s0401a12:55_0": "Satisambojjhaṅgassa upaṭṭhānalakkhaṇaṁ, dhammavicayasambojjhaṅgassa pavicayalakkhaṇaṁ,",
  "atk-s0401a12:55_1": "vīriyasambojjhaṅgassa paggahalakkhaṇaṁ, pītisambojjhaṅgassa pharaṇalakkhaṇaṁ, passaddhisambojjhaṅgassa",
  "atk-s0401a12:55_2": "vūpasamalakkhaṇaṁ, samādhisambojjhaṅgassa avikkhepalakkhaṇaṁ, upekkhāsambojjhaṅgassa",
  "atk-s0401a12:55_3": "paṭisaṅkhānalakkhaṇaṁ.",
  "atk-s0401a12:56_0": "Sammādiṭṭhiyā dassanalakkhaṇaṁ, sammāsaṅkappassa abhiniropanalakkhaṇaṁ, sammāvācāya",
  "atk-s0401a12:56_1": "pariggahalakkhaṇaṁ, sammākammantassa samuṭṭhānalakkhaṇaṁ, sammāājīvassa vodānalakkhaṇaṁ,",
  "atk-s0401a12:56_2": "sammāvāyāmassa paggahalakkhaṇaṁ, sammāsatiyā upaṭṭhānalakkhaṇaṁ, sammāsamādhissa avikkhepalakkhaṇaṁ.",
  "atk-s0401a12:57_0": "Avijjāya aññāṇalakkhaṇaṁ, saṅkhārānaṁ cetanālakkhaṇaṁ, viññāṇassa vijānanalakkhaṇaṁ,",
  "atk-s0401a12:57_1": "nāmassa namanalakkhaṇaṁ, rūpassa ruppanalakkhaṇaṁ, saḷāyatanassa āyatanalakkhaṇaṁ,",
  "atk-s0401a12:57_2": "phassassa phusanalakkhaṇaṁ, vedanāya vedayitalakkhaṇaṁ, taṇhāya hetulakkhaṇaṁ, upādānassa",
  "atk-s0401a12:57_3": "gahaṇalakkhaṇaṁ, bhavassa āyūhanalakkhaṇaṁ, jātiyā nibbattilakkhaṇaṁ, jarāya jīraṇalakkhaṇaṁ,",
  "atk-s0401a12:57_4": "maraṇassa cutilakkhaṇaṁ.",
  "atk-s0401a12:58_0": "Dhātūnaṁ suññatālakkhaṇaṁ, āyatanānaṁ āyatanalakkhaṇaṁ, satipaṭṭhānānaṁ upaṭṭhānalakkhaṇaṁ,",
  "atk-s0401a12:58_1": "sammappadhānānaṁ padahanalakkhaṇaṁ, iddhipādānaṁ ijjhanalakkhaṇaṁ, indriyānaṁ adhipatilakkhaṇaṁ,",
  "atk-s0401a12:58_2": "balānaṁ akampiyalakkhaṇaṁ, bojjhaṅgānaṁ niyyānalakkhaṇaṁ, maggassa hetulakkhaṇaṁ.",
  "atk-s0401a12:59": "Saccānaṁ tathalakkhaṇaṁ, samathassa avikkhepalakkhaṇaṁ, vipassanāya anupassanālakkhaṇaṁ, samathavipassanānaṁ ekarasalakkhaṇaṁ, yuganaddhānaṁ anativattanalakkhaṇaṁ.",
  "atk-s0401a12:60": "Sīlavisuddhiyā saṁvaraṇalakkhaṇaṁ, cittavisuddhiyā avikkhepalakkhaṇaṁ, diṭṭhivisuddhiyā dassanalakkhaṇaṁ.",
  "atk-s0401a12:61": "Khaye ñāṇassa samucchedalakkhaṇaṁ, anuppāde ñāṇassa passaddhilakkhaṇaṁ.",
  "atk-s0401a12:62_0": "Chandassa mūlalakkhaṇaṁ, manasikārassa samuṭṭhānalakkhaṇaṁ, phassassa samodhānalakkhaṇaṁ,",
  "atk-s0401a12:62_1": "vedanāya samosaraṇalakkhaṇaṁ, samādhissa pamukhalakkhaṇaṁ, satiyā ādhipateyyalakkhaṇaṁ,",
  "atk-s0401a12:62_2": "paññāya tatuttariyalakkhaṇaṁ, vimuttiyā sāralakkhaṇaṁ, amatogadhassa nibbānassa pariyosānalakkhaṇaṁ",
  "atk-s0401a12:62_3": "tathaṁ avitathaṁ. Evaṁ tathalakkhaṇaṁ ñāṇagatiyā āgato avirajjhitvā patto anuppattoti",
  "atk-s0401a12:62_4": "tathāgato. Evaṁ tathalakkhaṇaṁ āgatoti tathāgato.",
  "atk-s0401a12:63_0": "Kathaṁ tathadhamme yāthāvato abhisambuddhoti tathāgato? Tathadhammā nāma cattāri",
  "atk-s0401a12:63_1": "ariyasaccāni. Yathāha – “cattārimāni, bhikkhave, tathāni avitathāni anaññathāni.",
  "atk-s0401a12:63_2": "Katamāni cattāri? ‘Idaṁ dukkha’nti, bhikkhave, tathametaṁ avitathametaṁ anaññathameta”nti",
  "atk-s0401a12:63_3": "vitthāro. Tāni ca bhagavā abhisambuddho, tasmā tathānaṁ abhisambuddhattā tathāgatoti",
  "atk-s0401a12:63_4": "vuccati. Abhisambodhattho hi ettha gatasaddo.",
  "atk-s0401a12:64_0": "Apica jarāmaraṇassa jātipaccayasambhūtasamudāgataṭṭho tatho avitatho anaññatho…pe…",
  "atk-s0401a12:64_1": "saṅkhārānaṁ avijjāpaccayasambhūtasamudāgataṭṭho tatho avitatho anaññatho. Tathā avijjāya",
  "atk-s0401a12:64_2": "saṅkhārānaṁ paccayaṭṭho, saṅkhārānaṁ viññāṇassa paccayaṭṭho…pe… jātiyā jarāmaraṇassa",
  "atk-s0401a12:64_3": "paccayaṭṭho tatho avitatho anaññatho. Taṁ sabbaṁ bhagavā abhisambuddho. Tasmāpi tathānaṁ",
  "atk-s0401a12:64_4": "dhammānaṁ abhisambuddhattā tathāgatoti vuccati. Evaṁ tathadhamme yāthāvato abhisambuddhoti tathāgato.",
  "atk-s0401a12:65_0": "Kathaṁ tathadassitāya tathāgato? Bhagavā yaṁ sadevake loke…pe… sadevamanussāya aparimāṇāsu",
  "atk-s0401a12:65_1": "lokadhātūsu aparimāṇānaṁ sattānaṁ cakkhudvāre āpāthaṁ āgacchantaṁ rūpārammaṇaṁ nāma",
  "atk-s0401a12:65_2": "atthi, taṁ sabbākārato jānāti passati. Evaṁ jānatā passatā ca tena taṁ iṭṭhāniṭṭhādivasena",
  "atk-s0401a12:65_3": "vā diṭṭhasutamutaviññātesu labbhamānakapadavasena vā “katamaṁ taṁ rūpaṁ rūpāyatanaṁ?",
  "atk-s0401a12:65_4": "Yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ",
  "atk-s0401a12:65_5": "pītaka”ntiādinā nayena anekehi nāmehi terasahi vārehi dvepaññāsāya nayehi vibhajjamānaṁ",
  "atk-s0401a12:65_6": "tathameva hoti, vitathaṁ natthi. Esa nayo sotadvārādīsupi āpāthamāgacchantesu saddādīsu.",
  "atk-s0401a12:65_7": "Vuttañhetaṁ bhagavatā – “yaṁ, bhikkhave, sadevakassa lokassa…pe… sadevamanussāya",
  "atk-s0401a12:65_8": "diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ jānāmi,",
  "atk-s0401a12:65_9": "tamahaṁ abbhaññāsiṁ, taṁ tathāgatassa viditaṁ, taṁ tathāgato na upaṭṭhāsī”ti. Evaṁ",
  "atk-s0401a12:65_10": "tathadassitāya tathāgato. Tattha tathadassīatthe tathāgatoti padasambhavo veditabbo.",
  "atk-s0401a12:66_0": "Kathaṁ tathavāditāya tathāgato? Yaṁ rattiṁ bhagavā bodhimaṇḍe aparājitapallaṅke nisinno",
  "atk-s0401a12:66_1": "tiṇṇaṁ mārānaṁ matthakaṁ madditvā anuttaraṁ sammāsambodhiṁ abhisambuddho, yañca rattiṁ",
  "atk-s0401a12:66_2": "yamakasālānaṁ antare anupādisesāya nibbānadhātuyā parinibbāyi, etthantare pañcacattālīsavassaparimāṇe",
  "atk-s0401a12:66_3": "kāle paṭhamabodhiyāpi majjhimabodhiyāpi pacchimabodhiyāpi yaṁ bhagavatā bhāsitaṁ",
  "atk-s0401a12:66_4": "suttaṁ geyyaṁ…pe… vedallaṁ, sabbaṁ taṁ atthato ca byañjanato ca anupavajjaṁ anūnaṁ",
  "atk-s0401a12:66_5": "anadhikaṁ sabbākāraparipuṇṇaṁ rāgamadanimmadanaṁ dosamohamadanimmadanaṁ, natthi tattha",
  "atk-s0401a12:66_6": "vālaggamattampi avakkhalitaṁ, sabbaṁ taṁ ekamuddikāya lañchitaṁ viya ekanāḷikāya",
  "atk-s0401a12:66_7": "mitaṁ viya ekatulāya tulitaṁ viya ca tathameva hoti avitathaṁ. Tenāha – “yañca, cunda,",
  "atk-s0401a12:66_8": "rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya",
  "atk-s0401a12:66_9": "nibbānadhātuyā parinibbāyati, yaṁ etasmiṁ antare bhāsati lapati niddisati, sabbaṁ",
  "atk-s0401a12:66_10": "taṁ tatheva hoti no aññathā. Tasmā tathāgatoti vuccatī”ti. Gadattho hi ettha gatasaddo.",
  "atk-s0401a12:66_11": "Evaṁ tathavāditāya tathāgato.",
  "atk-s0401a12:67": "Apica āgadanaṁ āgado, vacananti attho. Tatho aviparīto āgado assāti dakārassa takāraṁ katvā tathāgatoti evampetasmiṁ atthe padasiddhi veditabbā.",
  "atk-s0401a12:68_0": "Kathaṁ tathākāritāya tathāgato? Bhagavato hi vācāya kāyo anulometi kāyassapi vācā,",
  "atk-s0401a12:68_1": "tasmā yathāvādī tathākārī yathākārī tathāvādī ca hoti. Evaṁ bhūtassa cassa yathā",
  "atk-s0401a12:68_2": "vācā, kāyopi tathā gato, pavattoti attho. Yathā ca kāyo, vācāpi tathā gatāti tathāgato.",
  "atk-s0401a12:68_3": "Tenevāha – “yathāvādī, bhikkhave, tathāgato tathākārī, yathākārī tathāvādī. Iti yathāvādī",
  "atk-s0401a12:68_4": "tathākārī, yathākārī tathāvādī. Tasmā ‘tathāgato’ti vuccatī”ti. Evaṁ tathākāritāya tathāgato.",
  "atk-s0401a12:69_0": "Kathaṁ abhibhavanaṭṭhena tathāgato? Upari bhavaggaṁ heṭṭhā avīciṁ pariyantaṁ katvā",
  "atk-s0401a12:69_1": "tiriyaṁ aparimāṇāsu lokadhātūsu sabbasatte abhibhavati sīlenapi samādhināpi paññāyapi",
  "atk-s0401a12:69_2": "vimuttiyāpi, na tassa tulā vā pamāṇaṁ vā atthi, atulo appameyyo anuttaro rājarājo",
  "atk-s0401a12:69_3": "devadevo sakkānamatisakko brahmānamatibrahmā. Tenāha – “sadevake loke, bhikkhave…pe…",
  "atk-s0401a12:69_4": "sadevamanussāya tathāgato abhibhū anabhibhūto aññadatthu daso vasavattī. Tasmā ‘tathāgato’ti vuccatī”ti.",
  "atk-s0401a12:70_0": "Tatrevaṁ padasiddhi veditabbā – agado viya agado. Ko panesa? Desanāvilāso ceva puññussayo",
  "atk-s0401a12:70_1": "ca. Tena hesa mahānubhāvo bhisakko dibbāgadena sappe viya sabbaparappavādino sadevakañca",
  "atk-s0401a12:70_2": "lokaṁ abhibhavati. Iti sabbalokābhibhavane tatho aviparīto desanāvilāso ceva puññussayo",
  "atk-s0401a12:70_3": "ca agado assāti dakārassa takāraṁ katvā tathāgatoti veditabbo. Evaṁ abhibhavanaṭṭhena tathāgato.",
  "atk-s0401a12:71_0": "Apica tathāya gatotipi tathāgato, tathaṁ gatotipi tathāgato, gatoti avagato atīto",
  "atk-s0401a12:71_1": "patto paṭipannoti attho. Tattha sakalalokaṁ tīraṇapariññāya tathāya gato avagatoti",
  "atk-s0401a12:71_2": "tathāgato. Lokasamudayaṁ pahānapariññāya tathāya gato atītoti tathāgato, lokanirodhaṁ",
  "atk-s0401a12:71_3": "sacchikiriyāya tathāya gato pattoti tathāgato, lokanirodhagāminiṁ paṭipadaṁ tathāya",
  "atk-s0401a12:71_4": "gato paṭipannoti tathāgato. Tena yaṁ vuttaṁ bhagavatā –",
  "atk-s0401a12:72_0": "“Loko, bhikkhave, tathāgatena abhisambuddho, lokasmā tathāgato visaṁyutto. Lokasamudayo,",
  "atk-s0401a12:72_1": "bhikkhave, tathāgatena abhisambuddho, lokasamudayo tathāgatassa pahīno. Lokanirodho,",
  "atk-s0401a12:72_2": "bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī",
  "atk-s0401a12:72_3": "paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa",
  "atk-s0401a12:72_4": "bhāvitā. Yaṁ, bhikkhave, sadevakassa lokassa…pe… sabbaṁ taṁ tathāgatena abhisambuddhaṁ.",
  "atk-s0401a12:72_5": "Tasmā ‘tathāgato’ti vuccatī”ti.",
  "atk-s0401a12:73": "Tassapi evaṁ attho veditabbo. Idampi ca tathāgatassa tathāgatabhāvadīpane mukhamattameva. Sabbākārena pana tathāgatova tathāgatassa tathāgatabhāvaṁ vaṇṇeyya.",
  "atk-s0401a12:74_0": "Arahaṁ sammāsambuddhoti padadvaye pana ārakattā, arīnaṁ arānañca hatattā, paccayādīnaṁ",
  "atk-s0401a12:74_1": "arahattā, pāpakaraṇe rahābhāvāti imehi tāva kāraṇehi arahanti veditabbo. Sammā sāmañca",
  "atk-s0401a12:74_2": "sabbadhammānaṁ buddhattā pana sammāsambuddhoti ayamettha saṅkhepo, vitthārato panetaṁ",
  "atk-s0401a12:74_3": "padadvayaṁ visuddhimagge buddhānussativaṇṇanāyaṁ pakāsitanti.",
  "atk-s0401a12:75_0": "171. Dutiye pātubhāvoti uppatti nipphatti. Dullabho lokasminti imasmiṁ sattaloke",
  "atk-s0401a12:75_1": "dullabho sudullabho paramadullabho. Kasmā dullabhoti? Ekavāraṁ dānapāramiṁ pūretvā",
  "atk-s0401a12:75_2": "buddhena bhavituṁ na sakkā, dve vāre dasa vāre vīsati vāre paññāsa vāre vārasataṁ",
  "atk-s0401a12:75_3": "vārasahassaṁ vārasatasahassaṁ vārakoṭisatasahassampi dānapāramiṁ pūretvā buddhena",
  "atk-s0401a12:75_4": "bhavituṁ na sakkā, tathā ekadivasaṁ dve divase dasa divase vīsati divase paññāsa",
  "atk-s0401a12:75_5": "divase divasasataṁ divasasahassaṁ divasasatasahassaṁ divasakoṭisatasahassaṁ. Ekamāsaṁ",
  "atk-s0401a12:75_6": "dve māse…pe… māsakoṭisatasahassaṁ. Ekasaṁvaccharaṁ dve saṁvacchare…pe… saṁvaccharakoṭisatasahassaṁ.",
  "atk-s0401a12:75_7": "Ekakappaṁ dve kappe…pe… kappakoṭisatasahassaṁ. Kappānaṁ ekaṁ asaṅkhyeyyaṁ dve asaṅkhyeyyāni",
  "atk-s0401a12:75_8": "tīṇi asaṅkhyeyyāni dānapāramiṁ pūretvā buddhena bhavituṁ na sakkā. Sīlapāramīnekkhammapāramī…pe…",
  "atk-s0401a12:75_9": "upekkhāpāramīsupi eseva nayo. Pacchimakoṭiyā pana kappasatasahassādhikāni cattāri",
  "atk-s0401a12:75_10": "asaṅkhyeyyāni dasa pāramiyo pūretvā buddhena bhavituṁ sakkāti iminā kāraṇena dullabho.",
  "atk-s0401a12:76_0": "172. Tatiye acchariyamanussoti acchariyo manusso. Acchariyoti andhassa pabbatārohaṇaṁ",
  "atk-s0401a12:76_1": "viya niccaṁ na hotīti attho. Ayaṁ tāva saddanayo. Ayaṁ pana aṭṭhakathānayo – accharāyoggoti",
  "atk-s0401a12:76_2": "acchariyo, accharaṁ paharitvā passitabboti attho. Apica “tathāgatassa, bhikkhave,",
  "atk-s0401a12:76_3": "arahato sammāsambuddhassa pātubhāvā cattāro acchariyā abbhutā dhammā pātubhavantī”ti",
  "atk-s0401a12:76_4": "evamādīhi anekehi acchariyabbhutadhammehi samannāgatattāpi acchariyamanusso. Āciṇṇamanussotipi acchariyamanusso.",
  "atk-s0401a12:77_0": "Abhinīhārassa hi sampādake aṭṭha dhamme samodhānetvā ekabuddhassa sammukhe mahābodhimaṇḍe",
  "atk-s0401a12:77_1": "mānasaṁ bandhitvā nisajjanaṁ nāma na aññassa kassaci āciṇṇaṁ, sabbaññubodhisattasseva",
  "atk-s0401a12:77_2": "āciṇṇaṁ. Tathā buddhānaṁ santike byākaraṇaṁ labhitvā anivattakena hutvā vīriyādhiṭṭhānaṁ",
  "atk-s0401a12:77_3": "adhiṭṭhāya buddhakārakadhammānaṁ pūraṇampi na aññassa kassaci āciṇṇaṁ, sabbaññubodhisattasseva",
  "atk-s0401a12:77_4": "āciṇṇaṁ. Tathā pāramiyo gabbhaṁ gaṇhāpetvā vessantarattabhāvasadise attabhāve ṭhatvā",
  "atk-s0401a12:77_5": "sabbālaṅkārapaṭimaṇḍitānaṁ hatthīnaṁ sattasatāni assānaṁ sattasatānīti evaṁ sattasatakamahādānaṁ",
  "atk-s0401a12:77_6": "datvā jālikumārasadisaṁ puttaṁ, kaṇhājināsadisaṁ dhītaraṁ, maddīdevisadisaṁ bhariyañca",
  "atk-s0401a12:77_7": "dānamukhe niyyātetvā yāvatāyukaṁ ṭhatvā dutiye attabhāve tusitabhavane paṭisandhiggahaṇampi",
  "atk-s0401a12:77_8": "na aññassa kassaci āciṇṇaṁ, sabbaññubodhisattasseva āciṇṇaṁ. Tusitapure yāvatāyukaṁ",
  "atk-s0401a12:77_9": "ṭhatvā devatānaṁ āyācanaṁ sampaṭicchitvā pañcamahāvilokanaṁ viloketvā satassa sampajānassa",
  "atk-s0401a12:77_10": "tusitapurā cavitvā mahābhogakule paṭisandhiggahaṇampi na aññassa kassaci āciṇṇaṁ,",
  "atk-s0401a12:77_11": "sabbaññubodhisattasseva āciṇṇaṁ. Tathā paṭisandhiggahaṇadivase dasasahassilokadhātukampanampi,",
  "atk-s0401a12:77_12": "satassa sampajānassa mātukucchiyaṁ nivāsopi, satassa sampajānassa mātukucchito nikkhamanadivase",
  "atk-s0401a12:77_13": "dasasahassilokadhātukampanampi, sampatijātassa sattapadavītihāragamanampi, dibbasetacchatta.",
  "atk-s0401a12:77_14": "dhāraṇampi, dibbavāḷabījanukkhepopi, sabbadisāsu sīhavilokanaṁ viloketvā attanā paṭisamaṁ",
  "atk-s0401a12:77_15": "kañci sattaṁ adisvā “aggohamasmi lokassā”ti evaṁ sīhanādanadanampi, paripākagate",
  "atk-s0401a12:77_16": "ñāṇe mahāsampattiṁ pahāya mahābhinikkhamanampi, mahābodhimaṇḍe pallaṅkena nisinnassa",
  "atk-s0401a12:77_17": "māravijayaṁ ādiṁ katvā pubbenivāsānussatidibbacakkhuvisodhanāni katvā paccūsasamaye",
  "atk-s0401a12:77_18": "sabbaññutaññāṇaguṇarāsipaṭividdhakkhaṇe dasasahassilokadhātukampanampi, paṭhamadhammadesanāya",
  "atk-s0401a12:77_19": "anuttaraṁ tiparivaṭṭaṁ dhammacakkappavattanampīti evamādi sabbaṁ na aññassa kassaci",
  "atk-s0401a12:77_20": "āciṇṇaṁ, sabbaññubuddhasseva āciṇṇaṁ. Evaṁ āciṇṇamanussotipi acchariyamanusso.",
  "atk-s0401a12:78_0": "173. Catutthe kālakiriyāti ekasmiṁ kāle pākaṭā kiriyāti kālakiriyā. Tathāgato hi",
  "atk-s0401a12:78_1": "pañcacattālīsa vassāni ṭhatvā tīṇi piṭakāni pañca nikāye navaṅgaṁ satthusāsanaṁ caturāsīti",
  "atk-s0401a12:78_2": "dhammakkhandhasahassāni pakāsetvā mahājanaṁ nibbānaninnaṁ nibbānapoṇaṁ katvā yamakasālānamantare",
  "atk-s0401a12:78_3": "nipanno bhikkhusaṅghaṁ āmantetvā appamādena ovaditvā sato sampajāno anupādisesāya",
  "atk-s0401a12:78_4": "nibbānadhātuyā parinibbāyi. Ayamassa kiriyā yāvajjatanā pākaṭāti ekasmiṁ kāle pākaṭā",
  "atk-s0401a12:78_5": "kiriyāti kālakiriyā. Anutappā hotīti anutāpakarā hoti. Tattha cakkavattirañño kālakiriyā",
  "atk-s0401a12:78_6": "ekacakkavāḷe devamanussānaṁ anutāpakarā hoti. Buddhānaṁ kālakiriyā dasasahassacakkavāḷesu",
  "atk-s0401a12:78_7": "devamanussānaṁ anutāpakarā hoti. Tena vuttaṁ – “bahuno janassa anutappā hotī”ti.",
  "atk-s0401a12:79_0": "174. Pañcame adutiyoti dutiyassa buddhassa abhāvā adutiyo. Cattāro hi buddhā sutabuddho,",
  "atk-s0401a12:79_1": "catusaccabuddho, paccekabuddho, sabbaññubuddhoti. Tattha bahussuto bhikkhu sutabuddho",
  "atk-s0401a12:79_2": "nāma. Khīṇāsavo catusaccabuddho nāma. Kappasatasahassādhikāni dve asaṅkhyeyyāni pāramiyo",
  "atk-s0401a12:79_3": "pūretvā sāmaṁ paṭividdhapaccekabodhiñāṇo paccekabuddho nāma. Kappasatasahassādhikāni",
  "atk-s0401a12:79_4": "cattāri vā aṭṭha vā soḷasa vā asaṅkhyeyyāni pāramiyo pūretvā tiṇṇaṁ mārānaṁ matthakaṁ",
  "atk-s0401a12:79_5": "madditvā paṭividdhasabbaññutaññāṇo sabbaññubuddho nāma. Imesu catūsu buddhesu sabbaññubuddhova",
  "atk-s0401a12:79_6": "adutiyo nāma. Na hi tena saddhiṁ añño sabbaññubuddho nāma uppajjati.",
  "atk-s0401a12:80_0": "Asahāyoti attabhāvena vā paṭividdhadhammehi vā sadiso sahāyo nāma assa natthīti asahāyo.",
  "atk-s0401a12:80_1": "“Laddhasahāyo kho pana so bhagavā sekhānañceva paṭipadāna”nti iminā pana pariyāyena",
  "atk-s0401a12:80_2": "sekhāsekhā buddhānaṁ sahāyā nāma honti. Appaṭimoti paṭimā vuccati attabhāvo, tassa",
  "atk-s0401a12:80_3": "attabhāvasadisā aññā paṭimā natthīti appaṭimo. Yāpi ca manussā suvaṇṇarajatādimayā",
  "atk-s0401a12:80_4": "paṭimā karonti, tāsu vālaggamattampi okāsaṁ tathāgatassa attabhāvasadisaṁ kātuṁ samattho",
  "atk-s0401a12:80_5": "nāma natthīti sabbathāpi appaṭimo.",
  "atk-s0401a12:81_0": "Appaṭisamoti attabhāvenevassa paṭisamo nāma koci natthīti appaṭisamo. Appaṭibhāgoti",
  "atk-s0401a12:81_1": "ye tathāgatena “cattāro satipaṭṭhānā”tiādinā nayena dhammā desitā, tesu “na cattāro",
  "atk-s0401a12:81_2": "satipaṭṭhānā, tayo vā pañca vā”tiādinā nayena paṭibhāgaṁ kātuṁ samattho nāma natthīti",
  "atk-s0401a12:81_3": "appaṭibhāgo. Appaṭipuggaloti añño koci “ahaṁ buddho”ti evaṁ paṭiññaṁ kātuṁ samattho",
  "atk-s0401a12:81_4": "puggalo natthīti appaṭipuggalo. Asamoti appaṭipuggalattāva sabbasattehi asamo. Asamasamoti",
  "atk-s0401a12:81_5": "asamā vuccanti atītānāgatā sabbaññubuddhā, tehi asamehi samoti asamasamo.",
  "atk-s0401a12:82_0": "Dvipadānaṁ aggoti sammāsambuddho apadānaṁ dvipadānaṁ catuppadānaṁ bahuppadānaṁ rūpīnaṁ",
  "atk-s0401a12:82_1": "arūpīnaṁ saññīnaṁ asaññīnaṁ nevasaññīnāsaññīnaṁ sattānaṁ aggova. Kasmā idha dvipadānaṁ",
  "atk-s0401a12:82_2": "aggoti vutto? Seṭṭhataravasena. Imasmiñhi loke seṭṭho nāma uppajjamāno apadacatuppadabahuppadesu",
  "atk-s0401a12:82_3": "na uppajjati, dvipadesuyeva uppajjati. Kataradvipadvesūti? Manussesu ceva devesu",
  "atk-s0401a12:82_4": "ca. Manussesu uppajjamāno tisahassimahāsahassilokadhātuṁ vase vattetuṁ samattho buddho",
  "atk-s0401a12:82_5": "hutvā uppajjati. Devesu uppajjamāno dasasahassilokadhātuṁ vasavattī mahābrahmā hutvā",
  "atk-s0401a12:82_6": "uppajjati. So tassa kappiyakārako vā ārāmiko vā sampajjati. Iti tatopi seṭṭhataravasenesa",
  "atk-s0401a12:82_7": "dvipadānaṁ aggoti vutto.",
  "atk-s0401a12:83_0": "175-186. Chaṭṭhādīsu ekapuggalassa, bhikkhave, pātubhāvā mahato cakkhussa pātubhāvo",
  "atk-s0401a12:83_1": "hotīti, bhikkhave, ekapuggalassa tathāgatassa arahato sammāsambuddhassa pātubhāvena",
  "atk-s0401a12:83_2": "mahantassa cakkhussa pātubhāvo hoti. Tasmiṁ puggale pātubhūte taṁ pātubhūtameva hoti,",
  "atk-s0401a12:83_3": "na vinā tassa pātubhāvena pātubhavati. Pātubhāvoti uppatti nipphatti. Katamassa cakkhussāti?",
  "atk-s0401a12:83_4": "Paññācakkhussa. Kīvarūpassāti? Sāriputtattherassa vipassanāpaññāsadisassa mahāmoggallānattherassa",
  "atk-s0401a12:83_5": "samādhipaññāsadisassāti. Ālokādīsupi eseva nayo. Ubhinnaṁ aggasāvakānaṁ paññāālokasadisoyeva",
  "atk-s0401a12:83_6": "hi ettha āloko, paññāobhāsasadisoyeva obhāso adhippeto. “Mahato cakkhussa, mahato",
  "atk-s0401a12:83_7": "ālokassa, mahato obhāsassā”ti imāni ca pana tīṇipi lokiyalokuttaramissakāni kathitānīti veditabbāni.",
  "atk-s0401a12:84_0": "Channaṁ anuttariyānanti uttaritaravirahitānaṁ channaṁ uttamadhammānaṁ. Tattha dassanānuttariyaṁ,",
  "atk-s0401a12:84_1": "savanānuttariyaṁ, lābhānuttariyaṁ, sikkhānuttariyaṁ, pāricariyānuttariyaṁ, anussatānuttariyanti",
  "atk-s0401a12:84_2": "imāni cha anuttariyāni. Imesaṁ pātubhāvo hotīti attho. Āyasmā hi ānandatthero sāyaṁpātaṁ",
  "atk-s0401a12:84_3": "tathāgataṁ cakkhuviññāṇena daṭṭhuṁ labhati, idaṁ dassanānuttariyaṁ. Aññopi sotāpanno",
  "atk-s0401a12:84_4": "vā sakadāgāmī vā anāgāmī vā ānandatthero viya tathāgataṁ dassanāya labhati, idampi",
  "atk-s0401a12:84_5": "dassanānuttariyaṁ. Aparo pana puthujjanakalyāṇako ānandatthero viya dasabalaṁ dassanāya",
  "atk-s0401a12:84_6": "labhitvā taṁ dassanaṁ vaḍḍhetvā sotāpattimaggaṁ pāpeti. Idaṁ dassanameva nāma, mūladassanaṁ",
  "atk-s0401a12:84_7": "pana dassanānuttariyaṁ nāma.",
  "atk-s0401a12:85_0": "Ānandattheroyeva ca abhikkhaṇaṁ dasabalassa vacanaṁ sotaviññāṇena sotuṁ labhati,",
  "atk-s0401a12:85_1": "idaṁ savanānuttariyaṁ. Aññepi sotāpannādayo ānandatthero viya tathāgatassa vacanaṁ",
  "atk-s0401a12:85_2": "savanāya labhanti, idampi savanānuttariyaṁ. Aparo pana puthujjanakalyāṇako ānandatthero",
  "atk-s0401a12:85_3": "viya tathāgatassa vacanaṁ sotuṁ labhitvā taṁ savanaṁ vaḍḍhetvā sotāpattimaggaṁ pāpeti.",
  "atk-s0401a12:85_4": "Idaṁ savanameva nāma, mūlasavanaṁ pana savanānuttariyaṁ nāma.",
  "atk-s0401a12:86_0": "Ānandattheroyeva ca dasabale saddhaṁ paṭilabhati, idaṁ lābhānuttariyaṁ. Aññepi sotāpannādayo",
  "atk-s0401a12:86_1": "ānandatthero viya dasabale saddhāpaṭilābhaṁ labhanti, idampi lābhānuttariyaṁ. Aparo",
  "atk-s0401a12:86_2": "pana puthujjanakalyāṇako ānandatthero viya dasabale saddhāpaṭilābhaṁ labhitvā taṁ",
  "atk-s0401a12:86_3": "lābhaṁ vaḍḍhetvā sotāpattimaggaṁ pāpeti, ayaṁ lābhoyeva nāma, mūlalābho pana lābhānuttariyaṁ nāma.",
  "atk-s0401a12:87_0": "Ānandattheroyeva ca dasabalassa sāsane tisso sikkhā sikkhati, idaṁ sikkhānuttariyaṁ.",
  "atk-s0401a12:87_1": "Aññepi sotāpannādayo ānandatthero viya dasabalassa sāsane tisso sikkhā sikkhanti,",
  "atk-s0401a12:87_2": "idampi sikkhānuttariyaṁ. Aparo pana puthujjanakalyāṇako ānandatthero viya dasabalassa",
  "atk-s0401a12:87_3": "sāsane tisso sikkhā sikkhitvā tā sikkhā vaḍḍhetvā sotāpattimaggaṁ pāpeti. Ayaṁ sikkhāyeva",
  "atk-s0401a12:87_4": "nāma, mūlasikkhā pana sikkhānuttariyaṁ nāma.",
  "atk-s0401a12:88_0": "Ānandattheroyeva ca abhiṇhaṁ dasabalaṁ paricarati, idaṁ pāricariyānuttariyaṁ. Aññepi",
  "atk-s0401a12:88_1": "sotāpannādayo ānandatthero viya abhiṇhaṁ dasabalaṁ paricaranti, idampi pāricariyānuttariyaṁ.",
  "atk-s0401a12:88_2": "Aparo pana puthujjanakalyāṇako ānandatthero viya dasabalaṁ paricaritvā taṁ pāricariyaṁ",
  "atk-s0401a12:88_3": "vaḍḍhetvā sotāpattimaggaṁ pāpeti, ayaṁ pāricariyāyeva nāma, mūlapāricariyā pana pāricariyānuttariyaṁ nāma.",
  "atk-s0401a12:89_0": "Ānandattheroyeva ca dasabalassa lokiyalokuttare guṇe anussarati, idaṁ anussatānuttariyaṁ.",
  "atk-s0401a12:89_1": "Aññepi sotāpannādayo ānandatthero viya dasabalassa lokiyalokuttare guṇe anussaranti,",
  "atk-s0401a12:89_2": "idampi anussatānuttariyaṁ. Aparo pana puthujjanakalyāṇako ānandatthero viya dasabalassa",
  "atk-s0401a12:89_3": "lokiyalokuttare guṇe anussaritvā taṁ anussatiṁ vaḍḍhetvā sotāpattimaggaṁ pāpeti,",
  "atk-s0401a12:89_4": "ayaṁ anussatiyeva nāma, mūlānussati pana anussatānuttariyaṁ nāma. Imāni cha anuttariyāni,",
  "atk-s0401a12:89_5": "imesaṁ pātubhāvo hoti. Imāni ca pana cha anuttariyāni lokiyalokuttaramissakāni kathitānīti veditabbāni.",
  "atk-s0401a12:90_0": "Catunnaṁpaṭisambhidānaṁ sacchikiriyā hotīti catasso hi paṭisambhidāyo atthapaṭisambhidā,",
  "atk-s0401a12:90_1": "dhammapaṭisambhidā, niruttipaṭisambhidā, paṭibhānapaṭisambhidāti. Tattha atthesu",
  "atk-s0401a12:90_2": "ñāṇaṁ atthapaṭisambhidā, dhammesu ñāṇaṁ dhammapaṭisambhidā, atthadhammaniruttābhilāpe",
  "atk-s0401a12:90_3": "ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. Ayamettha saṅkhepo,",
  "atk-s0401a12:90_4": "vitthāro panetāsaṁ abhidhamme āgatoyeva. Imāsaṁ catassannaṁ paṭisambhidānaṁ buddhuppāde",
  "atk-s0401a12:90_5": "paccakkhakiriyā hoti, na vinā buddhuppādā. Etāsaṁ sacchikiriyāti attho. Imāpi lokiyalokuttarāva",
  "atk-s0401a12:90_6": "kathitāti veditabbā.",
  "atk-s0401a12:91_0": "Anekadhātupaṭivedhoti “cakkhudhātu rūpadhātū”tiādīnaṁ aṭṭhārasannaṁ dhātūnaṁ buddhuppādeyeva",
  "atk-s0401a12:91_1": "paṭivedho hoti, na vinā buddhuppādenāti attho. Nānādhātupaṭivedhoti ettha imāva aṭṭhārasa",
  "atk-s0401a12:91_2": "dhātuyo nānāsabhāvato nānādhātuyoti veditabbā. Yo panetāsaṁ “nānāsabhāvā etā”ti evaṁ",
  "atk-s0401a12:91_3": "nānākaraṇato paṭivedho, ayaṁ nānādhātupaṭivedho nāma. Vijjāvimuttiphalasacchikiriyāti",
  "atk-s0401a12:91_4": "ettha vijjāti phale ñāṇaṁ, vimuttīti tadavasesā phalasampayuttā dhammā. Sotāpattiphalasacchikiriyāti",
  "atk-s0401a12:91_5": "sototi paṭhamamaggo, tena sotena pattabbaṁ phalanti sotāpattiphalaṁ. Sakadāgāmiphalādīni pākaṭāneva.",
  "atk-s0401a12:92": "187.Anuttaranti niruttaraṁ. Dhammacakkanti seṭṭhacakkaṁ. Cakkasaddo hesa –",
  "atk-s0401a12:93": "“Catubbhi aṭṭhajjhagamā, aṭṭhāhipi ca soḷasa;",
  "atk-s0401a12:94": "Soḷasāhi ca bāttiṁsa, atricchaṁ cakkamāsado;",
  "atk-s0401a12:95": "Icchāhatassa posassa, cakkaṁ bhamati matthake”ti. –",
  "atk-s0401a12:96_0": "Ettha uracakke āgato. “Cakkasamāruḷhā jānapadā pariyāyantī”ti ettha iriyāpathacakke.",
  "atk-s0401a12:96_1": "“Atha kho so, bhikkhave, rathakāro yaṁ taṁ cakkaṁ chahi māsehi niṭṭhitaṁ, taṁ pavattesī”ti",
  "atk-s0401a12:96_2": "ettha dārucakke. “Addasā kho doṇo brāhmaṇo bhagavato pādesu cakkāni sahassārānī”ti",
  "atk-s0401a12:96_3": "ettha lakkhaṇacakke. “Cattārimāni, bhikkhave, cakkāni, yehi samannāgatānaṁ devamanussānaṁ",
  "atk-s0401a12:96_4": "catucakkaṁ vattatī”ti ettha sampatticakke. “Dibbaṁ cakkaratanaṁ pātubhavatī”ti ettha",
  "atk-s0401a12:96_5": "ratanacakke. Idha pana dhammacakke āgato.",
  "atk-s0401a12:97_0": "Pavattitanti ettha dhammacakkaṁ abhinīharati nāma, abhinīhaṭaṁ nāma, uppādeti nāma,",
  "atk-s0401a12:97_1": "uppāditaṁ nāma, pavatteti nāma, pavattitaṁ nāmāti ayaṁ pabhedo veditabbo. Kuto paṭṭhāya",
  "atk-s0401a12:97_2": "dhammacakkaṁ abhinīharati nāmāti? Yadā sumedhabrāhmaṇo hutvā kāmesu ādīnavaṁ nekkhamme",
  "atk-s0401a12:97_3": "ca ānisaṁsaṁ disvā sattasatakamahādānaṁ datvā isipabbajjaṁ pabbajitvā pañca abhiññā",
  "atk-s0401a12:97_4": "aṭṭha samāpattiyo nibbatteti, tato paṭṭhāya dhammacakkaṁ abhinīharati nāma.",
  "atk-s0401a12:98_0": "Kuto paṭṭhāya abhinīhaṭaṁ nāmāti? Yadā aṭṭha dhamme samodhānetvā dīpaṅkarapādamūle",
  "atk-s0401a12:98_1": "mahābodhimaṇḍatthāya mānasaṁ bandhitvā “byākaraṇaṁ aladdhā na vuṭṭhahissāmī”ti vīriyādhiṭṭhānaṁ",
  "atk-s0401a12:98_2": "adhiṭṭhāya nipanno dasabalassa santikā byākaraṇaṁ labhi, tato paṭṭhāya dhammacakkaṁ abhinīhaṭaṁ nāma.",
  "atk-s0401a12:99_0": "Kuto paṭṭhāya uppādeti nāmāti? Tato paṭṭhāya dānapāramiṁ pūrentopi dhammacakkaṁ uppādeti",
  "atk-s0401a12:99_1": "nāma. Sīlapāramiṁ pūrentopi…pe… upekkhāpāramiṁ pūrentopi dhammacakkaṁ uppādeti nāma.",
  "atk-s0401a12:99_2": "Dasa pāramiyo dasa upapāramiyo dasa paramatthapāramiyo pūrentopi, pañca mahāpariccāge",
  "atk-s0401a12:99_3": "pariccajantopi, ñātatthacariyaṁ pūrentopi dhammacakkaṁ uppādeti nāma. Vessantarattabhāve",
  "atk-s0401a12:99_4": "ṭhatvā sattasatakamahādānaṁ datvā puttadāraṁ dānamukhe niyyātetvā pāramikūṭaṁ gahetvā",
  "atk-s0401a12:99_5": "tusitapure nibbattitvā tattha yāvatāyukaṁ ṭhatvā devatāhi āyācito paṭiññaṁ datvā",
  "atk-s0401a12:99_6": "pañcamahāvilokanaṁ vilokentopi dhammacakkaṁ uppādetiyeva nāma. Mātukucchiyaṁ paṭisandhiṁ",
  "atk-s0401a12:99_7": "gaṇhantopi, paṭisandhikkhaṇe dasasahassacakkavāḷaṁ kampentopi, mātukucchito nikkhantadivase",
  "atk-s0401a12:99_8": "tatheva lokaṁ kampentopi, sampatijāto satta padāni gantvā “aggomahasmī”ti sīhanādaṁ",
  "atk-s0401a12:99_9": "nadantopi, ekūnatiṁsa saṁvaccharāni agāramajjhe vasantopi, mahābhinikkhamanaṁ nikkhamantopi,",
  "atk-s0401a12:99_10": "anomānadītīre pabbajantopi, mahāpadhāne chabbassāni vīriyaṁ karontopi, sujātāya dinnaṁ",
  "atk-s0401a12:99_11": "madhupāyāsaṁ bhuñjitvā suvaṇṇapātiṁ nadiyā pavāhetvā sāyanhasamaye bodhimaṇḍavaragato",
  "atk-s0401a12:99_12": "puratthimaṁ lokadhātuṁ olokento nisīditvā sūriye dharamāneyeva mārabalaṁ vidhametvā",
  "atk-s0401a12:99_13": "paṭhamayāme pubbenivāsaṁ anussarantopi, majjhimayāme dibbacakkhuṁ visodhentopi, paccūsakālasamanantare",
  "atk-s0401a12:99_14": "paccayākāraṁ sammasitvā sotāpattimaggaṁ paṭivijjhantopi, sotāpattiphalaṁ sacchikarontopi,",
  "atk-s0401a12:99_15": "sakadāgāmimaggaṁ sakadāgāmiphalaṁ anāgāmimaggaṁ anāgāmiphalaṁ sacchikarontopi, arahattamaggaṁ",
  "atk-s0401a12:99_16": "paṭivijjhantopi dhammacakkaṁ uppādetiyeva nāma.",
  "atk-s0401a12:100_0": "Arahattaphalakkhaṇe pana tena dhammacakkaṁ uppāditaṁ nāma. Buddhānañhi sakalalokiyalokuttaraguṇarāsi",
  "atk-s0401a12:100_1": "arahattaphaleneva saddhiṁ ijjhati. Tasmā tena tasmiṁ khaṇe dhammacakkaṁ uppāditaṁ nāma hoti.",
  "atk-s0401a12:101_0": "Kadā pavatteti nāma? Bodhimaṇḍe sattasattāhaṁ vītināmetvā isipatane migadāye aññākoṇḍaññattheraṁ",
  "atk-s0401a12:101_1": "kāyasakkhiṁ katvā dhammacakkappavattanasuttantaṁ desento dhammacakkaṁ pavatteti nāma.",
  "atk-s0401a12:102_0": "Yadā pana aññākoṇḍaññattherena dasabalassa desanāñāṇānubhāvanibbattaṁ savanaṁ labhitvā",
  "atk-s0401a12:102_1": "sabbapaṭhamaṁ dhammo adhigato, tato paṭṭhāya dhammacakkaṁ pavattitaṁ nāma hotīti",
  "atk-s0401a12:102_2": "veditabbaṁ. Dhammacakkanti cetaṁ desanāñāṇassapi nāmaṁ paṭivedhañāṇassapi. Tesu desanāñāṇaṁ",
  "atk-s0401a12:102_3": "lokiyaṁ, paṭivedhañāṇaṁ lokuttaraṁ. Kassa desanāpaṭivedhañāṇanti? Na aññassa kassaci,",
  "atk-s0401a12:102_4": "sammāsambuddhasseva desanāñāṇañca paṭivedhañāṇañcāti veditabbaṁ.",
  "atk-s0401a12:103_0": "Sammadevāti hetunā nayena kāraṇeneva. Anuppavattetīti yathā purato gacchantassa pacchato",
  "atk-s0401a12:103_1": "gacchanto taṁ anugacchati nāma, evaṁ paṭhamataraṁ satthārā pavattitaṁ thero anuppavatteti",
  "atk-s0401a12:103_2": "nāma. Kathaṁ? Satthā hi “cattārome, bhikkhave, satipaṭṭhānā. Katame cattāro”ti kathento",
  "atk-s0401a12:103_3": "dhammacakkaṁ pavatteti nāma, dhammasenāpati sāriputtattheropi “cattārome, āvuso,",
  "atk-s0401a12:103_4": "satipaṭṭhānā”ti kathento dhammacakkaṁ anuppavatteti nāma. Sammappadhānādīsupi eseva",
  "atk-s0401a12:103_5": "nayo. Na kevalañca bodhipakkhiyadhammesu, “cattārimāni, bhikkhave, ariyasaccāni.",
  "atk-s0401a12:103_6": "Cattārome, bhikkhave, ariyavaṁsā”tiādīsupi ayaṁ nayo netabbova. Evaṁ sammāsambuddho",
  "atk-s0401a12:103_7": "dhammacakkaṁ pavatteti nāma, thero dasabalena pavattitaṁ dhammacakkaṁ anuppavatteti nāma.",
  "atk-s0401a12:104_0": "Evaṁ dhammacakkaṁ anuppavattentena pana therena dhammo desitopi pakāsitopi satthārāva",
  "atk-s0401a12:104_1": "desito pakāsito hoti. Yo hi koci bhikkhu vā bhikkhunī vā upāsako vā upāsikā vā devo",
  "atk-s0401a12:104_2": "vā sakko vā māro vā brahmā vā dhammaṁ desetu pakāsetu, sabbo so satthārā desito pakāsitova",
  "atk-s0401a12:104_3": "nāma hoti, sesajano pana lekhahārakapakkhe ṭhitova nāma hoti. Kathaṁ? Yathā hi raññā",
  "atk-s0401a12:104_4": "dinnaṁ paṇṇaṁ vācetvā yaṁ yaṁ kammaṁ karonti, taṁ taṁ kammaṁ yena kenaci katampi",
  "atk-s0401a12:104_5": "kāritampi raññā kāritanteva vuccati. Mahārājā viya hi sammāsambuddho. Rājapaṇṇaṁ",
  "atk-s0401a12:104_6": "viya tepiṭakaṁ buddhavacanaṁ. Paṇṇadānaṁ viya tepiṭake nayamukhadānaṁ paṇṇaṁ vācetvā",
  "atk-s0401a12:104_7": "taṁtaṁkammānaṁ karaṇaṁ viya catunnaṁ parisānaṁ attano balena buddhavacanaṁ uggaṇhitvā",
  "atk-s0401a12:104_8": "paresaṁ desanā pakāsanā. Tattha yathā paṇṇaṁ vācetvā yena kenaci katampi kāritampi",
  "atk-s0401a12:104_9": "taṁ kammaṁ raññā kāritameva hoti, evameva yena kenaci desitopi pakāsitopi dhammo",
  "atk-s0401a12:104_10": "satthārā desito pakāsitova nāma hotīti veditabbo. Sesaṁ sabbattha uttānatthamevāti.",
  "atk-s0401a12:105": "Ekapuggalavaggavaṇṇanā."
}