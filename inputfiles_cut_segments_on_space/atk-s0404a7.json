{
  "atk-s0404a7:0": "(8) 3. Yamakavaggo",
  "atk-s0404a7:1": "1-2. Saddhāsuttadvayavaṇṇanā",
  "atk-s0404a7:2_0": "71-72. Aṭṭhamassa paṭhame no ca sīlavāti na sīlesu paripūrakārī. Samantapāsādikoti",
  "atk-s0404a7:2_1": "samantato pasādajanako. Sabbākāraparipūroti sabbehi samaṇākārehi samaṇadhammakoṭṭhāsehi",
  "atk-s0404a7:2_2": "paripūro. Dutiye santāti paccanīkasantatāya santā. Vimokkhāti paccanīkadhammehi vimuttattā ca vimokkhā.",
  "atk-s0404a7:3": "3-9. Maraṇassatisuttadvayādivaṇṇanā",
  "atk-s0404a7:4_0": "73-79. Tatiye bhāvetha noti bhāvetha nu. Sāsananti anusiṭṭhi. Āsavānaṁ khayāyāti",
  "atk-s0404a7:4_1": "arahattaphalatthāya. Catutthe patihitāyāti paṭipannāya. So mamassa antarāyoti so",
  "atk-s0404a7:4_2": "mama jīvitantarāyopi, puthujjanakālakiriyaṁ karontassa saggantarāyopi maggantarāyopi",
  "atk-s0404a7:4_3": "assa. Satthakā vā me vātāti satthaṁ viya aṅgamaṅgāni kantantīti satthakā. Pañcamādīni",
  "atk-s0404a7:4_4": "vuttanayāneva. Navame saṁsaggārāmatāti pañcavidhe saṁsagge ārāmatā.",
  "atk-s0404a7:5": "10. Kusītārambhavatthusuttavaṇṇanā",
  "atk-s0404a7:6_0": "80. Dasame kusītavatthūnīti kusītassa alasassa vatthūni patiṭṭhā, kosajjakāraṇānīti",
  "atk-s0404a7:6_1": "attho. Kammaṁ kattabbaṁ hotīti cīvaravicāraṇādikammaṁ kattabbaṁ hoti. Na vīriyaṁ",
  "atk-s0404a7:6_2": "ārabhatīti duvidhampi vīriyaṁ nārabhati. Appattassāti jhānavipassanāmaggaphaladhammassa",
  "atk-s0404a7:6_3": "appattassa pattiyā. Anadhigatassāti tasseva anadhigatassa adhigamatthāya. Asacchikatassāti",
  "atk-s0404a7:6_4": "tadeva asacchikatassa sacchikaraṇatthāya. Idaṁ paṭhamanti idaṁ ‘‘handāhaṁ nipajjāmī’’ti",
  "atk-s0404a7:6_5": "evaṁ osīdanaṁ paṭhamaṁ kusītavatthu. Iminā nayena sabbattha attho veditabbo. Māsācitakaṁ",
  "atk-s0404a7:6_6": "maññeti ettha pana māsācitaṁ nāma tintamāso. Yathā tintamāso garuko hoti, evaṁ garukoti",
  "atk-s0404a7:6_7": "adhippāyo . Gilānā vuṭṭhito hotīti gilāno hutvā pacchā vuṭṭhito hoti. Ārambhavatthūnīti",
  "atk-s0404a7:6_8": "vīriyakāraṇāni. Tesampi imināva nayena attho veditabbo. Sesaṁ sabbattha uttānamevāti.",
  "atk-s0404a7:7": "Yamakavaggo aṭṭhamo."
}