{
  "anya-e0804n4:0": "19. Sabbagaṇavinicchaya",
  "anya-e0804n4:1": "Ito paraṁ pavakkhāmi, sabbagaṇavinicchayaṁ;",
  "anya-e0804n4:2": "Sotūnaṁ paṭubhāvatthaṁ, parame piṭakattaye.",
  "anya-e0804n4:3": "Paccayādivibhāgehi, nayehi vividhehi taṁ;",
  "anya-e0804n4:4": "Sukhaggāhāya sotūnaṁ, suṇātha mama bhāsato.",
  "anya-e0804n4:5_0": "Tattha paṭhamo bhūvādigaṇo, dutiyo rudhādigaṇo, tatiyo divādigaṇo, catuttho svādiguṇo,",
  "anya-e0804n4:5_1": "pañcamo kiyādigaṇo, chaṭṭho gahādigaṇo, sattamo tanādigaṇo, aṭṭhamo curādigaṇo, imasmiṁ",
  "anya-e0804n4:5_2": "bhagavato pāvacane aṭṭhavidhā dhātugaṇā bhavanti. Etesu vikaraṇapaccayavasena –",
  "anya-e0804n4:6": "Bhūvādito akāro ca, sānusāro rudhādito;",
  "anya-e0804n4:7": "Akāro cevivaṇṇo ca, ekārokārameva ca.",
  "anya-e0804n4:8": "Yapaccayo divādimhā, ṇu ṇā uṇā suvādito;",
  "anya-e0804n4:9": "Kyādito pana nāyeva, ppaṇhā pana gahādito.",
  "anya-e0804n4:10": "Oyirā tu tanādimhā, ṇe ṇayā ca curādito;",
  "anya-e0804n4:11": "Aggahitaggahaṇena, paccayā dasa pañca ca.",
  "anya-e0804n4:12": "Hiyyattanī sattamī ca, vattamānā ca pañcamī;",
  "anya-e0804n4:13": "Catassetā pavuccanti, sabbadhātukanāmikā.",
  "anya-e0804n4:14": "Etesu visayesveva, akāro suddhakattari;",
  "anya-e0804n4:15": "Aññatra kha cha sādīhi, sahāpi cupalabbhati.",
  "anya-e0804n4:16": "“Bhavati hoti sambhoti, jeti jayati kīyati;",
  "anya-e0804n4:17": "Ḍeti yāti iti eti, avati koti saṅkati.",
  "anya-e0804n4:18": "Bhikkhati pivati pāti, vadeti vadati” iti;",
  "anya-e0804n4:19": "Bhūvādidhāturūpāni, bhavantīti pakāsaye.",
  "anya-e0804n4:20": "Rūpaṁ “rundhati rundhīti, rundheti puna rundhiti;",
  "anya-e0804n4:21": "Sumbhoti”ccādīrūpāni, rudhādīnti dīpaye.",
  "anya-e0804n4:22": "“Dibbati sibbati ceva, yujjati vijjati tathā;",
  "anya-e0804n4:23": "Ghāyati hāyati”ccādi, rūpamāhu divādinaṁ.",
  "anya-e0804n4:24": "“Suṇoti ca suṇāti ca, vuṇoti ca vuṇāti ca;",
  "anya-e0804n4:25": "Pāpuṇāti hinotī”ti, ādirūpaṁ suvādinaṁ.",
  "anya-e0804n4:26": "“Kināti ca jināti ca, dhunāti ca munāti ca;",
  "anya-e0804n4:27": "Asnāti”ccādirūpañca, kyādīnanti vibhāvaye.",
  "anya-e0804n4:28": "“Gheppati paṭiggaṇhāti, saṇhañca saṇhakoti ca;",
  "anya-e0804n4:29": "Kaṇhaṁ taṇhā ca tiṇhuṇha”-miccādi ca gahādinaṁ.",
  "anya-e0804n4:30": "“Tanoti ca karoti ca, kayirati sanoti ca;",
  "anya-e0804n4:31": "Sakkota’ppoti pappoti”-ccādirūpaṁ tanādinaṁ.",
  "anya-e0804n4:32": "“Coreti corayante ca, cinteti cintayanti ca;",
  "anya-e0804n4:33": "Manteti”ccādikañcāpi, rūpamāhu curādinaṁ.",
  "anya-e0804n4:34": "Vikaraṇavasenevaṁ, rūpabhedo pakāsito;",
  "anya-e0804n4:35": "Dhātūnaṁ dhātubhedādi-kusalassa matānugo.",
  "anya-e0804n4:36": "Kiriyāya dhāraṇato, dhātavo ekadhā matā;",
  "anya-e0804n4:37": "Dvidhāpi ca pavuccanti, sakammākammato pana.",
  "anya-e0804n4:38": "Tattha sakammakā nāma, gamibhakkhādayā siyuṁ;",
  "anya-e0804n4:39": "Ṭhāsādayo akammā ca, upasaggaṁ vinā vade;",
  "anya-e0804n4:40": "Sakammakakammabhūto, divu iccādayo puna;",
  "anya-e0804n4:41": "Gahetvāna tidhā honti, evañcāpi vibhāvaye.",
  "anya-e0804n4:42": "Sakammake dvidhā bhitvā, ekakammadvikammato;",
  "anya-e0804n4:43": "Akammakehi saddhiṁ te, tividhāpi bhavanti hi.",
  "anya-e0804n4:44": "Akammakā rutāyeva, ekakammā gamādayo;",
  "anya-e0804n4:45": "Honti dvikammakā nāma, duhikaravahādayo.",
  "anya-e0804n4:46": "Sakammākammakattamhi, dhātūnamupasaggato;",
  "anya-e0804n4:47": "Niyamo natthi so tasmā, na mayā ettha vuccati.",
  "anya-e0804n4:48": "Ekaṭṭhānā gamiccādī, dviṭṭhānā bhūpacādayo;",
  "anya-e0804n4:49": "Tiṭṭhānā svādayo evaṁ, ṭhānatopi tidhā matā.",
  "anya-e0804n4:50": "Gupādayo niyogena, ākhyātatte savuddhikā;",
  "anya-e0804n4:51": "Vaca turādayo na hi, vuddhikā kāritaṁ vinā;",
  "anya-e0804n4:52": "Khi ji iccādayo dhātū, savuddhāvuddhikā matā;",
  "anya-e0804n4:53": "Iti vuddhivasenāpi, tividho dhātusaṅgaho.",
  "anya-e0804n4:54": "Aluttavikaraṇā ca, luttavikaraṇā tathā;",
  "anya-e0804n4:55": "Luttāluttavikaraṇā, evampi tividhā siyuṁ.",
  "anya-e0804n4:56": "Tatrāluttavikaraṇā, gami rudhi divādayo;",
  "anya-e0804n4:57": "Pā bhādayo jiniccādī, kamato itare siyuṁ.",
  "anya-e0804n4:58": "Suddhassarā ekassarā, tathānekassarāti ca;",
  "anya-e0804n4:59": "Tidhā bhavanti yuyātā-pābhālādī karādayo.",
  "anya-e0804n4:60": "Catudhādinayo cāpi, labbhamānavasena ca;",
  "anya-e0804n4:61": "Gahetabbo nayaññūhi, yathāvuttānusārato.",
  "anya-e0804n4:62": "Puna suddhassarā dhātū, ekassarā ca sattadhā;",
  "anya-e0804n4:63": "Āivaṇṇauvaṇṇanta-eontavasā matā.",
  "anya-e0804n4:64": "Avaṇṇivaṇṇuvaṇṇante-kārantānaṁ vasena ve;",
  "anya-e0804n4:65": "Anekassaradhātū ca, sattadhāva pakittitā.",
  "anya-e0804n4:66": "Evaṁ pannarasadhāpi, dhātūnamidha saṅgaho;",
  "anya-e0804n4:67": "Tappabhedaṁ pakāseyyuṁ, iuiccādinā vidū.",
  "anya-e0804n4:68_0": "Tatra “igatiyaṁ, i ajjhayane, u sadde” iccete suddhassarā dhātavo. Yā rā lā iccādayo",
  "anya-e0804n4:68_1": "ekassarā ākārantā. Khijiniiccādayo ekassarā ikārantā. Pīiccādayo ekassarā īkārantā.",
  "anya-e0804n4:68_2": "Khu du ku iccādayo ekassarā ukārantā, bhū hū iccādayo ekassarā ūkārantā. Khe je se",
  "anya-e0804n4:68_3": "iccādayo ekassarā ekārantā. So iccādayo ekassarā okārantā.",
  "anya-e0804n4:69_0": "Kara paca saṅgāma iccādayo anekassarā akārantā, omāiccādayo anekassarā ākārantā,",
  "anya-e0804n4:69_1": "saki iccādayo anekassarā ikārantā. Cakkhī iccādayo anekassarā īkārantā. Andhuiccādayo",
  "anya-e0804n4:69_2": "anekassarā ukārantā. Kakkhū iccādayo anekassarā ūkārantā. Gile mile iccādayo anekassarā",
  "anya-e0804n4:69_3": "ekārantāti evaṁ pannarasavidhena dhātusaṅgaho.",
  "anya-e0804n4:70": "Atha tettiṁsavidhenapi dhātusaṅgaho bhavati. Kathaṁ?",
  "anya-e0804n4:71": "Dhātū suddhassarā ceva, puna cekassarāpi ca;",
  "anya-e0804n4:72": "Kakārantā khakārantā, gantā ghantā ca dhātavo.",
  "anya-e0804n4:73": "Cakārantā chakārantā, jantā jhantā ca ñantakā;",
  "anya-e0804n4:74": "Ṭakārantā ṭhakārantā, ḍantā ḍhantā ca ṇantakā.",
  "anya-e0804n4:75": "Tantā ceva tathā thantā, dantā dhantā ca nantakā;",
  "anya-e0804n4:76": "Pantā phantā bakārantā, bhantā mantā ca yantakā.",
  "anya-e0804n4:77": "Rantā lantā vakārantā, santā hantā ca ḷantakā;",
  "anya-e0804n4:78": "Iti tettiṁsadhā ñeyyo, dhātūnamidha saṅgaho.",
  "anya-e0804n4:79": "Mate satthussa ḍhaṇaḷā, padādimhi na dissare;",
  "anya-e0804n4:80": "Tenekassaradhātūsu, ḍhaṇaḷā na kathīyare.",
  "anya-e0804n4:81": "Ikārantatikāranta-vasena tu yathārahaṁ;",
  "anya-e0804n4:82": "Nāmaṁ sambhoti dhātūnaṁ, itippaccayayogato.",
  "anya-e0804n4:83": "Pacibhikkhichidikhādi, karoti bhavati gami;",
  "anya-e0804n4:84": "Gatigacchatihotīti, ādivohāramuddhare.",
  "anya-e0804n4:85": "Evaṁ tettiṁsabhedehi gahitesu nikhilesu dhātūsu –",
  "anya-e0804n4:86": "Sahahiṁsaīhavasā, sīhasaddagatiṁ vade;",
  "anya-e0804n4:87": "Sahanato hananato, sīhoti hi garū vaduṁ.",
  "anya-e0804n4:88_0": "Tathā hi sīho vātātapādiparissayampi sahati, “kiṁ me bahūhi ghāṭitehī”ti attano gocaratthāya",
  "anya-e0804n4:88_1": "khuddake pāṇe agaṇhanto, “māhaṁ khuddake pāṇe visamagate saṅghātaṁ āpādesī”ti anuddayavasena",
  "anya-e0804n4:88_2": "sahitabbe khuddakasattepi sahati. Hiṁsitabbe pana kāyūpapanne sūkaramahiṁsādayo satte",
  "anya-e0804n4:88_3": "hiṁsati, tasmāpi “sīho”ti vuccati. Yathā pana kantanaṭṭhena ādiantavipallāsato takkaṁ",
  "anya-e0804n4:88_4": "vuccati, evaṁ hiṁsanaṭṭhenapi sīhoti veditabbo. Atha vā sabbiriyāpathesu daḷhavīriyattā",
  "anya-e0804n4:88_5": "suṭṭhu īhatīti sīho. Vuttañhi –",
  "anya-e0804n4:89": "“Yathā sīho migarājā, nisajjaṭṭhānacaṅkame;",
  "anya-e0804n4:90": "Alīnavīriyo hoti, paggahitamano sadā”ti.",
  "anya-e0804n4:91": "Aparo nayo –",
  "anya-e0804n4:92": "Sahanā ca hiṁsanā ca, tathā sīghajavattato;",
  "anya-e0804n4:93": "Sīho iccapi bhāseyya, sakyasīhassa sāsane.",
  "anya-e0804n4:94": "Vuttañhi suttanipātaṭṭhakathāyaṁ “saharā ca hananā ca sīghajavattā ca sīho”ti.",
  "anya-e0804n4:95_0": "Idāni tadatthuddhāro vuccate, sīhasaddo “sīho bhikkhave migarājā”tiādīsu migarāje",
  "anya-e0804n4:95_1": "āgato. “Atha kho sīho senāpati yena bhagavā tenupasaṅkamī”tiādīsu paññattiyaṁ. “Sīhoti",
  "anya-e0804n4:95_2": "kho bhikkhave tathāgatassetaṁ adhivacanaṁ arahato sammāsambuddhassā”tiādīsu tathāgate.",
  "anya-e0804n4:95_3": "Tattha tathāgate sadisakappanāya āgato.",
  "anya-e0804n4:96": "Etthetaṁ vuccati –",
  "anya-e0804n4:97": "Sīhe paññattiyañcāpi, buddhe appaṭipuggale;",
  "anya-e0804n4:98": "Imesu tīsu atthesu, sīhasaddo pavattati.",
  "anya-e0804n4:99": "Rūpiruppatidhātūhi, rūpasaddagatiṁ vade;",
  "anya-e0804n4:100": "“Rūpayati ruppatī”ti, vatvā nibbacanadvayaṁ.",
  "anya-e0804n4:101_0": "Vuttañhetaṁ garūhi “rūpayatīti rūpaṁ, vaṇṇavikāraṁ āpajjamānaṁ hadayaṅgatabhāvaṁ",
  "anya-e0804n4:101_1": "pakāsetīti attho”ti. Vuttampi cetaṁ “rūpanti kenaṭṭhena rūpaṁ? Ruppanaṭṭhenā”ti.",
  "anya-e0804n4:101_2": "Bhagavatā panetaṁ vuttaṁ “kiñca bhikkhave rūpaṁ vadetha, ruppatīti kho bhikkhave",
  "anya-e0804n4:101_3": "tasmā rūpanti vuccati. Kena ruppati, sītenapi ruppatī”ti vitthāro. Atthuddhāro panassa heṭṭhā vuttova.",
  "anya-e0804n4:102": "Pasavatemanatthena, dhātunā udinā pana;",
  "anya-e0804n4:103": "Samuddasaddanipphattiṁ, vadeyya matimā naro.",
  "anya-e0804n4:104_0": "Ettha hi samuddoti aṭṭhahi acchariyabbhutadhammehi samannāgatattā samuddati attasannissitānaṁ",
  "anya-e0804n4:104_1": "macchamakarādīnaṁ pītisomanassaṁ pasavati janetīti samuddo. Ayamasmākaṁ khanti. Aṭṭhakathācariyā",
  "anya-e0804n4:104_2": "pana “samuddanaṭṭhena samuddo, kiledanaṭṭhena tenamanaṭṭhenāti vuttaṁ hotī”ti vadanti.",
  "anya-e0804n4:104_3": "Milindapañhe pana āyasmā nāgaseno “bhante nāgasena samuddo samuddoti vuccati, kena",
  "anya-e0804n4:104_4": "kāraṇena āpaṁ udakaṁ samuddoti vuccatī”ti milindena raññā puṭṭho āha “yattakaṁ mahārāja",
  "anya-e0804n4:104_5": "udakaṁ, tattakaṁ loṇaṁ, yattakaṁ loṇaṁ, tattakaṁ udakaṁ, udakasamattā samuddoti vuccatī”ti.",
  "anya-e0804n4:104_6": "Tadā raññā milindena “kallosi bhante nāgasenā”ti vuttaṁ. Ettha hi samaṁ udakena loṇaṁ",
  "anya-e0804n4:104_7": "etthāti samuddoti nibbacanaṁ veditabbaṁ “nīloda”ntiādīsu viya. Tattha bhadantanāgasenamatañca",
  "anya-e0804n4:104_8": "amhākaṁ matañca pakatisamuddaṁ sandhāya vuttattā na virujjhati, aṭṭhakathācariyānaṁ",
  "anya-e0804n4:104_9": "matampi “taṇhāsamuddo”ti ca “samuddopeso”ti ca āgatāni samuddasarikkhakāni ca taṇhācakkhusotādīni",
  "anya-e0804n4:104_10": "sandhāya vuttattā na virujjhatīti daṭṭhabbaṁ.",
  "anya-e0804n4:105": "Khādadhātuvasā cāpi, khanudhātuvasena vā;",
  "anya-e0804n4:106": "Khanito vāpi dhātumhā, dhāto khaṁpubbatopi vā;",
  "anya-e0804n4:107": "Khandhasaddassa nipphattiṁ, saddakkhandhavidū vade.",
  "anya-e0804n4:108_0": "Tattha “saṁkhittena pañcupādānakkhandhāpi dukkhā”ti vacanato sayampi dukkhadhammoyeva",
  "anya-e0804n4:108_1": "samāno jātijarābyādhimaraṇadukkhādīhi anekehi dukkhehi khajjati khādiyatīti khandho,",
  "anya-e0804n4:108_2": "teheva dukkhehi khaññati avadāriyatītipi khandho, khaniyati parikhaññatītipi khandho,",
  "anya-e0804n4:108_3": "attena vā attaniyena vā tucchattā khaṁ suññākāraṁ dhāretītipi khandho, rūpakkhandhādi.",
  "anya-e0804n4:108_4": "Atthuddhārato pana –",
  "anya-e0804n4:109": "Khandhasaddo rāsiguṇa-paṇṇattīsu ca rūḷhiyaṁ;",
  "anya-e0804n4:110": "Koṭṭhāse ceva aṁse ca, vattatīti vibhāvaye.",
  "anya-e0804n4:111_0": "Vuttañhetaṁ sammohavinodaniyaṁ vibhaṅgaṭṭhakathāyaṁ – khandhasaddo sambahulesu ṭhānesu",
  "anya-e0804n4:111_1": "nipatati rāsimhi guṇe paṇṇattiyaṁ rūḷhiyanti. “Seyyathāpi bhikkhave mahāsamudde na",
  "anya-e0804n4:111_2": "sukaraṁ udakassa pamāṇaṁ gahetuṁ “ettakāni udakāḷhakānī’ti vā ‘ettakāni udakāḷhakasatānī’ti",
  "anya-e0804n4:111_3": "vā ‘ettakāni udakāḷhakasahassānī’ti vā ‘ettakāni udakāḷhakasatasahassānī’ti vā, atha",
  "anya-e0804n4:111_4": "kho asaṅkhyeyyo appameyyo mahāudakakkhandhotveva saṅkhaṁ gacchatī”tiādīsu hi rāsito",
  "anya-e0804n4:111_5": "khandho nāma. Na hi parittakaṁ udakaṁ udakakkhandhoti vuccati, bahukameva vuccati,",
  "anya-e0804n4:111_6": "tathā na parittakaṁ rajo rajakkhandho, na appamattakā gāvo gavakkhandho, na appamattakaṁ",
  "anya-e0804n4:111_7": "balaṁ balakkhandho, na appamattakaṁ puññaṁ puññakkhandhoti vuccati. Bahukameva hi",
  "anya-e0804n4:111_8": "rajo rajakkhandho, bahukā ca gavādayo gavakkhandho, balakkhandho, puññakkhandhoti",
  "anya-e0804n4:111_9": "vuccanti. “Sīlakkhandho samādhikkhandho”tiādīsu pana guṇato khandho nāma. “Addasā",
  "anya-e0804n4:111_10": "khā bhagavā mahantaṁ dārukkhandhaṁ gaṅgāya nadiyā sotena vuyhamāna”nti ettha paṇṇattito",
  "anya-e0804n4:111_11": "khandho nāma. “Yaṁ cittaṁ mano mānasaṁ…pe… viññāṇaṁ viññāṇakkhandho”tiādīsu rūḷhīto",
  "anya-e0804n4:111_12": "khandho nāma. Svāyamidha rāsito adhippeto. Ayañhi khandhaṭṭho nāma piṇḍaṭṭho pūgaṭṭho",
  "anya-e0804n4:111_13": "ghaṭaṭṭho rāsaṭṭho, tasmā rāsilakkhaṇā khandhāti veditabbā. Koṭṭhāsaṭṭhātipi vattuṁ",
  "anya-e0804n4:111_14": "vaṭṭati. Lokasmiñhi iṇaṁ gahetvā codiyamānā “dvīhi khandhehi dassāma, tīhi khandhehi",
  "anya-e0804n4:111_15": "dassāmā”ti vadanti. Iti koṭṭhāsalakkhaṇā khandhātipi vattuṁ vaṭṭati. Evamettha “rūpakkhandhoti",
  "anya-e0804n4:111_16": "rūparāsi rūpakoṭṭhāso, vedanākkhandhoti vedanārāsi vedanākoṭṭhāso”ti iminā nayena",
  "anya-e0804n4:111_17": "attho veditabbo. “Khandhe bhāraṁ. Khandhato otāreti, mahāhanusabhakkhandho”tiādīsu",
  "anya-e0804n4:111_18": "pana aṁso “khandho”ti vuccati.",
  "anya-e0804n4:112": "Āpubbayatato cāpi, āyūpapadato puna;",
  "anya-e0804n4:113": "Tanuto tanito vāpi, āyatanaravo gato.",
  "anya-e0804n4:114_0": "Vuttampi cetaṁ – āyatanato, āyānaṁ vā tananato, āyatassa ca nayanato āyatananti veditabbaṁ.",
  "anya-e0804n4:114_1": "Cakkhu rūpādīsu hi taṁtaṁdvārārammaṇā cittacetasikā dhammā sena sena anubhavanādikiccena",
  "anya-e0804n4:114_2": "āyatanti uṭṭhahanti ghaṭanti vāyamantīti vā vuttaṁ hoti. Te ca pana āyabhūte dhamme",
  "anya-e0804n4:114_3": "etāni tananti vitthārentīti vuttaṁ hoti. Idañca anamatagge saṁsāre pavattaṁ atīva",
  "anya-e0804n4:114_4": "āyataṁ saṁsāradukkhaṁ yāva na nivattati, tāva nayanti, pavattayantīti vuttaṁ hoti.",
  "anya-e0804n4:114_5": "Iti sabbepime dhammā āyatanato, āyānaṁ vā tananato, āyatassa ca nayanato āyatananti vuccanti.",
  "anya-e0804n4:115_0": "Apica nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena",
  "anya-e0804n4:115_1": "āyatanaṁ veditabbaṁ. Tathā hi “loke issarāyatanaṁ vāsudevāyatana”ntiādīsu nivāsaṭṭhānaṁ",
  "anya-e0804n4:115_2": "āyatananti vuccati. “Suvaṇṇāyatanaṁ rajatāyatana”ntiādīsu ākaro, sāsane pana “manorame",
  "anya-e0804n4:115_3": "āyatane, sevanti naṁ vihaṅgamā”tiādīsu samosaraṇaṭṭhānaṁ. “Dakkhiṇāpatho gunnaṁ āyatana”ntiādīsu",
  "anya-e0804n4:115_4": "sañjātideso. “Tatra tatreva sakkhibhabbataṁ pāpuṇāti sati satiāyatane”tiādīsu kāraṇaṁ.",
  "anya-e0804n4:116_0": "Cakkhuādīsu cāpi cittacetasikā dhammā nivasanti tadāyattavuttitāyāti cakkhādayo ca",
  "anya-e0804n4:116_1": "nesaṁ nivāsaṭṭhānaṁ. Cakkhādīsu te ākiṇṇā tannissitattā tadārammaṇattā cāti cakkhādayo",
  "anya-e0804n4:116_2": "ca nesaṁ ākaro. Cakkhādayo ca nesaṁ samosaraṇaṭṭhānaṁ tattha tattha dvārārammaṇavasena",
  "anya-e0804n4:116_3": "samosaraṇato. Cakkhādayo ca nesaṁ sañjātideso tannissayārammaṇabhāvena tattheva uppattito,",
  "anya-e0804n4:116_4": "cakkhādayo ca nesaṁ kāraṇaṁ tesaṁ abhāve abhāvato. Iti nivāsaṭṭhānaṭṭhena ākaraṭṭhena",
  "anya-e0804n4:116_5": "samosaraṇaṭṭhānaṭṭhena sañjātidesaṭṭhena kāraṇaṭṭhenāti imehi kāraṇehi ete dhammā",
  "anya-e0804n4:116_6": "āyatananti vuccanti, tasmā yathāvuttenatthena cakkhu ca taṁ āyatanañcāti cakkhāyatanaṁ…pe…",
  "anya-e0804n4:116_7": "dhammā ca te āyatanañcāti dhammāyatananti evaṁ tāvettha atthato viññātabbo vinicchayoti. Iccevaṁ –",
  "anya-e0804n4:117": "Nivāso ākaro ceva, jātideso ca kāraṇaṁ;",
  "anya-e0804n4:118": "Samosaraṇaṭṭhānañca, vuccatā’yatanaṁ iti;",
  "anya-e0804n4:119": "Vidividehi dhātūhi, akārapubbakehi vā;",
  "anya-e0804n4:120": "Antavirahitasaddū-papadena junāpi vā.",
  "anya-e0804n4:121": "Avijjāsaddanipphatti, dīpetabbā sudhīmatā.",
  "anya-e0804n4:122_0": "Ettha pūretuṁ ayuttaṭṭhena kāyaduccaritādi avindiyaṁ nāma, aladdhabbanti attho, taṁ",
  "anya-e0804n4:122_1": "avindiyaṁ vindatīti avijjā, tabbiparītato kāyasucaritādi vindiyaṁ nāma, taṁ vindiyaṁ",
  "anya-e0804n4:122_2": "na vindatīti avijjā. Khandhānaṁ rāsaṭṭhaṁ, āyatanānaṁ āyatanaṭṭhaṁ, dhātūnaṁ suññaṭṭhaṁ,",
  "anya-e0804n4:122_3": "saccānaṁ tathaṭṭhaṁ, indriyānaṁ adhipatiyaṭṭhaṁ aviditaṁ karotīti avijjā. Dukkhādīnaṁ",
  "anya-e0804n4:122_4": "pīḷanādivasena vuttaṁ catubbidhaṁ atthaṁ aviditaṁ karotīti avijjā, antavirahite saṁsāre",
  "anya-e0804n4:122_5": "sabbabhavayonigativiññāṇaṭṭhitisattāvāsesu satte javāpetīti avijjā, paramatthato",
  "anya-e0804n4:122_6": "avijjamānesu itthipurisādīsu javati, vijjamānesupi khandhādīsu na javatīti avijjā.",
  "anya-e0804n4:123_0": "Yaṁ pana aṭṭhakathāyaṁ “apica cakkhuviññāṇādīnaṁ vatthārammaṇapaṭiccasamuppādapaṭiccasamuppannā",
  "anya-e0804n4:123_1": "naṁ dhammānaṁ chādanatopi avijjā”ti vuttaṁ, etaṁ na saddatthato vuttaṁ, atha kho",
  "anya-e0804n4:123_2": "avijjāya chādanakiccattā vuttaṁ. Tathā hi abhidhammaṭīkāyaṁ idaṁ vuttaṁ –",
  "anya-e0804n4:124_0": "“Byañjanatthaṁ dassetvā sabhāvatthaṁ dassetuṁ ‘apicā’tiādimāha, cakkhuviññāṇādīnaṁ",
  "anya-e0804n4:124_1": "vatthārammaṇāni ‘idaṁ vattu, idamārammaṇa’nti avijjāya ñātuṁ na sakkāti avijjā tappaṭicchādikā",
  "anya-e0804n4:124_2": "vuttā, vatthārammaṇasabhāvacchādanato eva avijjādīnaṁ paṭiccasamuppādabhāvassa, jarāmaraṇādīnaṁ",
  "anya-e0804n4:124_3": "paṭiccasamuppannabhāvassa ca chādanato paṭiccasamuppādapaṭiccasamuppannachādanaṁ",
  "anya-e0804n4:124_4": "veditabbanti. Tattha duggatigāmikammassa visesappaccayattā avijjā ‘avindiyaṁ vindatī’ti",
  "anya-e0804n4:124_5": "vuttā, tathā visesapaccayo vindanīyassa na hotīti ‘vindiyaṁ na vindatī’ti ca, attanissitānaṁ",
  "anya-e0804n4:124_6": "cakkhuviññāṇādīnaṁ pavattāpanaṁ uppādanaṁ āyatanaṁ, sammohabhāveneva anabhisamayabhūtattā",
  "anya-e0804n4:124_7": "‘aviditaṁ aññātaṁ karoti, antavirahite javāpetī’ti vaṇṇāgamavipariyāyavikāravināsadhātuatthavisesayogehi",
  "anya-e0804n4:124_8": "pañcavidhassa niruttilakkhaṇassa vasena tīsupi padesu akāravikārajakāre gahetvā aññesaṁ",
  "anya-e0804n4:124_9": "vaṇṇānaṁ lopaṁ katvā jakārassa ca dutiyassa āgamaṁ katvā avijjāti vuttā”ti.",
  "anya-e0804n4:125": "Arahadhātuto ñeyyā, arahaṁsaddasaṇṭhiti;",
  "anya-e0804n4:126": "Arārūpapadahana-dhātuto vāthavā pana.",
  "anya-e0804n4:127": "Rahato rahito cāpi, akārapubbato idha;",
  "anya-e0804n4:128": "Vuccate assa nipphatti, ārakādiravassitā.",
  "anya-e0804n4:129": "Tathā hi arahanti aggadakkhiṇeyyattā cīvarādipaccaye arahati pūjāvisesañcāti arahaṁ. Vuttañca –",
  "anya-e0804n4:130": "“Pūjāvisesaṁ saha paccayehi,",
  "anya-e0804n4:131": "Yasmā ayaṁ arahati lokanātho;",
  "anya-e0804n4:132": "Atthānurūpaṁ arahanti loke,",
  "anya-e0804n4:133": "Tasmā jino arahati nāmameta”nti.",
  "anya-e0804n4:134": "Tathā so kilesārayo maggena hanīti arahaṁ. Vuttañca –",
  "anya-e0804n4:135": "“Yasmā rāgādisaṅkhātā, sabbepi arayo hatā;",
  "anya-e0804n4:136": "Paññāsatthena nāthena, tasmāpi arahaṁ mato”ti.",
  "anya-e0804n4:137_0": "Yañcetaṁ avijjābhavataṇhāmayanābhiṁ puññādiabhisaṅkhārāraṁ jarāmaraṇanemiṁ āsavasamudayamayena",
  "anya-e0804n4:137_1": "akkhena vijjhitvā vibhavarathe samāyojitaṁ anādikālappavattaṁ saṁsāracakkaṁ, tassa",
  "anya-e0804n4:137_2": "so bodhimaṇḍe vīriyapādehi sīlapathaviyaṁ patiṭṭhāya saddhāhatthena kammakkhayakaraṁ",
  "anya-e0804n4:137_3": "ñāṇaparasuṁ gahetvā sabbe are hanītipi arahaṁ. Vuttañca –",
  "anya-e0804n4:138": "“Arā saṁsāracakkassa, hatā ñāṇāsinā yato;",
  "anya-e0804n4:139": "Lokanāthena tenesa, arahanti pavuccatī”ti.",
  "anya-e0804n4:140_0": "Tathā attahitaṁ parahitañca paripūretuṁ sammā paṭipajjantehi sādhūhi dūrato rahitabbā",
  "anya-e0804n4:140_1": "pariccajitabbā parihātabbāti rahā, rāgādayo pāpadhammā, na santi etassa rahāti arahaṁ.",
  "anya-e0804n4:140_2": "“Araho”ti vattabbe okārassa sānusāraṁ akārādesaṁ katvā “arahaṁ”nti vuttaṁ. Āha ca –",
  "anya-e0804n4:141": "“Pāpadhammā rahā nāma, sādhūhi rahitabbato;",
  "anya-e0804n4:142": "Tesaṁ suṭṭhu pahīnattā, bhagavā arahaṁ mato”ti.",
  "anya-e0804n4:143": "Atha vā khīṇāsavehi sekkhehi kalyāṇaputhujjanehi ca na rahitabbo na pariccajitabbo, te ca bhagavāti arahaṁ. Āha ca –",
  "anya-e0804n4:144": "“Ye ca sacchikatadhammā,",
  "anya-e0804n4:145": "Ariyā suddhagocarā;",
  "anya-e0804n4:146": "Na tehi rahito hoti,",
  "anya-e0804n4:147": "Nātho tenā’rahaṁ mato”ti.",
  "anya-e0804n4:148": "Rahoti ca gamanaṁ vuccati, natthi etassa raho gamanaṁ gatīsu paccājātīti arahaṁ. Āha ca –",
  "anya-e0804n4:149": "“Raho vā gamanaṁ yassa, saṁsāre natthi sabbaso;",
  "anya-e0804n4:150": "Pahīnajātimaraṇo, arahaṁ sugato mato”ti.",
  "anya-e0804n4:151_0": "Pāsaṁsattā vā bhagavā arahaṁ. Akkharacintakā hi pasaṁsāyaṁ arahasadaṁ vaṇṇenti. Pāsaṁsabhāvo",
  "anya-e0804n4:151_1": "ca bhagavato anaññasādhāraṇo yathābhuccaguṇādhigato sadevake loke suppatiṭṭhito.",
  "anya-e0804n4:151_2": "Iti pāsaṁsattāpi bhagavā arahaṁ. Āha ca –",
  "anya-e0804n4:152": "“Guṇehi sadiso natthi, yasmā loke sadevake;",
  "anya-e0804n4:153": "Tasmā pāsaṁsiyattāpi, arahaṁ dvipaduttamo”ti.",
  "anya-e0804n4:154_0": "Imāni nibbacanāni “araha pūjāyaṁ, hana hiṁsāyaṁ, raha cāge, rahi gatiya”nti imesaṁ",
  "anya-e0804n4:154_1": "dhātūnaṁ vasena idha vuttāni kilesehi ārakattā “araha”nti ca pāpakaraṇe rahābhāvā",
  "anya-e0804n4:154_2": "“araha”nti ca asappurisānaṁ ārakā dūreti “araha”nti ca sappurisānaṁ ārakā āsanneti",
  "anya-e0804n4:154_3": "“araha”nti ca. Nibbacanāni pana dhātusaddanissitāni na hontīti idha na gahitāni.",
  "anya-e0804n4:154_4": "Pasaṁsā pana atthato pūjā evāti “araha pūjāya”nti dhātussa attho bhavituṁ yuttoti",
  "anya-e0804n4:154_5": "idha amhehi gahitā, aṭṭhakathācariyehi tu arahasaddassa labbhamānavasena sabbepi",
  "anya-e0804n4:154_6": "atthā gahitā dhātunissitā ca adhātunissitā ca. Kathaṁ? –",
  "anya-e0804n4:155": "Ārakattā hatattā ca, kilesārīna so muni;",
  "anya-e0804n4:156": "Hatasaṁsāracakkāro, paccayādīna cāraho;",
  "anya-e0804n4:157": "Na raho karoti pāpāni, arahaṁ tena vuccatīti.",
  "anya-e0804n4:158": "Ṭīkācariyehipi tatheva gahitā. Kathaṁ? –",
  "anya-e0804n4:159": "Ārakā mandabuddhīnaṁ, ārakā ca vijānataṁ;",
  "anya-e0804n4:160": "Rahānaṁ suppahīnattā, vidūnamaraheyyato;",
  "anya-e0804n4:161": "Bhavesu ca rahābhāvā, pāsaṁsā arahaṁ jinoti.",
  "anya-e0804n4:162": "Yathā pana arahaṁsaddassa, evaṁ arahāsaddassāpi nibbacanāni veditabbāni.",
  "anya-e0804n4:163": "Supubbagamito ceva, supubbagaditopi ca;",
  "anya-e0804n4:164": "Dhīro sugatasaddassa, nipphattiṁ samudīraye.",
  "anya-e0804n4:165_0": "Ettha hi sugatoti sobhanaṁ gataṁ etassāti sugato, sundaraṁ ṭhānaṁ gatoti sugato,",
  "anya-e0804n4:165_1": "sammā gatoti sugato, sammā ca gadatīti sugatoti dhātunissitaṁ atthaṁ gahetvā saddanipphatti",
  "anya-e0804n4:165_2": "kātabbā. Vuttañhi aṭṭhakathāsu –",
  "anya-e0804n4:166_0": "“Sobhanagamanattā, sundaraṁ ṭhānaṁ gatattā, sammā gatattā, sammā ca gadattā sugato.",
  "anya-e0804n4:166_1": "Gamanampi hi gatanti vuccati, tañca bhagavato sobhanaṁ parisuddhamanavajjaṁ. Kiṁ",
  "anya-e0804n4:166_2": "pana tanti? Ariyamaggo, tenesa gamanena khemaṁ disaṁ asajjamāno gatoti sobhanagamanattā sugato”tiādi.",
  "anya-e0804n4:167": "Bhagasaddūpapadato, vanuto vamutopi ca;",
  "anya-e0804n4:168": "Bhagavāsaddanipphattiṁ, pavade aññathāpi vā.",
  "anya-e0804n4:169_0": "Atrimāni nibbacanāni – bhagasaṅkhātā lokiyalokuttarasampattiyo vani bhaji sevīti",
  "anya-e0804n4:169_1": "bhagavā. Somanassakumārattabhāvādīsu carimattabhāve ca bhagasaṅkhātaṁ siriṁ issariyaṁ",
  "anya-e0804n4:169_2": "yasañca vami uggiri kheḷapiṇḍaṁ viya anapekkho chaḍḍayīti bhagavā. Atha vā nakkhattehi",
  "anya-e0804n4:169_3": "samaṁ pavattattā bhagasaṅkhāte sineruyugandharauttarakuruhimavantādibhājanaloke vami,",
  "anya-e0804n4:169_4": "tannivāsitattāvāsasamatikkamanato tappaṭibaddhachandarāgappahānena pajahīti bhagavāti.",
  "anya-e0804n4:170": "Paradhātuvasā vāpi, parūpapadatopi vā;",
  "anya-e0804n4:171": "Muto tathā majato ca, mayato munato mito.",
  "anya-e0804n4:172": "Puna mitoti etehi, dhātūhi khalu sattahi;",
  "anya-e0804n4:173": "Vade paramasaddassa, nipphattiṁ jinasāsane.",
  "anya-e0804n4:174": "Uttamavācīparama-saddena saha aṭṭhahi;",
  "anya-e0804n4:175": "Padehi pāramīsaddaṁ, vade taddhitapaccayiṁ.",
  "anya-e0804n4:176": "Pārasaddūpapadato, majatopi mutotha vā;",
  "anya-e0804n4:177": "Mayato vā munato vā, mito vā punapi mito.",
  "anya-e0804n4:178": "Etehi chahi dhātūhi, mahāpurisavācakaṁ;",
  "anya-e0804n4:179": "Pāramīsaddamīrenti, tato pāramitāravaṁ.",
  "anya-e0804n4:180": "Ettha tāva uttamatthavācakaparamasaddavasena pāramīnibbacanaṁ kathessāma. Tato paradhātuvasena, tato parasaddūpapadamudhātādivasena tato pārasaddūpapadamajadhātādivasena.",
  "anya-e0804n4:181_0": "Dānasīlādiguṇavisesayogena sattuttamatāya paramā. Mahābodhisattā bodhisattā, tesaṁ",
  "anya-e0804n4:181_1": "bhāvo, kammaṁ vā pāramī, dānādikriyā. Atha vā parati pāleti pūreti cāti paramo, dānādīnaṁ",
  "anya-e0804n4:181_2": "guṇānaṁ pālako pūrako ca bodhisatto, paramassa ayaṁ, paramassa vā bhāvo, kammaṁ vā",
  "anya-e0804n4:181_3": "pāramī, dānādikriyā. Atha vā paraṁ sattaṁ attani mavati bandhati guṇavisesayogenāti",
  "anya-e0804n4:181_4": "paramo, paraṁ vā adhikataraṁ majjati sujjhati kilesamalatoti paramo, paraṁ vā seṭṭhaṁ",
  "anya-e0804n4:181_5": "nibbānaṁ mayati gacchatīti paramo, paraṁ vā lokaṁ pamāṇabhūtena ñāṇavisesena idhalokaṁ",
  "anya-e0804n4:181_6": "viya munāti paricchindatīti paramo, paraṁ vā ativiya sīlādiguṇagaṇaṁ attano santāne",
  "anya-e0804n4:181_7": "minoti pakkhipatīti paramo, paraṁ vā attabhūtato dhammakāyato aññaṁ paṭipakkhaṁ vā",
  "anya-e0804n4:181_8": "tadanatthakaraṁ kilesacoragaṇaṁ mināti hiṁsatīti paramo, mahāsatto, paramassa ayaṁ,",
  "anya-e0804n4:181_9": "paramassa vā bhāvo, kammaṁ vā pāramī, dānādikriyā.",
  "anya-e0804n4:182_0": "Aparo nayo – pāre nibbāne majjati sujjhati, satte ca majjeti sodhetīti pāramī, mahāpuriso,",
  "anya-e0804n4:182_1": "tassa bhāvo, kammaṁ vā pāramitā. Pāre nibbāne satte mavati bandhati yojeīti pāramī,",
  "anya-e0804n4:182_2": "pāraṁ vā nibbānaṁ mayati gacchati, satte ca māyeti gametīti pāramī, munāti vā pāraṁ",
  "anya-e0804n4:182_3": "nibbānaṁ yāthāvato, tattha vā satte minoti pakkhipatīti pāramī, kilesāriṁ vā sattānaṁ",
  "anya-e0804n4:182_4": "pāre nibbāne mināti hiṁsatīti pāramī, mahāpuriso, tassa bhāvo, kammaṁ vā pāramitā,",
  "anya-e0804n4:182_5": "dānādikriyāva. Iminā nayena pāramīnaṁ saddattho veditabbo.",
  "anya-e0804n4:183": "Karadhātuvasā vāpi, kiradhātuvasena vā;",
  "anya-e0804n4:184": "Kaṁsaddūpapadarudhi-dhātuto vāpi dīpaye;",
  "anya-e0804n4:185": "Karuṇāsaddanipphattiṁ, mahākaruṇasāsane.",
  "anya-e0804n4:186_0": "Tattha karuṇāti paradukkhe sati sādhūnaṁ hadayakampanaṁ karotīti karuṇā. Kirati paradukkaṁ",
  "anya-e0804n4:186_1": "vikkhipatīti karuṇā. Kaṁ vuccati sukhaṁ, taṁ rundhati vibādhati kāruṇikaṁ na sukhāpetītipi karuṇā.",
  "anya-e0804n4:187": "Vidividhavidadhātu-vasena paridīpaye;",
  "anya-e0804n4:188": "Vijjāsaddassa nipphattiṁ, saddanipphattikovido.",
  "anya-e0804n4:189_0": "Tattha vijjāti vindiyaṁ kāyasucaritādiṁ vindati yāthāvato upalabhatīti vijjā. Tamokhandhādipadālanaṭṭhena",
  "anya-e0804n4:189_1": "vā attano paṭipakkhaṁ vijjhatīti vijjā. Tato eva attano visayaṁ viditaṁ karotītipi vijjā.",
  "anya-e0804n4:190": "Medhadhātuvasā ceva, medhādhātūhi ca dvidhā;",
  "anya-e0804n4:191": "Medhāsaddassa nipphattiṁ, medhāvī samudīraye.",
  "anya-e0804n4:192": "Tattha medhāti sammohaṁ medhati hiṁsatīti medhā. Pāpake vā akusale dhamme medhati hiṁsatītipi medhā. Atha vā –",
  "anya-e0804n4:193": "“Paññā hi seṭṭhā kusalā vadanti,",
  "anya-e0804n4:194": "Nakkhattarājāriva tārakānaṁ;",
  "anya-e0804n4:195": "Sīlaṁ siriñcāpi satañca dhammo,",
  "anya-e0804n4:196": "Anvāyikā paññavato bhavantī”ti",
  "anya-e0804n4:197_0": "Vacanato pana medhati sīlena siriyā satañca dhammehi saha gacchati, na ekikā hutvā",
  "anya-e0804n4:197_1": "tiṭṭhatītipi medhā. Aparo nayo – sukhumampi atthaṁ dhammañca khippameva meti ca dhāreti",
  "anya-e0804n4:197_2": "cāti medhā, ettha metīti gaṇhātīti attho. Tathā hi aṭṭhasāliniyaṁ vuttaṁ “asani viya",
  "anya-e0804n4:197_3": "siluccaye kilese medhati hiṁsatīti medhā, khippaṁ gahaṇadhāraṇaṭṭhena vā medhā”ti.",
  "anya-e0804n4:198": "Ranjadhātuvasā ceva, rāpubbatiratopi ca;",
  "anya-e0804n4:199": "Rattisaddassa nipphattiṁ, saddatthaññū vibhāvaye.",
  "anya-e0804n4:200": "Ranjanti sattā etthāti ratti, rā saddo tiyyati chijjati etthāti ratti, sattānaṁ saddassa vūpasamakāloti attho.",
  "anya-e0804n4:201": "Mā māne iti soanta, kammanīti cubhohi tu;",
  "anya-e0804n4:202": "Dhātūhi māsasaddassa, nipphattiṁ samudīraye.",
  "anya-e0804n4:203_0": "Tathā hi sattānaṁ āyuṁ mānanto viya siyati antaṁ karotīti māso, cittamāsādayo dvādasa",
  "anya-e0804n4:203_1": "māsā. Seyyathidaṁ? Citto visākho jeṭṭho āsāḷho sāvaṇo bhaddo assayujo kattiko māgasiro",
  "anya-e0804n4:203_2": "phusso māgho phagguṇoti. Tatra citto māso “rammako”ti vuccati. “Yathāpi rammake māse,",
  "anya-e0804n4:203_3": "bahū pupphanti vārijā”ti pāḷi dissati. Bhaddo pana “poṭṭhapādo”ti vuccati.",
  "anya-e0804n4:204_0": "Atha vā māsoti aparaṇṇavisesassapi suvaṇṇamāsassapi nāmaṁ. Tattha aparaṇṇaviseso",
  "anya-e0804n4:204_1": "yathāparimite kāle asiyati bhakkhiyatīti māso, itaro pana “mama ida”nti masiyati",
  "anya-e0804n4:204_2": "āmasiyati gaṇhiyatīti māsoti vuccati.",
  "anya-e0804n4:205": "Saṁpubbavadacarehi, saṁvacchararavassa tu;",
  "anya-e0804n4:206": "Nipphattiṁ samudīreyya, sakyasīhassa sāsane.",
  "anya-e0804n4:207": "Tathā hi taṁ taṁ sattaṁ dhammappavattiñca saṅgamma vadanto viya carati pavattatīti saṁvaccharo.",
  "anya-e0804n4:208": "Bhidibhikkhidhātuvasā, atha vā bhayavācakaṁ;",
  "anya-e0804n4:209": "Bhīsaddaṁ purimaṁ katvā, ikkhadhātuvasena ca;",
  "anya-e0804n4:210": "Bhikkhusaddassa nipphattiṁ, kathayeyya vicakkhaṇo.",
  "anya-e0804n4:211": "Tathā hi kilese bhindatīti bhikkhu. Chinnabhinnapaṭadharotipi bhikkhu. Bhikkhanasīlotipi bhikkhu. Saṁsāre bhayaṁ ikkhati, ikkhanasīloti vā bhikkhu.",
  "anya-e0804n4:212": "Sadabhidīhi dhātūhi, sabbhisaddagatiṁ vade;",
  "anya-e0804n4:213": "Sappurise ca nibbāne, esa saddo pavattati.",
  "anya-e0804n4:214_0": "Atrimāni nibbacanāni – sīdanasabhāve kilese bhindatīti sabbhi, sappuriso, yo “ariyo”tipi",
  "anya-e0804n4:214_1": "“paṇḍito”tipi vuccati. Apica sīdanasabhāvā kilesā bhijjanti etthāti sabbhi, nibbānaṁ,",
  "anya-e0804n4:214_2": "yaṁ “rāgakkhayo”tiādināmaṁ labhati. Tathā hi saṁyuttaṭṭhakathāyaṁ vuttaṁ “yasmā nibbānaṁ",
  "anya-e0804n4:214_3": "āgamma sīdanasabhāvā kilesā bhijjanti, tasmā taṁ sabbhīti vuccatī”ti.",
  "anya-e0804n4:215": "Etthetaṁ vadāma –",
  "anya-e0804n4:216": "“Yasmā nibbānamāgama, saṁsīdanasabhāvino;",
  "anya-e0804n4:217": "Klesā bhijjanti taṁ tasmā, sabbhīti amataṁ’bravu”nti.",
  "anya-e0804n4:218": "Brūdhātusadadhātūhi, bhisisaddassa sambhavaṁ;",
  "anya-e0804n4:219": "Guṇehi brūhitā dhīrā, porāṇācariyā’bravuṁ.",
  "anya-e0804n4:220": "Tathā hi bravantā ettha sīdantīti bhisīti bhisisaddassa sambhavaṁ porāṇā kathayiṁsu.",
  "anya-e0804n4:221": "Sukhadhātuvasā cāpi, supubbakhādatopi vā;",
  "anya-e0804n4:222": "Supubbakhanuto vāpi, sukhasaddagatiṁ vade.",
  "anya-e0804n4:223": "Sukhanti hi sukhayatīti sukhaṁ. Yassuppajjati, taṁ sukhitaṁ karotīti attho. Suṭṭhu dukkhaṁ khādatītipi sukhaṁ. Suṭṭu dukkhaṁ khanatītipi sukhaṁ.",
  "anya-e0804n4:224": "Dukkhadhātuvasā cāpi, dupubbakhādatopi vā;",
  "anya-e0804n4:225": "Dupubbakhanuto vāpi, dukkhasaddagatiṁ vade.",
  "anya-e0804n4:226_0": "Dukkhanti hi dukkhayatīti dukkhaṁ. Yassuppajjati, taṁ dukkhitaṁ karotīti attho. Duṭṭhu",
  "anya-e0804n4:226_1": "sukhaṁ khādatītipi dukkhaṁ. Duṭṭhu sukhaṁ khanatītipi dukkhaṁ. Atha vā dvidhā sukhaṁ",
  "anya-e0804n4:226_2": "khanatītipi dukkhaṁ.",
  "anya-e0804n4:227": "Gandhadhātuvasā cāpi, gamudhātuvasena vā;",
  "anya-e0804n4:228": "Gamudhādhātuto vāpi, gandhasaddagatiṁ vade.",
  "anya-e0804n4:229_0": "Tathā hi gandhayatīti gandho, attano vatthuṁ sūcayati “idaṁ sugandhaṁ, idaṁ duggandha”nti",
  "anya-e0804n4:229_1": "pakāseti, paṭicchannaṁ, vā pupphaphalādiṁ “idamettha atthī”ti pesuññaṁ karonto viya",
  "anya-e0804n4:229_2": "ahosīti attho. Atha vā gandhayati chindati manāpagandho sugandhabhāvena duggandhaṁ,",
  "anya-e0804n4:229_3": "amanāpagandho ca duggandhabhāvena sugandhanti gandho. Ettha pana gandhasaddassa chedanavācakatte –",
  "anya-e0804n4:230": "“Atijātaṁ anujātaṁ, puttamicchanti paṇḍitā;",
  "anya-e0804n4:231": "Avajātaṁ na icchanti, yo hoti kulagandhano”ti",
  "anya-e0804n4:232_0": "Ayaṁ pāḷi nidassanaṁ. Vāyunā vā nīyamāno gacchatīti gandho. Kaccāyanasmiñhi “khādāmagamānaṁ",
  "anya-e0804n4:232_1": "khandhandhagandhā”ti khādaamagamiiccetesaṁ dhātūnaṁ yathākkamaṁ khandha andhagandhādesā",
  "anya-e0804n4:232_2": "vuttā. Atha vā gacchanto dhariyate soti gandho. Vuttañhetaṁ bhadantena buddhadattācariyena",
  "anya-e0804n4:232_3": "veyyākaraṇena niruttinayadassinā “dhariyatīti gacchanto, gandho sūcanatopi vā”ti.",
  "anya-e0804n4:233": "Rasadhātuvasā ceva, ramāsadhātutopi ca;",
  "anya-e0804n4:234": "Rasasaddassa nipphattiṁ, āhu dhammarasaññuno.",
  "anya-e0804n4:235_0": "Rasoti hi rasanti taṁ assādentīti raso, ramantā taṁ asantītipi raso. Vuttampi cetaṁ",
  "anya-e0804n4:235_1": "“ramamānā na’santīti rasoti paridīpito”ti. Tatrāyamattho – devamanussādayo sattā",
  "anya-e0804n4:235_2": "yasmā ramamānā naṁ dhammajātaṁ asanti bhakkhanti, tasmā taṁ dhammajātaṁ raso nāmāti",
  "anya-e0804n4:235_3": "niruttaññūhi paridīpitoti. Padacchedo pana evaṁ veditabbo –",
  "anya-e0804n4:236": "Naṁ asanti na santīti, padacchedo siyā tahiṁ;",
  "anya-e0804n4:237": "Kammakārakabhāvena, attho hi tattha icchito.",
  "anya-e0804n4:238": "Iti vuttānusārena, avuttesu padesupi;",
  "anya-e0804n4:239": "Yathārahaṁ nayaññūhi, nayo neyyo susobhano.",
  "anya-e0804n4:240": "Dhātucintāya ye muttā, anipphannāti te matā;",
  "anya-e0804n4:241": "Te cāpi bahavo santi, pītalohitakādayo;",
  "anya-e0804n4:242": "Nipphanne api dhātūhi, sadde dhagāitiādayo;",
  "anya-e0804n4:243": "Anipphannaṁva pekkhanti, gavādividhibhedato.",
  "anya-e0804n4:244": "Tathā hi “gacchatīti go”, iti vuttapadaṁ puna;",
  "anya-e0804n4:245": "Anipphannaṁ karitvāna, “gāvo” iccādikaṁbravuṁ.",
  "anya-e0804n4:246": "Ekantena anipphannā, saddā viḍūḍabhādayo;",
  "anya-e0804n4:247": "Dhāturūpakasaddā ca, “pabbatāyati”ādayo.",
  "anya-e0804n4:248_0": "Seyyathidaṁ? “Viḍūḍabho, tisso, yevāpano, pītaṁ, lohitaṁ” iccevamādīni nāmikapadāni",
  "anya-e0804n4:248_1": "anipphannāni bhavanti. “Nīlaṁ, pītaṁ, yevāpanako” iccādīni pana nīlavaṇṇe pītavaṇṇe.",
  "anya-e0804n4:248_2": "Ke re ge saddeti dhātuvasena āgatattā nīlatīti nīlaṁ, pītatīti pītaṁ, ye vā pana",
  "anya-e0804n4:248_3": "itivacanena bhagavatā kiyate kathiyateti yevāpanakoti nibbacanamarahantīti nipphannānīti",
  "anya-e0804n4:248_4": "vattabbāni. Keci panettha vadeyyuṁ “nanu nīlati pītatītiādīni kriyāpadāni tepiṭake",
  "anya-e0804n4:248_5": "buddhavacane na dissantī”ti? Kiñcāpi na dissanti, tathāpi etarahi avijjamānā purāṇabhāsā",
  "anya-e0804n4:248_6": "esāti gahetabbāni. Yathā hi “nāthatīti nātho”ti ettha kiñcāpi “nāthatī”ti kriyāpadaṁ",
  "anya-e0804n4:248_7": "buddhavacane na dissati, tathāpi nātha yācanopatāpissariyāsīsanesūti dhātuno diṭṭhattā",
  "anya-e0804n4:248_8": "aṭṭhakathācariyā gaṇhiṁsuyeva, evaṁ sampadamidaṁ daṭṭhabbaṁ. Na hi kriyāpadaparihīno dhātu vucceyya.",
  "anya-e0804n4:249_0": "Kiñca bhiyyo – yathā “yāva byāti nimīsati, tatrāpi rasatibbayo”ti jātakapāḷiyaṁ imasmiṁ",
  "anya-e0804n4:249_1": "buddhuppāde devamanussānaṁ vohārapathe asañcarantaṁ purāṇabhāsābhūtaṁ “byātī”ti kriyāpadampi",
  "anya-e0804n4:249_2": "dissati, tathā “nīlati, pītatī”tiādīhipi purāṇabhāsābhūtehi kriyāpadehi bhavitabbaṁ.",
  "anya-e0804n4:249_3": "Tattha yāva byātīti yāva ummīsati. Ayañhi tasmiṁ kāle vohāro, yasmiṁ kāle bodhisatto",
  "anya-e0804n4:249_4": "cūḷabodhi nāma paribbājako ahosi. Yathā pana viḍūḍabhasaddādayo dhātuvasena anipphannā",
  "anya-e0804n4:249_5": "nāma vuccanti, tathā “pabbatāyati, samuddāyati, cicciṭāyati, dhūmāyati, duddubhāyati,",
  "anya-e0804n4:249_6": "mettāyati, karuṇāyati, mamāyati” iccevamādayo ca “chattīyati, vatthīyati, parikkhārīyati,",
  "anya-e0804n4:249_7": "dhanīyati, paṭīyati” iccevamādayo ca “atihatthayati, upavīṇayati, daḷhayati, pamāṇayati,",
  "anya-e0804n4:249_8": "kusalayati, visuddhayati” iccevamādayo ca dhātuvasena anipphannāyeva nāma vuccanti.",
  "anya-e0804n4:250_0": "Tattha “pabbatāyatī”tiādīsu saṅgho pabbatamiva attānamācarati pabbatāyati, evaṁ samuddāyati.",
  "anya-e0804n4:250_1": "Saddo cicciṭamiva attānamācarati cicciṭāyati. Vatthu dhūmamiva attānamācarati dhūmāyati.",
  "anya-e0804n4:250_2": "Saddo duddubhaiti ācarati duddubhāyati, bhikkhu mettāyati, tathā karuṇāyati. “Mama",
  "anya-e0804n4:250_3": "ida”nti gaṇhati mamāyati. Achattaṁ chattamiva ācarati chattīyati. Aputtaṁ puttamiva",
  "anya-e0804n4:250_4": "ācarati puttīyati, sissaṁ ācariyo, attano pattamicchati pattīyati. Evaṁ vatthīyati,",
  "anya-e0804n4:250_5": "parikkhārīyati, cīvarīyati, dhanīyati, paṭīyati. Hatthinā atikkamati atihatthayati.",
  "anya-e0804n4:250_6": "Vīṇāya upagāyati upavīṇayati. Daḷhaṁ karoti vīriyaṁ daḷhayati. Pamāṇaṁ karoti pamāṇayati.",
  "anya-e0804n4:250_7": "Kusalaṁ pucchati kusalayati. Visuddhā hoti ratti visuddhāyati.",
  "anya-e0804n4:251_0": "Tatrāyaṁ padamālā – “pabbatāyati, pabbatāyanti. Pabbatāyasi, pabbatāyatha. Pabbatāyāmi,",
  "anya-e0804n4:251_1": "pabbatāyāmā”ti iminā nayena aṭṭhannaṁ vibhattīnaṁ vasena sesaṁ sabbaṁ yojetabbaṁ,",
  "anya-e0804n4:251_2": "evaṁ “samuddāyati, chattīyatī”tiādīsu. Tatra kāritavasenapi “pabbatāyantaṁ payojayati",
  "anya-e0804n4:251_3": "pabbatāyati, puttiyantaṁ payojayati puttīyati” iccādi padasiddhi bhavati. Ayaṁ pana",
  "anya-e0804n4:251_4": "padamālā – pabbatāyati, pabbatāyanti. Pabbatāyasi. Sesaṁ yojetabbaṁ. Iccevaṁ dhātuvasena",
  "anya-e0804n4:251_5": "nipphannānipphannapadāni vibhāvitāni.",
  "anya-e0804n4:252_0": "Idāni dhātugaṇalakkhaṇaṁ, adhātulakkhaṇaṁ, kāritapaccayayogaṁ, sakāritekakammadvikammatikammapadaṁ,",
  "anya-e0804n4:252_1": "ūhanīyarūpagaṇaṁ, dhātūnaṁ ekagaṇikadvigaṇikategaṇikapadaṁ, suddhakattuhetukattupadarūpaṁ,",
  "anya-e0804n4:252_2": "kammabhāvapadarūpaṁ, ekakāritadvikāritapadaṁ, akāritadvikammakapadañca sabbametaṁ",
  "anya-e0804n4:252_3": "yathārahaṁ kathayāma.",
  "anya-e0804n4:253_0": "Tatra sabbadhātukanissite suddhakattuppayoge suddhassaradhātuto vā ekassarato vā",
  "anya-e0804n4:253_1": "anekassarato vā apaccayassa parabhāvo bhūvādigaṇalakkhaṇaṁ sāmaññalakkhaṇavasena,",
  "anya-e0804n4:253_2": "visesalakkhaṇavasena pana ākhyātatte ikārantānekassaradhātuto saha apaccayena niccaṁ",
  "anya-e0804n4:253_3": "niggahītāgamanañca nāmikatte niggahītāgamanamattañca bhūvādigaṇalakkhaṇaṁ. Ākyātatte",
  "anya-e0804n4:253_4": "kattari dhātūhi apaccayena saddhiṁniyatavasena niggahītāgamanaṁ rudhādigaṇalakkhaṇaṁ",
  "anya-e0804n4:253_5": "sāmaññalakkhaṇavasena, visesalakkhaṇavasena pana ākhyātatte kattari dhātūhi ivaṇṇekārokārapaccayehi",
  "anya-e0804n4:253_6": "saddhiṁ niyatavasena niggahītāgamanañca nāmakatte aniyatavasena niggahītāgamanamattañca",
  "anya-e0804n4:253_7": "rudhādigaṇalakkhaṇaṁ. Kattari dhātūhi ādesalābhālābhino yapaccayassa parabhāvo divādigaṇalakkhaṇaṁ.",
  "anya-e0804n4:253_8": "Kattari dhātūhi yathārahaṁ ṇu ṇā uṇāpaccayānaṁ parabhāvo svādigaṇalakkhaṇaṁ. Kattari",
  "anya-e0804n4:253_9": "dhātūhi nāpaccayassa parabhāvo kiyādigaṇalakkhaṇaṁ. Kattari dhātūhi ākhyātatte appakatarappayogavasena",
  "anya-e0804n4:253_10": "nāmikatte pacurappayogavasena ppaṇhāpaccayānaṁ parabhāvo gahādigaṇalakkhaṇaṁ. Kattari",
  "anya-e0804n4:253_11": "dhātūhi yathāsambhavaṁ oyirappaccayānaṁ parabhāvo tanādigaṇalakkhaṇaṁ. Ākhyātatte",
  "anya-e0804n4:253_12": "kattari dhātūhi sabbathā ṇeṇayappaccayānaṁ parabhāvo curādigaṇalakkhaṇaṁ sāmaññalakkhaṇavasena,",
  "anya-e0804n4:253_13": "visesalakkhaṇavasena pana ākhyātatte ikārantadhātuto saha ṇe ṇayapaccayehi niccaṁ",
  "anya-e0804n4:253_14": "niggahītāgamanañca nāmikatte niggahītāgamanamattañca curādigaṇalakkhaṇaṁ. Gaṇasūcakānaṁ",
  "anya-e0804n4:253_15": "paccayānamaparattaṁ adhātulakkhaṇaṁ. Iti dhātugaṇalakkhaṇamadhātulakkhaṇaṁ vibhāvitaṁ.",
  "anya-e0804n4:254": "Kāritapaccayassa yoge “ṇe ṇayo ṇāpe ṇāpayo cā”ti ime cattāro kāritapaccayā.",
  "anya-e0804n4:255": "Ṇe ṇayāsuṁ uvaṇṇantā,",
  "anya-e0804n4:256": "Ādantā pacchimā duve;",
  "anya-e0804n4:257": "Sesato caturodve vā,",
  "anya-e0804n4:258": "Ṇayoyeva adhātuto.",
  "anya-e0804n4:259": "Tatra sāveti, sāvayati. Bhāveti, bhāvayati, obhāseti, obhāsayati. Imāni kārite uvaṇṇantadhāturūpāni.",
  "anya-e0804n4:260": "Dāpeti, dāpayati. Hāpeti, hāpayati. Nhāpeti, nhāpayati. Nahāpeti, nahāpayati. Ākārantadhāturūpāni.",
  "anya-e0804n4:261": "Soseti, sosayati. Sosāpeti, sosāpayati. Ghosāpeti, ghosāpayati. Akārantadhāturupāni.",
  "anya-e0804n4:262_0": "Maggo saṁsārato lokaṁ ñāpeti, ñāpayati. Idhāturūpāni niggacchāpetīti etesamattho.",
  "anya-e0804n4:262_1": "Imāni hi nipubbāya idhātuyā vasena sambhūtāni hetukatturūpāni. Tathā hi suddhakattubhāvena",
  "anya-e0804n4:262_2": "maggo sayaṁ ñāyati, saṁsārato niggacchatīti ñāyoti vuccati.",
  "anya-e0804n4:263_0": "Pāveti, pāvayati, udhāturūpāni. Vadāpetīti etesamattho. Imāni hi papubbāya udhātuyā",
  "anya-e0804n4:263_1": "vasena sambhūtāni hetukatturūpāni. Tathā hi “yo ātumānaṁ sayameva pāvā”ti suddhakattupadaṁ",
  "anya-e0804n4:263_2": "āhaccabhāsitaṁ dissati.",
  "anya-e0804n4:264": "Khepeti, khepayati. Kaṅkheti, kaṅkhayati, kaṅkhāpeti, kaṅkhāpayati. Ācikkhāpeti, ācikkhāpayati. Ivaṇṇantadhāturūpāni.",
  "anya-e0804n4:265": "Khiyeti, khiyayati. Milāyeti, milāyayati. Ekārantadhāturūpāni.",
  "anya-e0804n4:266": "Siyeti, siyayati. Okārantadhāturūpāni.",
  "anya-e0804n4:267_0": "Pabbatāyāyati, puttiyāyati. Adhātunissitāni rūpāni. Iminā nayena sesāni avuttānipi",
  "anya-e0804n4:267_1": "rūpāni sakkā viññātuṁ viññunā pāḷinayaññunāti vitthāro na dassito. Iti kāritapaccayayogo",
  "anya-e0804n4:267_2": "saṅkhepena vibhāvito.",
  "anya-e0804n4:268": "Idāni sakāritekakammādīni brūma –",
  "anya-e0804n4:269": "Akammakā ekakammā, dvikammā vāpi honti hi;",
  "anya-e0804n4:270": "Kāritapaccaye laddhe, sakammā ca dvikammakā.",
  "anya-e0804n4:271": "Sayaṁ sodheti so bhūmiṁ, sodhāpeti paremahiṁ;",
  "anya-e0804n4:272": "Naraṁ kammaṁ kārayati, viññeyyaṁ kamato idaṁ.",
  "anya-e0804n4:273": "Dvikammikā sambhavanti, tikammā ettha dīpaye;",
  "anya-e0804n4:274": "“Issaro sevakaṁ gāmaṁ, ajaṁ nāyeti” iccapi.",
  "anya-e0804n4:275": "“Naro narena vā gāmaṁ, ajaṁ nāyeti”iccapi;",
  "anya-e0804n4:276": "Kammatthadīpakaṁyeva, karaṇaṁ ettha icchitaṁ.",
  "anya-e0804n4:277": "Iti sakāritekakammādīni vibhāvitāni.",
  "anya-e0804n4:278_0": "Idāni ūhanīyarūpagaṇaṁ brūma – hoti, bhoti, sambhoti, idaṁ bhūvādirūpaṁ. Sumbhoti,",
  "anya-e0804n4:278_1": "parisumbhoti, idaṁ rudhādigūpaṁ. Nindati, vinindati, bandhati, idaṁ bhūvādirūpaṁ.",
  "anya-e0804n4:278_2": "Chindati, bhindati, rundhati, idaṁ rudhādirūpaṁ. Deti, neti, vadeti, anveti, idaṁ",
  "anya-e0804n4:278_3": "bhūvādirūpaṁ. Rundheti, paṭirundheti, idaṁ rudhādirūpaṁ. Buddheti, palibuddheti,",
  "anya-e0804n4:278_4": "idaṁ curādirūpaṁ. Jayati, sayati, palāyati, milāyati, gāyati, idaṁ bhūvādirūpaṁ.",
  "anya-e0804n4:278_5": "Hāyati, sāyati, nhāyati, idaṁ divādirūpaṁ. Kathayati, cintayati, bhājayati, idaṁ",
  "anya-e0804n4:278_6": "curādirūpaṁ. Gabbati, pagabbati, idaṁ bhūvādirūpaṁ. Kubbati, krubbati, idaṁ tanādirūpaṁ.",
  "anya-e0804n4:278_7": "Hinoti, cinoti, idaṁ svādirūpaṁ. Tanoti, sanoti, karoti, idaṁ tanādirūpaṁ. Cinteti,",
  "anya-e0804n4:278_8": "cintayati, idaṁ katturūpañceva hetukatturūpañca. Kanteti, kantayati, idaṁ hetukatturūpameva.",
  "anya-e0804n4:278_9": "Bhakkheti, bhakkhayati, vādeti, vādayati, idaṁ suddhakatturūpañceva hetukatturūpañca.",
  "anya-e0804n4:278_10": "Miyyatīti kattupadañceva kammapadañca. Bhāvethāti bahuvacanañceva ekavacanañca. Saṁyamissanti",
  "anya-e0804n4:278_11": "anāgatavacanañceva atītavacanañca. Anusāsatīti ākhyātañceva nāmikañca. Gacchaṁ vidhamaṁ",
  "anya-e0804n4:278_12": "nikkhaṇanti nāmikañceva ākhyātañca. Ettha ākhyātatte gacchanti anāgatavacanaṁ, vidhamanti",
  "anya-e0804n4:278_13": "atītavacanaṁ, nikhaṇanti parikappavacanaṁ, sabbaṁ vā etaṁ padaṁ anāgatādhivacanantipi",
  "anya-e0804n4:278_14": "vattuṁ vaṭṭateva. Iminā nayena aññānipi ūhanīyapadāni nānappakārato yojetabbāni.",
  "anya-e0804n4:278_15": "Imāni padāni dubbiññeyyavisesāni mandabuddhīnaṁ sammohakarāni ācariyapācariye payirupāsitvā",
  "anya-e0804n4:278_16": "vedanīyānīti ūhanīyarūpagaṇo vibhāvito.",
  "anya-e0804n4:279_0": "Idāni ekagaṇikādīni vadāma – dhā dhāraṇe, bhūvādigaṇikavasenāyaṁ ekagaṇikā sakammikā",
  "anya-e0804n4:279_1": "dhātu. Bhagavā sakalalokassa hitaṁ dadhāti vidadhāti, puriso atthaṁ saṁvidheti, nidhiṁ",
  "anya-e0804n4:279_2": "nidheti, imāni suddhakattari bhavanti. “Saṁvidhāpeti, vidhāpetī”ti imāni hetukattari",
  "anya-e0804n4:279_3": "bhavanti. Kamme pana bhāve ca “anuvidhīyatī”tiādīni bhavanti. Tathā hi kamme “nidhi",
  "anya-e0804n4:279_4": "nāma nidhīyatī”ti ca “dhīyati dhapiyatīti dheyya”nti ca rūpāni dissanti. Tattha kamme",
  "anya-e0804n4:279_5": "“kammaṁ sattehi anuvidhiyyati, kammāni sattehi anuvidhiyyanti. Bho kamma tvaṁ sattehi",
  "anya-e0804n4:279_6": "anuvidhiyyasi, ahaṁ kammaṁ sattehi anuvidhiyyāmī”tiādinā yojetabbaṁ. Bhāve pana “satto",
  "anya-e0804n4:279_7": "dukkhaṁ anuvidhiyyati, sattā dukkhaṁ anuvidhiyyanti, to satta tvaṁ dukkhaṁ anuvidhiyyasī”ti",
  "anya-e0804n4:279_8": "yojetabbaṁ. Ayaṁ nayo ativiya sukhumo pāḷinayānukūlo.",
  "anya-e0804n4:280_0": "Nāmikapadatte “dhātū”tiādīni bhavanti. Tattha dhātūti salakkhaṇaṁ dadhāti dhāretīti",
  "anya-e0804n4:280_1": "dhātu. Aṭṭhakathāsu pana “salakkhaṇadhāraṇato dukkhavidhānato dukkhadhānato ca dhātū”ti",
  "anya-e0804n4:280_2": "vuttaṁ. Dhātūti pathavīdhātādidhātuyo. Tattha salakkhaṇadhāraṇatoti yathā titthiyaparikappito",
  "anya-e0804n4:280_3": "pakati attāti evamādiko sabhāvato natthi, na evametā, etā pana salakkhaṇaṁ sabhāvaṁ",
  "anya-e0804n4:280_4": "dhārentīti dhātuyo. Dukkhavidhānatoti dukkhassa vidahanato. Etā hi dhātuyo kāraṇabhāvena",
  "anya-e0804n4:280_5": "vavatthitā hutvā yathā ayalohādidhātuyo ayalohādianekappakāraṁ saṁsāradukkhaṁ vidahanti.",
  "anya-e0804n4:280_6": "Dukkhadhānatoti anappakassa dukkhassa vidhānamattato avasavattanato, taṁ vā dukkhaṁ",
  "anya-e0804n4:280_7": "etāhi kāraṇabhūtāhi sattehi anuvidhīyati, tathāvihitañca taṁ etesveva dhīyati ṭhapiyati,",
  "anya-e0804n4:280_8": "evaṁ dukkhadhānato dhātuyo. Apica nijjīvaṭṭho dhātavoti gahetabbaṁ. Tathā hi bhagavā",
  "anya-e0804n4:280_9": "“cha dhātuyosaṁ bhikkhu puriso”tiādīsu jīvasaññāsamūhanatthaṁ dhātudesanaṁ akāsīti.",
  "anya-e0804n4:280_10": "Yo pana tattha amhehi bhāvaṭṭhāne “satto dukkhaṁ anuvidhiyyatī”ti tipurisamaṇḍito",
  "anya-e0804n4:280_11": "ekavacanabahuvacaniko paṭhamāvibhattippayogo vutto. So –",
  "anya-e0804n4:281": "“Dūsito giridattena, hayo sāmassa paṇḍavo;",
  "anya-e0804n4:282": "Porāṇaṁ pakatiṁ hitvā, tassevānuvidhiyyatī”ti ca",
  "anya-e0804n4:283_0": "“Mātā hi tava irandhati, vidhurassa hadayaṁ dhaniyyatī”ti ca “te saṁkilesikā dhammā",
  "anya-e0804n4:283_1": "pahīyissantī”ti ca imāsaṁ pāḷīnaṁ vasena sārato paccetabbo. Tattha paṇḍavo nāma asso",
  "anya-e0804n4:283_2": "giridattanāmakassa assagopakassa pakatiṁ anuvidhiyyati anukarotīti attho. Ettha ca",
  "anya-e0804n4:283_3": "yadi kattupadaṁ icchitaṁ siyā, “anuvidadhātī”ti pāḷi vattabbā siyā. Yadi kammapadaṁ",
  "anya-e0804n4:283_4": "icchitaṁ siyā, “paṇḍavenā”ti tatiyantaṁ kattupadaṁ vattabbaṁ siyā, evaṁ avacanena",
  "anya-e0804n4:283_5": "“anuvidhiyyatī”ti idaṁ bhāvapadanti siddhaṁ. Na kenaci ettha vattuṁ sakkā “divādigaṇe",
  "anya-e0804n4:283_6": "kattari vihitayapaccayassa vasena vuttaṁ idaṁ rūpa”nti, dhādhātuyā divādigaṇe appavattanato,",
  "anya-e0804n4:283_7": "ekantabhūvādigaṇikattā ca. Dutiyappayoge pana yadi kattupadaṁ icchitaṁ siyā, “dhanute”ti",
  "anya-e0804n4:283_8": "pāḷi vattabbā siyā. Yadi kammapadaṁ icchitaṁ siyā, “dhātuyā”ti vattabbaṁ siyā. Evaṁ",
  "anya-e0804n4:283_9": "avacanena “dhaniyyatī”ti idampi bhāvapadanti siddhaṁ. Ettha “dhaniyyatīti pattheti,",
  "anya-e0804n4:283_10": "icchatīti attho”ti aṭṭhakathāyaṁ vuttaṁ. “Dhanu yācane”ti dhātu esā ekantena tanādigaṇeyeva",
  "anya-e0804n4:283_11": "vattati. Tatiyappayoge “pahīyissantī”ti yadi bhūvādigaṇe “hā cāge”ti dhātuyā rūpaṁ",
  "anya-e0804n4:283_12": "siyā, kattari “pajahissantī”ti rūpaṁ siyā, “kasmā no pajahissatī”ti ettha viya. Kammapadaṁ",
  "anya-e0804n4:283_13": "pana “pajahiyissantī”ti siyā. Yasmā “pahīyissantī”ti idaṁ divādigaṇe “hā parihāniya”nti",
  "anya-e0804n4:283_14": "dhātuyā rūpattā “pahāyissantī”ti kattupadarūpaṁ siyā “ājañño kurute vegaṁ, hāyanti",
  "anya-e0804n4:283_15": "tattha vaḷavā”ti akammakassa kattupadarūpassa dassanato, tasmā “pahāyissantī”ti avatvā",
  "anya-e0804n4:283_16": "“pahīyissantī”ti vacanena yapaccayo bhāve vattatīti ñāyati.",
  "anya-e0804n4:284_0": "Keci panettha vadeyyuṁ “so pahīyissati. Te saṁkilesikā dhammā pahīyissanti. Rūpaṁ",
  "anya-e0804n4:284_1": "vibhaviyyati. Aggijāhi pubbeva bhūyate’tiādīsu yapaccayo kammeyeva vihito, na bhāve.",
  "anya-e0804n4:284_2": "Kammakattuvasena hi ime payogā daṭṭhabbā, sayameva pīyate pānīyaṁ, sayameva kaṭo",
  "anya-e0804n4:284_3": "kariyateti payogā viyā”ti. Taṁ na, evañhi sati “pajahiyissantī”tiādīni sakammakadhāturūpāni",
  "anya-e0804n4:284_4": "vattabbāni “pīyate kariyate”ti rūpāni viya. Ettha pana bhāvaṭṭhāne kattuno ṭhitabhāvo",
  "anya-e0804n4:284_5": "heṭṭhā nānappakārena dassitoti na vutto. Ye saddasatthe mataṁ gahetvā sāsanikā garū",
  "anya-e0804n4:284_6": "bhāve adabbavuttino bhāvassekattā ekavacanameva, tañca paṭhamapurisasseva “bhūyate",
  "anya-e0804n4:284_7": "devadattena devadattena sampattiṁ anubhavananti attho”ti payogañca tadatthayojanañca",
  "anya-e0804n4:284_8": "vadanti. Tesaṁ taṁ vacanaṁ pāḷiyā, aṭṭhakathādīhi ca na sameti, tasmā yathāvuttoyevattho",
  "anya-e0804n4:284_9": "āyasmantehi dhāretabbo.",
  "anya-e0804n4:285_0": "Jara roge. Jarati, jariyyati. Jaravayohāniyaṁ. Jīrati, jiyyati. Imā dvepi bhūvādi",
  "anya-e0804n4:285_1": "gaṇikavasena ekagaṇikā. Tāsaṁ ayaṁ sādhāraṇarūpavibhāvanā. “Yena ca santappati, yena",
  "anya-e0804n4:285_2": "ca jariyyatī”tiādi. Tattha yena ca jariyyatīti yena tejogatena kupitena ayaṁ kāyo",
  "anya-e0804n4:285_3": "ekāhikādijararogena jariyyati jarati. Atha vā yena ca jariyati yena ayaṁ kāyo jīrati",
  "anya-e0804n4:285_4": "indriyavekalyataṁ balakkhayaṁ palitavalitādiñca pāpuṇāti.",
  "anya-e0804n4:286_0": "Mara pāṇacāge. Bhūvādigaṇikoyaṁ akammako ca. Satto marati, miyyati. Kiñcāpi ayaṁ",
  "anya-e0804n4:286_1": "dhātu “mara pāṇacāge”ti vacanato sakammako viya dissati, tathāpi “putto marati. Kicchaṁ",
  "anya-e0804n4:286_2": "vatāyaṁ loko āpanno jāyati ca jiyyati ca miyyati cā”ti evamādīnaṁ kammarahitappayogānaṁ",
  "anya-e0804n4:286_3": "dassanato akammakoyevāti daṭṭhabbaṁ. Atthayojanānayena pana maratīti pāṇaṁ cajatīti",
  "anya-e0804n4:286_4": "kammaṁ ānetvā kathetuṁ labbhati. “Marati, miyatī”ti imāni suddhakattupadāni, “satto",
  "anya-e0804n4:286_5": "sattaṁ māreti, mārayati, mārāpeti, mārāpayatī”ti imāni kāritapadasaṅkhātāni hetukattupadāni.",
  "anya-e0804n4:286_6": "Ettha ca yo amataṁ sattaṁ maraṇaṁ pāpeti, so vadhako māreti mārayati mārāpeti mārāpayatīti",
  "anya-e0804n4:286_7": "ca vuccati. Satto sattehi māriyati mārāpiyatīti imāni kammapadāni. Bhāvapadamappasiddhaṁ.",
  "anya-e0804n4:286_8": "Evamaññatrāpi pasiddhatā ca appasiddhatā ca upaparikkhitabbā.",
  "anya-e0804n4:287_0": "Khāda bhakkhaṇe. Ayaṁ pana bhūvādigaṇikavasena ekagaṇiko sakammako dhātu. Khādati,",
  "anya-e0804n4:287_1": "saṅkhādati, imāni suddhakattupadāni. Puriso purisena purisaṁ vā pūvaṁ khādeti khādayati",
  "anya-e0804n4:287_2": "khādāpeti khādāpayati, imāni hetukattupadāni. Ettha ca yo akhādantaṁ khādantaṁ vā",
  "anya-e0804n4:287_3": "khādāhīti payojeti, so khādāpako khādeti khādayati khādāpeti khādāpayatīti ca vuccati.",
  "anya-e0804n4:287_4": "Khajjati, saṁkhajjati, saṅkhādiyati. Imāni kammapadāni. Atrapanāyaṁ pāḷi “atītaṁ",
  "anya-e0804n4:287_5": "pāhaṁ addhānaṁ rūpena khajjiṁ, seyyathāpāhaṁ etarahi paccuppannena rūpena khajjāmi.",
  "anya-e0804n4:287_6": "Ahañceva kho pana anāgataṁ rūpaṁ abhinandeyyaṁ, anāgatenapāhaṁ rūpena khajjeyyaṁ,",
  "anya-e0804n4:287_7": "seyyathāpetarahi khajjāmī”ti. Bhāvapadaṁ na labbhati sakammakattā imassa dhātussa.",
  "anya-e0804n4:287_8": "Bhūvādigaṇo. Ayaṁ nāmadhātu ekantarudhādigaṇikoti appasiddho.",
  "anya-e0804n4:288": "Divādigaṇe tā pālane. Lokaṁ tāyati santāyati. Imāni sakammakāni suddhakattupadāni. Hetukattupadaṁ pana kammapadañca bhāvapadañca appasiddhāni.",
  "anya-e0804n4:289_0": "Sudha saṁsuddhiyaṁ. Cittaṁ sujjhati visujjhati. Imāni akammakāni suddhakattupadāni.",
  "anya-e0804n4:289_1": "Sodheti, sodhayati, sodhāpeti, sodhāpayati, imāni hetukatturūpāni. Ettha ca yo asuddhaṁ",
  "anya-e0804n4:289_2": "ṭhānaṁ suddhaṁ karoti, so sodhako sodheti, sodhayatīti vuccati, esa nayo aññatrāpi",
  "anya-e0804n4:289_3": "īdisesu ṭhānesu. Yo pana asuddhaṭṭhānaṁ sayaṁ asodhetvā “tvaṁ sodhehī”ti aññaṁ payojeti,",
  "anya-e0804n4:289_4": "so sodhāpako sodhāpeti sodhāpayatīti vuccati. Esa nayo aññatrāpi īdisesu ṭhānesu.",
  "anya-e0804n4:289_5": "Tathā hi “kāreti, kārayati, kārāpeti, kārāpayatī”tiādīsu ayaṁ nayo na labbhati, evaṁ",
  "anya-e0804n4:289_6": "labbhamānanayo ca alabbhamānanayo ca sabbattha upaparikkhitabbo. Imā panettha pāḷiyo –",
  "anya-e0804n4:290": "“Paccantadesavisaye, nimantetvā tathāgataṁ;",
  "anya-e0804n4:291": "Tassa āgamanaṁ maggaṁ, sodhenti tuṭṭhamānasā”ti ca",
  "anya-e0804n4:292_0": "“Maggaṁ sodhemahaṁ tadā”ti ca. Imā hi pāḷiyo sahatthā sodhanaṁ sandhāya vuttā. “Āyasmā",
  "anya-e0804n4:292_1": "pilindavaccho rājagahe pabbhāraṁ sodhāpeti leṇaṁ kattukāmo”ti pana pāḷi, “kiṁ bhante",
  "anya-e0804n4:292_2": "thero kārāpetī”ti, “pabbhāraṁ mahārāja sodhāpemi leṇaṁ kattakāmo”ti ca pāḷi. Imā",
  "anya-e0804n4:292_3": "parehi sodhāpanaṁ sandhāya vuttā. “Kassa sodhiyati maggo”ti idaṁ kammapadaṁ, bhāvapadaṁ",
  "anya-e0804n4:292_4": "pana appasiddhaṁ. Iminā nayena yāva curādigaṇā yojetabbaṁ.",
  "anya-e0804n4:293_0": "Dvigaṇikatte subha sobhe. Sobhati vatāyaṁ puriso. Subha pahāre. Yo no gāvova sumbhati",
  "anya-e0804n4:293_1": "sumbhoti iccapi dissati. “Sumbhotī”ti ca kaccāyanamate rūpaṁ, imāni kattupadāni.",
  "anya-e0804n4:293_2": "Nagaraṁ sobheti, sobhayati. Puriso purise coraṁ sumbheti, sumbhayati, sumbhāpeti,",
  "anya-e0804n4:293_3": "sumbhāpayati. Imāni hetukattupadāni. Kammabhāvapadāni labbhamānālabbhamānavasena",
  "anya-e0804n4:293_4": "yathāsambhavaṁ yojetabbāni. Bhūvādirudhādigaṇikarūpāni.",
  "anya-e0804n4:294": "Paca pāke. Puriso bhattaṁ pacati. Nerayiko niraye paccati. Kammaṁ paccati. Bhattaṁ paccati. Pāramiyo paripaccanti. Phalāni paripaccanti, pakkāni hontīti attho. Garavo pana –",
  "anya-e0804n4:295": "Ñāṇayuttavaraṁ tattha, datvā sandhiṁ tihetukaṁ;",
  "anya-e0804n4:296": "Pacchā paccati pākānaṁ, pavatte aṭṭhake duveti ca –",
  "anya-e0804n4:297_0": "“Asaṅkhāraṁ sasaṅkhāra-vipākāni na paccatī”ti ca evaṁ pacatipadassa dvigaṇikarūpassa",
  "anya-e0804n4:297_1": "sakammakattaṁ icchanti. Evaṁ pana sāṭṭhakathe tepiṭake buddhavacane kuto labbhā.",
  "anya-e0804n4:297_2": "Tepiṭake hi buddhavacane “kappaṁ nirayamhi paccati. Yāva pāpaṁ na paccati. Nirayamhi",
  "anya-e0804n4:297_3": "apacci so”ti evaṁ akammakattaṁyeva dissati. Ettha vadeyyuṁ “nanu paca pāke’ti ayaṁ",
  "anya-e0804n4:297_4": "dhātu sakammako, tena ‘paccatī’ti padassa divādigaṇikarūpassapi sato sakammakattaṁ",
  "anya-e0804n4:297_5": "yujjati, tasmāyeva ‘paccati pākānaṁ pavatte aṭṭhake duve’tiādīsu vutta”nti. Ettha",
  "anya-e0804n4:297_6": "vuccate – yathā “chidi dvidhākaraṇe, bhidi vidāraṇe”ti dhātūnaṁ rudhādigaṇe pavattānaṁ",
  "anya-e0804n4:297_7": "“rukkhaṁ chindati, bhittiṁ bhindatī”ti rūpapadānaṁ sakammakattepi sati divādigaṇaṁ",
  "anya-e0804n4:297_8": "pattānaṁ tesaṁ dhātūnaṁ “udakaṁ chijjati, ghaṭo bhijjatī”ti rūpapadāni akammakāniyeva",
  "anya-e0804n4:297_9": "bhavanti, yathā bhūvādigaṇe pavattassa pacadhātussa “bhattaṁ pacatī”ti rūpapadassa",
  "anya-e0804n4:297_10": "sakammakattepi sati divādigaṇaṁ pattassa “niraye paccati, kammāni vipaccantī”ti rūpapadāni",
  "anya-e0804n4:297_11": "akammakāniyeva bhavanti.",
  "anya-e0804n4:298_0": "Athāpi vadeyyuṁ “nanu ca bho yathā ‘āsavehi cittāni vimucciṁsū’ti ettha “āsavato",
  "anya-e0804n4:298_1": "cittāni vimucciṁsū’ti ca ‘āsavehi kattubhūtehi cittāni vimucciṁsū’ti ca evaṁ divādigaṇikassa",
  "anya-e0804n4:298_2": "dhātussa ‘vimucciṁsū’ti rūpapadassa akammakattañca sakammakattañca bhavati, tathā",
  "anya-e0804n4:298_3": "‘niraye paccati, kammāni vipaccantī’ti ca akammakattenapi bhavitabbaṁ. ‘Paccati pākānaṁ",
  "anya-e0804n4:298_4": "pavatte aṭṭhake duve, asaṅkhāraṁ sasaṅkhāravipākāni na paccatī’ti sakammakattenapi",
  "anya-e0804n4:298_5": "bhavitabba”nti. Akammakatteneva bhavitabbaṁ, na sakammakattena, “paccati pākāna”ntiādinā",
  "anya-e0804n4:298_6": "vuttappayogānaṁ “āsavehi cittāni vimucciṁsū”ti payogena asamānattā. Tathā hettha",
  "anya-e0804n4:298_7": "“vimucciṁsū”ti padaṁ kammarahitakattuvācakayapaccayantampi bhavati kattusahitakammavācakayapaccayantampi.",
  "anya-e0804n4:298_8": "“Vimucciṁsū”ti imassa hi padassa kammarahitayapaccayavantattā “āsavehī”ti karaṇavacanaṁ",
  "anya-e0804n4:298_9": "apādānakārakavācakaṁ bhavati. ‘Cittānī”ti paccattavacanaṁ pana kattukārakavācakaṁ",
  "anya-e0804n4:298_10": "bhavati. Tathā “vimucciṁsū”ti padassa kattusahitakammavācakattā “āsavehī”ti karaṇavacanaṁ",
  "anya-e0804n4:298_11": "kattukārakavācakaṁ bhavati. “Cittānī”ti paccattavacanaṁ pana kammakārakavācakaṁ bhavati.",
  "anya-e0804n4:298_12": "Ayaṁ nayo “paccati pākāna”ntiādinā vuttappayogesu na labbhati. Tathā hi tattha paccattavacanaṁ",
  "anya-e0804n4:298_13": "kattāraṁ vadati, upayogavacanaṁ kammaṁ vadatīti daṭṭhabbaṁ. Kārite “puriso purisena",
  "anya-e0804n4:298_14": "purisaṁ vā bhattaṁ pāceti pācayati pācāpeti pācāpayatī”ti ca, “anante bodhisambhāre,",
  "anya-e0804n4:298_15": "paripācesi nāyako”ti dassanato pana “paripāceti, paripācayatī”ti ca rūpāni bhavanti.",
  "anya-e0804n4:298_16": "Imāni hetukattupadāni. Kamme – yaññadattena odano paccate, bhāvapadaṁ appasiddhaṁ.",
  "anya-e0804n4:298_17": "Imāni bhūvādidivādigaṇikarūpāni. Iminā nayena aññānipi dvigaṇikarūpāni yojetabbāni.",
  "anya-e0804n4:299_0": "Tegaṇikatte su pasave. Hetuphalaṁ savati, pasavati. Su savane. Saddho dhammaṁ suṇoti,",
  "anya-e0804n4:299_1": "suṇāti. Su hiṁsāyaṁ. Yodho paccāmittaṁ sunāti. Imāni yathākkamaṁ bhūvādisvādikiyādigaṇikāni",
  "anya-e0804n4:299_2": "kattupadāni. Tathā hetunā phalaṁ saviyyati, unnādasaddo pathavīundriyasaddo viya",
  "anya-e0804n4:299_3": "suyyati. Yodhena paccamitto suniyyati. Imāni kammapadāni. Bhāvapadaṁ na labbhati",
  "anya-e0804n4:299_4": "sakammakattā imesaṁ dhātūnaṁ. Iminā nayena aññānipi tegaṇikarūpāni upaparikkhitvā",
  "anya-e0804n4:299_5": "yojetabbāni. Atra panāyaṁ nayavibhāvanā –",
  "anya-e0804n4:300": "Bhvādirudhādikā dhātū, svādidivādikā tathā;",
  "anya-e0804n4:301": "Rudhādikadivādiṭṭhā, bhūvādikacurādikā.",
  "anya-e0804n4:302": "Bhūvādikagahādiṭṭhā, bhvādisvādikiyādikā;",
  "anya-e0804n4:303": "Evamādippabhedehi, vitthārentu vicakkhaṇā.",
  "anya-e0804n4:304": "Iccevaṁ saṅkhepato yathārahaṁ ekagaṇikadvigaṇikategaṇikavasena suddhakattuhetukattukammabhāvapadāni ca sakāritekakammāni ca sakāritadvikammāni ca sakāritatikammāni ca dassitāni.",
  "anya-e0804n4:305_0": "Idāni ekakāritadvikāritapadānaṁ vacanokāso anuppatto, tasmā taṁ vadāma. So antakammani.",
  "anya-e0804n4:305_1": "Arahattamaggo mānaṁ siyati, kammaṁ pariyosiyati. Imāni tāva suddhakattupadāni. Ettha",
  "anya-e0804n4:305_2": "mānaṁ siyatīti mānaṁ samucchindati. Kammaṁ pariyosiyatīti kammaṁ nipphajjati. Pari",
  "anya-e0804n4:305_3": "ava iccupasaggavasena hi idaṁ padaṁ akammakaṁ bhavati, attho pana “pariyosānaṁ gacchatī”ti",
  "anya-e0804n4:305_4": "sakammakavasena gahetabbo. Attanā vippakataṁ attanā pariyosāpeti. Idamekaṁ kāritaṁ",
  "anya-e0804n4:305_5": "hetukattupadaṁ. Ettha pana pariava iccupasaggavasena akammakabhūtassa sodhātussa",
  "anya-e0804n4:305_6": "laddhakāritapaccayattā ekakammameva sakāritapadaṁ bhavati. Attanā vippakataṁ parehi",
  "anya-e0804n4:305_7": "pariyosāvāpeti. Idaṁ dvikāritaṁ hetukattupadaṁ. Ettha ca pana pari ava iccupasaggavasena",
  "anya-e0804n4:305_8": "akammakabhūtassa sodhātussa laddhakāritapaccayadvayattā dvikammakaṁ sakāritapadaṁ",
  "anya-e0804n4:305_9": "bhavati. “Pariyosāvāpetī”ti idampi pari ava pubbasmā sodhātumhā ṇāpe ṇāpe iti paccayadvayaṁ",
  "anya-e0804n4:305_10": "katvā avasaddassokārañca katvā tato yakārāgamañca anubandhaṇakāralopañca paṭhamapaccaye",
  "anya-e0804n4:305_11": "pakārassa vakārañca dvīsu ca ṭhānesu pubbasaralopaṁ katvā nipphajjatīti daṭṭhabbaṁ.",
  "anya-e0804n4:306_0": "Idāni tā pāḷiyo atthantaraviññāpanatthaṁ āhaccadesitākārena ekato kathayāma – “attanā",
  "anya-e0804n4:306_1": "vippakataṁ attanā pariyosāpeti, āpatti saṅghādisesassa. Attanā vippakataṁ parehi",
  "anya-e0804n4:306_2": "pariyosāvāpeti, āpatti saṅghādisesassā”ti ettha “bhikkhū”ti hetukattupadaṁ ānetabbaṁ.",
  "anya-e0804n4:306_3": "Attanā vippakatanti ettha ca attanāti vippakaraṇakriyāya kattukārakavācakaṁ karaṇavacanaṁ.",
  "anya-e0804n4:306_4": "Vippakatanti kammakārakavācakaṁ upayogavacanaṁ. Attanā pariyosāpetīti ettha pana",
  "anya-e0804n4:306_5": "attanāti abyayapadabhūtena sayaṁsaddena samānatthaṁ vibhatyantapatirūpakaṁ abyayapadaṁ,",
  "anya-e0804n4:306_6": "sayaṁsaddasadisaṁ vā tatiyāvibhatyantaṁ abyayapadaṁ. Tathā hi “attanā pariyosāpetī”ti",
  "anya-e0804n4:306_7": "vuttavacanassa “sayaṁ pariyosāpetī”ti attho bhavati “attanā ca pāṇātipātī”tiādīsu",
  "anya-e0804n4:306_8": "viya. Parehi pariyosāvāpetīti ettha pana parehīti kammakārakavācakaṁ karaṇavacananti",
  "anya-e0804n4:306_9": "gahetabbaṁ, “sunakhehipi khādāpentī”ti ettha “sunakhehī”ti padaṁ viya. Ettha hi yathā",
  "anya-e0804n4:306_10": "“rājāno coraṁ sunakhe khādāpentī”ti upayogavasena attho bhavati, tathā “bhikkhu attanā",
  "anya-e0804n4:306_11": "vippakataṁ pare jane pariyosāvāpetī”ti upayogavasena attho bhavati. Evaṁ imasmiṁ",
  "anya-e0804n4:306_12": "acchariyabbhutanayavicitte bhagavato pāvacane dvikāritapaccayavantampi padamatthīti",
  "anya-e0804n4:306_13": "sārato paccetabbaṁ. Ayaṁ nayo sukhumo sāsane ādaraṁ katvā āyasmantehi sādhukaṁ manasi",
  "anya-e0804n4:306_14": "kātabbo. Yassa hi atthāya idaṁ pakaraṇaṁ karimha, na ayaṁ attano mati, atha kho pubbācariyānaṁ",
  "anya-e0804n4:306_15": "santikā laddhattā tesaññeva matīti daṭṭhabbaṁ.",
  "anya-e0804n4:307": "Idāni akāritadvikammikapadānaṁ vacanokāso anuppatto, tasmā tāni kathayāma, tāni ca kho dhātuvasena evaṁ veditabbāni savinicchayāni. Seyyathidaṁ?",
  "anya-e0804n4:308": "Duhikaravahipucchi, yāci bhikkhi ca nibrūti;",
  "anya-e0804n4:309": "Bhaṇivadivacibhāsi, sāsidahināthadhātu.",
  "anya-e0804n4:310": "Rudhi ji cipabhutīti, ye te dvikammakā dhīrā;",
  "anya-e0804n4:311": "Pavadumapi viyuttā, kāritappaccayehi ca.",
  "anya-e0804n4:312": "Apādānādike pubba-vidhimhā sahime’bravuṁ;",
  "anya-e0804n4:313": "Upayogavacanassa, nimittanti sanantanā.",
  "anya-e0804n4:314": "Ete duhādayo dhātū, tikammāpi bhavanti tu;",
  "anya-e0804n4:315": "Kāritappaccaye laddhe, iti ācariyā’bravuṁ.",
  "anya-e0804n4:316_0": "Tatrimāni udāharaṇāni – gavaṁ payo duhati gopālako. Gāviṁ khīraṁ duhati gopāladārako.",
  "anya-e0804n4:316_1": "Tattha payoti upayogavacanaṁ, “yaso laddhā na majjeyyā”ti ettha “yaso”ti padamiva.",
  "anya-e0804n4:316_2": "Manogaṇikassa hi īdisampi upayogavacanaṁ hoti aññādisampi. Issaro gopālaṁ gavaṁ payo",
  "anya-e0804n4:316_3": "duhāpeti. Gopālena gāvo khīraṁ duhitā. Gohi payo duhatīti ettha apādānavisayattā",
  "anya-e0804n4:316_4": "dvikammakabhāvo natthi. “Visāṇato gavaṁ duhaṁ, yattha khīraṁ na vindatī”ti ettha",
  "anya-e0804n4:316_5": "pana apādānavisayattepi gavāvayavabhūtassa visāṇassa visuṁ gahitattā “gavaṁ khīraṁ",
  "anya-e0804n4:316_6": "duhanto”ti dvikammikabhāvo labbhatīti daṭṭhabbaṁ. Duhino payogoyaṁ.",
  "anya-e0804n4:317_0": "Karotissa payoge kaṭṭhamaṅgāraṁ karoti, suvaṇṇaṁ kaṭakaṁ karoti, sace je saccaṁ bhaṇasi,",
  "anya-e0804n4:317_1": "adāsiṁ taṁ karomi. Ettha ca aṅgāraṁ karotīti pariccattakāraṇavasena vuttaṁ. Kaṭṭhañhi",
  "anya-e0804n4:317_2": "aṅgārabhāvassa kāraṇaṁ, aṅgāre kate kāraṇabhūtassa kaṭṭhassa kaṭṭhabhāvo vigacchati.",
  "anya-e0804n4:317_3": "Kaṭakaṁ karotīti idaṁ apariccattakāraṇavasena vuttaṁ. Suvaṇṇañhi kaṭakabhāvassa kāraṇaṁ,",
  "anya-e0804n4:317_4": "kaṭake katepi kārakabhūtassa suvaṇṇassa suvaṇṇabhāvo na vigacchati, atha kho visesantaruppattibhāvena",
  "anya-e0804n4:317_5": "sampajjati. Adāsiṁ taṁ karomīti idaṁ pana ṭhānantaradānavasena vuttaṁ “uparājaṁ mahārājaṁ",
  "anya-e0804n4:317_6": "karomī”ti ettha viya. Tattha “issaro purisena purisaṁ vā kaṭṭhamaṅgāraṁ kāreti. Tathā",
  "anya-e0804n4:317_7": "suvaṇṇaṁ kaṭakaṁ kāretī”ti tikammikappayogopi daṭṭhabbo. Tathā “brahmadatto rajjaṁ",
  "anya-e0804n4:317_8": "kāretī”ti, “brahmadatte rajjaṁ kārente”ti dvikammakappayogo.",
  "anya-e0804n4:318_0": "Ettheke vadeyyuṁ “nanu ca bho ettha ekameva kammaṁ dissati, kenāyaṁ payogo dvikammikappayogo",
  "anya-e0804n4:318_1": "hotī”ti. Kiñcāpi ekameva dissati, tathāpi atthato dveyeva kammāni dissantīti gahetabbaṁ.",
  "anya-e0804n4:318_2": "Tathā hi brahmadatto rajjaṁ kāretīti ettha brahmadatto attano rājabhāvaṁ mahājanena",
  "anya-e0804n4:318_3": "kārayatīti attho. Evaṁ pana atthe gahite “rajjaṁ kārehi bhaddante, kiṁ araññe karissasī”tiādīsupi",
  "anya-e0804n4:318_4": "tvaṁ attano rājabhāvaṁ amhehi kārāpehi, attānaṁ rajje abhisiñcāpehi, mayaṁ taṁ rajje",
  "anya-e0804n4:318_5": "abhisiñcitukāmāti attho samatthito bhavati.",
  "anya-e0804n4:319_0": "Brahmadatte rajjaṁ kārenteti etthāpi brahmadatte attano rājabhāvaṁ mahājanena kārayanteti",
  "anya-e0804n4:319_1": "attho bhavati. Sāsanasmiñhi kāritavisaye karaṇavacanaṁ upayogatthaññeva dīpeti, tasmā",
  "anya-e0804n4:319_2": "atthato dveyeva kammani dissantīti vadāma. Ayamattho abhidhammaṭīkāyaṁ cakkhundriyādinibbacanatthavibhāvanāya",
  "anya-e0804n4:319_3": "dīpetabbo. Tathā hi abhidhammaṭīkāyaṁ idaṁ vuttaṁ “cakkhudvāre indattaṁ kāretīti",
  "anya-e0804n4:319_4": "cakkhudvārabhāve taṁdvārikehi attano indabhāvaṁ paramissarabhāvaṁ kārayatīti attho.",
  "anya-e0804n4:319_5": "Tañhi te rūpaggahaṇe attānaṁ anuvatteti, te ca taṁ anuvattantī”ti. Yadi pana karadhātu",
  "anya-e0804n4:319_6": "dvikammako, evaṁ sante “brahmadatto rajjaṁ kāretī”tiādīsu laddhakāritapaccayattā",
  "anya-e0804n4:319_7": "“kāretī”tiādīhi padehi tikammakehiyeva bhavitabbanti? Na, niyamābhāvato, tādisassa",
  "anya-e0804n4:319_8": "ca payogassa vohārapathe anāgatattā.",
  "anya-e0804n4:320_0": "Kaṭṭhaṁ purisena aṅgāraṁ kataṁ. Suvaṇṇaṁ kammārena kaṭakaṁ kataṁ, dāsī sāmikena adāsiṁ",
  "anya-e0804n4:320_1": "katā, evampettha dvikammakappayogā veditabbā. Suvaṇṇena kaṭakaṁ karotīti ettha hi",
  "anya-e0804n4:320_2": "visesanatthe pavattakaraṇavisayattā dvikammikabhāvo na labbhatīti daṭṭhabbaṁ. Ayaṁ",
  "anya-e0804n4:320_3": "nayo aññatrāpi upaparikkhitvā yathāsambhavaṁ netabbo. Karotissa payogoyaṁ.",
  "anya-e0804n4:321_0": "Vahiādīnaṁ payoge rājapurisā rathaṁ gāmaṁ vahanti. Ayaṁ rājā maṁ nāmaṁ pucchati.",
  "anya-e0804n4:321_1": "Parābhavantaṁ purisaṁ, mayaṁ pucchāma gotamaṁ. Āyasmā upāli āyasmatā mahākassapena",
  "anya-e0804n4:321_2": "vinayaṁ puṭṭho. Devadatto rājānaṁ kambalaṁ yācati. Te maṁ asse ayācisuṁ. Dhanaṁ taṁ",
  "anya-e0804n4:321_3": "tāta yācati. Brāhmaṇo nāgaṁ maṇiṁ yācati. Nāgo maṇiṁ yācito brāhmaṇena brahmunā āyācito",
  "anya-e0804n4:321_4": "dhammadesanaṁ bhagavā. Tāpaso kulaṁ bhojanaṁ bhikkhati. Ajaṁ gāmaṁ neti. Ajo gāmaṁ",
  "anya-e0804n4:321_5": "nīto. Mutto campeyyako nāgo, rājānaṁ etadabravi.",
  "anya-e0804n4:322_0": "Ettha rājānanti mukhyato kammaṁ vuttaṁ. Etanti guṇato. Tathā rājānanti akathitakammaṁ",
  "anya-e0804n4:322_1": "vuttaṁ. Etanti kathitakammaṁ. Esa nayo aññatrāpi upaparikkhitvā yathārahaṁ yojetabbo.",
  "anya-e0804n4:322_2": "Evameva “brūhi bhagavā”tiādīsu sampadānavisayattā dvikammakabhāvo na labbhati. Bhikkhu",
  "anya-e0804n4:322_3": "mahārājānaṁ dhammaṁ bhaṇati. Yaṁ maṁ bhaṇasi sārathi. Yaṁ maṁ vadati. Bhagavantaṁ",
  "anya-e0804n4:322_4": "etadavoca. Pitā puttaṁ bhāsati. Yaṁ maṁ tvaṁ anusāsasi. Sakyā kho pana ambaṭṭha rājānaṁ",
  "anya-e0804n4:322_5": "okkākaṁ pitāmahaṁ dahanti. Bhagavā bhikkhū taṁ taṁ hitapaṭipattiṁ nāthati. Gāvo vajaṁ",
  "anya-e0804n4:322_6": "rundhati gopālako. Dhutto dhuttajanaṁ dhanaṁ jināti. Ettha ca “kamanuttaraṁ ratnavaraṁ",
  "anya-e0804n4:322_7": "jināmā”ti puṇṇakajātakapāḷi nidassanaṁ. Tatthāyamattho “mayaṁ janindā kataraṁ rājānaṁ",
  "anya-e0804n4:322_8": "anuttaraṁ ratnavaraṁ jināmā”ti. Iṭṭhakāyo pākāraṁ cinoti vaḍḍhakī. Aññānipi yojetabbāni.",
  "anya-e0804n4:323_0": "Ettha keci puccheyyuṁ “gandhakuṭiṁ padakkhiṇaṁ karoti, buddhaṁ saraṇaṁ gacchāmi.",
  "anya-e0804n4:323_1": "Upāsakaṁ maṁ bhavaṁ gotamo dhāretū’ti payogesu kiṁ dvikammakabhāvo labbhatī”ti? Ettha",
  "anya-e0804n4:323_2": "vuccate – “gandhakuṭiṁ padakkhiṇaṁ karotī”ti ettha na labbhati guṇaguṇīnaṁ vasena",
  "anya-e0804n4:323_3": "gahitattā. “Buddhaṁ saraṇaṁ gacchāmī”ti etthāpi na labbhati “saraṇaṁ iti gacchāmī”ti",
  "anya-e0804n4:323_4": "itisaddalopavasena vuttattā. Tathā hi buddhanti upayogavacanaṁ. Saraṇanti paccattavacanaṁ.",
  "anya-e0804n4:323_5": "“Buddhaṁ mama saraṇaṁ parāyaṇaṁ, aghassa tātā hitassa ca vidhātā”ti iminā adhippāyena",
  "anya-e0804n4:323_6": "“bhajāmi sevāmi bujjhāmī”ti attho. “Upāsakaṁ maṁ bhavaṁ gotamo dhāretū”ti ettha pana",
  "anya-e0804n4:323_7": "dvikammakabhāvo labbhatīti vattabbo “maṁ ito paṭṭhāya upāsakaṁ dhāretū”ti atthasambhavato",
  "anya-e0804n4:323_8": "“sakyā kho pana ambaṭṭha rājānaṁ okkākaṁ pitāmahaṁ dahantī”ti dahadhātuppayogena",
  "anya-e0804n4:323_9": "samānattā ca, adhippāyatthato pana “maṁ ‘upāsako me aya’nti dhāretū”ti attho sambhavatīti",
  "anya-e0804n4:323_10": "daṭṭhabbaṁ. Evaṁ akāritāni dvikammikadhāturūpāni vibhāvitāni.",
  "anya-e0804n4:324_0": "Iccevamamhehi ādito paṭṭhāya bhagavato sāsanatthaṁ yathāsatti yathābalaṁ dhātuyo",
  "anya-e0804n4:324_1": "ca taṁrūpāni ca tadanurūpehi nānāpadehi nānāatthehi nānānayehi ca yojetvā vibhāvitāni,",
  "anya-e0804n4:324_2": "evaṁ vibhāventehipi amhehi tāsaṁ sarūpaparicchedo atthaparicchedo vā na sakkā sabbaso",
  "anya-e0804n4:324_3": "vattuṁ. Tadubhayañhi ko sabbaso vattuṁ sakkhissati aññatra āgamādhigamasampannehi",
  "anya-e0804n4:324_4": "pabhinnapaṭisambhidehi mahākhīṇāsavehi.",
  "anya-e0804n4:325": "Atthātisayayuttāpi, dhātū honti yato tato. Payogatonugantabbā, anekatthā hi dhātavo.",
  "anya-e0804n4:326": "Yenekatthadharā caranti vividhā nāthassa pāṭhe vare,",
  "anya-e0804n4:327": "Tenekatthadharāva honti sahitā nānūpasaggehive;",
  "anya-e0804n4:328": "Dhātūnaṁ pana tesamatthaparamaṁ khīṇāsave paṇḍite,",
  "anya-e0804n4:329": "Vajjetvā paṭisambhidāmatiyute ko sabbaso bhaṇatīti.",
  "anya-e0804n4:330": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0804n4:331": "Kosallatthāya kate saddanītippakaraṇe",
  "anya-e0804n4:332": "Sabbagaṇavinicchayo nāma ekūnavīsatimo paricchedo",
  "anya-e0804n4:333": "Saha rūpavibhāvanāya dhātuvibhāvanā niṭṭhitā.",
  "anya-e0804n4:334": "Dhātumālā niṭṭhitā."
}