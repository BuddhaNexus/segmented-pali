{
  "atk-vin02a45:0": "Uposathādipucchāvissajjanā",
  "atk-vin02a45:1_0": "332. ‘‘Uposathakammassa ko ādī’’tiādīnaṁ pucchānaṁ vissajjane sāmaggī ādīti ‘‘uposathaṁ",
  "atk-vin02a45:1_1": "karissāmā’’ti sīmaṁ sodhetvā chandapārisuddhiṁ āharitvā sannipatitānaṁ kāyasāmaggī",
  "atk-vin02a45:1_2": "ādi. Kiriyā majjheti pubbakiccaṁ katvā pātimokkhaosāraṇakiriyā majjhe. Niṭṭhānaṁ",
  "atk-vin02a45:1_3": "pariyosānanti ‘‘tattha sabbeheva samaggehi sammodamānehi avivadamānehi sikkhitabba’’nti",
  "atk-vin02a45:1_4": "idaṁ pātimokkhaniṭṭhānaṁ pariyosānaṁ. Pavāraṇākammassa sāmaggī ādīti ‘‘pavāraṇaṁ",
  "atk-vin02a45:1_5": "karissāmā’’ti sīmaṁ sodhetvā chandapavāraṇaṁ āharitvā sannipatitānaṁ kāyasāmaggī",
  "atk-vin02a45:1_6": "ādi. Kiriyā majjheti pavāraṇāñatti ca pavāraṇākathā ca majjhe, saṅghanavakassa ‘‘passanto",
  "atk-vin02a45:1_7": "paṭikarissāmī’’ti vacanaṁ pariyosānaṁ. Tajjanīyakammādīsu vatthu nāma yena vatthunā",
  "atk-vin02a45:1_8": "kammāraho hoti, taṁ vatthu. Puggaloti yena taṁ vatthu kataṁ, so puggalo. Kammavācā",
  "atk-vin02a45:1_9": "pariyosānanti ‘‘kataṁ saṅghena itthannāmassa bhikkhuno tajjanīyakammaṁ, khamati saṅghassa,",
  "atk-vin02a45:1_10": "tasmā tuṇhī, evametaṁ dhārayāmī’’ti evaṁ tassā tassā kammavācāya avasānavacanaṁ pariyosānaṁ.",
  "atk-vin02a45:1_11": "Sesaṁ sabbattha uttānamevāti",
  "atk-vin02a45:2": "Uposathādipucchāvissajjanāvaṇṇanā niṭṭhitā.",
  "atk-vin02a45:3": "Atthavasapakaraṇāvaṇṇanā",
  "atk-vin02a45:4_0": "334. Atthavasapakaraṇe – dasa atthavasetiādīsu yaṁ vattabbaṁ taṁ paṭhamapārājikavaṇṇanāyameva",
  "atk-vin02a45:4_1": "vuttaṁ. Yaṁ saṅghasuṭṭhu taṁ saṅghaphāsūtiādīsu uparimaṁ uparimaṁ padaṁ heṭṭhimassa",
  "atk-vin02a45:4_2": "heṭṭhimassa padassa attho.",
  "atk-vin02a45:5_0": "Atthasataṁdhammasatantiādimhi pana yadetaṁ dasasu padesu ekekaṁ mūlaṁ katvā dasakkhattuṁ",
  "atk-vin02a45:5_1": "yojanāya padasataṁ vuttaṁ. Tattha pacchimassa pacchimassa padassa vasena atthasataṁ",
  "atk-vin02a45:5_2": "purimassa purimassa vasena dhammasataṁ veditabbaṁ. Atha vā ye dasa atthavase paṭicca",
  "atk-vin02a45:5_3": "tathāgatena sāvakānaṁ sikkhāpadaṁ paññattaṁ, ye pubbe paṭhamapārājikavaṇṇanāyaṁ ‘‘tattha",
  "atk-vin02a45:5_4": "saṅghasuṭṭhutā nāma saṅghassa suṭṭhubhāvo ‘suṭṭhu devā’ti āgataṭṭhāne viya ‘suṭṭhu",
  "atk-vin02a45:5_5": "bhante’ti vacanasampaṭicchanabhāvo, yo ca tathāgatassa vacanaṁ sampaṭicchati, tassa",
  "atk-vin02a45:5_6": "taṁ dīgharattaṁ hitāya sukhāya hoti, tasmā saṅghassa ‘suṭṭhu bhante’ti mama vacanasampaṭicchanatthaṁ",
  "atk-vin02a45:5_7": "paññapessāmi asampaṭicchane ādīnavaṁ sampaṭicchane ca ānisaṁsaṁ dassetvā na balakkārena",
  "atk-vin02a45:5_8": "abhibhavitvāti etamatthaṁ āvikaronto āha – saṅghasuṭṭhutāyā’’ti evamādinā nayena",
  "atk-vin02a45:5_9": "vaṇṇitā, tesaṁ idha dasakkhattuṁ āgatattā atthasataṁ tadatthajotakānañca padānaṁ",
  "atk-vin02a45:5_10": "vasena dhammasataṁ veditabbaṁ. Idāni atthajotakānaṁ niruttīnaṁ vasena niruttisataṁ,",
  "atk-vin02a45:5_11": "dhammabhūtānaṁ niruttīnaṁ vasena niruttisatanti dve niruttisatāni, atthasate ñāṇasataṁ,",
  "atk-vin02a45:5_12": "dhammasate ñāṇasataṁ, dvīsu niruttisatesu dve ñāṇasatānīti cattāri ñāṇasatāni ca veditabbāni.",
  "atk-vin02a45:6": "‘‘Atthasataṁ dhammasataṁ, dve niruttisatāni;",
  "atk-vin02a45:7": "Cattāri ñāṇasatāni, atthavase pakaraṇe’’ti.",
  "atk-vin02a45:8": "Iti hi yaṁ vuttaṁ, idametaṁ paṭicca vuttanti.",
  "atk-vin02a45:9": "Iti samantapāsādikāya vinayasaṁvaṇṇanāya",
  "atk-vin02a45:10": "Mahāvaggavaṇṇanā niṭṭhitā."
}