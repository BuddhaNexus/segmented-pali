{
  "ja433:0.1": "Jātaka ",
  "ja433:0.2": "Navakanipāta ",
  "ja433:0.3": "Gijjhavagga ",
  "ja433:0.4": "7. Lomasakassapajātaka ",
  "ja433:1.1": "“Assa indasamo rāja, ",
  "ja433:1.2": "accantaṁ ajarāmaro; ",
  "ja433:1.3": "Sace tvaṁ yaññaṁ yājeyya, ",
  "ja433:1.4": "isiṁ lomasakassapaṁ”. ",
  "ja433:2.1": "“Sasamuddapariyāyaṁ, ",
  "ja433:2.2": "mahiṁ sāgarakuṇḍalaṁ; ",
  "ja433:2.3": "Na icche saha nindāya, ",
  "ja433:2.4": "evaṁ seyya vijānahi. ",
  "ja433:3.1": "Dhiratthu taṁ yasalābhaṁ, ",
  "ja433:3.2": "dhanalābhañca brāhmaṇa; ",
  "ja433:3.3": "Yā vutti vinipātena, ",
  "ja433:3.4": "adhammacaraṇena vā. ",
  "ja433:4.1": "Api ce pattamādāya, ",
  "ja433:4.2": "anagāro paribbaje; ",
  "ja433:4.3": "Sāyeva jīvikā seyyo, ",
  "ja433:4.4": "yā cādhammena esanā. ",
  "ja433:5.1": "Api ce pattamādāya, ",
  "ja433:5.2": "anagāro paribbaje; ",
  "ja433:5.3": "Aññaṁ ahiṁsayaṁ loke, ",
  "ja433:5.4": "api rajjena taṁ varaṁ”. ",
  "ja433:6.1": "“Balaṁ cando balaṁ suriyo, ",
  "ja433:6.2": "balaṁ samaṇabrāhmaṇā; ",
  "ja433:6.3": "Balaṁ velā samuddassa, ",
  "ja433:6.4": "balātibalamitthiyo. ",
  "ja433:7.1": "Yathā uggatapaṁ santaṁ, ",
  "ja433:7.2": "isiṁ lomasakassapaṁ; ",
  "ja433:7.3": "Pitu atthā candavatī, ",
  "ja433:7.4": "vājapeyyaṁ ayājayi”. ",
  "ja433:8.1": "“Taṁ lobhapakataṁ kammaṁ, ",
  "ja433:8.2": "Kaṭukaṁ kāmahetukaṁ; ",
  "ja433:8.3": "Tassa mūlaṁ gavesissaṁ, ",
  "ja433:8.4": "Checchaṁ rāgaṁ sabandhanaṁ. ",
  "ja433:9.1": "Dhiratthu kāme subahūpi loke, ",
  "ja433:9.2": "Tapova seyyo kāmaguṇehi rāja; ",
  "ja433:9.3": "Tapo karissāmi pahāya kāme, ",
  "ja433:9.4": "Taveva raṭṭhaṁ candavatī ca hotū”ti. ",
  "ja433:10.1": "Lomasakassapajātakaṁ sattamaṁ. "
}