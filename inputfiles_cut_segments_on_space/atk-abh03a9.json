{
  "atk-abh03a9:0": "2. Parihānikathā",
  "atk-abh03a9:1": "1. Vādayuttiparihānivaṇṇanā",
  "atk-abh03a9:2_0": "239. Idāni parihānikathā hoti. Parihānidhammo aparihānidhammo, ‘‘dveme, bhikkhave,",
  "atk-abh03a9:2_1": "dhammā sekkhassa, bhikkhuno parihānāya saṁvattanti’’ (a. ni. 2.185), ‘‘pañcime, bhikkhave,",
  "atk-abh03a9:2_2": "dhammā samayavimuttassa bhikkhuno parihānāya saṁvattantī’’ti (a. ni. 5.149) evamādīni",
  "atk-abh03a9:2_3": "hi suttāni nissāya sammitiyā vajjiputtakā sabbatthivādino ekacce ca mahāsaṅghikā",
  "atk-abh03a9:2_4": "arahatopi parihāniṁ icchanti, tasmā te vā hontu aññeyeva vā, yesaṁ ayaṁ laddhi, tesaṁ",
  "atk-abh03a9:2_5": "laddhibhindanatthaṁ parihāyati arahā arahattāti pucchā sakavādissa. Tatra parihāyatīti",
  "atk-abh03a9:2_6": "dve parihāniyo pattaparihāni ca appattaparihāni ca. Tattha ‘‘dutiyampi kho āyasmā",
  "atk-abh03a9:2_7": "godhiko tamhā sāmayikāya cetovimuttiyā parihāyī’’ti (saṁ. ni. 1.159) ayaṁ pattaparihāni",
  "atk-abh03a9:2_8": "nāma. ‘‘Mā vo sāmaññatthikānaṁ sataṁ sāmaññattho parihāyī’’ti (ma. ni. 1.416-418)",
  "atk-abh03a9:2_9": "ayaṁ appattaparihāni. Tāsu idha pattaparihāni adhippetā. Tañhi sandhāya āmantāti",
  "atk-abh03a9:2_10": "paṭiññā paravādissa. Sakasamaye pana imaṁ pattaparihāniṁ nāma lokiyasamāpattiyāva",
  "atk-abh03a9:2_11": "icchanti, na arahattādīhi sāmaññaphalehi. Parasamayepi naṁ sabbasāmaññaphalesu sabbabhavesu",
  "atk-abh03a9:2_12": "sabbakālesu sabbesañca puggalānaṁ na icchanti. Taṁ pana tesaṁ laddhimattamevāti sabbaṁ",
  "atk-abh03a9:2_13": "laddhijālaṁ bhindituṁ puna sabbatthātiādinā nayena desanā vaḍḍhitā.",
  "atk-abh03a9:3_0": "Tattha yasmā paravādī kamena parihāyitvā sotāpattiphale ṭhitassa arahato parihāniṁ",
  "atk-abh03a9:3_1": "na icchati, upariphalesu ṭhitasseva icchati. Yasmā ca rūpārūpabhavesu ṭhitassa na",
  "atk-abh03a9:3_2": "icchati, kammārāmatādīnaṁ pana parihāniyadhammānaṁ bhāvato kāmabhave ṭhitasseva icchati,",
  "atk-abh03a9:3_3": "tasmā ‘‘sabbatthā’’ti puṭṭho paṭikkhipati. Puna daḷhaṁ katvā puṭṭho kāmabhavaṁ sandhāya",
  "atk-abh03a9:3_4": "paṭijānāti. Sabbasmimpi hi kāmabhave parihānikarā kāmaguṇā atthi, tasmā tattha parihāyatīti tassa laddhi.",
  "atk-abh03a9:4_0": "Tatiyapucchāya parihānīti parihānikare dhamme pucchati. Tattha yasmā parihāni nāma",
  "atk-abh03a9:4_1": "kammārāmatādidhammā, visesato vā kāmarāgabyāpādā eva, te ca rūpārūpabhave natthi,",
  "atk-abh03a9:4_2": "tasmā ‘‘na heva’’nti paṭikkhepo paravādissa.",
  "atk-abh03a9:5_0": "Sabbadāti kālapucchā. Tattha paṭhamapañhe yonisomanasikārakāle aparihāyanato paṭikkhipati.",
  "atk-abh03a9:5_1": "Dutiye ayonisomanasikaroto rattibhāge vā divasabhāge vā sabbadā parihāyanato paṭijānāti.",
  "atk-abh03a9:5_2": "Tatiye parihānikaradhammasamāyoge sati muhuttameva parihāni nāma hoti, tato pubbe",
  "atk-abh03a9:5_3": "aparihīnassa pacchā parihīnassa ca parihāni nāma natthīti paṭikkhipati.",
  "atk-abh03a9:6_0": "Sabbeva arahantoti pañhānaṁ paṭhamasmiṁ tikkhindriye sandhāya paṭikkhipati. Dutiyasmiṁ",
  "atk-abh03a9:6_1": "mudindriye sandhāya paṭijānāti. Tatiyasmimpi tikkhindriyāva adhippetā. Tesañhi sabbesampi",
  "atk-abh03a9:6_2": "parihāni na hotīti tassa laddhi.",
  "atk-abh03a9:7_0": "Seṭṭhiudāharaṇe paṭhamapucchā paravādissa, dutiyā sakavādissa. Tatrāyaṁ adhippāyo",
  "atk-abh03a9:7_1": "– yaṁ maṁ tumhe pucchatha – ‘‘arahā arahattā parihāyanto catūhi phalehi parihāyatī’’ti,",
  "atk-abh03a9:7_2": "tatra vo paṭipucchāmi – ‘‘catūhi satasahassehi seṭṭhī seṭṭhittaṁ karonto satasahassehi",
  "atk-abh03a9:7_3": "parihīne seṭṭhī seṭṭhittā parihīno hotī’’ti. Tato sakavādinā ekadesena parihāniṁ",
  "atk-abh03a9:7_4": "sandhāya ‘‘āmantā’’ti vutte sabbasāpateyyā parihīno hotīti pucchati. Tathā aparihīnattā",
  "atk-abh03a9:7_5": "sakavādī na hevāti vatvā atha naṁ ‘‘evameva arahāpi parihāyati ca. Na ca catūhi phalehī’’ti",
  "atk-abh03a9:7_6": "uppannaladdhikaṁ dutiyaṁ bhabbapañhaṁ pucchati. Paravādī seṭṭhino abhabbatāya niyamaṁ",
  "atk-abh03a9:7_7": "apassanto paṭijānitvā arahato catūhi phalehi parihānibhabbataṁ puṭṭho ‘‘niyato sambodhiparāyaṇo’’ti",
  "atk-abh03a9:7_8": "(a. ni. 3.87) vacanassa ayoniso atthaṁ gahetvā laddhiyaṁ ṭhito sotāpattiphalato parihāyituṁ",
  "atk-abh03a9:7_9": "abhabbataṁ sandhāya paṭikkhipati. Taṁ panassa laddhimattamevāti.",
  "atk-abh03a9:8": "Ettāvatā vādayutti nāma niṭṭhitā hoti.",
  "atk-abh03a9:9": "2. Ariyapuggalasaṁsandanaparihānivaṇṇanā",
  "atk-abh03a9:10_0": "240. Idāni ariyapuggalasaṁsandanā āraddhā. Tattha yasmā keci arahatova parihāniṁ",
  "atk-abh03a9:10_1": "icchanti, keci anāgāminopi, keci sakadāgāmissapi. Sotāpannassa pana sabbepi na icchantiyeva.",
  "atk-abh03a9:10_2": "Ye arahattā parihāyitvā anāgāmisakadāgāmibhāve ṭhitā, tesaṁ parihāniṁ icchanti, na",
  "atk-abh03a9:10_3": "itaresaṁ anāgāmisakadāgāmīnaṁ. Sotāpannassa pana tepi sabbathāpi na icchantiyeva,",
  "atk-abh03a9:10_4": "tasmā peyyālamukhena pucchā katā. Tattha tesaṁ laddhivasena paṭiññā ca paṭikkhepo",
  "atk-abh03a9:10_5": "ca veditabbā. ‘‘Parihāyati anāgāmī anāgāmiphalā’’ti hi pañhasmiṁ ye anāgāmino parihāniṁ",
  "atk-abh03a9:10_6": "na icchanti, tesaṁ vasena paṭikkhepo. Ye pakatianāgāmino vā arahattā parihāyitvā",
  "atk-abh03a9:10_7": "ṭhitaanāgāmino vā parihāniṁ icchanti, tesaṁ vasena paṭiññāti idamettha nayamukhaṁ.",
  "atk-abh03a9:10_8": "Tassānusārena sabbapeyyālā atthato veditabbā.",
  "atk-abh03a9:11_0": "241. Yaṁ panettha ‘‘sotāpattiphalassa anantarā arahattaṁyeva sacchikarotī’’ti vuttaṁ,",
  "atk-abh03a9:11_1": "taṁ parihīnassa puna vāyamato arahattappattiṁ sandhāya vuttaṁ. Itaro sotāpattiphalānantaraṁ",
  "atk-abh03a9:11_2": "arahattassa abhāvā paṭikkhipati.",
  "atk-abh03a9:12_0": "242. Tato paraṁ ‘‘parihāni nāmesā kilesappahānassa vā mandatāya bhaveyya, maggabhāvanādīnaṁ",
  "atk-abh03a9:12_1": "vā anadhimattatāya, saccānaṁ vā adassanenā’’ti evamādīnaṁ vasena anuyuñjituṁ kassa",
  "atk-abh03a9:12_2": "bahutarā kilesā pahīnātiādi vuttaṁ. Taṁ sabbaṁ uttānādhippāyameva suttānaṁ panattho",
  "atk-abh03a9:12_3": "āgamaṭṭhakathāsu vuttanayeneva veditabbo.",
  "atk-abh03a9:13_0": "262.Samayavimutto arahā arahattā parihāyatīti ettha mudindriyo samayavimutto, tikkhindriyo",
  "atk-abh03a9:13_1": "asamayavimuttoti tesaṁ laddhi. Sakasamaye pana avasippatto jhānalābhī samayavimutto,",
  "atk-abh03a9:13_2": "vasippatto jhānalābhī ceva sabbe ca ariyapuggalā ariye vimokkhe asamayavimuttāti",
  "atk-abh03a9:13_3": "sanniṭṭhānaṁ. So pana taṁ attano laddhiṁ gahetvā samayavimutto parihāyati, itaro",
  "atk-abh03a9:13_4": "na parihāyatī’’ti āha. Sesamettha uttānatthameva.",
  "atk-abh03a9:14": "Ariyapuggalasaṁsandanaparihānivaṇṇanā.",
  "atk-abh03a9:15": "3. Suttasādhanaparihānivaṇṇanā",
  "atk-abh03a9:16_0": "265. Idāni suttasādhanā hoti. Tattha uccāvacāti uttamahīnabhedato uccā ca avacā ca.",
  "atk-abh03a9:16_1": "Paṭipādāti paṭipadā. Samaṇena pakāsitāti buddhasamaṇena jotitā. Sukhāpaṭipadā hi",
  "atk-abh03a9:16_2": "khippābhiññā uccā. Dukkhāpaṭipadā dandhābhiññā avacā. Itarā dve ekenaṅgena uccā,",
  "atk-abh03a9:16_3": "ekena avacā. Paṭhamaṁ vuttā eva vā uccā, itaro tissopi avacā. Tāya cetāya uccāvacāya",
  "atk-abh03a9:16_4": "paṭipadāya na pāraṁ diguṇaṁ yanti, ekamaggena dvikkhattuṁ nibbānaṁ na gacchantīti",
  "atk-abh03a9:16_5": "attho. Kasmā? Yena maggena ye kilesā pahīnā, tena tesaṁ puna appahātabbato. Etena",
  "atk-abh03a9:16_6": "parihānidhammābhāvaṁ dīpeti. Nayidaṁ ekaguṇaṁ mutanti tañca idaṁ pāraṁ ekavāraṁyeva",
  "atk-abh03a9:16_7": "phusanārahaṁ na hoti. Kasmā? Ekena maggena sabbakilesānaṁ appahānato. Etena ekamaggeneva",
  "atk-abh03a9:16_8": "arahattābhāvaṁ dīpeti.",
  "atk-abh03a9:17_0": "Atthi chinnassa chediyanti chinnassa kilesavaṭṭassa puna chinditabbaṁ kiñci atthīti",
  "atk-abh03a9:17_1": "pucchati. Itaro tikkhindriyaṁ sandhāya paṭikkhipitvā puna puṭṭho mudindriyaṁ sandhāya",
  "atk-abh03a9:17_2": "paṭijānāti. Sakavādī suttaṁ āharitvā natthibhāvaṁ dasseti. Tattha oghapāsoti kilesogho ceva kilesapāso ca.",
  "atk-abh03a9:18": "266.Katassa paṭicayoti bhāvitassa maggassa puna bhāvanā. Idhāpi paṭikkhepapaṭijānanāni purimanayeneva veditabbāni.",
  "atk-abh03a9:19_0": "267.Parihānāya saṁvattantīti paravādinā ābhate sutte pañca dhammā appattaparihānāya",
  "atk-abh03a9:19_1": "ceva lokiyasamāpattiparihānāya ca saṁvattanti. So pana pattassa arahattaphalassa",
  "atk-abh03a9:19_2": "parihānāya sallakkheti. Teneva atthi arahato kammārāmatāti āha. Itaropi asamayavimuttaṁ",
  "atk-abh03a9:19_3": "sandhāya paṭikkhipitvā itaraṁ sandhāya paṭijānāti. Kāmarāgavasena vā pavattamānaṁ",
  "atk-abh03a9:19_4": "taṁ paṭikkhipitvā itarathā pavattamānaṁ paṭijānāti. Rāgādīnaṁ pana atthitaṁ puṭṭho",
  "atk-abh03a9:19_5": "paṭijānituṁ na sakkoti.",
  "atk-abh03a9:20_0": "268.Kiṁ pariyuṭṭhitoti kena pariyuṭṭhito anubaddho ajjhotthato vā hutvāti attho.",
  "atk-abh03a9:20_1": "Anusayapucchāyapi tikkhindriyamudindriyavaseneva paṭikkhepapaṭijānanāni veditabbāni.",
  "atk-abh03a9:20_2": "Kalyāṇānusayoti vacanamattasāmaññena vā paṭijānāti. Rāgo upacayaṁ gacchatīti bhāvanāya",
  "atk-abh03a9:20_3": "pahīnaṁ sandhāyāha. Parato dosamohesupi eseva nayo. Sakkāyadiṭṭhiādīnaṁ pana dassanena",
  "atk-abh03a9:20_4": "pahīnattā upacayaṁ na icchati. Sesaṁ sabbattha uttānatthamevāti.",
  "atk-abh03a9:21": "Suttasādhanā.",
  "atk-abh03a9:22": "Parihānikathā niṭṭhitā."
}