{
  "anya-e0803n9:0": "9. Napuṁsakaliṅganāmikapadamālā",
  "anya-e0803n9:1": "Atha pubbācariyamataṁ purecaraṁ katvā niggahītantanapuṁsakaliṅgānaṁ “bhūtaṁ”iccādikassa pakatirūpassa nāmikapadamālaṁ vakkhāma –",
  "anya-e0803n9:2_0": "Cittaṁ, cittāni. Cittaṁ, cittāni. Cittena, cittehi, cittebhi. Cittassa, cittānaṁ.",
  "anya-e0803n9:2_1": "Cittā, cittasmā, cittamhā, cittehi, cittebhi. Cittassa, cittānaṁ. Citte, cittasmiṁ,",
  "anya-e0803n9:2_2": "cittamhi, cittesu. Bho citta, bho cittā, bhavanto cittāni. Yamakamahātheramataṁ.",
  "anya-e0803n9:3_0": "Ettha kiñcāpi “cittā”ti paccattabahuvacanaṁ “citte”ti upayogabahuvacanañca anāgataṁ,",
  "anya-e0803n9:3_1": "tathāpi tattha tattha aññesampi tādisānaṁ niggahītantanapuṁsakarūpānaṁ dassanato",
  "anya-e0803n9:3_2": "vibhaṅgapāḷiyañca “cha cittā abyākatā”tiādidassanato gahetabbameva, tasmā “cittaṁ,",
  "anya-e0803n9:3_3": "cittāni, cittā. Cittaṁ, cittāni, citte”ti kamo veditabbo. Niggahītantānañhi napuṁsakaliṅgānaṁ",
  "anya-e0803n9:3_4": "katthaci okārantapulliṅgānaṁ viya paccattopayogabahuvacanāni bhavanti. Tāni ca pulliṅgena",
  "anya-e0803n9:3_5": "vā saliṅgena vā aliṅgena vā saddhiṁ samānādhikaraṇāni hutvā kevalāni vā pāvacane",
  "anya-e0803n9:3_6": "sañcaranti. Atra “cattāro satipaṭṭhānā. Cattāro sammappadhānā. Sabbe mālā upentimaṁ.",
  "anya-e0803n9:3_7": "Yassa ete dhanā atthi. Cattāro mahābhūtā. Tīṇindriyā. Dve indriyā. Dasindriyā. Dve",
  "anya-e0803n9:3_8": "mahābhūte nissāya dve mahābhūtā, pañca viññāṇā, caturo aṅge adhiṭṭhāya, semi vammikamatthake,",
  "anya-e0803n9:3_9": "rūpā saddā rasā gandhā. Rūpe ca sadde ca atho rase ca. Cakkhuñca paṭicca rūpe ca",
  "anya-e0803n9:3_10": "uppajjati cakkhuviññāṇa”nti evamādayo anekasatā pāḷippadesā daṭṭhabbā.",
  "anya-e0803n9:4_0": "Ettha pana “satipaṭṭhānā”tiādīni padāni liṅgavipallāsavasena vuttānīti na gahetabbāni",
  "anya-e0803n9:4_1": "satipaṭṭhānasaddādīnaṁ paṭhamekavacanaṭṭhāne okārantapulliṅgabhāvena ṭhitabhāvassa",
  "anya-e0803n9:4_2": "adassanato. “Cattāro”tiādīniyeva pana padāni liṅgavipallāsavasena vuttānīti gahetabbāni",
  "anya-e0803n9:4_3": "niyogā niggahītantehi napuṁsakaliṅgehi satipaṭṭhānasaddādīhi saddhiṁ tesaṁ samānādhikaraṇabhāvassa dassanatoti.",
  "anya-e0803n9:5_0": "Kecettha vadeyyuṁ – nanu “satipaṭṭhāno dhammo, citto dhammo, cittā dhammā”tiādippayogadassanato",
  "anya-e0803n9:5_1": "satipaṭṭhānasaddādīnaṁ okārantapulliṅgabhāvo labbhati. Evaṁ sante kasmā tumhehi “satipaṭṭhānasaddādīnaṁ",
  "anya-e0803n9:5_2": "paṭhamekavacanaṭṭhāne okārantapulliṅgabhāvena ṭhitabhāvassa adassanato”ti vuttaṁ,",
  "anya-e0803n9:5_3": "kasmā ca ekantato satipaṭṭhānasaddādīnaṁ niggahītantanapuṁsakaliṅgatā anumatā, nanu",
  "anya-e0803n9:5_4": "“satipaṭṭhāno dhammo, citto dhammo, cittā dhammā”tiādidassanato “cattāro satipaṭṭhānā”tiādīsupi",
  "anya-e0803n9:5_5": "“satipaṭṭhānasaddādayo liṅgavipallāsavasena vuttā”ti vattabbāti? Na vattabbā, kasmāti",
  "anya-e0803n9:5_6": "ce? “Satipaṭṭhāno dhammo, citto dhammo, cittā dhammā”tiādīsupi satipaṭṭhānacittasaddādīnaṁ",
  "anya-e0803n9:5_7": "liṅgavipallāsavasena anicchitabbato. Tattha hi pulliṅgena dhammasaddena yojetuṁ dhammissaro",
  "anya-e0803n9:5_8": "bhagavā dhammāpekkhaṁ katvā “satipaṭṭhāno, citto, cittā”ti ca abhāsi. Kevalā hi satipaṭṭhāna",
  "anya-e0803n9:5_9": "cittasaddādayo okārantapulliṅgabhāvena katthacipi yojitā na santi, niggahītantanapuṁsakabhāvena pana yojitā santi.",
  "anya-e0803n9:6_0": "Tathā hi “citto gahapatī”ti etthāpi pulliṅgagahapatisaddaṁ apekkhitvā viññāṇe pavattaṁ",
  "anya-e0803n9:6_1": "cittanāmaṁ paṇṇattivasena puggale āropetvā puggalavācakaṁ katvā “citto”ti vuttaṁ.",
  "anya-e0803n9:6_2": "Yadi pana viññāṇasaṅkhātaṁ cittamadhippetaṁ siyā, “citta”micceva vucceyya. Tasmā",
  "anya-e0803n9:6_3": "“citto gahapati, cittā itthī”tiādīsu liṅgavipallāso na icchitabbo sāpekkhattā cittasaddādīnaṁ.",
  "anya-e0803n9:6_4": "Yathā ca ettha, evaṁ “satipaṭṭhāno dhammo, citto dhammo, cittā dhammā”tiādīsupi liṅgavipallāso",
  "anya-e0803n9:6_5": "na icchitabbo. “Cattāro satipaṭṭhānā”tiādīsu pana satipaṭṭhānasaddādīnaṁ apekkhitabbāni",
  "anya-e0803n9:6_6": "padāni na santi, yehi te pulliṅgāni siyuṁ, tasmā “cattāro”tiādīniyeva padāni parivattetvā",
  "anya-e0803n9:6_7": "“cattāri, sabbāni, etānī”ti napuṁsakaliṅgavasena gahetvā “satipaṭṭhānā, sammappadhānā”tiādīhi",
  "anya-e0803n9:6_8": "padehi yojetabbāni. Īdisesu ṭhānesu keci aṭṭhakathācariyā nikāralopaṁ icchanti “yā",
  "anya-e0803n9:6_9": "pubbe bodhisattānaṁ, pallaṅkavaramābhuje, nimittāni padissantī”ti ettha viya. Adassanañhi",
  "anya-e0803n9:6_10": "lopo, tasmā “cattāri satipaṭṭhānāni, cattāri sammappadhānāni, sabbāni mālānī’tiādikā yojanā kātabbā.",
  "anya-e0803n9:7_0": "Keci pana “sabbe mālā upenti ma”nti ettha mālāsaddaṁ itthiliṅganti maññitvā pulliṅgabhūtaṁ",
  "anya-e0803n9:7_1": "sabbesaddaṁ itthiliṅgavasena parivattetvā “sabbā mālā”ti atthaṁ kathenti. Taṁ kiñcāpi",
  "anya-e0803n9:7_2": "yuttataraṁ viya dissati, tathāpi na gahetabbaṁ. Na hi so bhagavā liṅgaṁ naññāsi,",
  "anya-e0803n9:7_3": "na ca “sabbā mālā upenti ma”nti dve padāni itthiliṅgāni katvā vattuṁ na sakkhi. Yo",
  "anya-e0803n9:7_4": "evaṁ visadisaliṅgāni padāni uccāresi. Jānantoyeva pana bhagavā vattuṁ sakkontoyeva",
  "anya-e0803n9:7_5": "ca “sabbe mālā upenti ma”nti visadisaliṅgāni padāni uccāresi, tasmā pulliṅgabhūtaṁ",
  "anya-e0803n9:7_6": "sabbesaddaṁ “sabbānī”ti napuṁsakaliṅgavasena parivattetvā vibhaṅgapāḷiyaṁ “tīṇindriyā”ti",
  "anya-e0803n9:7_7": "padaṁ viya luttanikārena napuṁsakaliṅgena mālāsaddena yojetvā “sabbāni mālānī”ti",
  "anya-e0803n9:7_8": "attho gahetabbo katthaci “yassa ete dhanā atthī”ti ettha viya. Ettha hi yassa etāni",
  "anya-e0803n9:7_9": "dhanānīti attho. Idampettha sallakkhitabbaṁ. Mālāsaddo dviliṅgo itthinapuṁsakavasena.",
  "anya-e0803n9:7_10": "Tiṭṭhatu tassitthiliṅgattaṁ suviññeyyattā, napuṁsakatte pana tīṇi mālāni. “Mālehi",
  "anya-e0803n9:7_11": "ca gandhehi ca bhagavato sarīraṁ pūjentī”tiādayo napuṁsakappayogānipi bahū sandissantīti.",
  "anya-e0803n9:8_0": "Yadi pana bho mālasaddo itthinapuṁsakavasena dviliṅgo, “sabbe mālā upenti ma”nti",
  "anya-e0803n9:8_1": "ettha mālāsaddassa itthiliṅgabhāvaparikappane ko doso atthīti? Attheva itthiliṅgasaddassa",
  "anya-e0803n9:8_2": "pulliṅgabhūtena sabbanāmikapadena saddhiṁ samānādhikaraṇabhāvassābhāvato, napuṁsakaliṅgassa",
  "anya-e0803n9:8_3": "pana pulliṅgabhūtena sabbanāmikapadena saddhiṁ samānādhikaraṇabhāvassa upalabbhanato.",
  "anya-e0803n9:8_4": "Teneva ca “ete dhanā”tiādayo payogā pāvacane bahudhā diṭṭhā. Etthāpi pana vadeyyuṁ",
  "anya-e0803n9:8_5": "“dhanātiādīni vipallāsavasena pulliṅgāniyeva “ete”tiādīhi samānādhikaraṇapadehi yojitattā”ti.",
  "anya-e0803n9:8_6": "Na, napuṁsakāniyevetāni. Yadi hi “dhanā”tiādīni pulliṅgāni siyuṁ, katthaci paccattekavacanaṭṭhāne",
  "anya-e0803n9:8_7": "“eso”tiādīhi okārantasamānādhikaraṇapadehi yojitā okārantadhanasaddādayo siyuṁ. Tathārūpānaṁ",
  "anya-e0803n9:8_8": "abhāvato pana “dhanā indriyā viññāṇā”tiādayo saddā napuṁsakaliṅgāniyeva honti. Ayaṁ",
  "anya-e0803n9:8_9": "nayo paccattabahuvacanaṭṭhāneyeva labbhati. Napuṁsakaliṅgāni hi visadākārāni pulliṅgarūpāni",
  "anya-e0803n9:8_10": "viya hutvā pulliṅgehipi saddhiṁ caranti, napuṁsakā viya purisavesadhārino purisehīti",
  "anya-e0803n9:8_11": "niṭṭhametthāvagantabbaṁ.",
  "anya-e0803n9:9_0": "Athāpi te pubbe vuttavacanaṁ puna parivattetvā evaṁ vadeyyuṁ “citto gahapati, cittā",
  "anya-e0803n9:9_1": "itthī”tiādīsu cittaṁ etassa atthīti citto, cittaṁ etissā atthīti cittā yathā “saddho,",
  "anya-e0803n9:9_2": "saddhā”ti evaṁ assatthīti atthavasena gahetabbato liṅgavipallāso nicchitabbo, “satipaṭṭhāno",
  "anya-e0803n9:9_3": "dhammo, citto dhammo, cittā dhammā”tiādīni pana evarūpassa atthassa aggahetabbato",
  "anya-e0803n9:9_4": "“satipaṭṭhānaṁ dhammo, cittaṁ dhammo, cittāni dhammā”ti vattabbe liṅgavipallāsena",
  "anya-e0803n9:9_5": "“satipaṭṭhāno dhammo, citto dhammo, cittā dhammā”tiādi vuttanti liṅgavipallāso icchitabbo”ti?",
  "anya-e0803n9:9_6": "Tanna, “citto gahapatī”tiādīsu pana “satipaṭṭhāno dhammo”tiādīsu ca cittasatipaṭṭhānasaddādīnaṁ",
  "anya-e0803n9:9_7": "gahapati dhammādīnaṁ apekkhanavasena niccaṁ pulliṅgabhāvassa icchitattā.",
  "anya-e0803n9:10_0": "Tathā hi ekantanapuṁsakaliṅgopi puññasaddo abhisaṅkhārāpekkhanavasena “puñño abhisaṅkhāro”ti",
  "anya-e0803n9:10_1": "pulliṅgo jāto, tathā ekantanapuṁsakaliṅgāpi paduma maṅgalasaddādayo aññassatthassāpekkhanavasena",
  "anya-e0803n9:10_2": "“padumo bhagavā, padumā devī, maṅgalo bhagavā, maṅgalā itthī”ti ca pumitthiliṅgā",
  "anya-e0803n9:10_3": "jātā. Ekantapulliṅgāpi hatthivisesavācakā kālāvaka gaṅgeyyasaddādayo kulāpekkhanavasena",
  "anya-e0803n9:10_4": "“kālāvakañca gaṅgeyya”ntiādinā napuṁsakaliṅgā jātā. Tadapekkhanavasena hi aṭṭhakathāyaṁ",
  "anya-e0803n9:10_5": "“kālāvako ca gaṅgeyyo”tiādi pulliṅganiddeso dissati. Evaṁ taṁtadatthānamapekkhanavasena",
  "anya-e0803n9:10_6": "taṁtaṁpakatiliṅgaṁ nāsetvā aparaṁ liṅgaṁ patiṭṭhāpetvā niddeso dissati, na ca tāni",
  "anya-e0803n9:10_7": "sabbānipi liṅgāni taddhitavasena aññaliṅgāni jātāni, atha kho gahapatidhammādīnaṁ",
  "anya-e0803n9:10_8": "apekkhanavaseneva aññaliṅgāni jātāni, tasmā “petāni bhoti puttāni, khādamānā tuvaṁ",
  "anya-e0803n9:10_9": "pure. Siviputtāni cavhaya. Evaṁ dhammāni sutvāna, vippasīdanti paṇḍitā”tiādīsuyeva",
  "anya-e0803n9:10_10": "liṅgavipallāso icchitabbo anaññāpekkhakattā vuttadhammasaddādīnaṁ, na pana “citto",
  "anya-e0803n9:10_11": "gahapati, cittā itthī, satipaṭṭhāno dhammo, citto dhammo, cittā dhammā”tiādīsu cittasaddādīnaṁ",
  "anya-e0803n9:10_12": "vipallāso icchitabbo gahapati dhammādīnaṁ apekkhakattā tesanti niṭṭhametthāvagantabbaṁ,",
  "anya-e0803n9:10_13": "idañca ekaccānaṁ sammohaṭṭhānaṁ, tasmā saddhammaṭṭhitiyā ayaṁ nīti saddhāsampannehi",
  "anya-e0803n9:10_14": "kulaputtehi sādhukaṁ manasi kātabbā.",
  "anya-e0803n9:11_0": "Badaratitthavihāravāsī ācariyadhammapālo pana “aparimāṇā padā aparimāṇā akkharā aparimāṇā",
  "anya-e0803n9:11_1": "byañjanāti pāḷippadese ‘padā akkharā byañjanā’ti liṅgavipallāso katoti daṭṭhabba”nti",
  "anya-e0803n9:11_2": "āha. Etthāpi mayaṁ “padā”ti idaṁ “indriyā rūpā”tiādīni viya napuṁsakaliṅgamevāti",
  "anya-e0803n9:11_3": "vadāma okārantavasena paṭhamekavacanantabhāvābhāvato, itaradvayaṁ pana napuṁsakaliṅgantipi",
  "anya-e0803n9:11_4": "pulliṅgantipi gahetabbaṁ niggahītantokārantavasena paṭhamekavacanantabhāvassūpalabbhanato.",
  "anya-e0803n9:11_5": "Tathā hi “puttāni latāni pabbatāni dhammānī”tiādīnaṁyeva liṅgavipallāsāni icchitabbāni",
  "anya-e0803n9:11_6": "niggahītantavasena paṭhamekavacanantatāya anupaladdhito, tesañcokārantākārantavasena",
  "anya-e0803n9:11_7": "paṭhamekavacanantatādassanato. “Jarādhammaṁ mā jīrī”ti idaṁ pana aññapadatthavasena",
  "anya-e0803n9:11_8": "napuṁsakaṁ jātanti daṭṭhabbaṁ.",
  "anya-e0803n9:12_0": "Bhūtaṁ, bhūtāni, bhūtā. Bhūtaṁ, bhūtāni, bhūte. Bhūtena, bhūtehi, bhūtebhi. Bhūtassa,",
  "anya-e0803n9:12_1": "bhūtānaṁ. Bhūtā, bhūtasmā, bhūtamhā, bhūtehi, bhūtebhi. Bhūtassa, bhūtānaṁ. Bhūte,",
  "anya-e0803n9:12_2": "bhūtasmiṁ, bhūtamhi, bhūtesu. Bho bhūta, bhavanto bhūtāni, bhavanto bhūtā. Evaṁ cittanayena",
  "anya-e0803n9:12_3": "nāmikapadamālā bhavati.",
  "anya-e0803n9:13": "Iminā nayena “mahābhūtaṁ bhavittaṁ bhūnaṁ bhavana”miccādīnaṁ bhūdhātumayānaṁ niggahītantapadānaṁ aññesañca “vatta”miccādīnaṁ niggahītantapadānaṁ nāmikapadamālā veditabbā.",
  "anya-e0803n9:14": "Vattaṁ rūpaṁ sotaṁ ghānaṁ, dukkhaṁ pupphaṁ jhānaṁ ñāṇaṁ;",
  "anya-e0803n9:15": "Dānaṁ sīlaṁ puññaṁ pāpaṁ, vajjaṁ saccaṁ yānaṁ chattaṁ.",
  "anya-e0803n9:16": "Sakaṭaṁ kanakaṁ tagaraṁ nagaraṁ, taraṇaṁ caraṇaṁ dharaṇaṁ maraṇaṁ;",
  "anya-e0803n9:17": "Nayanaṁ vadanaṁ karaṇaṁ lavanaṁ, vasanaṁ pavanaṁ bhavanaṁ gaganaṁ.",
  "anya-e0803n9:18": "Amataṁ puḷinaṁ mālaṁ, āsanaṁ savanaṁ mukhaṁ;",
  "anya-e0803n9:19": "Padumaṁ uppalaṁ vassaṁ, locanaṁ sādhanaṁ sukhaṁ.",
  "anya-e0803n9:20": "Tāṇaṁ mūlaṁ dhanaṁ kūlaṁ, maṅgalaṁ naḷinaṁ phalaṁ;",
  "anya-e0803n9:21": "Hiraññaṁ ambujaṁ dhaññaṁ, jālaṁ liṅgaṁ padaṁ jalaṁ.",
  "anya-e0803n9:22": "Aṅgaṁ paṇṇaṁ susānaṁ saṁ, āvudhaṁ hadayaṁ vanaṁ;",
  "anya-e0803n9:23": "Sopānaṁ cīvaraṁ pāṇaṁ, alātaṁ indriyaṁ kulaṁ.",
  "anya-e0803n9:24": "Lohaṁ kaṇaṁ balaṁ pīṭhaṁ, aṇḍaṁ ārammaṇaṁ puraṁ;",
  "anya-e0803n9:25": "Araññaṁ tīramassattha-miccādīni samuddhare.",
  "anya-e0803n9:26": "Imāni cittasaddena sabbathāpi sadisāni, imāni pana visadisāni. Seyyathidaṁ –",
  "anya-e0803n9:27": "“Cammaṁ vesma”ntiādīni, ekadhāyeva bhijjare;",
  "anya-e0803n9:28": "“Kammaṁ thāmaṁ guṇava”nti-ādīni tu anekadhā.",
  "anya-e0803n9:29": "Kathaṁ?",
  "anya-e0803n9:30": "Camme, cammasmiṁ, cammamhi, cammani, vesme, vesmasmiṁ, vesmamhi, vesmani, ghamme, ghammasmiṁ, ghammamhi, ghammani. Evaṁ aññānipi yojetabbāni.",
  "anya-e0803n9:31_0": "Kammaṁ, kammāni, kammā. Kammaṁ, kammāni, kamme. Kammena, kammunā, kammanā, kammehi,",
  "anya-e0803n9:31_1": "kammebhi. Kammassa, kammuno, kammānaṁ. Kammasmā, kammamhā, kammunā, kammehi, kammebhi.",
  "anya-e0803n9:31_2": "Kammassa, kammuno, kammānaṁ. Kamme, kammasmiṁ, kammamhi, kammani, kammesu. Bho kamma,",
  "anya-e0803n9:31_3": "bhavanto kammāni, bhavanto kammā.",
  "anya-e0803n9:32": "Thāmasaddassa pana tatiyekavacanaṭṭhānādīsu “thāmena, thāmunā, thāmassa, thāmuno”ti ca, “thāmā, thāmasmā, thāmamhā, thāmunā”ti ca yojetabbaṁ.",
  "anya-e0803n9:33": "Vantu mantu imantupaccayavataṁ pana niggahītantasaddānaṁ “guṇavaṁ cittaṁ, rucimaṁ pupphaṁ, pāpimaṁ kulaṁ” iccādipayogavasena –",
  "anya-e0803n9:34_0": "Guṇavaṁ, guṇavantāni, guṇavantā, guṇavanti. Guṇavantaṁ, guṇavantāni, guṇavante guṇavanti.",
  "anya-e0803n9:34_1": "Guṇavatā, guṇavantena, guṇavantehi, guṇavantebhi. Guṇavato, guṇavantassa, guṇavataṁ,",
  "anya-e0803n9:34_2": "guṇavantānaṁ. Guṇavatā, guṇavantā, guṇavantasmā, guṇavantamhā, guṇavantehi, guṇavantebhi.",
  "anya-e0803n9:34_3": "Guṇavato, guṇavantassa, guṇavataṁ, guṇavantānaṁ. Guṇavati, guṇavante, guṇavantasmiṁ,",
  "anya-e0803n9:34_4": "guṇavantamhi, guṇavantesu. Bho guṇava, bhavanto guṇavantāni, guṇavanti.",
  "anya-e0803n9:35_0": "Evaṁ “rucimaṁ, rucimantāni, rucima”ntiiccādinā, “pāpimaṁ, pāpimantāni, pāpima”nti",
  "anya-e0803n9:35_1": "iccādinā ca yojetabbaṁ. Apicettha “guṇavaṁ balavaṁ yasavaṁ satimaṁ gatimaṁ”iccādinā",
  "anya-e0803n9:35_2": "payogā vitthāretabbā.",
  "anya-e0803n9:36": "Karontasaddassa “karontaṁ cittaṁ, karontaṁ kula”nti payogavasena –",
  "anya-e0803n9:37_0": "Karontaṁ, karontāni, karontā, karonti. Karontaṁ, karontāni, karonte, karonti. Karotā,",
  "anya-e0803n9:37_1": "karontena, karontehi, karontebhi. Karoto, karato, karontassa, karontānaṁ, karotaṁ.",
  "anya-e0803n9:37_2": "Karotā, karontā, karontasmā, karontamhā, karontehi, karontebhi. Karoto, karato, karontassa,",
  "anya-e0803n9:37_3": "karontānaṁ, karotaṁ. Karoti, karonte, karontasmiṁ, karontamhi, karontesu. Bho karonta,",
  "anya-e0803n9:37_4": "bhavanto, karontāni, karontā, karontīti yojetabbaṁ.",
  "anya-e0803n9:38": "Gacchantasaddassa tu “gacchantaṁ cittaṁ, gacchantaṁ kula”nti payogavasena –",
  "anya-e0803n9:39_0": "Gacchantaṁ, gacchantāni, gacchantā. Gacchantaṁ, gacchantāni, gacchante. Gacchatā,",
  "anya-e0803n9:39_1": "gacchantena, gacchantehi, gacchantebhi. Gacchato, gacchantassa, gacchantānaṁ, gacchataṁ.",
  "anya-e0803n9:39_2": "Gacchatā, gacchantā, gacchantasmā, gacchantamhā, gacchantehi, gacchantebhi. Gacchato,",
  "anya-e0803n9:39_3": "gacchantassa, gacchantānaṁ, gacchataṁ. Gacchati, gacchante, gacchantasmiṁ, gacchantamhi,",
  "anya-e0803n9:39_4": "gacchantesu. Bho gacchaṁ, bho gacchantā, bhavanto gacchantāni, gacchantāti yojetabbaṁ.",
  "anya-e0803n9:40": "Evaṁ “carantaṁ dadantaṁ tiṭṭhantaṁ cintayanta”ntiādīsupi nāmikapadamālā yojetabbā.",
  "anya-e0803n9:41_0": "Mahantasaddassa pana koci bhedo, tathā hi “bārāṇasirajjaṁ nāma mahā”ti evaṁ “mahā”iti",
  "anya-e0803n9:41_1": "napuṁsakapayogadassanato “mahantaṁ, mahā, mahantāni, mahantā. Mahantaṁ, mahantāni,",
  "anya-e0803n9:41_2": "mahante. Mahatā”ti kamo veditabbo. Sabbānetāni cittasaddena visadisāni.",
  "anya-e0803n9:42": "Savinicchayoyaṁ niggahītantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:43": "Avaṇṇukārantatāpakatikaṁ niggahītantaṁ",
  "anya-e0803n9:44": "Napuṁsakaliṅgaṁ niṭṭhitaṁ.",
  "anya-e0803n9:45": "Idāni tassīlatthassa katarassassa atthavibhāvi iccetassa saddassa nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n9:46_0": "Aṭṭhi, aṭṭhī, aṭṭhīni. Aṭṭhiṁ, aṭṭhī, aṭṭhīni. Aṭṭhinā, aṭṭhīhi, aṭṭhībhi. Aṭṭhissa,",
  "anya-e0803n9:46_1": "aṭṭhino, aṭṭhīnaṁ. Aṭṭhinā, aṭṭhīhi, aṭṭhībhi. Aṭṭhissa, aṭṭhino, aṭṭhīnaṁ. Aṭṭhismiṁ,",
  "anya-e0803n9:46_2": "aṭṭhimhi, aṭṭhīsu. Bho aṭṭhi, bhavanto aṭṭhī, bhavanto aṭṭhīni. Yamakamahātheramataṁ.",
  "anya-e0803n9:47_0": "Kiñcāpettha nissakkavacanaṭṭhāne “aṭṭhismā, aṭṭhimhā”ti padāni anāgatāni, tathāpi",
  "anya-e0803n9:47_1": "tattha tattha taṁsadisappayogadassanā gahetabbāni. Yathā pana aṭṭhisaddassa, evaṁ",
  "anya-e0803n9:47_2": "“satthi dadhi vāri akkhi acchi”iccādīnampi rūpāni bhavanti.",
  "anya-e0803n9:48_0": "Atthavibhāvi, atthavibhāvī, atthavibhāvīni. Atthavibhāviṁ, atthavibhāvī, atthavibhāvīni.",
  "anya-e0803n9:48_1": "Atthavibhāvinā, atthavibhāvīhi, atthavibhāvībhi. Atthavibhāvissa, atthavibhāvino,",
  "anya-e0803n9:48_2": "atthavibhāvīnaṁ. Atthavibhāvinā, atthavibhāvismā atthavibhāvimhā, atthavibhāvīhi,",
  "anya-e0803n9:48_3": "atthavibhāvībhi. Atthavibhāvissa, atthavibhāvino, atthavibhāvīnaṁ. Atthavibhāvismiṁ,",
  "anya-e0803n9:48_4": "atthavibhāvimhi, atthavibhāvīsu. Bho atthavibhāvi, bhavanto atthavibhāvī, bhavanto atthavibhāvīni.",
  "anya-e0803n9:49_0": "Evaṁ “dhammavibhāvi, cittānuparivatti, sukhakāri”iccādīnipi. Tattha aṭṭhi satthiādīni",
  "anya-e0803n9:49_1": "padhānaliṅgāni anaññāpekkhakattā, atthavibhāvi dhammavibhāviādīni appadhānaliṅgāni aññāpekkhakattā.",
  "anya-e0803n9:50": "Savinicchayoyaṁ ikārantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:51": "Ivaṇṇantatāpakatikaṁ ikārantanapuṁsakaliṅgaṁ niṭṭhitaṁ.",
  "anya-e0803n9:52": "Idāni katarassassa gotrabhu iccetassa saddassa nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n9:53_0": "Āyu, āyū, āyūni. Āyuṁ, āyū, āyūni. Āyunā, āyūhi, āyūbhi. Āyussa, āyuno, āyūnaṁ. Āyunā,",
  "anya-e0803n9:53_1": "āyūhi, āyūbhi. Āyussa, āyuno, āyūnaṁ. Āyusmiṁ, āyumhi, āyūsu. Bho āyu, bhavanto āyū,",
  "anya-e0803n9:53_2": "bhavanto āyūni. Yamakamahātheramataṁ.",
  "anya-e0803n9:54_0": "Kiñcāpettha nissakkavacanaṭṭhāne “āyusmā, āyumhā”ti padāni anāgatāni, tathāpi tattha",
  "anya-e0803n9:54_1": "tattha taṁsadisappayogadassanato gahetabbāni. Ettha ca āyusaddo puṁnapuṁsakaliṅgo",
  "anya-e0803n9:54_2": "daṭṭhabbo. Tathā hi pāḷiyaṁ aṭṭhakathāsu ca tassa dviliṅgatā dissati. “Punarāyu ca",
  "anya-e0803n9:54_3": "me laddho, evaṁ jānāhi mārisa. Āyu cassā parikkhīṇo ahosī”tiādīsu hi āyusaddo pulliṅgo,",
  "anya-e0803n9:54_4": "tabbasena “āyu, āyū, āyavo”tiādinā bhikkhunayena yathāsambhavaṁ nāmikapadamālā yojetabbā.",
  "anya-e0803n9:54_5": "“Aggaṁ āyu ca vaṇṇo ca. Kittakaṁ panassa āyū”tiādīsu pana napuṁsakaliṅgo, tabbasena",
  "anya-e0803n9:54_6": "“āyu, āyū, āyūnī”ti yojitā.",
  "anya-e0803n9:55_0": "Gotrabhu, gotrabhū, gotrabhūni. Gotrabhuṁ, gotrabhū, gotrabhūni. Gotrabhunā, gotrabhūhi,",
  "anya-e0803n9:55_1": "gotrabhūbhi. Gotrabhussa, gotrabhuno, gotrabhūnaṁ. Gotrabhunā, gotrabhusmā, gotrabhumhā,",
  "anya-e0803n9:55_2": "gotrabhūhi, gotrabhūbhi. Gotrabhussa, gotrabhuno, gotrabhūnaṁ. Gotrabhusmiṁ, gotrabhumhi,",
  "anya-e0803n9:55_3": "gotrabhūsu. Bho gotrabhu, bhavanto gotrabhū, bhavanto gotrabhūni. Bho gotrabhū, bho",
  "anya-e0803n9:55_4": "gotrabhūni, evaṁ bahuvacanaṁ vā. Ayamamhākaṁ mataṁ, evaṁ “cittasahabhu”iccādīnaṁ",
  "anya-e0803n9:55_5": "bhūdhātumayānaṁ ukārantasaddānaṁ aññesampi taṁsadisānaṁ nāmikapadamālā yojetabbā.",
  "anya-e0803n9:55_6": "Puggalavācako pana ūkāranto gotrabhūsaddo pulliṅgapariyāpannattā sabbaññūnaye paviṭṭho.",
  "anya-e0803n9:55_7": "Tatraññe saddā nāma “cakkhu vasu dhanu dāru tipu madhu siṅgu hiṅgu cittagu”iccādayo.",
  "anya-e0803n9:56": "Savinicchayoyaṁ ukārantanapuṁsakaliṅgānaṁ pakatirūpassa nāmikapadamālāvibhāgo.",
  "anya-e0803n9:57": "Uvaṇṇokārantatāpakatikaṁ",
  "anya-e0803n9:58": "Ukārantanapuṁsakaliṅgaṁ niṭṭhitaṁ.",
  "anya-e0803n9:59_0": "Evaṁ niggahītanta ikāranta ukārantavasena tividhāni napuṁsakaliṅgāni niravasesato",
  "anya-e0803n9:59_1": "gahitāneva honti. Tesu kesañci niggahītantānaṁ kvaci paccattekavacanassa bahuvacanassa",
  "anya-e0803n9:59_2": "ekārādesavasena bhedo dissati. Seyyathidaṁ? “Sukhe dukkhe. Ekūnapaññāsa ājīvakasate",
  "anya-e0803n9:59_3": "ekūnapaññāsa paribbājakasate”iccevamādi. Nanu bho evaṁvidhānaṁ rūpānaṁ pāḷiyaṁ dassanato",
  "anya-e0803n9:59_4": "“ekārantampi napuṁsakaliṅgaṁ atthī”ti vattabbanti? Na vattabbaṁ niggahītantogadharūpavisesattā",
  "anya-e0803n9:59_5": "tesaṁ rūpānaṁ. Ādesavasena hi siddhattā visuṁ ekārantaṁ napuṁsakaliṅgaṁ nāma natthi.",
  "anya-e0803n9:59_6": "Tasmā napuṁsakaliṅgānaṁ yathāvuttā tividhatāyeva gahetabbāti.",
  "anya-e0803n9:60": "Napuṁsakānamiccevaṁ, liṅgānaṁ nayasālinī;",
  "anya-e0803n9:61": "Padamālā vibhattā me, sāsanatthaṁ mahesino.",
  "anya-e0803n9:62": "Yassesā paguṇā sadda-nītiresā subhāvitā;",
  "anya-e0803n9:63": "Sāsane kulaputtānaṁ, saraṇaṁ so parāyaṇaṁ.",
  "anya-e0803n9:64": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n9:65": "Kosallatthāya kate saddanītippakaraṇe",
  "anya-e0803n9:66": "Napuṁsakaliṅgānaṁ pakatirūpassa nāmikapadamālāvibhāgo",
  "anya-e0803n9:67": "Navamo paricchedo."
}