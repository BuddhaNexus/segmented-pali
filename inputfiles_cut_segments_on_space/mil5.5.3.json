{
  "mil5.5.3:0.1": "Milindapañha",
  "mil5.5.3:0.2": "Meṇḍakapañha",
  "mil5.5.3:0.3": "Santhavavagga",
  "mil5.5.3:0.4": "3. Buddhaappābādhapañha",
  "mil5.5.3:1.1": "“Bhante nāgasena, bhāsitampetaṁ bhagavatā—",
  "mil5.5.3:1.2": "‘ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto’ti.",
  "mil5.5.3:1.3": "Puna ca bhaṇitaṁ bhagavatā—",
  "mil5.5.3:1.4": "‘etadaggaṁ, bhikkhave, mama sāvakānaṁ bhikkhūnaṁ appābādhānaṁ yadidaṁ bākulo’ti.",
  "mil5.5.3:1.5": "Bhagavato ca sarīre bahukkhattuṁ ābādho uppanno dissati.",
  "mil5.5.3:1.6": "Yadi, bhante nāgasena, tathāgato anuttaro, tena hi ‘etadaggaṁ …pe…",
  "mil5.5.3:1.7": "bākulo’ti yaṁ vacanaṁ, taṁ micchā.",
  "mil5.5.3:1.8": "Yadi thero bākulo appābādhānaṁ aggo, tena hi ‘ahamasmi …pe…",
  "mil5.5.3:1.9": "sallakatto’ti tampi vacanaṁ micchā.",
  "mil5.5.3:1.10": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.3:2.1": "“Bhāsitampetaṁ, mahārāja, bhagavatā—",
  "mil5.5.3:2.2": "‘ahamasmi …pe…",
  "mil5.5.3:2.3": "sallakatto’ti, bhaṇitañca—",
  "mil5.5.3:2.4": "‘etadaggaṁ …pe…",
  "mil5.5.3:2.5": "bākulo’ti, tañca pana bāhirānaṁ āgamānaṁ adhigamānaṁ pariyattīnaṁ attani vijjamānataṁ sandhāya bhāsitaṁ.",
  "mil5.5.3:3.1_0": "Santi kho pana, mahārāja, bhagavato sāvakā ṭhānacaṅkamikā, te ṭhānena caṅkamena divārattiṁ",
  "mil5.5.3:3.1_1": "vītināmenti, bhagavā pana, mahārāja, ṭhānena caṅkamena nisajjāya sayanena divārattiṁ",
  "mil5.5.3:3.1_2": "vītināmeti, ye te, mahārāja, bhikkhū ṭhānacaṅkamikā, te tena aṅgena atirekā.",
  "mil5.5.3:4.1_0": "Santi kho pana, mahārāja, bhagavato sāvakā ekāsanikā, te jīvitahetupi dutiyaṁ bhojanaṁ",
  "mil5.5.3:4.1_1": "na bhuñjanti, bhagavā pana, mahārāja, dutiyampi yāva tatiyampi bhojanaṁ bhuñjati,",
  "mil5.5.3:4.1_2": "ye te, mahārāja, bhikkhū ekāsanikā, te tena aṅgena atirekā, anekavidhāni, mahārāja,",
  "mil5.5.3:4.1_3": "tāni kāraṇāni tesaṁ tesaṁ taṁ taṁ sandhāya bhaṇitāni.",
  "mil5.5.3:4.2_0": "Bhagavā pana, mahārāja, anuttaro sīlena samādhinā paññāya vimuttiyā vimuttiñāṇadassanena",
  "mil5.5.3:4.2_1": "dasahi ca balehi catūhi vesārajjehi aṭṭhārasahi buddhadhammehi chahi asādhāraṇehi",
  "mil5.5.3:4.2_2": "ñāṇehi, kevale ca buddhavisaye taṁ sandhāya bhaṇitaṁ—",
  "mil5.5.3:4.3": "‘ahamasmi …pe…",
  "mil5.5.3:4.4": "sallakatto’ti.",
  "mil5.5.3:5.1": "Idha, mahārāja, manussesu eko jātimā hoti, eko dhanavā, eko vijjavā, eko sippavā, eko sūro, eko vicakkhaṇo, sabbepete abhibhaviya rājāyeva tesaṁ uttamo hoti;",
  "mil5.5.3:5.2": "evameva kho, mahārāja, bhagavā sabbasattānaṁ aggo jeṭṭho seṭṭho.",
  "mil5.5.3:6.1_0": "Yaṁ pana āyasmā bākulo appābādho ahosi, taṁ abhinīhāravasena, so hi, mahārāja, anomadassissa",
  "mil5.5.3:6.1_1": "bhagavato udaravātābādhe uppanne vipassissa ca bhagavato aṭṭhasaṭṭhiyā ca bhikkhusatasahassānaṁ",
  "mil5.5.3:6.1_2": "tiṇapupphakaroge uppanne sayaṁ tāpaso samāno nānābhesajjehi taṁ byādhiṁ apanetvā",
  "mil5.5.3:6.1_3": "appābādhataṁ patto, bhaṇito ca ‘etadaggaṁ …pe…",
  "mil5.5.3:6.2": "bākulo’ti.",
  "mil5.5.3:7.1": "Bhagavato, mahārāja, byādhimhi uppajjantepi anuppajjantepi dhutaṅgaṁ ādiyantepi anādiyantepi natthi bhagavatā sadiso koci satto.",
  "mil5.5.3:7.2": "Bhāsitampetaṁ, mahārāja bhagavatā devātidevena saṁyuttanikāyavaralañchake—",
  "mil5.5.3:8.1_0": "‘Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā",
  "mil5.5.3:8.1_1": "arūpino vā saññino vā asaññino vā nevasaññīnāsaññino vā, tathāgato tesaṁ aggamakkhāyati",
  "mil5.5.3:8.1_2": "arahaṁ sammāsambuddho’”ti.",
  "mil5.5.3:9.1": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.3:10.1": "Buddhaappābādhapañho tatiyo."
}