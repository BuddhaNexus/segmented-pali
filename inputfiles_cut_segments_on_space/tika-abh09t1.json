{
  "tika-abh09t1:0": "2. Vibhaṅgamātikā",
  "tika-abh09t1:1": "Khandhavibhaṅgo",
  "tika-abh09t1:2": "Pañcakkhandhā – rūpakkhandho vedanākkhandho saññākkhandho saṅkhārakkhandho viññāṇakkhandhoti. Khandhavibhaṅgaṁ.",
  "tika-abh09t1:3": "Āyatanavibhaṅgo",
  "tika-abh09t1:4_0": "Dvādasāyatanāni – cakkhāyatanaṁ rūpāyatanaṁ sotāyatanaṁ saddāyatanaṁ ghānāyatanaṁ",
  "tika-abh09t1:4_1": "gandhāyatanaṁ jivhāyatanaṁ rasāyatanaṁ kāyāyatanaṁ phoṭṭhabbāyatanaṁ manāyatanaṁ",
  "tika-abh09t1:4_2": "dhammāyatananti. Āyatanavibhaṅgaṁ.",
  "tika-abh09t1:5": "Dhātuvibhaṅgo",
  "tika-abh09t1:6_0": "Aṭṭhārasadhātuyo – cakkhudhātu rūpadhātu cakkhuviññāṇadhātu, sotadhātu saddadhātu",
  "tika-abh09t1:6_1": "sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu",
  "tika-abh09t1:6_2": "jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu",
  "tika-abh09t1:6_3": "manoviññāṇadhātūti. Dhātuvibhaṅgaṁ.",
  "tika-abh09t1:7": "Saccavibhaṅgo",
  "tika-abh09t1:8": "Cattāri ariyasaccāni – dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccanti. Saccavibhaṅgaṁ.",
  "tika-abh09t1:9": "Indriyavibhaṅgo",
  "tika-abh09t1:10_0": "Bāvīsatindriyāni – cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ",
  "tika-abh09t1:10_1": "manindriyaṁ itthindriyaṁ purisindriyaṁ jīvitindriyaṁ sukhindriyaṁ dukkhindriyaṁ somanassindriyaṁ",
  "tika-abh09t1:10_2": "domanassindriyaṁ upekkhindriyaṁ saddhindriyaṁ vīriyindriyaṁ satindriyaṁ samādhindriyaṁ",
  "tika-abh09t1:10_3": "paññindriyaṁ anaññātaññassāmītindriyaṁ aññindriyaṁ aññātāvindriyanti. Indriyavibhaṅgaṁ.",
  "tika-abh09t1:11": "Paṭiccasamuppādavibhaṅgo",
  "tika-abh09t1:12_0": "Avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā",
  "tika-abh09t1:12_1": "saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā,",
  "tika-abh09t1:12_2": "taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ",
  "tika-abh09t1:12_3": "sokaparidevadukkhadomanassupāyāsā sambhavanti, evametassa kevalassa dukkhakkhandhassa",
  "tika-abh09t1:12_4": "samudayo hoti. Paṭiccasamuppādavibhaṅgaṁ.",
  "tika-abh09t1:13": "Satipaṭṭhānavibhaṅgo",
  "tika-abh09t1:14_0": "Cattārosatipaṭṭhānā – idha bhikkhu ajjhattaṁ kāye kāyānupassī viharati, bahiddhā",
  "tika-abh09t1:14_1": "kāye kāyānupassī viharati, ajjhattabahiddhā kāye kāyānupassī viharati ātāpī sampajāno",
  "tika-abh09t1:14_2": "satimā vineyya loke abhijjhādomanassaṁ.",
  "tika-abh09t1:15_0": "Ajjhattaṁ vedanāsu vedanānupassī viharati, bahiddhā vedanāsu vedanānupassī viharati,",
  "tika-abh09t1:15_1": "ajjhattabahiddhā vedanāsu vedanānupassī viharati ātāpī sampajāno satimā vineyya loke abhijjhādomanassaṁ.",
  "tika-abh09t1:16": "Ajjhattaṁ citte cittānupassī viharati, bahiddhā citte cittānupassī viharati, ajjhattabahiddhā citte cittānupassī viharati ātāpī sampajāno satimā vineyya loke abhijjhādomanassaṁ.",
  "tika-abh09t1:17_0": "Ajjhattaṁ dhammesu dhammānupassī viharati, bahiddhā dhammesu dhammānupassī viharati,",
  "tika-abh09t1:17_1": "ajjhattabahiddhā dhammesu dhammānupassī viharati ātāpī sampajāno satimā vineyya loke",
  "tika-abh09t1:17_2": "abhijjhādomanassaṁ. Satipaṭṭhānavibhaṅgaṁ.",
  "tika-abh09t1:18": "Sammappadhānavibhaṅgo",
  "tika-abh09t1:19": "Cattāro sammappadhānā – idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati.",
  "tika-abh09t1:20": "Uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati.",
  "tika-abh09t1:21": "Anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati.",
  "tika-abh09t1:22_0": "Uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya",
  "tika-abh09t1:22_1": "pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. Sammappadhānavibhaṅgaṁ.",
  "tika-abh09t1:23": "Iddhipādavibhaṅgo",
  "tika-abh09t1:24_0": "Cattāro iddhipādā – idha bhikkhu chandasamādhipadhānasaṅkhārasamannāgataṁ iddhipādaṁ",
  "tika-abh09t1:24_1": "bhāveti, vīriyasamādhipadhānasaṅkhārasamannāgataṁ iddhipādaṁ bhāveti, cittasamādhipadhānasaṅkhārasamannāgataṁ",
  "tika-abh09t1:24_2": "iddhipādaṁ bhāveti, vīmaṁsāsamādhipadhānasaṅkhārasamannāgataṁ iddhipādaṁ bhāveti. Iddhipādavibhaṅgaṁ.",
  "tika-abh09t1:25": "Bojjhaṅgavibhaṅgo",
  "tika-abh09t1:26": "Sattabojjhaṅgā – satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo. Bojjhaṅgavibhaṅgaṁ.",
  "tika-abh09t1:27": "Maggaṅgavibhaṅgo",
  "tika-abh09t1:28": "Ariyo aṭṭhaṅgiko maggo. Seyyathidaṁ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. Maggaṅgavibhaṅgaṁ.",
  "tika-abh09t1:29": "Jhānavibhaṅgo",
  "tika-abh09t1:30_0": "Idha bhikkhu pātimokkhasaṁvarasaṁvuto viharati ācāragocarasampanno aṇumattesu vajjesu",
  "tika-abh09t1:30_1": "bhayadassāvī samādāya sikkhati sikkhāpadesu indriyesu guttadvāro bhojane mattaññū",
  "tika-abh09t1:30_2": "pubbarattāpararattaṁ jāgariyānuyogamanuyutto sātaccaṁ nepakkaṁ bodhipakkhikānaṁ dhammānaṁ",
  "tika-abh09t1:30_3": "bhāvanānuyogamanuyutto.",
  "tika-abh09t1:31_0": "So abhikkante paṭikkante sampajānakārī hoti, ālokite vilokite sampajānakārī hoti,",
  "tika-abh09t1:31_1": "samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti,",
  "tika-abh09t1:31_2": "asite pīte khāyite sāyite sampajānakārī hoti, uccārapassāvakamme sampajānakārī hoti,",
  "tika-abh09t1:31_3": "gate ṭhite nisinne sutte jāgarite bhāsite tuṇhībhāve sampajānakārī hoti.",
  "tika-abh09t1:32_0": "So vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ",
  "tika-abh09t1:32_1": "vanapatthaṁ abbhokāsaṁ palālapuñjaṁ appasaddaṁ appanigghosaṁ vijanavātaṁ manussarāhasseyyakaṁ",
  "tika-abh09t1:32_2": "paṭisallānasāruppaṁ.",
  "tika-abh09t1:33_0": "So araññagato vā rukkhamūlagato vā suññāgāragato vā nisīdati pallaṅkaṁ ābhujitvā",
  "tika-abh09t1:33_1": "ujuṁ kāyaṁ paṇidhāya parimukhaṁ satiṁ upaṭṭhapetvā, so abhijjhaṁ loke pahāya vigatābhijjhena",
  "tika-abh09t1:33_2": "cetasā viharati, abhijjhāya cittaṁ parisodheti, byāpādapadosaṁ pahāya abyāpannacitto",
  "tika-abh09t1:33_3": "viharati sabbapāṇabhūtahitānukampī, byāpādapadosā cittaṁ parisodheti, thinamiddhaṁ",
  "tika-abh09t1:33_4": "pahāya vigatathinamiddho viharati ālokasaññī sato sampajāno, thinamiddhā cittaṁ parisodheti,",
  "tika-abh09t1:33_5": "uddhaccakukkuccaṁ pahāya anuddhato viharati ajjhattaṁ vūpasantacitto, uddhaccakukkuccā",
  "tika-abh09t1:33_6": "cittaṁ parisodheti, vicikicchaṁ pahāya tiṇṇavicikiccho viharati akathaṁkathī kusalesu",
  "tika-abh09t1:33_7": "dhammesu, vicikicchāya cittaṁ parisodheti.",
  "tika-abh09t1:34_0": "So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi",
  "tika-abh09t1:34_1": "vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ",
  "tika-abh09t1:34_2": "upasampajja viharati, vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ",
  "tika-abh09t1:34_3": "avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati, pītiyā",
  "tika-abh09t1:34_4": "ca virāgā upekkhako ca viharati sato ca sampajāno sukhañca kāyena paṭisaṁvedeti,",
  "tika-abh09t1:34_5": "yaṁ taṁ ariyā ācikkhanti “upekkhako satimā sukhavihārī”ti, tatiyaṁ jhānaṁ upasampajja",
  "tika-abh09t1:34_6": "viharati, sukhassa ca pahānā dukkhassa ca pahānā pubbeva somanassadomanassānaṁ atthaṅgamā",
  "tika-abh09t1:34_7": "adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.",
  "tika-abh09t1:35_0": "Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā",
  "tika-abh09t1:35_1": "“ananto ākāso”ti ākāsānañcāyatanaṁ upasampajja viharati, sabbaso ākāsānañcāyatanaṁ",
  "tika-abh09t1:35_2": "samatikkamma “anantaṁ viññāṇa”nti viññāṇañcāyatanaṁ upasampajja viharati, sabbaso",
  "tika-abh09t1:35_3": "viññāṇañcāyatanaṁ samatikkamma “natthi kiñcī”ti ākiñcaññāyatanaṁ upasampajja viharati,",
  "tika-abh09t1:35_4": "sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. Jhānavibhaṅgaṁ.",
  "tika-abh09t1:36": "Appamaññāvibhaṅgo",
  "tika-abh09t1:37_0": "Catasso appamaññāyo – idha bhikkhu mettāsahagatena cetasā ekaṁ disaṁ pharitvā viharati,",
  "tika-abh09t1:37_1": "tathā dutiyaṁ, tathā tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya",
  "tika-abh09t1:37_2": "sabbāvantaṁ lokaṁ mettāsahagatena cetasā vipulena mahaggatena appamāṇena averena",
  "tika-abh09t1:37_3": "abyāpajjena pharitvā viharati.",
  "tika-abh09t1:38_0": "Karuṇāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,",
  "tika-abh09t1:38_1": "tathā catutthaṁ. Iti uddhamadho tiriyaṁ sabbadhisabbattatāya sabbāvantaṁ lokaṁ karuṇāsahagatena",
  "tika-abh09t1:38_2": "cetasā vipulena mahaggatena appamāṇena averena abyāpajjena pharitvā viharati.",
  "tika-abh09t1:39_0": "Muditāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,",
  "tika-abh09t1:39_1": "tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ muditāsahagatena",
  "tika-abh09t1:39_2": "cetasā vipulena mahaggatena appamāṇena averena abyāpajjena pharitvā viharati.",
  "tika-abh09t1:40_0": "Upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ,",
  "tika-abh09t1:40_1": "tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena",
  "tika-abh09t1:40_2": "cetasā vipulena mahaggatena appamāṇena averena abyāpajjena pharitvā viharati. Appamaññāvibhaṅgaṁ.",
  "tika-abh09t1:41": "Sikkhāpadavibhaṅgo",
  "tika-abh09t1:42_0": "Pañcasikkhāpadāni – pāṇātipātā veramaṇī sikkhāpadaṁ, adinnādānā veramaṇī sikkhāpadaṁ,",
  "tika-abh09t1:42_1": "kāmesumicchācārā veramaṇī sikkhāpadaṁ, musāvādā veramaṇī sikkhāpadaṁ, surāmerayamajjapamādaṭṭhānā",
  "tika-abh09t1:42_2": "veramaṇī sikkhāpadaṁ. Sikkhāpadavibhaṅgaṁ.",
  "tika-abh09t1:43": "Paṭisambhidāvibhaṅgo",
  "tika-abh09t1:44": "Catasso paṭisambhidā – atthapaṭisambhidā dhammapaṭisambhidā niruttipaṭisambhidā paṭibhānapaṭisambhidā. Paṭisambhidāvibhaṅgaṁ.",
  "tika-abh09t1:45": "Ñāṇavibhaṅgo",
  "tika-abh09t1:46_0": "Ekavidhena ñāṇavatthu – pañca viññāṇā na hetū, ahetukā, hetuvippayuttā, sappaccayā,",
  "tika-abh09t1:46_1": "saṅkhatā, arūpā, lokiyā, sāsavā, saṁyojaniyā, ganthaniyā, oghaniyā, yoganiyā, nīvaraṇiyā,",
  "tika-abh09t1:46_2": "parāmaṭṭhā, upādāniyā, saṁkilesikā, abyākatā, sārammaṇā, acetasikā, vipākā, upādiṇṇupādāniyā,",
  "tika-abh09t1:46_3": "asaṁkiliṭṭhasaṁkilesikā, na savitakkasavicārā, na avitakkavicāramattā, avitakkaavicārā,",
  "tika-abh09t1:46_4": "na pītisahagatā, neva dassanena na bhāvanāya pahātabbā, neva dassanena na bhāvanāya",
  "tika-abh09t1:46_5": "pahātabbahetukā, nevācayagāmināpacayagāmino, nevasekkhanāsekkhā, parittā, kāmāvacarā,",
  "tika-abh09t1:46_6": "na rūpāvacarā, na arūpāvacarā, pariyāpannā, no apariyāpannā, aniyatā, aniyyānikā.",
  "tika-abh09t1:47_0": "Uppannavatthukā, uppannārammaṇā, purejātavatthukā, purejātārammaṇā, ajjhattikavatthukā,",
  "tika-abh09t1:47_1": "bāhirārammaṇā, asambhinnavatthukā, asambhinnārammaṇā, nānāvatthukā, nānārammaṇā,",
  "tika-abh09t1:47_2": "na aññamaññassa gocaravisayaṁ paccanubhonti, na asamannāhārā uppajjanti, na amanasikārā",
  "tika-abh09t1:47_3": "uppajjanti, na abbokiṇṇā uppajjanti, na apubbaṁ acarimaṁ uppajjanti, na aññamaññassa",
  "tika-abh09t1:47_4": "samanantarā uppajjanti.",
  "tika-abh09t1:48_0": "Pañca viññāṇā anābhogā, pañcahi viññāṇehi na kañci dhammaṁ paṭivijānāti, aññatra",
  "tika-abh09t1:48_1": "abhinipātamattā, pañcannaṁ viññāṇānaṁ samanantarāpi na kañci dhammaṁ paṭivijānāti,",
  "tika-abh09t1:48_2": "pañcahi viññāṇehi na kañci iriyāpathaṁ kappeti, pañcannaṁ viññāṇānaṁ samanantarāpi",
  "tika-abh09t1:48_3": "na kañci iriyāpathaṁ kappeti, pañcahi viññāṇehi na kāyakammaṁ na vacīkammaṁ paṭṭhapeti,",
  "tika-abh09t1:48_4": "pañcannaṁ viññāṇānaṁ samanantarāpi na kāyakammaṁ na vacīkammaṁ paṭṭhapeti, pañcahi",
  "tika-abh09t1:48_5": "viññāṇehi na kusalākusalaṁ dhammaṁ samādiyati, pañcannaṁ viññāṇānaṁ samanantarāpi",
  "tika-abh09t1:48_6": "na kusalākusalaṁ dhammaṁ samādiyati, pañcahi viññāṇehi na samāpajjati na vuṭṭhāti,",
  "tika-abh09t1:48_7": "pañcannaṁ viññāṇānaṁ samanantarāpi na samāpajjati na vuṭṭhāti, pañcahi viññāṇehi",
  "tika-abh09t1:48_8": "na cavati na uppajjati, pañcannaṁ viññāṇānaṁ samanantarāpi na cavati na uppajjati,",
  "tika-abh09t1:48_9": "pañcahi viññāṇehi na supati na paṭibujjhati na supinaṁ passati, pañcannaṁ viññāṇānaṁ",
  "tika-abh09t1:48_10": "samanantarāpi na supati na paṭibujjhati na supinaṁ passati, yāthāvakavatthuvibhāvanā",
  "tika-abh09t1:48_11": "paññā. Evaṁ ekavidhena ñāṇavatthu.",
  "tika-abh09t1:49_0": "Duvidhenañāṇavatthu – lokiyā paññā, lokuttarā paññā. Kenaci viññeyyā paññā, kenaci",
  "tika-abh09t1:49_1": "na viññeyyā paññā. Sāsavā paññā, anāsavā paññā. Āsavavippayuttā sāsavā paññā, āsavavippayuttā",
  "tika-abh09t1:49_2": "anāsavā paññā. Saṁyojaniyā paññā, asaṁyojaniyā paññā. Saṁyojanavippayuttā saṁyojaniyā",
  "tika-abh09t1:49_3": "paññā, saṁyojanavippayuttā asaṁyojaniyā paññā. Ganthaniyā paññā, aganthaniyā paññā.",
  "tika-abh09t1:49_4": "Ganthavippayuttā ganthaniyā paññā, ganthavippayuttā aganthaniyā paññā.",
  "tika-abh09t1:50_0": "Oghaniyā paññā, anoghaniyā paññā. Oghavippayuttā oghaniyā paññā, oghavippayuttā anoghaniyā",
  "tika-abh09t1:50_1": "paññā. Yoganiyā paññā, ayoganiyā paññā. Yogavippayuttā yoganiyā paññā, yogavippayuttā",
  "tika-abh09t1:50_2": "ayoganiyā paññā. Nīvaraṇiyā paññā, anīvaraṇiyā paññā. Nīvaraṇavippayuttā nīvaraṇiyā",
  "tika-abh09t1:50_3": "paññā, nīvaraṇavippayuttā anīvaraṇiyā paññā. Parāmaṭṭhā paññā, aparāmaṭṭhā paññā.",
  "tika-abh09t1:50_4": "Parāmāsavippayuttā parāmaṭṭhā paññā, parāmāsavippayuttā aparāmaṭṭhā paññā. Upādiṇṇā",
  "tika-abh09t1:50_5": "paññā, anupādiṇṇā paññā. Upādāniyā paññā, anupādāniyā paññā. Upādānavippayuttā upādāniyā",
  "tika-abh09t1:50_6": "paññā, upādānavippayuttā anupādāniyā paññā.",
  "tika-abh09t1:51_0": "Saṁkilesikā paññā, asaṁkilesikā paññā. Kilesavippayuttā saṁkilesikā paññā, kilesavippayuttā",
  "tika-abh09t1:51_1": "asaṁkilesikā paññā. Savitakkā paññā, avitakkā paññā. Savicārā paññā, avicārā paññā.",
  "tika-abh09t1:51_2": "Sappītikā paññā, appītikā paññā. Pītisahagatā paññā, na pītisahagatā paññā. Sukhasahagatā",
  "tika-abh09t1:51_3": "paññā, na sukhasahagatā paññā. Upekkhāsahagatā paññā, na upekkhāsahagatā paññā. Kāmāvacarā",
  "tika-abh09t1:51_4": "paññā, na kāmāvacarā paññā. Rūpāvacarā paññā, na rūpāvacarā paññā. Arūpāvacarā paññā,",
  "tika-abh09t1:51_5": "na arūpāvacarā paññā. Pariyāpannā paññā, apariyāpannā paññā. Niyyānikā paññā, aniyyānikā",
  "tika-abh09t1:51_6": "paññā. Niyatā paññā, aniyatā paññā. Sauttarā paññā, anuttarā paññā. Atthajāpikā paññā,",
  "tika-abh09t1:51_7": "jāpitatthā paññā. Evaṁ duvidhena ñāṇavatthu.",
  "tika-abh09t1:52_0": "Tividhena ñāṇavatthu – cintāmayā paññā, sutamayā paññā, bhāvanāmayā paññā. Dānamayā",
  "tika-abh09t1:52_1": "paññā, sīlamayā paññā, bhāvanāmayā paññā. Adhisīle paññā, adhicitte paññā, adhipaññāya",
  "tika-abh09t1:52_2": "paññā. Āyakosallaṁ, apāyakosallaṁ, upāyakosallaṁ.",
  "tika-abh09t1:53_0": "Vipākā paññā, vipākadhammadhammā paññā, nevavipākanavipākadhammadhammā paññā. Upādiṇṇupādāniyā",
  "tika-abh09t1:53_1": "paññā, anupādiṇṇupādāniyā paññā, anupādiṇṇaanupādāniyā paññā. Savitakkasavicārā paññā,",
  "tika-abh09t1:53_2": "avitakkavicāramattā paññā, avitakkaavicārā paññā. Pītisahagatā paññā, sukhasahagatā",
  "tika-abh09t1:53_3": "paññā, upekkhāsahagatā paññā. Ācayagāminī paññā, apacayagāminī paññā, nevācayagāmināpacayagāminī",
  "tika-abh09t1:53_4": "paññā. Sekkhā paññā, asekkhā paññā, nevasekkhanāsekkhā paññā. Parittā paññā, mahaggatā",
  "tika-abh09t1:53_5": "paññā, appamāṇā paññā. Parittārammaṇā paññā, mahaggatārammaṇā paññā, appamāṇārammaṇā",
  "tika-abh09t1:53_6": "paññā. Maggārammaṇā paññā, maggahetukā paññā, maggādhipatinī paññā. Uppannā paññā,",
  "tika-abh09t1:53_7": "anuppannā paññā, uppādinī paññā. Atītā paññā, anāgatā paññā, paccuppannā paññā. Atītārammaṇā",
  "tika-abh09t1:53_8": "paññā, anāgatārammaṇā paññā, paccuppannārammaṇā paññā. Ajjhattā paññā, bahiddhā paññā,",
  "tika-abh09t1:53_9": "ajjhattabahiddhā paññā. Ajjhattārammaṇā paññā, bahiddhārammaṇā paññā, ajjhattabahiddhārammaṇā paññā.",
  "tika-abh09t1:54_0": "Savitakkasavicārāpaññā atthi vipākā, atthi vipākadhammadhammā, atthi nevavipākanavipākadhammadhammā.",
  "tika-abh09t1:54_1": "Atthi upādiṇṇupādāniyā, atthi anupādiṇṇupādāniyā, atthi anupādiṇṇaanupādāniyā. Atthi",
  "tika-abh09t1:54_2": "pītisahagatā, atthi sukhasahagatā, atthi upekkhāsahagatā. Atthi ācayagāminī, atthi",
  "tika-abh09t1:54_3": "apacayagāminī, atthi nevācayagāmināpacayagāminī. Atthi sekkhā, atthi asekkhā, atthi",
  "tika-abh09t1:54_4": "nevasekkhanāsekkhā. Atthi parittā, atthi mahaggatā, atthi appamāṇā. Atthi parittārammaṇā,",
  "tika-abh09t1:54_5": "atthi mahaggatārammaṇā, atthi appamāṇārammaṇā. Atthi maggārammaṇā, atthi maggahetukā,",
  "tika-abh09t1:54_6": "atthi maggādhipatinī. Atthi uppannā, atthi anuppannā, atthi uppādinī. Atthi atītā,",
  "tika-abh09t1:54_7": "atthi anāgatā, atthi paccuppannā. Atthi atītārammaṇā, atthi anāgatārammaṇā, atthi",
  "tika-abh09t1:54_8": "paccuppannārammaṇā. Atthi ajjhattā, atthi bahiddhā, atthi ajjhattabahiddhā. Atthi",
  "tika-abh09t1:54_9": "ajjhattārammaṇā, atthi bahiddhārammaṇā, atthi ajjhattabahiddhārammaṇā.",
  "tika-abh09t1:55_0": "Avitakkavicāramattā paññā atthi vipākā, atthi vipākadhammadhammā, atthi nevavipākanavipākadhammadhammā.",
  "tika-abh09t1:55_1": "Atthi upādiṇṇupādāniyā, atthi anupādiṇṇupādāniyā, atthi anupādiṇṇaanupādāniyā. Atthi",
  "tika-abh09t1:55_2": "ācayagāminī, atthi apacayagāminī, atthi nevācayagāmināpacayagāminī. Atthi sekkhā,",
  "tika-abh09t1:55_3": "atthi asekkhā, atthi nevasekkhanāsekkhā. Atthi uppannā, atthi anuppannā, atthi uppādinī.",
  "tika-abh09t1:55_4": "Atthi atītā, atthi anāgatā, atthi paccuppannā. Atthi ajjhattā, atthi bahiddhā, atthi ajjhattabahiddhā.",
  "tika-abh09t1:56_0": "Avitakkaavicārā paññā atthi vipākā, atthi vipākadhammadhammā, atthi nevavipākanavipākadhammadhammā.",
  "tika-abh09t1:56_1": "Atthi upādiṇṇupādāniyā, atthi anupādiṇṇupādāniyā, atthi anupādiṇṇaanupādāniyā. Atthi",
  "tika-abh09t1:56_2": "pītisahagatā, atthi sukhasahagatā, atthi upekkhāsahagatā. Atthi ācayagāminī, atthi",
  "tika-abh09t1:56_3": "apacayagāminī, atthi nevācayagāmināpacayagāminī. Atthi sekkhā, atthi asekkhā, atthi",
  "tika-abh09t1:56_4": "nevasekkhanāsekkhā. Atthi parittārammaṇā, atthi mahaggatārammaṇā, atthi appamāṇārammaṇā.",
  "tika-abh09t1:56_5": "Atthi maggārammaṇā, atthi maggahetukā, atthi maggādhipatinī. Atthi uppannā, atthi",
  "tika-abh09t1:56_6": "anuppannā, atthi uppādinī. Atthi atītā, atthi anāgatā, atthi paccuppannā. Atthi atītārammaṇā,",
  "tika-abh09t1:56_7": "atthi anāgatārammaṇā, atthi paccuppannārammaṇā. Atthi ajjhattā, atthi bahiddhā, atthi",
  "tika-abh09t1:56_8": "ajjhattabahiddhā. Atthi ajjhattārammaṇā, atthi bahiddhārammaṇā, atthi ajjhattabahiddhārammaṇā.",
  "tika-abh09t1:57_0": "Pītisahagatā paññā, sukhasahagatā paññā atthi vipākā, atthi vipākadhammadhammā, atthi",
  "tika-abh09t1:57_1": "nevavipākanavipākadhammadhammā. Atthi upādiṇṇupādāniyā, atthi anupādiṇṇupādāniyā,",
  "tika-abh09t1:57_2": "atthi anupādiṇṇaanupādāniyā. Atthi savitakkasavicārā, atthi avitakkavicāramattā,",
  "tika-abh09t1:57_3": "atthi avitakkaavicārā. Atthi ācayagāminī, atthi apacayagāminī, atthi nevācayagāmināpacayagāminī.",
  "tika-abh09t1:57_4": "Atthi sekkhā, atthi asekkhā, atthi nevasekkhanāsekkhā. Atthi parittā, atthi mahaggatā,",
  "tika-abh09t1:57_5": "atthi appamāṇā. Atthi parittārammaṇā, atthi mahaggatārammaṇā, atthi appamāṇārammaṇā.",
  "tika-abh09t1:57_6": "Atthi maggārammaṇā, atthi maggahetukā, atthi maggādhipatinī. Atthi uppannā, atthi",
  "tika-abh09t1:57_7": "anuppannā, atthi uppādinī. Atthi atītā, atthi anāgatā, atthi paccuppannā. Atthi atītārammaṇā,",
  "tika-abh09t1:57_8": "atthi anāgatārammaṇā, atthi paccuppannārammaṇā. Atthi ajjhattā, atthi bahiddhā, atthi",
  "tika-abh09t1:57_9": "ajjhattabahiddhā. Atthi ajjhattārammaṇā, atthi bahiddhārammaṇā, atthi ajjhattabahiddhārammaṇā.",
  "tika-abh09t1:58_0": "Upekkhāsahagatā paññā atthi vipākā, atthi vipākadhammadhammā, atthi nevavipākanavipākadhammadhammā.",
  "tika-abh09t1:58_1": "Atthi upādiṇṇupādāniyā, atthi anupādiṇṇupādāniyā, atthi anupādiṇṇaanupādāniyā. Atthi",
  "tika-abh09t1:58_2": "ācayagāminī, atthi apacayagāminī, atthi nevācayagāmināpacayagāminī. Atthi sekkhā,",
  "tika-abh09t1:58_3": "atthi asekkhā, atthi nevasekkhanāsekkhā. Atthi parittā, atthi mahaggatā, atthi appamāṇā.",
  "tika-abh09t1:58_4": "Atthi parittārammaṇā, atthi mahaggatārammaṇā, atthi appamāṇārammaṇā. Atthi maggārammaṇā,",
  "tika-abh09t1:58_5": "atthi maggahetukā, atthi maggādhipatinī. Atthi uppannā, atthi anuppannā, atthi uppādinī.",
  "tika-abh09t1:58_6": "Atthi atītā, atthi anāgatā, atthi paccuppannā. Atthi atītārammaṇā, atthi anāgatārammaṇā,",
  "tika-abh09t1:58_7": "atthi paccuppannārammaṇā. Atthi ajjhattā, atthi bahiddhā, atthi ajjhattabahiddhā.",
  "tika-abh09t1:58_8": "Atthi ajjhattārammaṇā, atthi bahiddhārammaṇā, atthi ajjhattabahiddhārammaṇā. Evaṁ",
  "tika-abh09t1:58_9": "tividhena ñāṇavatthu.",
  "tika-abh09t1:59_0": "Catubbidhena ñāṇavatthu – kammassakatañāṇaṁ, saccānulomikaṁ ñāṇaṁ, maggasamaṅgissa",
  "tika-abh09t1:59_1": "ñāṇaṁ, phalasamaṅgissa ñāṇaṁ. Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ,",
  "tika-abh09t1:59_2": "dukkhanirodhagāminiyā paṭipadāya ñāṇaṁ. Kāmāvacarā paññā, rūpāvacarā paññā, arūpāvacarā",
  "tika-abh09t1:59_3": "paññā, apariyāpannā paññā. Dhamme ñāṇaṁ, anvaye ñāṇaṁ, paricce ñāṇaṁ, sammuti ñāṇaṁ.",
  "tika-abh09t1:59_4": "Atthi paññā ācayāya, no apacayāya, atthi paññā apacayāya, no ācayāya, atthi paññā",
  "tika-abh09t1:59_5": "ācayāya ceva, apacayāya ca, atthi paññā nevācayāya, no apacayāya. Atthi paññā nibbidāya,",
  "tika-abh09t1:59_6": "no paṭivedhāya, atthi paññā paṭivedhāya, no nibbidāya, atthi paññā nibbidāya ceva,",
  "tika-abh09t1:59_7": "paṭivedhāya ca, atthi paññā neva nibbidāya, no paṭivedhāya. Hānabhāginī paññā, ṭhitibhāginī",
  "tika-abh09t1:59_8": "paññā, visesabhāginī paññā, nibbedhabhāginī paññā.",
  "tika-abh09t1:60_0": "Catasso paṭisambhidā. Catasso paṭipadā. Cattāri ārammaṇāni. Jarāmaraṇe ñāṇaṁ, jarāmaraṇasamudaye",
  "tika-abh09t1:60_1": "ñāṇaṁ, jarāmaraṇanirodhe ñāṇaṁ, jarāmaraṇanirodhagāminiyā paṭipadāya ñāṇaṁ. Jātiyā",
  "tika-abh09t1:60_2": "ñāṇaṁ…pe… bhave ñāṇaṁ…pe… upādāne ñāṇaṁ…pe… taṇhāya ñāṇaṁ…pe… vedanāya ñāṇaṁ…pe…",
  "tika-abh09t1:60_3": "phasse ñāṇaṁ…pe… saḷāyatane ñāṇaṁ…pe… nāmarūpe ñāṇaṁ…pe… viññāṇe ñāṇaṁ…pe… saṅkhāresu",
  "tika-abh09t1:60_4": "ñāṇaṁ, saṅkhārasamudaye ñāṇaṁ, saṅkhāranirodhe ñāṇaṁ, saṅkhāranirodhagāminiyā paṭipadāya",
  "tika-abh09t1:60_5": "ñāṇaṁ. Evaṁ catubbidhena ñāṇavatthu.",
  "tika-abh09t1:61": "Pañcavidhena ñāṇavatthu – pañcaṅgiko sammāsamādhi, pañcañāṇiko sammāsamādhi. Evaṁ pañcavidhena ñāṇavatthu.",
  "tika-abh09t1:62": "Chabbidhena ñāṇavatthu – chasu abhiññāsu paññā. Evaṁ chabbidhena ñāṇavatthu.",
  "tika-abh09t1:63": "Sattavidhena ñāṇavatthu – sattasattati ñāṇavatthūni. Evaṁ sattavidhena ñāṇavatthu.",
  "tika-abh09t1:64": "Aṭṭhavidhena ñāṇavatthu – catūsu maggesu, catūsu phalesu paññā. Evaṁ aṭṭhavidhena ñāṇavatthu.",
  "tika-abh09t1:65": "Navavidhena ñāṇavatthu – navasu anupubbavihārasamāpattīsu paññā. Evaṁ navavidhena ñāṇavatthu.",
  "tika-abh09t1:66_0": "Dasavidhena ñāṇavatthu – dasa tathāgatassa tathāgatabalāni, yehi balehi samannāgato",
  "tika-abh09t1:66_1": "tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "tika-abh09t1:66_2": "Katamāni dasa? Idha tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti,",
  "tika-abh09t1:66_3": "yampi tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti, idampi",
  "tika-abh09t1:66_4": "tathāgatassa tathāgatabalaṁ hoti. Yaṁ balaṁ āgamma tathāgato āsabhaṁ ṭhānaṁ paṭijānāti,",
  "tika-abh09t1:66_5": "parisāsu sīhanādaṁ nadati, brahmacakkaṁ pavatteti.",
  "tika-abh09t1:67_0": "Puna caparaṁ tathāgato atītānāgatapaccuppannānaṁ kammasamādānānaṁ ṭhānaso hetuso",
  "tika-abh09t1:67_1": "vipākaṁ yathābhūtaṁ pajānāti. Yampi tathāgato atītānāgatapaccuppannānaṁ kammasamādānānaṁ",
  "tika-abh09t1:67_2": "ṭhānaso hetuso vipākaṁ yathābhūtaṁ pajānāti, idampi tathāgatassa tathāgatabalaṁ hoti.",
  "tika-abh09t1:67_3": "Yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "tika-abh09t1:67_4": "brahmacakkaṁ pavatteti.",
  "tika-abh09t1:68_0": "Puna caparaṁ tathāgato sabbatthagāminiṁ paṭipadaṁ yathābhūtaṁ pajānāti, yampi tathāgato",
  "tika-abh09t1:68_1": "sabbatthagāminiṁ paṭipadaṁ yathābhūtaṁ pajānāti, idampi tathāgatassa tathāgatabalaṁ",
  "tika-abh09t1:68_2": "hoti. Yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "tika-abh09t1:68_3": "brahmacakkaṁ pavatteti.",
  "tika-abh09t1:69_0": "Puna caparaṁ tathāgato anekadhātunānādhātulokaṁ yathābhūtaṁ pajānāti, yampi tathāgato",
  "tika-abh09t1:69_1": "anekadhātunānādhātulokaṁ yathābhūtaṁ pajānāti, idampi tathāgatassa tathāgatabalaṁ",
  "tika-abh09t1:69_2": "hoti. Yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "tika-abh09t1:69_3": "brahmacakkaṁ pavatteti.",
  "tika-abh09t1:70_0": "Puna caparaṁ tathāgato sattānaṁ nānādhimuttikataṁ yathābhūtaṁ pajānāti, yampi tathāgato",
  "tika-abh09t1:70_1": "sattānaṁ nānādhimuttikataṁ yathābhūtaṁ pajānāti, idampi tathāgatassa tathāgatabalaṁ",
  "tika-abh09t1:70_2": "hoti. Yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "tika-abh09t1:70_3": "brahmacakkaṁ pavatteti.",
  "tika-abh09t1:71_0": "Puna caparaṁ tathāgato parasattānaṁ parapuggalānaṁ indriyaparopariyattaṁ yathābhūtaṁ",
  "tika-abh09t1:71_1": "pajānāti, yampi tathāgato parasattānaṁ parapuggalānaṁ indriyaparopariyattaṁ yathābhūtaṁ",
  "tika-abh09t1:71_2": "pajānāti, idampi tathāgatassa tathāgatabalaṁ hoti. Yaṁ balaṁ āgamma tathāgato āsabhaṁ",
  "tika-abh09t1:71_3": "ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "tika-abh09t1:72_0": "Puna caparaṁ tathāgato jhānavimokkhasamādhisamāpattīnaṁ saṁkilesaṁ vodānaṁ vuṭṭhānaṁ",
  "tika-abh09t1:72_1": "yathābhūtaṁ pajānāti, yampi tathāgato jhānavimokkhasamādhisamāpattīnaṁ saṁkilesaṁ",
  "tika-abh09t1:72_2": "vodānaṁ vuṭṭhānaṁ yathābhūtaṁ pajānāti, idampi tathāgatassa tathāgatabalaṁ hoti.",
  "tika-abh09t1:72_3": "Yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "tika-abh09t1:72_4": "brahmacakkaṁ pavatteti.",
  "tika-abh09t1:73_0": "Puna caparaṁ tathāgato pubbenivāsānussatiṁ yathābhūtaṁ pajānāti, yampi tathāgato",
  "tika-abh09t1:73_1": "pubbenivāsānussatiṁ yathābhūtaṁ pajānāti, idampi tathāgatassa tathāgatabalaṁ hoti.",
  "tika-abh09t1:73_2": "Yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "tika-abh09t1:73_3": "brahmacakkaṁ pavatteti.",
  "tika-abh09t1:74_0": "Puna caparaṁ tathāgato sattānaṁ cutūpapātaṁ yathābhūtaṁ pajānāti, yampi tathāgato",
  "tika-abh09t1:74_1": "sattānaṁ cutūpapātaṁ yathābhūtaṁ pajānāti, idampi tathāgatassa tathāgatabalaṁ hoti.",
  "tika-abh09t1:74_2": "Yaṁ balaṁ āgamma tathāgato āsabhaṁ ṭhānaṁ paṭijānāti, parisāsu sīhanādaṁ nadati,",
  "tika-abh09t1:74_3": "brahmacakkaṁ pavatteti.",
  "tika-abh09t1:75_0": "Puna caparaṁ tathāgato āsavānaṁ khayaṁ yathābhūtaṁ pajānāti, yampi tathāgato āsavānaṁ",
  "tika-abh09t1:75_1": "khayaṁ yathābhūtaṁ pajānāti, idampi tathāgatassa tathāgatabalaṁ hoti. Yaṁ balaṁ āgamma",
  "tika-abh09t1:75_2": "tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti.",
  "tika-abh09t1:76_0": "Imāni dasa tathāgatassa tathāgatabalāni. Yehi balehi samannāgato tathāgato āsabhaṁ",
  "tika-abh09t1:76_1": "ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti. Evaṁ dasavidhena ñāṇavatthu.",
  "tika-abh09t1:77": "Ñāṇavibhaṅgaṁ.",
  "tika-abh09t1:78": "Khuddakavatthuvibhaṅgo",
  "tika-abh09t1:79": "Ekakaṁ",
  "tika-abh09t1:80_0": "Jātimado, gottamado, ārogyamado, yobbanamado, jīvitamado, lābhamado, sakkāramado,",
  "tika-abh09t1:80_1": "garukāramado, purekkhāramado, parivāramado, bhogamado, vaṇṇamado, sutamado, paṭibhānamado,",
  "tika-abh09t1:80_2": "rattaññumado, piṇḍapātikamado, anavaññātamado, iriyāpathamado, iddhimado, yasamado,",
  "tika-abh09t1:80_3": "sīlamado, jhānamado, sippamado, ārohamado, pariṇāhamado, saṇṭhānamado, pāripūrimado,",
  "tika-abh09t1:80_4": "mado, pamādo, thambho, sārambho, atricchatā, mahicchatā, pāpicchatā, siṅgaṁ, tintiṇaṁ,",
  "tika-abh09t1:80_5": "cāpalyaṁ, asabhāgavutti, arati, tandī, vijambhitā, bhattasammado, cetaso ca līnattaṁ,",
  "tika-abh09t1:80_6": "kuhanā, lapanā, nemittikatā, nippesikatā, lābhena lābhaṁ nijigīsanatā, “seyyohamasmī”ti",
  "tika-abh09t1:80_7": "māno, “sadisohamasmī”ti māno, “hīnohamasmī”ti māno. Seyyassa “seyyohamasmī”ti māno,",
  "tika-abh09t1:80_8": "seyyassa “sadisohamasmī”ti māno, seyyassa “hīnohamasmī”ti māno, sadisassa “seyyohamasmī”ti",
  "tika-abh09t1:80_9": "māno, sadisassa “sadisohamasmī”ti māno, sadisassa “hīnohamasmī”ti māno, hīnassa “seyyohamasmī”ti",
  "tika-abh09t1:80_10": "māno, hīnassa “sadisohamasmī”ti māno, hīnassa “hīnohamasmī”ti māno, māno, atimāno,",
  "tika-abh09t1:80_11": "mānātimāno, omāno, adhimāno, asmimāno, micchāmāno, ñātivitakko, janapadavitakko,",
  "tika-abh09t1:80_12": "amaravitakko, parānuddayatāpaṭisaṁyutto vitakko, lābhasakkārasilokapaṭisaṁyutto vitakko,",
  "tika-abh09t1:80_13": "anavaññattipaṭisaṁyutto vitakko. Ekakaṁ.",
  "tika-abh09t1:81": "Dukaṁ",
  "tika-abh09t1:82_0": "Kodho ca upanāho ca, makkho ca paḷāso ca, issā ca macchariyañca, māyā ca sāṭheyyañca,",
  "tika-abh09t1:82_1": "avijjā ca bhavataṇhā ca, bhavadiṭṭhi ca vibhavadiṭṭhi ca, sassatadiṭṭhi ca ucchedadiṭṭhi",
  "tika-abh09t1:82_2": "ca, antavādiṭṭhi ca anantavādiṭṭhi ca, pubbantānudiṭṭhi ca aparantānudiṭṭhi ca, ahirikañca",
  "tika-abh09t1:82_3": "anottappañca, dovacassatā ca pāpamittatā ca, anajjavo ca amaddavo ca, akkhanti ca",
  "tika-abh09t1:82_4": "asoraccañca, asākhalyañca appaṭisanthāro ca, indriyesu aguttadvāratā ca bhojane amattaññutā",
  "tika-abh09t1:82_5": "ca, muṭṭhassaccañca asampajaññañca, sīlavipatti ca diṭṭhivipatti ca, ajjhattasaṁyojanañca",
  "tika-abh09t1:82_6": "bahiddhāsaṁyojanañca. Dukaṁ.",
  "tika-abh09t1:83": "Tikaṁ",
  "tika-abh09t1:84_0": "Tīṇi akusalamūlāni, tayo akusalavitakkā, tisso akusalasaññā, tisso akusaladhātuyo,",
  "tika-abh09t1:84_1": "tīṇi duccaritāni, tayo āsavā, tīṇi saṁyojanāni, tisso taṇhā, aparāpi tisso taṇhā,",
  "tika-abh09t1:84_2": "aparāpi tisso taṇhā, tisso esanā, tisso vidhā, tīṇi bhayāni, tīṇi tamāni, tīṇi titthāyatanāni,",
  "tika-abh09t1:84_3": "tayo kiñcanā, tīṇi aṅgaṇāni, tīṇi malāni, tīṇi visamāni, aparānipi tīṇi visamāni,",
  "tika-abh09t1:84_4": "tayo aggī, tayo kasāvā, aparepi tayo kasāvā.",
  "tika-abh09t1:85_0": "Assādadiṭṭhi attānudiṭṭhi micchādiṭṭhi, arati vihesā adhammacariyā, dovacassatā pāpamittatā",
  "tika-abh09t1:85_1": "nānattasaññā, uddhaccaṁ kosajjaṁ pamādo, asantuṭṭhitā asampajaññatā mahicchatā, ahirikaṁ",
  "tika-abh09t1:85_2": "anottappaṁ pamādo, anādariyaṁ dovacassatā pāpamittatā, assaddhiyaṁ avadaññutā kosajjaṁ,",
  "tika-abh09t1:85_3": "uddhaccaṁ asaṁvaro dussīlyaṁ, ariyānaṁ adassanakamyatā saddhammaṁ asotukamyatā upārambhacittatā,",
  "tika-abh09t1:85_4": "muṭṭhassaccaṁ asampajaññaṁ cetaso vikkhepo, ayoniso manasikāro kummaggasevanā cetaso ca līnattaṁ. Tikaṁ.",
  "tika-abh09t1:86": "Catukkaṁ",
  "tika-abh09t1:87_0": "Cattāro āsavā, cattāro ganthā, cattāro oghā, cattāro yogā, cattāri upādānāni, cattāro",
  "tika-abh09t1:87_1": "taṇhuppādā, cattāri agatigamanāni, cattāro vipariyāsā, cattāro anariyavohārā, aparepi",
  "tika-abh09t1:87_2": "cattāro anariyavohārā, cattāri duccaritāni, aparāpi cattāri duccaritāni, cattāri",
  "tika-abh09t1:87_3": "bhayāni, (aparānipi cattāri bhayāni,) catasso diṭṭhiyo. Catukkaṁ.",
  "tika-abh09t1:88": "Pañcakaṁ",
  "tika-abh09t1:89_0": "Pañcorambhāgiyāni saṁyojanāni, pañcuddhambhāgiyāni saṁyojanāni, pañca macchariyāni,",
  "tika-abh09t1:89_1": "pañca saṅgā, pañca sallā, pañca cetokhilā, pañca cetasovinibandhā, pañca nīvaraṇāni,",
  "tika-abh09t1:89_2": "pañca kammāni ānantarikāni, pañca diṭṭhiyo, pañca verā, pañca byasanā, pañca akkhantiyā",
  "tika-abh09t1:89_3": "ādīnavā, pañca bhayāni, pañca diṭṭhadhammanibbānavādā. Pañcakaṁ.",
  "tika-abh09t1:90": "Chakkaṁ",
  "tika-abh09t1:91_0": "Cha vivādamūlāni, cha chandarāgā dhammā, cha virodhavatthūni, cha taṇhākāyā, cha",
  "tika-abh09t1:91_1": "agāravā, cha parihāniyā dhammā, aparepi cha parihāniyā dhammā, cha somanassupavicārā,",
  "tika-abh09t1:91_2": "cha domanassupavicārā, cha upekkhupavicārā, cha gehasitāni somanassāni, cha gehasitāni",
  "tika-abh09t1:91_3": "domanassāni, cha gehasitā upekkhā, cha diṭṭhiyo. Chakkaṁ.",
  "tika-abh09t1:92": "Sattakaṁ",
  "tika-abh09t1:93": "Satta anusayā, satta saṁyojanāni, satta pariyuṭṭhānāni, satta asaddhammā, satta duccaritāni, satta mānā, satta diṭṭhiyo. Sattakaṁ.",
  "tika-abh09t1:94": "Aṭṭhakaṁ",
  "tika-abh09t1:95_0": "Aṭṭha kilesavatthūni, aṭṭha kusītavatthūni, aṭṭhasu lokadhammesu cittassa paṭighāto,",
  "tika-abh09t1:95_1": "aṭṭha anariyavohārā, aṭṭha micchattā, aṭṭha purisadosā, aṭṭha asaññivādā, aṭṭha nevasaññināsaññivādā. Aṭṭhakaṁ.",
  "tika-abh09t1:96": "Navakaṁ",
  "tika-abh09t1:97": "Nava āghātavatthūni, nava purisamalāni, navavidhā mānā, nava taṇhāmūlakā dhammā, nava iñjitāni, nava maññitāni, nava phanditāni, nava papañcitāni, nava saṅkhatāni. Navakaṁ.",
  "tika-abh09t1:98": "Dasakaṁ",
  "tika-abh09t1:99": "Dasa kilesavatthūni, dasa āghātavatthūni, dasa akusalakammapathā, dasa saṁyojanāni, dasa micchattā, dasavatthukā micchādiṭṭhi, dasavatthukā antaggāhikā diṭṭhi. Dasakaṁ.",
  "tika-abh09t1:100_0": "Aṭṭhārasa taṇhāvicaritāni ajjhattikassa upādāya, aṭṭhārasa taṇhāvicaritāni bāhirassa",
  "tika-abh09t1:100_1": "upādāya, tadekajjhaṁ abhisaññuhitvā abhisaṅkhipitvā chattiṁsa taṇhāvicaritāni honti,",
  "tika-abh09t1:100_2": "iti atītāni chattiṁsa taṇhāvicaritāni, anāgatāni chattiṁsa taṇhāvicaritāni, paccuppannāni",
  "tika-abh09t1:100_3": "chattiṁsa taṇhāvicaritāni, tadekajjhaṁ abhisaññuhitvā abhisaṅkhipitvā aṭṭha taṇhāvicaritasataṁ",
  "tika-abh09t1:100_4": "hoti, yāni ca dvāsaṭṭhi diṭṭhigatāni brahmajāle veyyākaraṇe vuttāni bhagavatā.",
  "tika-abh09t1:101": "Khuddakavatthuvibhaṅgaṁ.",
  "tika-abh09t1:102": "Dhammahadayavibhaṅgo",
  "tika-abh09t1:103": "Kati khandhā, kati āyatanāni, kati dhātuyo, kati saccāni, kati indriyāni, kati hetū, kati āhārā, kati phassā, kati vedanā, kati saññā, kati cetanā, kati cittāni ?",
  "tika-abh09t1:104_0": "Pañcakkhandhā, dvādasāyatanāni, aṭṭhārasa dhātuyo, cattāri saccāni, bāvīsatindriyāni,",
  "tika-abh09t1:104_1": "nava hetū, cattāro āhārā, satta phassā, satta vedanā, satta saññā, satta cetanā, satta cittāni.",
  "tika-abh09t1:105": "Dhammahadayavibhaṅgaṁ.",
  "tika-abh09t1:106": "Vibhaṅgamātikā niṭṭhitā."
}