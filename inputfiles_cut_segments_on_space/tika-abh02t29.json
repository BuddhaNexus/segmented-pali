{
  "tika-abh02t29:0": "12. Jhānavibhaṅgo",
  "tika-abh02t29:1": "1. Suttantabhājanīyaṁ",
  "tika-abh02t29:2": "Mātikāvaṇṇanā",
  "tika-abh02t29:3_0": "508.Pātimokkhasaṁvarādīti ādi-saddena indriyesu guttadvāratā, bhojane mattaññutā,",
  "tika-abh02t29:3_1": "satisampajaññaṁ, jāgariyānuyogoti evamādike saṅgaṇhāti. Asubhānussatiyoti asubhajhānāni,",
  "tika-abh02t29:3_2": "anussatijhānāni ca. Sati samaṇabhāvakarapubbabhāgakaraṇīyasampattiyaṁ samaṇabhāvopi",
  "tika-abh02t29:3_3": "siddhoyeva hotīti āha ‘‘suññā…pe… dassetī’’ti. Kāraṇe hi siddhe phalampi siddhameva",
  "tika-abh02t29:3_4": "hotīti. Sikkhāpadānaṁ sarūpaṁ, sikkhitabbākāraṁ, saṅkhepato vibhāgañca dassetuṁ ‘‘sikkhāpadesū’’tiādi",
  "tika-abh02t29:3_5": "vuttaṁ. Tattha nāmakāyādivasenāti nāmakāyapadakāyabyañjanakāyavasena vuttesu. Iminā",
  "tika-abh02t29:3_6": "sikkhāpadānaṁ sikkhāya adhigamūpāyabhūtapaññattisabhāvataṁ dasseti. Tesu sikkhitabbākāro",
  "tika-abh02t29:3_7": "satthuāṇānatikkamoyevāti āha ‘‘vaca…pe… tabbesū’’ti. Sikkhākoṭṭhāsesūti vuttappabhedesu",
  "tika-abh02t29:3_8": "adhisīlasikkhābhāgesu. Tesu samādānameva sikkhitabbākāroti vuttaṁ ‘‘paripūraṇavasena",
  "tika-abh02t29:3_9": "sikkhitabbesū’’ti. Sikkhāpadekadesabhūtāti sikkhāpadasamudāyassa avayavabhūtā. Bhikkhusikkhā",
  "tika-abh02t29:3_10": "hi idhādhippetā ‘‘idha bhikkhū’’ti vuttattā. Tathā hi vakkhati ‘‘sesasikkhā pana",
  "tika-abh02t29:3_11": "atthuddhāravasena sikkhāsaddassa atthadassanatthaṁ vuttā’’ti (vibha. aṭṭha. 516).",
  "tika-abh02t29:4": "Mātikāvaṇṇanā niṭṭhitā.",
  "tika-abh02t29:5": "Niddesavaṇṇanā",
  "tika-abh02t29:6_0": "509.Diṭṭhattāti sayambhūñāṇena sacchikatattā. Khantiādīsupi eseva nayo. Sayambhūñāṇena",
  "tika-abh02t29:6_1": "sacchikaraṇavaseneva hi bhagavato khamanaruccanādayo, na aññesaṁ viya anussavākāraparivitakkādimukhena.",
  "tika-abh02t29:6_2": "Aviparītaṭṭho ekantaniyyānaṭṭhena veditabbo. Sikkhiyamānoti sikkhāya paṭipajjiyamāno",
  "tika-abh02t29:6_3": ". Sikkhitabbāni sikkhāpadānīti sikkhāpadapāḷiṁ vadati. Khandhattayanti sīlādikkhandhattayaṁ.",
  "tika-abh02t29:6_4": "‘‘Sabbapāpassa…pe… buddhāna sāsana’’nti (dha. pa. 183; dī. ni. 1.90; netti. 30) vacanato",
  "tika-abh02t29:6_5": "āha ‘‘anusāsanadānabhūtaṁ sikkhattaya’’nti.",
  "tika-abh02t29:7_0": "Sammādiṭṭhiyā paccayattāti maggasammādiṭṭhiyā ekantahetubhāvato. Ettha ca sammādiṭṭhīti",
  "tika-abh02t29:7_1": "kammassakatāsammādiṭṭhi, kammapathasammādiṭṭhi ca. Phalakāraṇopacārehīti phalūpacārena",
  "tika-abh02t29:7_2": "sammādiṭṭhipaccayattā, kāraṇūpacārena sammādiṭṭhipubbaṅgamattā. Kusaladhammehi attano",
  "tika-abh02t29:7_3": "ekadesabhūtehīti sammādiṭṭhidhamme sandhāyāha. Kusalapaññāviññāṇānaṁ vā pajānanavijānanavasena",
  "tika-abh02t29:7_4": "dassanaṁ diṭṭhīti. Tena avayavadhammena samudāyassa upacaritataṁ dasseti. Vinayanakiriyattāti",
  "tika-abh02t29:7_5": "desanābhūtaṁ sikkhattayamāha. Dhammenāti dhammato anapetena. Avisamasabhāvenāti avisamena",
  "tika-abh02t29:7_6": "sabhāvena, samenāti attho.",
  "tika-abh02t29:8": "510.Anaññatthenāti garahādiaññattharahitena sakatthena. Bhinnapaṭadhareti bhikkhusāruppavasena pañcakhaṇḍādinā chedena chinnacīvaradhare.",
  "tika-abh02t29:9": "Bhedanapariyāyavasena vuttaṁ, tasmā kilesānaṁ pahānā kilesānaṁ bhedā bhikkhūti vuttaṁ hoti.",
  "tika-abh02t29:10": "Guṇavasenāti sekkhadhammādiguṇānaṁ vasena. Tena bhāvatthato bhikkhusaddo dassito hoti.",
  "tika-abh02t29:11_0": "Idaṁ dvayanti ‘‘ettha cā’’tiādinā parato saṅgahadassanavasena vuttaṁ ‘‘sekkho’’tiādikaṁ",
  "tika-abh02t29:11_1": "vacanadvayaṁ. Imināti ‘‘sekkho bhikkhu bhinnattā pāpakāna’’nti padānaṁ atthadassanena.",
  "tika-abh02t29:11_2": "Na sameti sekkhaasekkhaputhujjanāsekkhadīpanato. Tadidanti paṭhamadvayaṁ. Nippariyāyadassanaṁ",
  "tika-abh02t29:11_3": "ariyānaṁ , asekkhānaṁyeva ca sekkhabhinnakilesabhāvadīpanato. Vuttoti paṭiññāvacanaṁ,",
  "tika-abh02t29:11_4": "saccaṁ vuttoti attho. Na pana idhādhippeto atthuddhāravasena dassitattā.",
  "tika-abh02t29:12_0": "Bhagavato vacananti upasampadākammavācamāha. Tadanurūpanti tadanucchavikaṁ, yathāvuttanti",
  "tika-abh02t29:12_1": "attho. Parisāvatthusīmāsampattiyo ‘‘samaggena saṅghena akuppenā’’ti (vibha. 510)",
  "tika-abh02t29:12_2": "iminā pakāsitāti ‘‘ṭhānāraha’’nti padassa ‘‘anūna…pe… avutta’’nti ettakameva atthamāha.",
  "tika-abh02t29:13_0": "511.Avītikkamanaviratibhāvatoti avītikkamasamādānabhūtā viratīti katvā vārittasīlaṁ",
  "tika-abh02t29:13_1": "patvā virati eva padhānanti cetanāsīlassapi pariyāyatā vuttā. ‘‘Nagaravaḍḍhakī vatthuvijjācariyo’’ti",
  "tika-abh02t29:13_2": "idaṁ idhādhippetanagaravaḍḍhakīdassanaṁ. Vatthuvijjā, pāsādavijjāti duvidhā hi vaḍḍhakīvijjā.",
  "tika-abh02t29:13_3": "Lehitabbanti sāyitabbaṁ. Cubitabbanti pātabbaṁ.",
  "tika-abh02t29:14_0": "Indriyasaṁvarāhārattāti indriyasaṁvarahetukattā. Pātimokkhasīlaṁ sikkhāpadasīlaṁ",
  "tika-abh02t29:14_1": "na pakatisīlādikena gayhatīti āha ‘‘pātimokkhato aññaṁ sīlaṁ kāyikaavītikkamādiggahaṇena",
  "tika-abh02t29:14_2": "gahita’’nti. Taṁ pana pātimokkhasīlena na saṅgayhatīti na sakkā vattuṁ, kāyikavācasikasaṁvarassa",
  "tika-abh02t29:14_3": "tabbinimuttassa abhāvatoti dassento ‘‘iminā adhippāyena vutta’’nti āha.",
  "tika-abh02t29:15_0": "Tattha pātimokkhasaddassa evaṁ attho veditabbo – kilesānaṁ balavabhāvato, pāpakiriyāya",
  "tika-abh02t29:15_1": "sukarabhāvato, puññakiriyāya ca dukkarabhāvato bahukkhattuṁ apāyesu patanasīloti",
  "tika-abh02t29:15_2": "pātī, puthujjano, aniccatāya vā bhavādīsu kammavegakkhitto ghaṭiyantaṁ viya anavaṭṭhānena",
  "tika-abh02t29:15_3": "paribbhamanato gamanasīloti pātī, maraṇavasena vā tamhi tamhi sattanikāye attabhāvassa",
  "tika-abh02t29:15_4": "pātanasīloti pātī, sattasantāno, cittameva vā. Taṁ pātinaṁ saṁsāradukkhato mokkhetīti",
  "tika-abh02t29:15_5": "pātimokkhaṁ. Cittassa hi vimokkhena sattopi ‘‘vimutto’’ti vuccati. Vuttañhi ‘‘cittavodānā",
  "tika-abh02t29:15_6": "visujjhantī’’ti (saṁ. ni. 3.100), ‘‘anupādāya āsavehi cittaṁ vimutta’’nti (mahāva.",
  "tika-abh02t29:15_7": "28) ca. Atha vā avijjādinā hetunā saṁsāre patati gacchati pavattatīti pātī. ‘‘Avijjānīvaraṇānaṁ",
  "tika-abh02t29:15_8": "sattānaṁ taṇhāsaṁyojanānaṁ sandhāvataṁ saṁsarata’’nti (saṁ. ni. 2.124; 3.99; 5.520;",
  "tika-abh02t29:15_9": "kathā. 75) hi vuttaṁ. Tassa pātino sattassa taṇhādisaṁkilesattayato mokkho etenāti",
  "tika-abh02t29:15_10": "pātimokkhaṁ. ‘‘Kaṇṭhekāḷo’’tiādīnaṁ viya tassa samāsasiddhi veditabbā.",
  "tika-abh02t29:16_0": "Atha vā pāteti vinipāteti dukkheti pāti, cittaṁ. Vuttañhi ‘‘cittena nīyati loko,",
  "tika-abh02t29:16_1": "cittena parikassatī’’ti (saṁ. ni. 1.62). Tassa pātino mokkho etenāti pātimokkhaṁ.",
  "tika-abh02t29:16_2": "Patati vā etena apāyadukkhe vā saṁsāradukkhe vāti pātī, taṇhādisaṁkileso. Vuttañhi",
  "tika-abh02t29:16_3": "‘‘taṇhā janeti purisaṁ (saṁ. ni. 1.55-57), taṇhādutiyo puriso’’ti (itivu. 15; mahāni.",
  "tika-abh02t29:16_4": "191; cūḷani. pārāyanānugītigāthā niddesa 107) ca ādi. Tato mokkhoti pātimokkhaṁ.",
  "tika-abh02t29:17_0": "Atha vā patati etthāti pātīni, cha ajjhattikabāhirāni āyatanāni. Vuttañhi ‘‘chasu",
  "tika-abh02t29:17_1": "loko samuppanno, chasu kubbati santhava’’nti (saṁ. ni. 1.70; su. ni. 171). Tato chaajjhattikabāhirāyatanasaṅkhātato",
  "tika-abh02t29:17_2": "pātito mokkhoti pātimokkhaṁ.",
  "tika-abh02t29:18": "Atha vā pāto vinipāto assa atthīti pātī, saṁsāro, tato mokkhoti pātimokkhaṁ.",
  "tika-abh02t29:19_0": "Atha vā sabbalokādhipatibhāvato dhammissaro bhagavā ‘‘patī’’ti vuccati, muccati etenāti",
  "tika-abh02t29:19_1": "mokkho, patino mokkho tena paññattattāti patimokkho, patimokkho eva pātimokkhaṁ.",
  "tika-abh02t29:19_2": "Sabbaguṇānaṁ vā mūlabhāvato uttamaṭṭhena pati ca so yathāvuttenatthena mokkho cāti",
  "tika-abh02t29:19_3": "patimokkho, patimokkho eva pātimokkhaṁ. Tathā hi vuttaṁ ‘‘pātimokkhanti mukhametaṁ",
  "tika-abh02t29:19_4": "pamukhameta’’nti (mahāva. 135) vitthāro.",
  "tika-abh02t29:20_0": "Atha vā pa-iti pakāre, atīti accantatthe nipāto, tasmā pakārehi accantaṁ mokkhetīti",
  "tika-abh02t29:20_1": "pātimokkhaṁ. Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena",
  "tika-abh02t29:20_2": "samucchedavasena ca accantaṁ mokkheti mocetīti pātimokkhaṁ. Pati pati mokkhoti vā",
  "tika-abh02t29:20_3": "patimokkho, tamhā tamhā vītikkamadosato paccekaṁ mokkhoti attho, patimokkhoyeva pātimokkhaṁ.",
  "tika-abh02t29:20_4": "Mokkho vā nibbānaṁ, tassa mokkhassa paṭibimbabhūtoti patimokkhaṁ. Sīlasaṁvaro hi",
  "tika-abh02t29:20_5": "nibbedhabhāgiyo sūriyassa aruṇuggamanaṁ viya nibbānassa udayabhūto tappaṭibhāgo viya",
  "tika-abh02t29:20_6": "hoti yathārahaṁ kilesanibbāpanatoti patimokkhaṁ, patimokkhaṁyeva pātimokkhaṁ.",
  "tika-abh02t29:21_0": "Atha vā mokkhaṁ pati vattati, mokkhābhimukhanti vā patimokkhaṁ, patimokkhaṁyeva pātimokkhanti.",
  "tika-abh02t29:21_1": "Idampi pātimokkhasaddassa mukhamattadassanameva. Sabbākaārena pana jinapātimokkho",
  "tika-abh02t29:21_2": "bhagavāva anavajjapatimokkhaṁ pātimokkhaṁ saṁvaṇṇeyya.",
  "tika-abh02t29:22_0": "513. Garubhaṇḍavissajjanakaraṇabhūtaṁ etassa atthīti garubhaṇḍavissajjanaṁ. Garubhaṇḍantarabhūtaṁ",
  "tika-abh02t29:22_1": "thāvarādi. Ūnakaṁ na vaṭṭatīti phātikammaṁ vuttaṁ. Atirekagghanakaṁ, tadagghanakameva",
  "tika-abh02t29:22_2": "vā vaṭṭatīti. Yathāvuttanti pokkharaṇito paṁsuuddharaṇādithāvarakammaṁ.",
  "tika-abh02t29:23": "Dhāreti, poseti vā paresaṁ dārake.",
  "tika-abh02t29:24_0": "Gihīnaṁ kariyamānaṁ vuttaṁ, na saṅghassa, gaṇassa vāti attho. Piṇḍapaṭipiṇḍanti uttarapadalopaṁ,",
  "tika-abh02t29:24_1": "purimapade uttarapadalopañca katvā niddesoti āha ‘‘piṇḍattha’’ntiādi. Ayoniso vicāraṇaṁ ayāthāvapaṭipatti.",
  "tika-abh02t29:25": "514. Gacchanti yathāsakaṁ visaye pavattantīti gāvo, cakkhādīni indriyāni.",
  "tika-abh02t29:26": "Vidhunanaṁ papphoṭanaṁ, pavāhananti attho.",
  "tika-abh02t29:27_0": "515. Yathā karaṇattho karaṇīyasaddo, evaṁ vikiraṇatthopi hotīti āha ‘‘vikkhipitabbānī’’ti,",
  "tika-abh02t29:27_1": "viddhaṁsitabbānīti attho. Saṁyamanīyāni vā saṁyamakaraṇīyāni, ‘‘na puna evaṁ karomī’’ti",
  "tika-abh02t29:27_2": "attano dahanaṁ manasā adhiṭṭhānaṁ saṁyamanaṁ, saṁyamanakaraṇīyāni saṁvarakaraṇīyānīti",
  "tika-abh02t29:27_3": "cittamattāyattā eva saṁyamasaṁvarā ācariyena adhippetāti āha ‘‘anāpattigamanīyānī’’ti",
  "tika-abh02t29:27_4": ". Antevāsikatthero pana desanāpi cittuppādamanasikārehi vinā na hotīti desanāvisuddhiṁ nissaraṇaṁ vadati.",
  "tika-abh02t29:28_0": "516. ‘‘Alaṅkato cepi…pe… sa bhikkhū’’tiādīsu (dha. pa. 142) viya idhāpi guṇato bhikkhu",
  "tika-abh02t29:28_1": "adhippeto. Tathā ca vuttaṁ ‘‘idha bhikkhūti paṭipattiyā bhikkhubhāvadassanato evamāhā’’ti",
  "tika-abh02t29:28_2": "(vibha. aṭṭha. 355). Yattakaṁ ekena puggalena asesetvā samādātuṁ sakkā, taṁ sandhāyāha",
  "tika-abh02t29:28_3": "‘‘yena samādānena sabbāpi sikkhā samādinnā hontī’’ti yathā upasampadāpāripūriyā asesaṁ",
  "tika-abh02t29:28_4": "upasampannasikkhāsamādānaṁ. Tanti samādānaṁ. Anekesūti visuṁ visuṁ samādānesu. Yathā",
  "tika-abh02t29:28_5": "samādinnāya sikkhāya sabbena sabbaṁ avītikkamanaṁ sikkhitabbākāro, evaṁ sati vītikkame",
  "tika-abh02t29:28_6": "desanāgāminiyā desanā, vuṭṭhānagāminiyā vuṭṭhānaṁ tadupāyabhūtaṁ pārivāsikavattacaraṇādīti",
  "tika-abh02t29:28_7": "vuttaṁ ‘‘avīti…pe… ākārenā’’ti. Yaṁ sikkhāpadaṁ pamādena vītikkantaṁ, taṁ sikkhiyamānaṁ",
  "tika-abh02t29:28_8": "na hotīti sesitaṁ nāma hotīti āha ‘‘vītikkamanavasena sesassā’’ti.",
  "tika-abh02t29:29_0": "519.Cittaparisodhanabhāvanāti cittassa parisodhanabhūtā āvaraṇīyadhammavikkhambhikā",
  "tika-abh02t29:29_1": "samādhivipassanābhāvanā cittaparisodhanabhāvanā. Suppapariggāhakanti niddāpariggāhakaṁ.",
  "tika-abh02t29:29_2": "Idanti idaṁ abbokiṇṇabhavaṅgottaraṇasaṅkhātaṁ kiriyamayacittānaṁ appavattanaṁ suppaṁ",
  "tika-abh02t29:29_3": "nāma. Ito bhavaṅgottaraṇato. Pubbe ito kiriyamayacittappavattito parañca natthi.",
  "tika-abh02t29:29_4": "Ayaṁ kāyakilamatho, thinamiddhañca etassa suttassa paccayo.",
  "tika-abh02t29:30_0": "522.Satipaṭṭhānādayoti satipaṭṭhānasammappadhānaiddhipādā, ekacce ca maggadhammā",
  "tika-abh02t29:30_1": "saha na pavattanti, tasmā pāḷiyaṁ na vuttāti adhippāyo. Ete tāva ekasmiṁ ārammaṇe",
  "tika-abh02t29:30_2": "saha na pavattantīti na gaṇheyyuṁ, indriyabalāni kasmā na gahitānīti āha ‘‘pavatta…pe…",
  "tika-abh02t29:30_3": "hontī’’ti. Evampi saddhindriyabalāni bojjhaṅgehi na saṅgayhantīti kathaṁ tesaṁ tadantogadhatāti",
  "tika-abh02t29:30_4": "codanaṁ sandhāyāha ‘‘pīti…pe… vuttattā’’ti.",
  "tika-abh02t29:31_0": "523.Samantatoti sabbabhāgesu sabbesu abhikkamādīsu, sabbabhāgato vā tesu eva abhikkamādīsu",
  "tika-abh02t29:31_1": "atthānatthādisabbabhāgato sabbākārato. Sammāti aviparītaṁ yoniso. Samanti avisamaṁ,",
  "tika-abh02t29:31_2": "iṭṭhādiārammaṇe rāgādivisamarahitaṁ katvāti attho.",
  "tika-abh02t29:32_0": "Bhikkhā carīyati etthāti bhikkhācāro, bhikkhāya caraṇaṭṭhānaṁ, so eva gocaro, bhikkhāya",
  "tika-abh02t29:32_1": "caraṇameva vā sampajaññassa visayabhāvato gocaro, tasmiṁ bhikkhācāragocare. So pana",
  "tika-abh02t29:32_2": "abhikkamādibhedabhinnanti visesanavasena vuttaṁ ‘‘abhikkamādīsu panā’’ti. Kammaṭṭhānasaṅkhāteti",
  "tika-abh02t29:32_3": "yogakammassa bhāvanāya pavattiṭṭhānasaṅkhāte ārammaṇe, bhāvanākammeyeva vā, yogino",
  "tika-abh02t29:32_4": "sukhavisesahetutāya vā kammaṭṭhānasaṅkhāte sampajaññassa visayabhāvena gocare. Abhikkamādīsūti",
  "tika-abh02t29:32_5": "abhikkamapaṭikkamādīsu ceva cīvarapārupanādīsu ca. Asammuyhanaṁ cittakiriyāvāyodhātuvipphāravaseneva",
  "tika-abh02t29:32_6": "tesaṁ pavatti, na aññathāti yāthāvato jānanaṁ.",
  "tika-abh02t29:33": "Kammaṭṭhānaṁ padhānaṁ katvāti cīvarapārupanādisarīrapariharaṇakiccakālepi kammaṭṭhānamanasikārameva padhānaṁ katvā.",
  "tika-abh02t29:34_0": "Tasmāti yasmā ussukkajāto hutvā ativiya maṁ yācasi, yasmā ca jīvitantarāyānaṁ dujjānataṁ",
  "tika-abh02t29:34_1": "vadasi, indriyāni ca te paripākaṁ gatāni, tasmā. Tihāti nipātamattaṁ. Te tayā. Evanti",
  "tika-abh02t29:34_2": "idāni vattabbākāraṁ vadati. Sikkhitabbanti adhisīlasikkhādīnaṁ tissannampi sikkhānaṁ",
  "tika-abh02t29:34_3": "vasena sikkhanaṁ kātabbaṁ. Yathā pana sikkhitabbaṁ, taṁ dassento ‘‘diṭṭhe diṭṭhamattaṁ",
  "tika-abh02t29:34_4": "bhavissatī’’tiādimāha.",
  "tika-abh02t29:35_0": "Tattha diṭṭhe diṭṭhamattanti rūpāyatane cakkhuviññāṇena diṭṭhamattaṁ. Yathā hi cakkhuviññāṇaṁ",
  "tika-abh02t29:35_1": "rūpe rūpamattameva passati, na niccādisabhāvaṁ, evaṁ sesataṁdvārikaviññāṇehipi me",
  "tika-abh02t29:35_2": "ettha diṭṭhamattameva bhavissatīti sikkhitabbanti attho. Atha vā diṭṭhe diṭṭhaṁ nāma",
  "tika-abh02t29:35_3": "cakkhuviññāṇaṁ, rūpe rūpavijānananti attho. Mattāti pamāṇaṁ. Diṭṭhaṁ mattā etassāti",
  "tika-abh02t29:35_4": "diṭṭhamattaṁ, cakkhuviññāṇamattameva me cittaṁ bhavissatīti attho. Idaṁ vuttaṁ hoti",
  "tika-abh02t29:35_5": "– yathā āpāthagate rūpe cakkhuviññāṇaṁ na rajjati na dussati na muyhati, evaṁ rāgādivirahena",
  "tika-abh02t29:35_6": "cakkhuviññāṇamattameva me javanaṁ bhavissati, cakkhuviññāṇappamāṇeneva naṁ ṭhapessāmīti.",
  "tika-abh02t29:35_7": "Atha vā diṭṭhaṁ nāma cakkhuviññāṇena diṭṭharūpaṁ. Diṭṭhe diṭṭhaṁ nāma tattheva uppannaṁ",
  "tika-abh02t29:35_8": "sampaṭicchanasantīraṇavoṭṭhabbanasaṅkhātaṁ cittattayaṁ. Yathā taṁ na rajjati na dussati",
  "tika-abh02t29:35_9": "na muyhati, evaṁ āpāthagate rūpe teneva sampaṭicchanādippamāṇena javanaṁ uppādessāmi,",
  "tika-abh02t29:35_10": "nāssa taṁ pamāṇaṁ atikkamitvā rajjanādivasena uppajjituṁ dassāmīti evamettha attho",
  "tika-abh02t29:35_11": "daṭṭhabbo. Esa nayo sutamutesu. Mutanti ca tadārammaṇaviññāṇehi saddhiṁ gandharasaphoṭṭhabbāyatanaṁ",
  "tika-abh02t29:35_12": "veditabbaṁ. Viññāte viññātamattanti ettha pana viññātaṁ nāma manodvārāvajjanena viññātārammaṇaṁ,",
  "tika-abh02t29:35_13": "tasmiṁ viññāte. Viññātamattanti āvajjanappamāṇaṁ. Yathā āvajjanaṁ na rajjati na dussati",
  "tika-abh02t29:35_14": "na muyhati, evaṁ rajjanādivasena uppajjituṁ adatvā āvajjanappamāṇeneva cittaṁ ṭhapessāmīti",
  "tika-abh02t29:35_15": "ayamettha attho. Evañhi te bāhiya sikkhitabbanti evaṁ imāya paṭipadāya tayā bāhiya",
  "tika-abh02t29:35_16": "tissannaṁ sikkhānaṁ anupavattanavasena sikkhitabbaṁ. Iti bhagavā bāhiyassa saṁkhittarucitāya",
  "tika-abh02t29:35_17": "chahi viññāṇakāyehi saddhiṁ chaḷārammaṇabhedabhinnaṁ vipassanāvisayaṁ diṭṭhādīhi",
  "tika-abh02t29:35_18": "catūhi koṭṭhāsehi vibhajitvā tatthassa ñātatīraṇapariññaṁ dasseti.",
  "tika-abh02t29:36_0": "Kathaṁ? Ettha hi rūpāyatanaṁ passitabbaṭṭhena diṭṭhaṁ nāma, cakkhuviññāṇaṁ pana saddhiṁ",
  "tika-abh02t29:36_1": "taṁdvārikaviññāṇehi dassanaṭṭhena, tadubhayampi yathāpaccayaṁ pavattamānaṁ dhammamattameva,",
  "tika-abh02t29:36_2": "na ettha koci kattā vā kāretā vā. Yato taṁ hutvā abhāvaṭṭhena aniccaṁ, udayabbayapaṭipīḷanaṭṭhena",
  "tika-abh02t29:36_3": "dukkhaṁ, avasavattanaṭṭhena anattāti kuto tattha paṇḍitassa rajjanādīnaṁ okāsoti",
  "tika-abh02t29:36_4": "ayañhettha adhippāyo. Esa nayo sutādīsupi.",
  "tika-abh02t29:37_0": "Idāni ñātatīraṇapariññāsu patiṭṭhitassa upari saha phalena pahānapariññaṁ dassetuṁ",
  "tika-abh02t29:37_1": "‘‘yato kho te bāhiyā’’tiādi āraddhaṁ. Tattha yatoti yadā, yasmā vā. Teti tava. Tatoti",
  "tika-abh02t29:37_2": "tadā, tasmā vā. Tenāti tena diṭṭhādinā, diṭṭhādipaṭibaddhena vā rāgādinā. Idaṁ vuttaṁ",
  "tika-abh02t29:37_3": "hoti – bāhiya, tava yasmiṁ kāle, yena vā kāraṇena diṭṭhādīsu mayā vuttavidhiṁ paṭipajjantassa",
  "tika-abh02t29:37_4": "aviparītasabhāvāvabodhena diṭṭhādimattaṁ bhavissati, tasmiṁ kāle, tena vā kāraṇena",
  "tika-abh02t29:37_5": "tvaṁ tena diṭṭhādipaṭibaddhena rāgādinā saha na bhavissasi, ratto vā duṭṭho vā mūḷho",
  "tika-abh02t29:37_6": "vā na bhavissasi pahīnarāgādikattā, tena vā diṭṭhādinā saha paṭibaddho na bhavissasīti.",
  "tika-abh02t29:37_7": "Tato tvaṁ, bāhiya, na tatthāti yadā, yasmā vā tvaṁ tena rāgena vā ratto, dosena vā",
  "tika-abh02t29:37_8": "duṭṭho, mohena vā mūḷho na bhavissasi, tadā, tasmā vā tvaṁ tattha diṭṭhādike na bhavissasi,",
  "tika-abh02t29:37_9": "tasmiṁ diṭṭhe vā sutamutaviññāte vā ‘‘etaṁ mama, esohamasmi, eso me attā’’ti (mahāva.",
  "tika-abh02t29:37_10": "21) taṇhāmānadiṭṭhīhi allīno patiṭṭhito na bhavissasi. Ettāvatā pahānapariññaṁ matthakaṁ",
  "tika-abh02t29:37_11": "pāpetvā khīṇāsavabhūmi dassitā. Tato tvaṁ, bāhiya, nevidha, na huraṁ, na ubhayamantarenāti",
  "tika-abh02t29:37_12": "yadā tvaṁ, bāhiya, tena rāgādinā tattha diṭṭhādīsu paṭibaddho na bhavissasi, tadā",
  "tika-abh02t29:37_13": "tvaṁ neva idha loke, na paraloke, na ubhayattha hosi. Esevanto dukkhassāti kilesadukkhassa,",
  "tika-abh02t29:37_14": "vaṭṭadukkhassa ca ayameva anto ayaṁ paricchedo parivaṭumabhāvoti ayameva hi ettha",
  "tika-abh02t29:37_15": "attho . Ye pana ‘‘ubhayamantarenā’’ti padaṁ gahetvā antarābhavaṁ nāma icchanti, tesaṁ",
  "tika-abh02t29:37_16": "taṁ micchā. Tattha yaṁ vattabbaṁ, taṁ parato antarābhavakathāyaṁ (kathā. 505 ādayo ) āvi bhavissati.",
  "tika-abh02t29:38": "Etesanti atiharaṇavītiharaṇānaṁ.",
  "tika-abh02t29:39_0": "‘‘Tattha hī’’tiādinā pañcaviññāṇavīthiyaṁ puretaraṁ pavattaayonisomanasikāravasena",
  "tika-abh02t29:39_1": "āvajjanādīnaṁ ayoniso āvajjanādinā iṭṭhādiārammaṇe lobhādippavattimattaṁ hoti, na",
  "tika-abh02t29:39_2": "pana itthipurisādivikappagāho, manodvāreyeva pana so hotīti dasseti. Tassāti ‘‘itthī,",
  "tika-abh02t29:39_3": "puriso’’ti rajjanādikassa. Bhavaṅgādīti bhavaṅgaāvajjanadassanāni, sampaṭicchanasantīraṇavoṭṭhabbanapañcadvārikajavanañca.",
  "tika-abh02t29:39_4": "Apubbatittaratāvasenāti apubbatāittarabhāvānaṁ vasena.",
  "tika-abh02t29:40_0": "Atiharatīti mukhadvāraṁ atikkamitvā harati. Taṁtaṁvijānananipphādakoti tassa tassa",
  "tika-abh02t29:40_1": "pariyesanādivisayassa, vijānanassa ca nipphādako. Yena hi payogena pariyesanādi nipphajjati,",
  "tika-abh02t29:40_2": "so tabbisayaṁ vijānanampi nipphādeti nāma hoti. Sammāpaṭipattinti dhammesu aviparītapaṭipattiṁ yathābhūtāvabodhaṁ.",
  "tika-abh02t29:41_0": "Gamanepīti gamanapayogepi. Atiharaṇaṁ yathāṭhitasseva kāyassa icchitadesābhimukhakaraṇaṁ.",
  "tika-abh02t29:41_1": "Gamanaṁ desantaruppatti. Vakkhamānoti ‘‘abhikkante paṭikkanteti…pe… addhāgamanavasena",
  "tika-abh02t29:41_2": "kathito. Gate ṭhite nisinneti ettha vihāre cuṇṇikapāduddhārairiyāpathavasena kathito’’ti",
  "tika-abh02t29:41_3": "(vibha. aṭṭha. 523) vakkhamāno viseso.",
  "tika-abh02t29:42": "Pavatteti caṅkamādīsu pavatte rūpārūpadhamme. Pariggaṇhantassa aniccādito.",
  "tika-abh02t29:43": "Kāyikakiriyādinibbattakajavanaṁ phalūpacārena ‘‘kāyādikiriyāmaya’’nti vuttaṁ. Kiriyāsamuṭṭhitattāti pana kāraṇūpacārena.",
  "tika-abh02t29:44": "526.Kammaṭṭhānaupāsanassāti kammaṭṭhānabhāvanāya. Yogapathanti bhāvanāyoggakiriyāya pavattanamaggaṁ.",
  "tika-abh02t29:45_0": "537.Kāyādīsūti kāyavedanācittadhammesu. Suṭṭhu pavattiyāti asubhānupassanādivasena",
  "tika-abh02t29:45_1": "pavattiyā. Niyyānasabhāvo sammāsatitā eva . Upaṭṭhānanti satiṁ kiccato dasseti. Ettha",
  "tika-abh02t29:45_2": "ca yathāvutto pariggaho jāto etissāti pariggahitā, taṁ pariggahitaṁ niyyānabhūtaṁ",
  "tika-abh02t29:45_3": "satiṁ katvāti attho veditabbo.",
  "tika-abh02t29:46": "542-3. Pakuppanaṁ idha vikārāpattibhāvo.",
  "tika-abh02t29:47_0": "550.Tappaṭipakkhasaññāti thinamiddhapaṭipakkhasaññā. Sā atthato tadaṅgādivasena thinamiddhavinodanākārappavattā",
  "tika-abh02t29:47_1": "kusalavitakkasampayuttasaññā, tathābhūto vā cittuppādo saññāsīsena vuttoti veditabbo.",
  "tika-abh02t29:48": "553.Sārambhanti ārambhavantaṁ, sahārambhanti attho. Nirāvaraṇābhogā thinamiddhandhakāravigamena nirāvaraṇasamannāhārasaññā. Vivaṭā appaṭicchādanā.",
  "tika-abh02t29:49": "564.Tattha tatthāti ‘‘iminā pātimokkhasaṁvarena upeto hotī’’tiādīsu (vibha. 511).",
  "tika-abh02t29:50_0": "588. Yathā kenaci nikkujjitaṁ ‘‘idaṁ nāmeta’’nti pakatiñāṇena na ñāyati, evaṁ sabbappakārena",
  "tika-abh02t29:50_1": "aviditaṁ nikkujjitaṁ viya hotīti āha ‘‘sabbathā aññātatā nikkujjitabhāvo’’ti. Niravasesaparicchindanābhāvoti",
  "tika-abh02t29:50_2": "duviññeyyatāya niravasesato paricchinditabbatābhāvo, paricchindikābhāvo vā. Ekadeseneva",
  "tika-abh02t29:50_3": "hi gambhīraṁ ñāyati.",
  "tika-abh02t29:51_0": "Ācikkhantītiādito paribyattaṁ kathenti. Desentīti upadisanavasena vadanti, pabodhenti",
  "tika-abh02t29:51_1": "vā. Paññāpentīti pajānāpenti, saṁpakāsentīti attho. Paṭṭhapentīti pakārehi asaṅkarato",
  "tika-abh02t29:51_2": "ṭhapenti. Vivarantīti vivaṭaṁ karonti. Vibhajantīti vibhattaṁ karonti. Uttānīkarontīti",
  "tika-abh02t29:51_3": "anuttānaṁ gambhīraṁ uttānaṁ pākaṭaṁ karonti. Ettha ca ‘‘paññāpentī’’tiādīhi chahi",
  "tika-abh02t29:51_4": "padehi atthapadāni dassitāni. ‘‘Ācikkhanti desentī’’ti pana dvīhi padehi byañjanapadānīti",
  "tika-abh02t29:51_5": "evaṁ atthabyañjanapadasampannāya uḷārāya pasaṁsāya pasaṁsanaṁ dasseti. Yaṁ panetesu",
  "tika-abh02t29:51_6": "atthabyañjanapadesu vattabbaṁ, taṁ nettiaṭṭhakathāyaṁ (netti. aṭṭha. 23 ādayo) vitthārato",
  "tika-abh02t29:51_7": "vuttameva, tasmā tattha vuttanayeneva veditabbaṁ.",
  "tika-abh02t29:52_0": "602.Etthevayojetabbaṁ tassa heṭṭhābhūmisamatikkamanamukhena bhūmivisesādhigamupāyadīpanato.",
  "tika-abh02t29:52_1": "Sabbatthāpīti ‘‘rūpasaññānaṁ samatikkamā, ākāsānañcāyatanaṁ samatikkammā’’ti sabbesupi",
  "tika-abh02t29:52_2": "samatikkamavacanesu.",
  "tika-abh02t29:53_0": "610.Taṁyeva ākāsaṁ phuṭaṁ viññāṇanti taṁyeva kasiṇugghāṭimākāsaṁ ‘‘ananta’’nti manasikārena",
  "tika-abh02t29:53_1": "phuṭaṁ pharitvā ṭhitaṁ paṭhamāruppaviññāṇaṁ ‘‘anantaṁ viññāṇa’’nti manasi karotīti",
  "tika-abh02t29:53_2": "attho. Dutiyavikappe pana sāmaññajotanā visese tiṭṭhatīti ‘‘phuṭa’’nti iminā viññāṇameva",
  "tika-abh02t29:53_3": "vuttanti phuṭaṁ viññāṇanti paṭhamāruppaviññāṇamāha. Tañhi ākāsassa sapharaṇakaviññāṇaṁ.",
  "tika-abh02t29:53_4": "Viññāṇenāti ca karaṇatthe karaṇavacanaṁ, tañca dutiyāruppaviññāṇaṁ vadatīti āha ‘‘viññāṇañcāyatanaviññāṇena",
  "tika-abh02t29:53_5": "manasi karotī’’ti. Tenāti paṭhamāruppaviññāṇena. Gahitākāranti anantapharaṇavasena",
  "tika-abh02t29:53_6": "gahitākāraṁ. Manasi karotīti dutiyāruppaparikammamanasikārena manasi karoti. Evanti",
  "tika-abh02t29:53_7": "yathāvuttākāraṁ kasiṇugghāṭimākāse paṭhamāruppaviññāṇena anantapharaṇavasena yo gahitākāro,",
  "tika-abh02t29:53_8": "taṁ manasi karontaṁyeva. Taṁ viññāṇanti taṁ dutiyāruppaviññāṇaṁ. Anantaṁ pharatīti",
  "tika-abh02t29:53_9": "‘‘ananta’’nti pharati, tasmā dutiyoyevattho yuttoti. ‘‘Yañhī’’tiādinā yathāvuttamatthaṁ",
  "tika-abh02t29:53_10": "pākaṭaṁ karoti. Taṁpharaṇākārasahitanti tasmiṁ ākāse pharaṇākārasahitaṁ. Viññāṇanti",
  "tika-abh02t29:53_11": "paṭhamāruppaviññāṇaṁ.",
  "tika-abh02t29:54_0": "615.Pubbeti dutiyāruppaparikammakāle. Yaṁ ‘‘anantaṁ viññāṇa’’nti manasi kataṁ, taṁyeva",
  "tika-abh02t29:54_1": "paṭhamāruppaviññāṇameva. Taṁyeva hi abhāveti. Ārammaṇātikkamavasena hi etā samāpattiyo laddhabbāti.",
  "tika-abh02t29:55": "Niddesavaṇṇanā niṭṭhitā.",
  "tika-abh02t29:56": "Suttantabhājanīyavaṇṇanā niṭṭhitā.",
  "tika-abh02t29:57": "2. Abhidhammabhājanīyavaṇṇanā",
  "tika-abh02t29:58_0": "623. Catukkanaye dutiyajjhānameva yesaṁ vicāro oḷārikato na upaṭṭhāti, yesañca upaṭṭhāti,",
  "tika-abh02t29:58_1": "tesaṁ vasena dvidhā bhinditvā desitanti catukkanayato pañcakanayo nīhatoti āha ‘‘uddhaṭānaṁyeva",
  "tika-abh02t29:58_2": "catunnaṁ…pe… dassanato cā’’ti.",
  "tika-abh02t29:59": "Abhidhammabhājanīyavaṇṇanā niṭṭhitā.",
  "tika-abh02t29:60": "3. Pañhapucchakavaṇṇanā",
  "tika-abh02t29:61_0": "640.Tīsūti paṭhamādīsu tīsu. Catukkanayena hi taṁ vuttaṁ. Evaṁkoṭṭhāsikāti appamāṇāti",
  "tika-abh02t29:61_1": "vuttā. Tenāha ‘‘lokuttarabhūtā evāti adhippāyo’’ti. Paricchinnākāsa…pe… catutthānaṁ",
  "tika-abh02t29:61_2": "vaṭṭavipassanāpādakattā ‘‘sabbatthapādakacatutthe saṅgahitānī’’ti vuttaṁ.",
  "tika-abh02t29:62": "Ayaṁ kathāti parittārammaṇādikathā. Heṭṭhimo ariyo uparimassa ariyassa lokuttaracittāni paṭivijjhituṁ na sakkotīti vuttaṁ ‘‘na ca…pe… sakkotī’’ti.",
  "tika-abh02t29:63_0": "‘‘Kiriyato dvādasanna’’nti ca pāṭho atthi. Saha vadati lokuttaraphalacatutthatāsāmaññenāti",
  "tika-abh02t29:63_1": "adhippāyo. Idha sabbasaddassa padesasabbavācibhāvato ekadesassa asambhavepi sabbatthapādakatā",
  "tika-abh02t29:63_2": "eva veditabbāti dassetuṁ ‘‘sabbattha…pe… daṭṭhabba’’nti āha. Paricchinnākāsakasiṇacatutthādīnīti",
  "tika-abh02t29:63_3": "ādi-saddena ānāpānacatutthādayo saṅgahitā. Navattabbatāyāti navattabbārammaṇatāya.",
  "tika-abh02t29:64": "Nibbānañcāti vattabbaṁ tadārammaṇassāpi bahiddhārammaṇabhāvato.",
  "tika-abh02t29:65_0": "‘‘Sasantānagatampī’’ti idaṁ rūpa-saddena, kamma-saddena ca sambandhitabbaṁ ‘‘sasantānagatampi",
  "tika-abh02t29:65_1": "apākaṭaṁ rūpaṁ dibbacakkhu viya sasantānagatampi apākaṭaṁ kammaṁ vibhāvetī’’ti. Pākaṭe",
  "tika-abh02t29:65_2": "pana sasantānagate rūpe, kamme ca abhiññāñāṇena payojanaṁ natthīti ‘‘apākaṭa’’nti visesetvā vuttaṁ.",
  "tika-abh02t29:66": "Pañhapucchakavaṇṇanā niṭṭhitā.",
  "tika-abh02t29:67": "Jhānavibhaṅgavaṇṇanā niṭṭhitā."
}