{
  "tika-vin11t7:0": "Pāṭidesanīyakathāvaṇṇanā",
  "tika-vin11t7:1_0": "1830-1. Evaṁ nātisaṅkhepavitthāranayena dvenavuti pācittiyāni dassetvā tadanantaraṁ",
  "tika-vin11t7:1_1": "niddiṭṭhe pāṭidesanīye dassetumāha “yo cantaraghara”ntiādi. Tattha antaragharanti",
  "tika-vin11t7:1_2": "rathikādimāha. Yathāha “antaragharaṁ nāma rathikā byūhaṁ siṅghāṭakaṁ ghara”nti.",
  "tika-vin11t7:2_0": "Yo pana bhikkhu antaragharaṁ paviṭṭhāya aññātikāya bhikkhuniyā hatthato yaṁ kiñci",
  "tika-vin11t7:2_1": "khādanaṁ, bhojanampi vā sahatthā paṭiggaṇheyya, tassa bhikkhuno gahaṇe dukkaṭaṁ,",
  "tika-vin11t7:2_2": "bhoge ajjhohāre pāṭidesanīyaṁ siyāti yojanā.",
  "tika-vin11t7:3_0": "Ito paṭṭhāya catasso gāthā uppaṭipāṭiyā potthakesu likhitā, tāsaṁ ayaṁ paṭipāṭi –",
  "tika-vin11t7:3_1": "“etthantaraghara”nti tatiyā, “tasmā bhikkhuniyā”ti catutthī, “rathikādīsū”ti pañcamī,",
  "tika-vin11t7:3_2": "“rathikāyapi vā”ti chaṭṭhī. Paṭipāṭi panāyaṁ mātikaṭṭhakathakkamena veditabbā. Imāya",
  "tika-vin11t7:3_3": "paṭipāṭiyā tāsaṁ atthavaṇṇanā hoti –",
  "tika-vin11t7:4_0": "1832-3. Purimagāthādvayena padabhājanāgatasāmaññavinicchayaṁ dassetvā idāni aṭṭhakathāgataṁ",
  "tika-vin11t7:4_1": "visesaṁ dassetumāha “etthā”tiādi. Tattha etthāti imasmiṁ paṭhamapāṭidesanīyasikkhāpade.",
  "tika-vin11t7:4_2": "Tassāti aññātikabhikkhuniyā. Vākyatoti “antaragharaṁ paviṭṭhāyā”ti vacanato. Hi-saddo",
  "tika-vin11t7:4_3": "hetumhi. Yasmā bhikkhussa ṭhitaṭṭhānaṁ nappamāṇanti aṭṭhakathāya vaṇṇitaṁ, tasmā",
  "tika-vin11t7:4_4": "ārāmādīsu ṭhatvā dentiyā bhikkhuniyā hatthato vīthiādīsu ṭhatvā yo paṭiggaṇheyya",
  "tika-vin11t7:4_5": "ce, evaṁ paṭiggaṇhato tassa bhikkhuno na dosoti yojanā. Paribhogassa paṭiggahaṇamūlakattā",
  "tika-vin11t7:4_6": "na doso. “Paṭiggaṇhato”ti iminā paribhoge pāṭidesanīyābhāvo ca dīpito hoti.",
  "tika-vin11t7:5_0": "1834. Sace bhikkhunī rathikādīsu ṭhatvā bhojanaṁ deti, bhikkhu antarārāme ṭhatvā",
  "tika-vin11t7:5_1": "paṭiggaṇhāti ce, tassa āpattīti yojanā. Gāthābandhavasena “bhikkhuni bhojana”nti",
  "tika-vin11t7:5_2": "rassattaṁ. Āpattīti ca paṭiggahaṇaparibhogesu dukkaṭapāṭidesanīyāpattiyo sandhāya vuttaṁ.",
  "tika-vin11t7:6_0": "1835. Rathikādīsu ṭhatvā bhikkhunī bhojanaṁ deti ce, taṁ rathikāyapi vā…pe… ayaṁ",
  "tika-vin11t7:6_1": "nayoti yojanā. Tattha rathikāti racchā. Byūhanti anibbijjhitvā ṭhitā gatapaccāgataracchā.",
  "tika-vin11t7:6_2": "Sandhi nāma gharasandhi. Siṅghāṭakanti catukkoṇaṁ vā tikoṇaṁ vā maggasamodhānaṭṭhānaṁ.",
  "tika-vin11t7:6_3": "Ayaṁ nayoti “āpattī”ti anantaragāthāya vuttanayo.",
  "tika-vin11t7:7": "1837. Āmisena asambhinnarasaṁ sandhāya idaṁ dukkaṭaṁ bhāsitaṁ. Āmisena sambhinne ekarase yāmakālikādimhi paṭiggahetvā ajjhohāre pāṭidesanīyāpatti siyāti yojanā.",
  "tika-vin11t7:8_0": "1838.Ekatoupasampannahatthatoti bhikkhunīnaṁ santike upasampannāya hatthato. Yathāha",
  "tika-vin11t7:8_1": "“ekatoupasampannāyāti bhikkhunīnaṁ santike upasampannāyā”ti. Bhikkhūnaṁ santike upasampannāya",
  "tika-vin11t7:8_2": "pana yathāvatthukamevāti.",
  "tika-vin11t7:9": "1839. Aññātikāya ñātikasaññissa, tatheva vimatissa ca dukkaṭanti yojanā.",
  "tika-vin11t7:10_0": "1840. Aññātikāya dāpentiyā bhūmiyā nikkhipitvā dadamānāya vā antarārāmādīsu ṭhatvā",
  "tika-vin11t7:10_1": "dentiyā paṭiggaṇhato bhikkhussa anāpattīti yojanā. Antarārāmādīsūti ettha ādi-saddena",
  "tika-vin11t7:10_2": "bhikkhunupassayatitthiyaseyyāpaṭikkamanādiṁ saṅgaṇhāti. Paṭikkamanaṁ nāma bhojanasālā.",
  "tika-vin11t7:11": "1841. Gāmato bahi nīharitvā detīti yojanā.",
  "tika-vin11t7:12": "1842.Hatthatoti ettha “gahaṇe”ti seso. Tathāti anāpatti. Samuṭṭhānaṁ idaṁ sikkhāpadaṁ eḷakalomena samaṁ matanti yojanā.",
  "tika-vin11t7:13": "Paṭhamapāṭidesanīyakathāvaṇṇanā.",
  "tika-vin11t7:14_0": "1843-4.Avutteti vakkhamānanayena avutte. Ekenapi ca bhikkhunāti sambandho. Apasakkāti",
  "tika-vin11t7:14_1": "apagaccha. Ādi-atthavācinā iti-saddena “apasakka tāva, bhagini, yāva bhikkhū bhuñjantī”ti",
  "tika-vin11t7:14_2": "vākyaseso saṅgahitoti daṭṭhabbo. Iminā apasādanākāro sandassito. “Ekenapi ca bhikkhunā”ti",
  "tika-vin11t7:14_3": "iminā avakaṁso dassito. Ukkaṁso pana “tehi bhikkhūhi sā bhikkhunī apasādetabbā”ti",
  "tika-vin11t7:14_4": "pāḷitopi daṭṭhabbo. “Āmisa”nti sāmaññavacanepi pañcannaṁ bhojanānaṁ aññatarasseva",
  "tika-vin11t7:14_5": "gahaṇaṁ. Yathāha “pañcannaṁ bhojanānaṁ aññatarenā”ti. Bhogeti ca ekatoupasampannanti ca vuttatthameva.",
  "tika-vin11t7:15": "1845.Tathevāti dukkaṭaṁ. Tatthāti anupasampannāya.",
  "tika-vin11t7:16_0": "1846. Attano bhatte dinnepi iminā sikkhāpadena anāpatti, purimasikkhāpadena pana",
  "tika-vin11t7:16_1": "āpattisambhavā “na detī”ti vuttaṁ. Yathāha “attano bhattaṁ dāpeti, na detīti ettha",
  "tika-vin11t7:16_2": "sacepi attano bhattaṁ deti, iminā sikkhāpadena anāpattiyeva, purimasikkhāpadena āpattī”ti.",
  "tika-vin11t7:16_3": "Tathāti anāpatti. Ubhayasikkhāpadehipi anāpattiṁ dassetumāha “padeti ce”ti. Yathāha",
  "tika-vin11t7:16_4": "“aññesaṁ bhattaṁ deti, na dāpetīti ettha pana sacepi dāpeyya, iminā sikkhāpadena",
  "tika-vin11t7:16_5": "āpatti bhaveyya, dentiyā pana neva iminā, na purimena āpattī”ti.",
  "tika-vin11t7:17": "1847. Bhikkhunī yaṁ na dinnaṁ, taṁ dāpeti, yattha vā na dinnaṁ, tattha dāpeti, tampi sabbesaṁ mittāmittānaṁ samaṁ dāpeti, tatthāpi anāpatti.",
  "tika-vin11t7:18_0": "1848. Sikkhamānā vā sāmaṇerikā vā “idha sūpaṁ detha, odanaṁ dethā”ti vosāsantī vidhānaṁ",
  "tika-vin11t7:18_1": "karontī ṭhitā, taṁ anapasādentassa anāpatti. Pañceva bhojanāni vinā aññaṁ vosāsantiṁ",
  "tika-vin11t7:18_2": "bhikkhuniṁ anapasādentassa anāpatti. Anapasādentassa ummattakādinopi anāpattīti yojanā.",
  "tika-vin11t7:19": "1849.Samuṭṭhānanti ettha “imassā”ti seso. Bhojanaṁ kiriyaṁ, vosāsantiyā anivāraṇaṁ akiriyanti evamidaṁ kriyākriyaṁ.",
  "tika-vin11t7:20": "Dutiyapāṭidesanīyakathāvaṇṇanā.",
  "tika-vin11t7:21_0": "1850-1.Sekkhanti sammateti “sekkhasammataṁ nāma kulaṁ yaṁ kulaṁ saddhāya vaḍḍhati,",
  "tika-vin11t7:21_1": "bhogena hāyati, evarūpassa kulassa ñattidutiyena kammena sekkhasammuti dinnā hotī”ti",
  "tika-vin11t7:21_2": "vuttaṁ idaṁ kulaṁ sekkhasammataṁ nāma. Tenāha “laddhasammutike kule”ti. Laddhā sammuti",
  "tika-vin11t7:21_3": "yenāti viggaho. Gharūpacāraṁ okkante nimantitopi animantitova hotīti āha “gharūpacārokkamanā",
  "tika-vin11t7:21_4": "pubbevā”ti. Yathāha “animantito nāma ajjatanāya vā svātanāya vā animantito, gharūpacāraṁ",
  "tika-vin11t7:21_5": "okkamante nimanteti, eso animantito nāmā”ti.",
  "tika-vin11t7:22_0": "“Agilāno nāma yo sakkoti piṇḍāya caritu”nti vuttattā bhikkhāya carituṁ samattho agilāno",
  "tika-vin11t7:22_1": "nāma. Gahetvāti sahatthā paṭiggahetvā. “Āmisa”nti iminā sambandho. Yathāha “khādanīyaṁ",
  "tika-vin11t7:22_2": "vā bhojanīyaṁ vā sahatthā paṭiggahetvā”ti. Gahaṇeti ettha “āhāratthāyā”ti seso.",
  "tika-vin11t7:23": "1853.Tatthāti asekkhasammate kule. Tatheva paridīpitanti dukkaṭaṁ paridīpitaṁ.",
  "tika-vin11t7:24_0": "1854.Nimantitassa vāti ettha vā-saddena nimantitassa avasesaṁ gaṇhāti. Yathāha “nimantitassa",
  "tika-vin11t7:24_1": "vā gilānassa vā sesakaṁ bhuñjatī”ti. Aññesaṁ bhikkhā tattha dīyatīti yojanā. Tatthāti",
  "tika-vin11t7:24_2": "tasmiṁ sekkhasammate kule.",
  "tika-vin11t7:25": "1855.Yatthakatthacīti āsanasālādīsu yattha katthaci. Niccabhattādike vāpīti ettha ādi-saddena salākabhattapakkhikauposathikapāṭipadikabhattānaṁ gahaṇaṁ.",
  "tika-vin11t7:26_0": "1856.Dvāreti ettha “ṭhapetvā”ti seso. Sampatteti ettha “pacchā”ti seso. Yathāha “sacepi",
  "tika-vin11t7:26_1": "anāgate bhikkhumhi paṭhamaṁyeva nīharitvā dvāre ṭhapetvā pacchā sampattassa denti, vaṭṭatī”ti.",
  "tika-vin11t7:27": "1857.Mahāpaccariyā gatavinicchayaṁ dassetumāha “bhikkhu”ntiādi. Samuṭṭhāneḷakūpamanti samuṭṭhānato eḷakalomasikkhāpadasadisanti attho.",
  "tika-vin11t7:28": "Tatiyapāṭidesanīyakathāvaṇṇanā.",
  "tika-vin11t7:29_0": "1858-9. “Pañcannaṁ paṭisaṁviditaṁ, etaṁ appaṭisaṁviditaṁ nāmā”ti vacanato ca idhāpi",
  "tika-vin11t7:29_1": "“sahadhammikañāpita”nti vakkhamānattā ca agahaṭṭha-saddena paribbājakānaṁ gahaṇaṁ.",
  "tika-vin11t7:29_2": "Vuttameva nayaṁ vohārantarena dassetumāha “itthiyā purisena vā”ti. “Yāni kho pana",
  "tika-vin11t7:29_3": "tāni āraññakāni senāsanānī”ti vacanato ārāmanti āraññakārāmamāha. Sace evamārocitaṁ",
  "tika-vin11t7:29_4": "paṭisaṁviditanti hi vuttaṁ padabhājaneti yojanā. Paṭisaṁviditanti pageva niveditaṁ.",
  "tika-vin11t7:30": "1860. Pacchā yathārocitaṁ tameva vā tassa ca parivāraṁ katvā aññaṁ bahuṁ vā āharīyatu, tampi paṭisaṁveditaṁ nāmāti yojanā.",
  "tika-vin11t7:31": "1861.Yāguyā viditaṁ katvāti ettha “taṁ ṭhapetvā”ti idaṁ sāmatthiyā labbhati. Idampi viditaṁ kurundiyaṁ vaṭṭatīti vuttanti yojanā.",
  "tika-vin11t7:32_0": "1862.Panāti api-saddattho. Aññānipi kulānīti yojanā. Ettha “asukaṁ nāma kulaṁ paṭisaṁveditaṁ",
  "tika-vin11t7:32_1": "katvā khādanīyādīni gahetvā gacchatīti sutvā”ti aṭṭhakathāseso. Tenāti katapaṭisaṁveditena.",
  "tika-vin11t7:32_2": "Tampi ca sabbaṁ vaṭṭatīti yojanā.",
  "tika-vin11t7:33_0": "1863.Evaṁ yaṁ anārocitanti “ārāmaṁ vā upacāraṁ vā pavisitvā”tiādinā nayena yaṁ paṭhamaṁ",
  "tika-vin11t7:33_1": "aniveditaṁ. “Eva”nti idaṁ “yaṁ ārāmamanābhata”nti imināpi yojetabbaṁ. Evanti “tassa",
  "tika-vin11t7:33_2": "parivāraṁ katvā”tiādinā pakārena. “Taṁ asaṁviditaṁ nāmā”ti idaṁ “sahadhammikañāpita”nti",
  "tika-vin11t7:33_3": "imināpi yojetabbaṁ. Yathāha “pañcannaṁ paṭisaṁviditaṁ, etaṁ appaṭisaṁviditaṁ nāmā”ti.",
  "tika-vin11t7:33_4": "Aṭṭhakathāyañca “pañcannaṁ paṭisaṁviditanti pañcasu sahadhammikesu yaṁ kiñci pesetvā",
  "tika-vin11t7:33_5": "‘khādanīyaṁ vā bhojanīyaṁ vā āharissāmā’ti paṭisaṁviditaṁ katampi appaṭisaṁviditamevāti attho”ti vuttaṁ.",
  "tika-vin11t7:34": "1864.Kārāpetvāti ettha “paṭisaṁvidita”nti seso.",
  "tika-vin11t7:35": "1865. Bhikkhunā vā gantvā antarāmagge gahetabbanti yojanā. Evamakatvāti “bahiārāmaṁ pesetvā”tiādinā vuttavidhānaṁ akatvā. Upacāratoti ettha bhummatthe to-paccayo veditabbo.",
  "tika-vin11t7:36_0": "1868.“Paṭisaṁvidite”tiādīnaṁ padānaṁ “anāpatte vā”ti iminā sambandho. Paṭisaṁviditeti",
  "tika-vin11t7:36_1": "ettha “gilānassā”ti seso. Paṭisaṁvidite anāpatti, gilānassāpi anāpatti, appaṭisaṁviditepi",
  "tika-vin11t7:36_2": "tassa paṭisaṁviditassa avasesake vā gilānassa avasesake vā anāpatti evāti sambandho.",
  "tika-vin11t7:36_3": "Yathāha anāpattivāre “paṭisaṁviditassa vā gilānassa vā sesakaṁ bhuñjatī”ti. Bahārāme",
  "tika-vin11t7:36_4": "paṭiggahetvā antoyeva bhuñjato assa anāpattīti yojanā. Gahetvā vāti ettha vā-saddo",
  "tika-vin11t7:36_5": "“tassā”tiādīsupi yojetabbo.",
  "tika-vin11t7:37": "1869.Tatthāti tasmiṁ āraññakārāme. Khādato anāpatti evāti yojanā, tattha “aññena kappiyaṁ katvā dinnānī”ti seso.",
  "tika-vin11t7:38": "Catutthapāṭidesanīyakathāvaṇṇanā.",
  "tika-vin11t7:39": "Iti vinayatthasārasandīpaniyā vinayavinicchayavaṇṇanāya",
  "tika-vin11t7:40": "Pāṭidesanīyakathāvaṇṇanā niṭṭhitā."
}