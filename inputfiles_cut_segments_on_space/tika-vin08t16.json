{
  "tika-vin08t16:0": "16. Sahaseyyavinicchayakathā",
  "tika-vin08t16:1_0": "79. Evaṁ bhūtagāmavinicchayaṁ kathetvā idāni sahaseyyavinicchayaṁ kathetuṁ ‘‘duvidhaṁ",
  "tika-vin08t16:1_1": "sahaseyyaka’’ntiādimāha. Tattha dve vidhā pakārā yassa sahaseyyakassa taṁ duvidhaṁ,",
  "tika-vin08t16:1_2": "saha sayanaṁ, saha vā sayati etthāti sahaseyyā, sahaseyyā eva sahaseyyakaṁ sakatthe",
  "tika-vin08t16:1_3": "ka-paccayavasena. Taṁ pana anupasampannenasahaseyyāmātugāmenasahaseyyāvasena duvidhaṁ.",
  "tika-vin08t16:1_4": "Tenāha ‘‘duvidhaṁ sahaseyyaka’’nti. Dirattatirattanti ettha vacanasiliṭṭhatāmattena",
  "tika-vin08t16:1_5": "dirattaggahaṇaṁ katanti veditabbaṁ. Tirattañhi sahavāse labbhamāne diratte vattabbameva",
  "tika-vin08t16:1_6": "natthīti dirattaggahaṇaṁ visuṁ na payojeti. Tenevāha ‘‘uttaridirattatirattanti bhagavā",
  "tika-vin08t16:1_7": "sāmaṇerānaṁ saṅgahakaraṇatthāya tirattaparihāraṁ adāsī’’ti. Nirantaraṁ tirattaggahaṇatthaṁ",
  "tika-vin08t16:1_8": "vā dirattaggahaṇaṁ kataṁ. Kevalañhi ‘‘tiratta’’nti vutte aññattha vāsena antarikampi",
  "tika-vin08t16:1_9": "tirattaṁ gaṇheyya. Dirattavisiṭṭhaṁ pana tirattaṁ vuccamānaṁ tena anantarikameva",
  "tika-vin08t16:1_10": "tirattaṁ dīpeti. Vimativinodaniyampi (vi. vi. ṭī. pācittiya 2.50-51) ‘‘dirattaggahaṇaṁ",
  "tika-vin08t16:1_11": "vacanālaṅkāratthaṁ. Nirantaraṁ tissova rattiyo sayitvā catutthadivasādīsu sayantasseva",
  "tika-vin08t16:1_12": "āpatti, na ekantarikādivasena sayantassāti dassanatthampīti daṭṭhabba’’nti vuttaṁ.",
  "tika-vin08t16:1_13": "Sahaseyyaṁ ekato seyyaṁ. Seyyanti cettha kāyappasāraṇasaṅkhātaṁ sayanampi vuccati,",
  "tika-vin08t16:1_14": "yasmiṁ senāsane sayanti, tampi, tasmā seyyaṁ kappeyyāti ettha senāsanasaṅkhātaṁ seyyaṁ",
  "tika-vin08t16:1_15": "pavisitvā kāyappasāraṇasaṅkhātaṁ seyyaṁ kappeyya sampādeyyāti attho. Diyaḍḍhahatthubbedhenāti",
  "tika-vin08t16:1_16": "ettha diyaḍḍhahattho vaḍḍhakihatthena gahetabbo. Pañcahi chadanehīti iṭṭhakāsilāsudhātiṇapaṇṇasaṅkhātehi",
  "tika-vin08t16:1_17": "pañcahi chadanehi. Vācuggatavasenāti paguṇavasena.",
  "tika-vin08t16:2_0": "Ekūpacāroti vaḷañjanadvārassa ekattaṁ sandhāya vuttaṁ. Vimativinodaniyaṁ (vi. vi.",
  "tika-vin08t16:2_1": "ṭī. pācittiya 2.50-51) pana ‘‘ekūpacāro ekena maggena pavisitvā abbhokāsaṁ anokkamitvā",
  "tika-vin08t16:2_2": "sabbattha anuparigamanayoggo, etaṁ bahudvārampi ekūpacārova. Yattha pana kuṭṭādīhi",
  "tika-vin08t16:2_3": "rundhitvā visuṁ dvāraṁ yojenti, nānūpacāro hoti. Sace pana rundhati eva, visuṁ dvāraṁ",
  "tika-vin08t16:2_4": "na yojenti, etampi ekūpacārameva mattikādīhi pihitadvāro viya gabbhoti gahetabbaṁ.",
  "tika-vin08t16:2_5": "Aññathā gabbhe pavisitvā pamukhādīsu nipannānupasampannehi sahaseyyāparimuttiyā gabbhadvāraṁ",
  "tika-vin08t16:2_6": "mattikādīhi pidahāpetvā uṭṭhite aruṇe vivarāpentassapi anāpatti bhaveyyā’’ti vuttaṁ.",
  "tika-vin08t16:2_7": "Catusālaṁ ekūpacāraṁ hotīti sambandho. Tesaṁ payoge payoge bhikkhussa āpattīti ettha",
  "tika-vin08t16:2_8": "keci ‘‘anuṭṭhahanena akiriyasamuṭṭhānā āpatti vuttā, tasmiṁ khaṇe niddāyantassa kiriyābhāvā.",
  "tika-vin08t16:2_9": "Idañhi sikkhāpadaṁ siyā kiriyāya, siyā akiriyāya samuṭṭhāti. Kiriyāya samuṭṭhānatā",
  "tika-vin08t16:2_10": "cassa tabbahulavasena vuttā’’ti vadanti. ‘‘Yathā cetaṁ, evaṁ divāsayanampi. Anuṭṭhahanena,",
  "tika-vin08t16:2_11": "hi dvārāsaṁvaraṇena cetaṁ akiriyasamuṭṭhānampi hotī’’ti vadanti, idañca yuttaṁ viya",
  "tika-vin08t16:2_12": "dissati, vīmaṁsitvā gahetabbaṁ.",
  "tika-vin08t16:3_0": "80.Uparimatalena saddhiṁ asambaddhabhittikassāti idaṁ sambaddhabhittike vattabbameva",
  "tika-vin08t16:3_1": "natthīti dassanatthaṁ vuttaṁ. Uparimatale sayitassa saṅkā eva natthīti ‘‘heṭṭhāpāsāde’’tiādi",
  "tika-vin08t16:3_2": "vuttaṁ. Nānūpacāreti yattha bahi nisseṇiṁ katvā uparimatalaṁ ārohanti, tādisaṁ sandhāya",
  "tika-vin08t16:3_3": "vuttaṁ ‘‘uparimatalepī’’ti. Ākāsaṅgaṇe nipajjantassa āpattiabhāvato ‘‘chadanabbhantare’’ti",
  "tika-vin08t16:3_4": "vuttaṁ. Sabhāsaṅkhepenāti sabhākārena. Aḍḍhakuṭṭake senāsaneti ettha ‘‘aḍḍhakuṭṭakaṁ",
  "tika-vin08t16:3_5": "nāma yattha upaḍḍhaṁ muñcitvā tīsu passesu bhittiyo baddhā honti , yattha vā ekasmiṁ",
  "tika-vin08t16:3_6": "passe bhittiṁ uṭṭhāpetvā ubhosu passesu upaḍḍhaṁ upaḍḍhaṁ katvā bhittiyo uṭṭhāpenti,",
  "tika-vin08t16:3_7": "tādisaṁ senāsana’’nti tīsupi gaṇṭhipadesu vuttaṁ, gaṇṭhipade pana ‘‘aḍḍhakuṭṭaketi",
  "tika-vin08t16:3_8": "chadanaṁ aḍḍhena asampattakuṭṭake’’ti vuttaṁ, tampi no na yuttaṁ. Vimativinodaniyaṁ",
  "tika-vin08t16:3_9": "pana ‘‘sabhāsaṅkhepenāti vuttasseva aḍḍhakuṭṭaketi iminā saṇṭhānaṁ dasseti. Yattha",
  "tika-vin08t16:3_10": "tīsu, dvīsu vā passesu bhittiyo baddhā, chadanaṁ vā asampattā aḍḍhabhitti, idaṁ aḍḍhakuṭṭakaṁ",
  "tika-vin08t16:3_11": "nāmā’’ti vuttaṁ. Vāḷasaṅghāṭo nāma parikkhepassa anto thambhādīnaṁ upari vāḷarūpehi katasaṅghāṭo.",
  "tika-vin08t16:4_0": "Parikkhepassa bahi gateti ettha yattha yasmiṁ passe parikkhepo natthi, tatthāpi parikkhepārahapadesato",
  "tika-vin08t16:4_1": "bahi gate anāpattiyevāti daṭṭhabbaṁ. Vimativinodaniyaṁ (vi. vi. ṭī. pācittiya 2.50-51)",
  "tika-vin08t16:4_2": "pana ‘‘parikkhepassa bahi gateti ettha yasmiṁ passe parikkhepo natthi, tattha sace",
  "tika-vin08t16:4_3": "bhūmito vatthu uccaṁ hoti, ubhato uccavatthuto heṭṭhā bhūmiyaṁ nibbakosabbhantarepi",
  "tika-vin08t16:4_4": "anāpatti eva tattha senāsanavohārābhāvato. Atha vatthu nīcaṁ bhūmisamameva senāsanassa",
  "tika-vin08t16:4_5": "heṭṭhimatale tiṭṭhati, tattha parikkheparahitadisāya nibbakosabbhantare sabbattha",
  "tika-vin08t16:4_6": "āpatti hoti, paricchedābhāvato parikkhepassa bahi eva anāpattīti daṭṭhabba’’nti vuttaṁ.",
  "tika-vin08t16:4_7": "Aparicchinnagabbhūpacāreti ettha majjhe vivaṭaṅgaṇavantāsu mahācatusālāsu yathā ākāsaṅgaṇaṁ",
  "tika-vin08t16:4_8": "anotaritvā pamukheneva gantvā sabbagabbhe pavisituṁ na sakkā hoti, evaṁ ekekagabbhassa",
  "tika-vin08t16:4_9": "dvīsu passesu kuṭṭaṁ nīharitvā kataṁ paricchinnagabbhūpacāraṁ nāma, idaṁ pana tādisaṁ",
  "tika-vin08t16:4_10": "na hotīti ‘‘aparicchinnagabbhūpacāre’’ti vuttaṁ. Sabbagabbhepi pavisantīti gabbhūpacārassa",
  "tika-vin08t16:4_11": "aparicchinnattā ākāsaṅgaṇaṁ anotaritvāpi pamukheneva gantvā taṁ taṁ gabbhaṁ pavisanti.",
  "tika-vin08t16:4_12": "Atha kuto tassa parikkhepoyeva sabbaparicchinnattāti vuttanti āha ‘‘gabbhaparikkhepoyeva",
  "tika-vin08t16:4_13": "hissa parikkhepo’’ti, idañca samantā gabbhabhittiyo sandhāya vuttaṁ. Catusālavasena",
  "tika-vin08t16:4_14": "hi sanniviṭṭhe senāsane gabbhapamukhaṁ visuṁ aparikkhittampi samantā ṭhitaṁ gabbhabhittīnaṁ",
  "tika-vin08t16:4_15": "vasena parikkhittaṁ nāma hoti.",
  "tika-vin08t16:5_0": "81. Ekadisāya ujukameva dīghaṁ katvā sannivesito pāsādo ekasālasanniveso. Dvīsu tīsu",
  "tika-vin08t16:5_1": "catūsu vā disāsu siṅghāṭakasaṇṭhānādivasena katā dvisālādisannivesā veditabbā. Sālappabhedadīpanameva",
  "tika-vin08t16:5_2": "cettha purimato visesoti. Aṭṭha pācittiyānīti upaḍḍhacchannaṁ upaḍḍhaparicchannaṁ",
  "tika-vin08t16:5_3": "senāsanaṁ dukkaṭavatthussa ādiṁ katvā pāḷiyaṁ dassitattā tato adhikaṁ sabbacchannaupaḍḍhaparicchannādikampi",
  "tika-vin08t16:5_4": "sabbaṁ pāḷiyaṁ avuttampi pācittiyasseva vatthubhāvena dassitaṁ sikkhāpadassa paṇṇattivajjattā,",
  "tika-vin08t16:5_5": "garuke ṭhātabbato cāti veditabbaṁ. ‘‘Satta pācittiyānī’’ti pāḷiyaṁ vuttapācittiyadvayaṁ",
  "tika-vin08t16:5_6": "sāmaññato ekattena gahetvā vuttaṁ. Pāḷiyaṁ (pāci. 54) ‘‘tatiyāya rattiyā purāruṇā",
  "tika-vin08t16:5_7": "nikkhamitvā puna sayatī’’ti idaṁ ukkaṭṭhavasena vuttaṁ, anikkhamitvā purāruṇā uṭṭhahitvā",
  "tika-vin08t16:5_8": "antochadane nisinnassāpi puna divase sahaseyyena anāpatti eva. Ettha catubhāgo cūḷakaṁ,",
  "tika-vin08t16:5_9": "dvebhāgā upaḍḍhaṁ, tīsu bhāgesu dve bhāgā yebhuyyanti iminā lakkhaṇena cūḷakacchannaparicchannādīni",
  "tika-vin08t16:5_10": "veditabbāni. Idāni dutiyasikkhāpadepi yathāvuttanayaṁ atidisanto ‘‘mātugāmena…pe…",
  "tika-vin08t16:5_11": "ayameva vinicchayo’’ti āha. ‘‘Matitthiyā pārājikavatthubhūtāyapi anupādinnapakkhe",
  "tika-vin08t16:5_12": "ṭhitattā sahaseyyāpattiṁ na janetī’’ti vadanti. ‘‘Atthaṅgate sūriye mātugāme nipanne",
  "tika-vin08t16:5_13": "nipajjati, āpatti pācittiyassā’’ti (pāci. 57) vacanato divā tassa sayantassa sahaseyyāpatti",
  "tika-vin08t16:5_14": "na hotiyevāti daṭṭhabbaṁ.",
  "tika-vin08t16:6": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t16:7": "Sahaseyyavinicchayakathālaṅkāro nāma",
  "tika-vin08t16:8": "Soḷasamo paricchedo."
}