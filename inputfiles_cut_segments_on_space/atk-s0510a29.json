{
  "atk-s0510a29:0": "31. Padumakesaravaggo",
  "atk-s0510a29:1": "1-10. Padumakesariyattheraapadānādivaṇṇanā",
  "atk-s0510a29:2_0": "1-2. Ekatiṁsatime vagge paṭhamāpadāne isisaṅghe ahaṁ pubbeti ahaṁ pubbe bodhisambhārapūraṇakāle",
  "atk-s0510a29:2_1": "isisaṅghe paccekabuddhaisisamūhe tesaṁ samīpe himavantapabbate mātaṅgahatthikule",
  "atk-s0510a29:2_2": "vāraṇo caṇḍahatthī ahosinti sambandho. Manussādayo vāretīti vāraṇo, atha vā vācāya",
  "atk-s0510a29:2_3": "ravati koñcanādaṁ nadatīti vāraṇo. Mahesīnaṁ pasādenāti paccekabuddhamahesīnaṁ pasādena.",
  "atk-s0510a29:2_4": "Paccekajinaseṭṭhesu, dhutarāgesu tādisūti lokadhammehi niccalesu paccekabuddhesu",
  "atk-s0510a29:2_5": "padmakesaraṁ padumareṇuṁ okiriṁ avasiñcinti sambandho.",
  "atk-s0510a29:3": "Dutiyatatiyāpadānāni uttānāni.",
  "atk-s0510a29:4_0": "13-16. Catutthāpadāne mahābodhimaho ahūti vipassissa bhagavato catumaggañāṇādhārabhāvato",
  "atk-s0510a29:4_1": "‘‘bodhī’’ti laddhanāmassa rukkhassa pūjā ahosīti attho. Rukkhaṭṭhasseva sambuddhoti",
  "atk-s0510a29:4_2": "assa bodhipūjāsamaye sannipatitassa mahājanassa sambuddho lokajeṭṭho narāsabho rukkhaṭṭho",
  "atk-s0510a29:4_3": "iva rukkhe ṭhito viya paññāyatīti attho. Bhagavā tamhi samayeti tasmiṁ bodhipūjākaraṇakāle",
  "atk-s0510a29:4_4": "bhagavā bhikkhusaṅghapurakkhato bhikkhusaṅghena parivuto. Vācāsabhimudīrayanti mudusiliṭṭhamadhurauttamaghosaṁ",
  "atk-s0510a29:4_5": "udīrayaṁ kathayanto nicchārento catusaccaṁ pakāsesi, desesīti attho. Saṁkhittenaca",
  "atk-s0510a29:4_6": "desentoti veneyyapuggalajjhāsayānurūpena desento saṁkhittena ca vitthārena ca desayīti",
  "atk-s0510a29:4_7": "attho. Vivaṭṭacchadoti rāgo chadanaṁ, doso chadanaṁ, moho chadanaṁ, sabbakilesā chadanā’’ti",
  "atk-s0510a29:4_8": "evaṁ vuttā chadanā vivaṭā ugghāṭitā viddhaṁsitā anenāti vivaṭṭacchado, sambuddho.",
  "atk-s0510a29:4_9": "Taṁ mahājanaṁ desanāvasena nibbāpesi pariḷāhaṁ vūpasamesīti attho. Tassāhaṁ dhammaṁ",
  "atk-s0510a29:4_10": "sutvānāti tassa bhagavato desentassa dhammaṁ sutvā.",
  "atk-s0510a29:5": "20. Pañcamāpadāne phalahattho apekkhavāti vipassiṁ bhagavantaṁ disvā madhurāni phalāni gahetvā apekkhavā aturito saṇikaṁ assamaṁ gañchinti attho.",
  "atk-s0510a29:6": "Chaṭṭhasattamāpadānāni uttānāneva.",
  "atk-s0510a29:7": "40. Aṭṭhamāpadāne niṭṭhite navakamme cāti sīmāya navakamme niṭṭhaṁ gate sati. Anulepamadāsahanti anupacchā sudhālepaṁ adāsiṁ, sudhāya lepāpesinti attho.",
  "atk-s0510a29:8": "Navamadasamāpadānāni uttānāniyevāti.",
  "atk-s0510a29:9": "Ekatiṁsamavaggavaṇṇanā samattā."
}