{
  "atk-s0502a15:0": "15. Sukhavaggo",
  "atk-s0502a15:1": "1. Ñāātikalahavūpasamanavatthu",
  "atk-s0502a15:2": "Susukhaṁvatāti imaṁ dhammadesanaṁ satthā sakkesu viharanto kalahavūpasamanatthaṁ ñātake ārabbha kathesi.",
  "atk-s0502a15:3_0": "Sākiyakoliyā kira kapilavatthunagarassa ca koliyanagarassa ca antare rohiṇiṁ nāma",
  "atk-s0502a15:3_1": "nadiṁ ekeneva āvaraṇena bandhāpetvā sassāni karonti. Atha jeṭṭhamūlamāse sassesu",
  "atk-s0502a15:3_2": "milāyantesu ubhayanagaravāsikānampi kammakārā sannipatiṁsu. Tattha koliyanagaravāsino",
  "atk-s0502a15:3_3": "āhaṁsu – ‘‘idaṁ udakaṁ ubhayato hariyamānaṁ neva tumhākaṁ, na amhākaṁ pahossati,",
  "atk-s0502a15:3_4": "amhākaṁ pana sassaṁ ekaudakeneva nipphajjissati, idaṁ udakaṁ amhākaṁ dethā’’ti. Itarepi",
  "atk-s0502a15:3_5": "āhaṁsu – ‘‘tumhesu koṭṭhake pūretvā ṭhitesu mayaṁ rattasuvaṇṇanīlamaṇikāḷakahāpaṇe",
  "atk-s0502a15:3_6": "ca gahetvā pacchipasibbakādihatthā na sakkhissāma tumhākaṁ gharadvāre vicarituṁ,",
  "atk-s0502a15:3_7": "amhākampi sassaṁ ekaudakeneva nipphajjissati, idaṁ udakaṁ amhākaṁ dethā’’ti. Na mayaṁ",
  "atk-s0502a15:3_8": "dassāmāti. Mayampi na dassāmāti evaṁ kathaṁ vaḍḍhetvā eko uṭṭhāya ekassa pahāraṁ",
  "atk-s0502a15:3_9": "adāsi, sopi aññassāti evaṁ aññamaññaṁ paharitvā rājakulānaṁ jātiṁ ghaṭṭetvā kalahaṁ vaḍḍhayiṁsu.",
  "atk-s0502a15:4_0": "Koliyakammakārā vadanti – ‘‘tumhe kapilavatthuvāsike gahetvā gajjatha, ye soṇasiṅgālādayo",
  "atk-s0502a15:4_1": "viya attano bhaginīhi saddhiṁ saṁvasiṁsu, etesaṁ hatthino ceva assā ca phalakāvudhāni",
  "atk-s0502a15:4_2": "ca amhākaṁ kiṁ karissantī’’ti. Sākiyakammakārāpi vadanti ‘‘tumhe idāni kuṭṭhino dārake",
  "atk-s0502a15:4_3": "gahetvā gajjatha, ye anāthā niggatikā tiracchānā viya kolarukkhe vasiṁsu, etesaṁ",
  "atk-s0502a15:4_4": "hatthino ca assā ca phalakāvudhāni ca amhākaṁ kiṁ karissantī’’ti. Te gantvā tasmiṁ",
  "atk-s0502a15:4_5": "kamme niyuttānaṁ amaccānaṁ kathayiṁsu, amaccā rājakulānaṁ kathesuṁ. Tato sākiyā ‘‘bhaginīhi",
  "atk-s0502a15:4_6": "saddhiṁ saṁvasitakānaṁ thāmañca balañca dassessāmā’’ti yuddhasajjā nikkhamiṁsu. Koliyāpi",
  "atk-s0502a15:4_7": "‘‘kolarukkhavāsīnaṁ thāmañca balañca dassessāmā’’ti yuddhasajjā nikkhamiṁsu.",
  "atk-s0502a15:5_0": "Satthāpi paccūsasamaye lokaṁ volokento ñātake disvā ‘‘mayi agacchante ime nassissanti,",
  "atk-s0502a15:5_1": "mayā gantuṁ vaṭṭatī’’ti cintetvā ekakova ākāsena gantvā rohiṇinadiyā majjhe ākāse",
  "atk-s0502a15:5_2": "pallaṅkena nisīdi. Ñātakā satthāraṁ disvā āvudhāni chaḍḍetvā vandiṁsu. Atha ne satthā",
  "atk-s0502a15:5_3": "āha – ‘‘kiṁ kalaho nāmesa, mahārājā’’ti? ‘‘Na jānāma, bhante’’ti. ‘‘Ko dāni jānissatī’’ti?",
  "atk-s0502a15:5_4": "Te ‘‘uparājā jānissati, senāpati jānissatī’’ti iminā upāyena yāva dāsakammakare pucchitvā,",
  "atk-s0502a15:5_5": "‘‘bhante, udakakalaho’’ti āhaṁsu. ‘‘Udakaṁ kiṁ agghati, mahārājā’’ti? ‘‘Appagghaṁ,",
  "atk-s0502a15:5_6": "bhante’’ti. ‘‘Khattiyā kiṁ agghanti mahārājā’’ti? ‘‘Khattiyā nāma anagghā, bhante’’ti.",
  "atk-s0502a15:5_7": "‘‘Ayuttaṁ tumhākaṁ appamattataṁ udakaṁ nissāya anagghe khattiye nāsetu’’nti. Te tuṇhī",
  "atk-s0502a15:5_8": "ahesuṁ. Atha te satthā āmantetvā ‘‘kasmā mahārājā evarūpaṁ karotha, mayi asante ajja",
  "atk-s0502a15:5_9": "lohitanadī pavattissati, ayuttaṁ vo kataṁ, tumhe pañcahi verehi saverā viharatha,",
  "atk-s0502a15:5_10": "ahaṁ avero viharāmi. Tumhe kilesāturā hutvā viharatha, ahaṁ anāturo. Tumhe kāmaguṇapariyesanussukkā",
  "atk-s0502a15:5_11": "hutvā viharatha, ahaṁ anussukko viharāmī’’ti vatvā imā gāthā abhāsi –",
  "atk-s0502a15:6": "197.",
  "atk-s0502a15:7": " ‘‘Susukhaṁ vata jīvāma, verinesu averino,",
  "atk-s0502a15:8": "Verinesu manussesu, viharāma averino.",
  "atk-s0502a15:9": "198.",
  "atk-s0502a15:10": " ‘‘Susukhaṁ vata jīvāma, āturesu anāturā;",
  "atk-s0502a15:11": "Āturesu manussesu, viharāma anāturā.",
  "atk-s0502a15:12": "199.",
  "atk-s0502a15:13": " ‘‘Susukhaṁ vata jīvāma, ussukesu anussukā;",
  "atk-s0502a15:14": "Ussukesu manussesu, viharāma anussukā’’ti.",
  "atk-s0502a15:15_0": "Tattha susukhanti suṭṭhu sukhaṁ. Idaṁ vuttaṁ hoti – ye gihino sandhicchedādivasena,",
  "atk-s0502a15:15_1": "pabbajitā vā pana vejjakammādivasena jīvitavuttiṁ uppādetvā ‘‘sukhena jīvāmā’’ti",
  "atk-s0502a15:15_2": "vadanti, tehi mayameva susukhaṁ vata jīvāma, ye mayaṁ pañcahi verīhi verinesu manussesu",
  "atk-s0502a15:15_3": "averino, kilesāturesu manussesu nikkilesatāya anāturā, pañcakāmaguṇapariyesane ussukesu",
  "atk-s0502a15:15_4": "tāya pariyesanāya abhāvena anussukāti. Sesaṁ uttānatthameva.",
  "atk-s0502a15:16": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:17": "Ñātikalahavūpasamanavatthu paṭhamaṁ.",
  "atk-s0502a15:18": "2. Māravatthu",
  "atk-s0502a15:19": "Susukhaṁvata jīvāmāti imaṁ dhammadesanaṁ satthā pañcasālāya brāhmaṇagāme viharanto māraṁ ārabbha kathesi.",
  "atk-s0502a15:20_0": "Ekadivasañhi satthā pañcasatānaṁ kumārikānaṁ sotāpattimaggassūpanissayaṁ disvā taṁ",
  "atk-s0502a15:20_1": "gāmaṁ upanissāya vihāsi. Tāpi kumārikāyo ekasmiṁ nakkhattadivase nadiṁ gantvā nhatvā",
  "atk-s0502a15:20_2": "alaṅkatapaṭiyattā gāmābhimukhiyo pāyiṁsu. Satthāpi taṁ gāmaṁ pavisitvā piṇḍāya carati.",
  "atk-s0502a15:20_3": "Atha māro sakalagāmavāsīnaṁ sarīre adhimuccitvā yathā satthā kaṭacchubhattamattampi",
  "atk-s0502a15:20_4": "na labhati, evaṁ katvā yathādhotena pattena nikkhamantaṁ satthāraṁ gāmadvāre ṭhatvā",
  "atk-s0502a15:20_5": "āha – ‘‘api, samaṇa, piṇḍapātaṁ labhitthā’’ti. ‘‘Kiṁ pana tvaṁ, pāpima, tathā akāsi,",
  "atk-s0502a15:20_6": "yathāhaṁ piṇḍaṁ na labheyya’’nti? ‘‘Tena hi, bhante, puna pavisathā’’ti. Evaṁ kirassa",
  "atk-s0502a15:20_7": "ahosi – ‘‘sace puna pavisati, sabbesaṁ sarīre adhimuccitvā imassa purato pāṇiṁ paharitvā",
  "atk-s0502a15:20_8": "hassakeḷiṁ karissāmī’’ti. Tasmiṁ khaṇe tā kumārikāyo gāmadvāraṁ patvā satthāraṁ disvā",
  "atk-s0502a15:20_9": "vanditvā ekamantaṁ aṭṭhaṁsu. Māropi satthāraṁ āha – ‘‘api, bhante, piṇḍaṁ alabhamānā",
  "atk-s0502a15:20_10": "jighacchādukkhena pīḷitatthā’’ti. Satthā ‘‘ajja mayaṁ, pāpima, kiñci alabhitvāpi",
  "atk-s0502a15:20_11": "ābhassaraloke mahābrahmāno viya pītisukheneva vītināmessāmā’’ti vatvā imaṁ gāthamāha –",
  "atk-s0502a15:21": "200.",
  "atk-s0502a15:22": " ‘‘Susukhaṁ vata jīvāma, yesaṁ no natthi kiñcanaṁ;",
  "atk-s0502a15:23": "Pītibhakkhā bhavissāma, devā ābhassarā yathā’’ti.",
  "atk-s0502a15:24_0": "Tattha yesaṁ noti yesaṁ amhākaṁ palibujjhanatthena rāgādīsu kiñcanesu ekampi kiñcanaṁ",
  "atk-s0502a15:24_1": "natthi. Pītibhakkhāti yathā ābhassarā devā pītibhakkhā hutvā pītisukheneva vītināmenti,",
  "atk-s0502a15:24_2": "evaṁ mayampi, pāpima, kiñci alabhitvā pītibhakkhā bhavissāmāti attho.",
  "atk-s0502a15:25": "Desanāvasāne pañcasatāpi kumārikāyo sotāpattiphale patiṭṭhahiṁsūti.",
  "atk-s0502a15:26": "Māravatthu dutiyaṁ.",
  "atk-s0502a15:27": "3. Kosalarañño parājayavatthu",
  "atk-s0502a15:28": "Jayaṁveranti imaṁ dhammadesanaṁ satthā jetavane viharanto kosalarañño parājayaṁ ārabbha kathesi.",
  "atk-s0502a15:29_0": "So kira kāsikagāmaṁ nissāya bhāgineyyena ajātasattunā saddhiṁ yujjhanto tena tayo",
  "atk-s0502a15:29_1": "vāre parājito tatiyavāre cintesi – ‘‘ahaṁ khīramukhampi dārakaṁ parājetuṁ nāsakkhiṁ,",
  "atk-s0502a15:29_2": "kiṁ me jīvitenā’’ti. So āhārūpacchedaṁ katvā mañcake nipajji. Athassa sā pavatti",
  "atk-s0502a15:29_3": "sakalanagaraṁ patthari. Bhikkhū tathāgatassa ārocesuṁ – ‘‘bhante, rājā kira kāsikagāmakaṁ",
  "atk-s0502a15:29_4": "nissāya tayo vāre parājito, so idāni parājitvā āgato ‘khīramukhampi dārakaṁ parājetuṁ",
  "atk-s0502a15:29_5": "nāsakkhiṁ, kiṁ me jīvitenā’ti āhārūpacchedaṁ katvā mañcake nipanno’’ti. Satthā tesaṁ",
  "atk-s0502a15:29_6": "kathaṁ sutvā, ‘‘bhikkhave, jinantopi veraṁ pasavati, parājito pana dukkhaṁ setiyevā’’ti",
  "atk-s0502a15:29_7": "vatvā imaṁ gāthamāha –",
  "atk-s0502a15:30": "201.",
  "atk-s0502a15:31": " ‘‘Jayaṁ veraṁ pasavati, dukkhaṁ seti parājito;",
  "atk-s0502a15:32": "Upasanto sukhaṁ seti, hitvā jayaparājaya’’nti.",
  "atk-s0502a15:33_0": "Tattha jayanti paraṁ jinanto veraṁ paṭilabhati. Parājitoti parena parājito ‘‘kadā",
  "atk-s0502a15:33_1": "nu kho paccāmittassa piṭṭhiṁ daṭṭhuṁ sakkhissāmī’’ti dukkhaṁ seti sabbiriyāpathesu",
  "atk-s0502a15:33_2": "dukkhameva viharatīti attho. Upasantoti abbhantare upasantarāgādikileso khīṇāsavo",
  "atk-s0502a15:33_3": "jayañca parājayañca hitvā sukhaṁ seti, sabbiriyāpathesu sukhameva viharatīti attho.",
  "atk-s0502a15:34": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:35": "Kosalarañño parājayavatthu tatiyaṁ.",
  "atk-s0502a15:36": "4. Aññatarakuladārikāvatthu",
  "atk-s0502a15:37": "Natthi rāgasamoti imaṁ dhammadesanaṁ satthā jetavane viharanto aññataraṁ kuladārikaṁ ārabbha kathesi.",
  "atk-s0502a15:38_0": "Tassā kira mātāpitaro āvāhaṁ katvā maṅgaladivase satthāraṁ nimantayiṁsu. Satthā bhikkhusaṅghaparivuto",
  "atk-s0502a15:38_1": "tattha gantvā nisīdi. Sāpi kho vadhukā bhikkhusaṅghassa udakaparissāvanādīni karontī",
  "atk-s0502a15:38_2": "aparāparaṁ sañcarati. Sāmikopissā taṁ olokento aṭṭhāsi. Tassa rāgavasena olokentassa",
  "atk-s0502a15:38_3": "anto kileso samudācari. So aññāṇābhibhūto neva buddhaṁ upaṭṭhahi, na asīti mahāthere.",
  "atk-s0502a15:38_4": "Hatthaṁ pasāretvā ‘‘taṁ vadhukaṁ gaṇhissāmī’’ti pana cittaṁ akāsi. Satthā tassajjhāsayaṁ",
  "atk-s0502a15:38_5": "oloketvā yathā taṁ itthiṁ na passati, evamakāsi. So adisvā satthāraṁ olokento aṭṭhāsi.",
  "atk-s0502a15:38_6": "Satthā tassa oloketvā ṭhitakāle ‘‘kumāraka, na hi rāgagginā sadiso aggi nāma , dosakalinā",
  "atk-s0502a15:38_7": "sadiso kali nāma, khandhapariharaṇadukkhena sadisaṁ dukkhaṁ nāma atthi, nibbānasukhasadisaṁ",
  "atk-s0502a15:38_8": "sukhampi natthiyevā’’ti vatvā imaṁ gāthamāha –",
  "atk-s0502a15:39": "202.",
  "atk-s0502a15:40": " ‘‘Natthi rāgasamo aggi, natthi dosasamo kali;",
  "atk-s0502a15:41": "Natthi khandhasamā dukkhā, natthi santiparaṁ sukha’’nti.",
  "atk-s0502a15:42_0": "Tattha natthi rāgasamoti dhūmaṁ vā jālaṁ vā aṅgāraṁ vā adassetvā antoyeva jhāpetvā",
  "atk-s0502a15:42_1": "bhasmamuṭṭhiṁ kātuṁ samattho rāgena samo añño aggi nāma natthi. Kalīti dosena samo",
  "atk-s0502a15:42_2": "aparādhopi natthi. Khandhasamāti khandhehi samā. Yathā parihariyamānā khandhā dukkhā,",
  "atk-s0502a15:42_3": "evaṁ aññaṁ dukkhaṁ nāma natthi. Santiparanti nibbānato uttariṁ aññaṁ sukhampi natthi.",
  "atk-s0502a15:42_4": "Aññañhi sukhaṁ sukhameva, nibbānaṁ paramasukhanti attho.",
  "atk-s0502a15:43": "Desanāvasāne kumārikā ca kumārako ca sotāpattiphale patiṭṭhahiṁsu. Tasmiṁ samaye bhagavā tesaṁ aññamaññaṁ dassanākāraṁ akāsīti.",
  "atk-s0502a15:44": "Aññatarakuladārikāvatthu catutthaṁ.",
  "atk-s0502a15:45": "5. Ekaupāsakavatthu",
  "atk-s0502a15:46": "Jighacchāti imaṁ dhammadesanaṁ satthā āḷaviyaṁ viharanto ekaṁ upāsakaṁ ārabbha kathesi.",
  "atk-s0502a15:47_0": "Ekasmiñhi divase satthā jetavane gandhakuṭiyaṁ nisinnova paccūsakāle lokaṁ volokento",
  "atk-s0502a15:47_1": "āḷaviyaṁ ekaṁ duggatamanussaṁ disvā tassūpanissayasampattiṁ ñatvā pañcasatabhikkhuparivāro",
  "atk-s0502a15:47_2": "āḷaviṁ agamāsi. Āḷavivāsino satthāraṁ nimantayiṁsu. Sopi duggatamanusso ‘‘satthā",
  "atk-s0502a15:47_3": "kira āgato’’ti sutvā ‘‘satthu santike dhammaṁ sossāmī’’ti manaṁ akāsi. Taṁdivasameva",
  "atk-s0502a15:47_4": "cassa eko goṇo palāyi. So ‘‘kiṁ nu kho goṇaṁ pariyesissāmi, udāhu dhammaṁ suṇāmī’’ti",
  "atk-s0502a15:47_5": "cintetvā ‘‘goṇaṁ pariyesitvā pacchā dhammaṁ sossāmī’’ti pātova gehā nikkhami. Āḷavivāsinopi",
  "atk-s0502a15:47_6": "buddhappamukhaṁ bhikkhusaṅghaṁ nisīdāpetvā parivisitvā anumodanatthāya pattaṁ gaṇhiṁsu.",
  "atk-s0502a15:47_7": "Satthā ‘‘yaṁ nissāya ahaṁ tiṁsayojanamaggaṁ āgato, so goṇaṁ pariyesituṁ araññaṁ paviṭṭho,",
  "atk-s0502a15:47_8": "tasmiṁ āgateyeva dhammaṁ desessāmī’’ti tuṇhī ahosi.",
  "atk-s0502a15:48_0": "Sopi manusso divā goṇaṁ disvā gogaṇe pakkhipitvā ‘‘sacepi aññaṁ natthi, satthu vandanamattampi",
  "atk-s0502a15:48_1": "karissāmī’’ti jighacchāpīḷitopi gehaṁ gamanāya manaṁ akatvā vegena satthu santikaṁ",
  "atk-s0502a15:48_2": "āgantvā satthāraṁ vanditvā ekamantaṁ aṭṭhāsi. Satthā tassa ṭhitakāle dānaveyyāvaṭikaṁ",
  "atk-s0502a15:48_3": "āha – ‘‘atthi kiñci bhikkhusaṅghassa atirittabhatta’’nti? ‘‘Bhante, sabbaṁ atthī’’ti.",
  "atk-s0502a15:48_4": "Tena hi ‘‘imaṁ parivisāhī’’ti. So satthārā vuttaṭṭhāneyeva taṁ nisīdāpetvā yāgukhādanīyabhojanīyehi",
  "atk-s0502a15:48_5": "sakkaccaṁ parivisi. So bhuttabhatto mukhaṁ vikkhālesi. Ṭhapetvā kira imaṁ ṭhānaṁ",
  "atk-s0502a15:48_6": "tīsu piṭakesu aññattha gatāgatassa bhattavicāraṇaṁ nāma natthi. Tassa passaddhadarathassa",
  "atk-s0502a15:48_7": "cittaṁ ekaggaṁ ahosi. Athassa satthā anupubbiṁ kathaṁ kathetvā saccāni pakāsesi.",
  "atk-s0502a15:48_8": "So desanāvasāne sotāpattiphale patiṭṭhahi. Satthāpi anumodanaṁ katvā uṭṭhāyāsanā",
  "atk-s0502a15:48_9": "pakkāmi. Mahājano satthāraṁ anugantvā nivatti.",
  "atk-s0502a15:49_0": "Bhikkhū satthārā saddhiṁ gacchantāyeva ujjhāyiṁsu – ‘‘passathāvuso, satthu kammaṁ,",
  "atk-s0502a15:49_1": "aññesu divasesu evarūpaṁ natthi, ajja panekaṁ manussaṁ disvāva yāguādīni vicāretvā",
  "atk-s0502a15:49_2": "dāpesī’’ti. Satthā nivattitvā ṭhitakova ‘‘kiṁ kathetha, bhikkhave’’ti pucchitvā tamatthaṁ",
  "atk-s0502a15:49_3": "sutvā ‘‘āma, bhikkhave, ahaṁ tiṁsayojanaṁ kantāraṁ āgacchanto tassa upāsakassūpanissayaṁ",
  "atk-s0502a15:49_4": "disvā āgato, so ativiya jighacchito, pātova paṭṭhāya goṇaṁ pariyesanto araññe vicari.",
  "atk-s0502a15:49_5": "‘Jighacchadukkhena dhamme desiyamānepi paṭivijjhituṁ na sakkhissatī’ti cintetvā evaṁ",
  "atk-s0502a15:49_6": "akāsiṁ, jighacchārogasadiso rogo nāma natthī’’ti vatvā imaṁ gāthamāha –",
  "atk-s0502a15:50": "203.",
  "atk-s0502a15:51": " ‘‘Jighacchāparamā rogā, saṅkhāraparamā dukhā;",
  "atk-s0502a15:52": "Etaṁ ñatvā yathābhūtaṁ, nibbānaṁ paramaṁ sukha’’nti.",
  "atk-s0502a15:53_0": "Tattha jighacchāparamā rogāti yasmā añño rogo sakiṁ tikicchito vinassati vā tadaṅgavasena",
  "atk-s0502a15:53_1": "vā pahīyati , jighacchā pana niccakālaṁ tikicchitabbāyevāti sesarogānaṁ ayaṁ paramā",
  "atk-s0502a15:53_2": "nāma. Saṅkhārāti pañca khandhā. Etaṁ ñatvāti jighacchāsamo rogo natthi, khandhapariharaṇasamaṁ",
  "atk-s0502a15:53_3": "dukkhaṁ nāma natthīti etamatthaṁ yathābhūtaṁ ñatvā paṇḍito nibbānaṁ sacchi karoti.",
  "atk-s0502a15:53_4": "Nibbānaṁ paramaṁ sukhanti tañhi sabbasukhānaṁ paramaṁ uttamaṁ sukhanti attho.",
  "atk-s0502a15:54": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:55": "Ekaupāsakavatthu pañcamaṁ.",
  "atk-s0502a15:56": "6. Pasenadikosalavatthu",
  "atk-s0502a15:57": "Ārogyaparamā lābhāti imaṁ dhammadesanaṁ satthā jetavane viharanto rājānaṁ pasenadikosalaṁ ārabbha kathesi.",
  "atk-s0502a15:58_0": "Ekasmiñhi samaye rājā taṇḍuladoṇassa odanaṁ tadupiyena sūpabyañjanena bhuñjati. Ekadivasaṁ",
  "atk-s0502a15:58_1": "bhuttapātarāso bhattasammadaṁ avinodetvā satthu santikaṁ gantvā kilantarūpo ito cito",
  "atk-s0502a15:58_2": "ca samparivattati, niddāya abhibhūyamānopi ujukaṁ nipajjituṁ asakkonto ekamantaṁ",
  "atk-s0502a15:58_3": "nisīdi. Atha naṁ satthā āha – ‘‘kiṁ, mahārāja, avissamitvāva āgatosī’’ti? ‘‘Āma,",
  "atk-s0502a15:58_4": "bhante, bhuttakālato paṭṭhāya me mahādukkhaṁ hotī’’ti. Atha naṁ satthā, ‘‘mahārāja",
  "atk-s0502a15:58_5": ", atibahubhojanaṁ evaṁ dukkhaṁ hotī’’ti vatvā imaṁ gāthamāha –",
  "atk-s0502a15:59": "‘‘Middhī yadā hoti mahagghaso ca,",
  "atk-s0502a15:60": "Niddāyitā samparivattasāyī;",
  "atk-s0502a15:61": "Mahāvarāhova nivāpapuṭṭho,",
  "atk-s0502a15:62": "Punappunaṁ gabbhamupeti mando’’ti. (dha. pa. 325); –",
  "atk-s0502a15:63": "Imāya gāthāya ovaditvā, ‘‘mahārāja, bhojanaṁ nāma mattāya bhuñjituṁ vaṭṭati. Mattabhojino hi sukhaṁ hotī’’ti uttari ovadanto imaṁ gāthamāha –",
  "atk-s0502a15:64": "‘‘Manujassa sadā satīmato,",
  "atk-s0502a15:65": "Mattaṁ jānato laddhabhojane;",
  "atk-s0502a15:66": "Tanukassa bhavanti vedanā,",
  "atk-s0502a15:67": "Saṇikaṁ jīrati āyupālaya’’nti. (saṁ. ni. 1.124);",
  "atk-s0502a15:68_0": "Rājā gāthaṁ uggaṇhituṁ nāsakkhi, samīpe ṭhitaṁ pana bhāgineyyaṁ, sudassanaṁ nāma",
  "atk-s0502a15:68_1": "māṇavaṁ ‘‘imaṁ gāthaṁ uggaṇha, tātā’’ti āha. So taṁ gāthaṁ uggaṇhitvā ‘‘kiṁ karomi,",
  "atk-s0502a15:68_2": "bhante’’ti satthāraṁ pucchi. Atha naṁ satthā āha – ‘‘rañño bhuñjantassa osānapiṇḍakāle",
  "atk-s0502a15:68_3": "imaṁ gāthaṁ vadeyyāsi, rājā atthaṁ sallakkhetvā yaṁ piṇḍaṁ chaḍḍessati, tasmiṁ piṇḍe",
  "atk-s0502a15:68_4": "sitthagaṇanāya rañño bhattapacanakāle tattake taṇḍule hareyyāsī’’ti. So ‘‘sādhu,",
  "atk-s0502a15:68_5": "bhante’’ti sāyampi pātopi rañño bhuñjantassa osānapiṇḍakāle taṁ gāthaṁ udāharitvā",
  "atk-s0502a15:68_6": "tena chaḍḍitapiṇḍe sitthagaṇanāya taṇḍule hāpesi. Rājāpi tassa gāthaṁ sutvā sahassaṁ",
  "atk-s0502a15:68_7": "sahassaṁ dāpesi . So aparena samayena nāḷikodanaparamatāya saṇṭhahitvā sukhappatto tanusarīro ahosi.",
  "atk-s0502a15:69_0": "Athekadivasaṁ satthu santikaṁ gantvā satthāraṁ vanditvā āha – ‘‘bhante, idāni me",
  "atk-s0502a15:69_1": "sukhaṁ jātaṁ, migampi assampi anubandhitvā gaṇhanasamattho jātomhi. Pubbe me bhāgineyyena",
  "atk-s0502a15:69_2": "saddhiṁ yuddhameva hoti, idāni vajīrakumāriṁ nāma dhītaraṁ bhāgineyyassa datvā so",
  "atk-s0502a15:69_3": "gāmo tassāyeva nhānacuṇṇamūlaṁ katvā dinno, tena saddhiṁ viggaho vūpasanto, imināpi",
  "atk-s0502a15:69_4": "me kāraṇena sukhameva jātaṁ. Kulasantakaṁ rājamaṇiratanaṁ no gehe purimadivase naṭṭhaṁ,",
  "atk-s0502a15:69_5": "tampi idāni hatthapattaṁ āgataṁ, imināpi me kāraṇena sukhameva jātaṁ. Tumhākaṁ sāvakehi",
  "atk-s0502a15:69_6": "saddhiṁ vissāsaṁ icchantena ñātidhītāpi no gehe katā, imināpi me kāraṇena sukhameva",
  "atk-s0502a15:69_7": "jāta’’nti. Satthā ‘‘ārogyaṁ nāma, mahārāja, paramo lābho, yathāladdhena santuṭṭhabhāvasadisampi",
  "atk-s0502a15:69_8": "dhanaṁ, vissāsasadiso ca paramā ñāti, nibbānasadisañca sukhaṁ nāma natthī’’ti vatvā imaṁ gāthamāha –",
  "atk-s0502a15:70": "204.",
  "atk-s0502a15:71": " ‘‘Ārogyaparamā lābhā, santuṭṭhiparamaṁ dhanaṁ;",
  "atk-s0502a15:72": "Vissāsaparamā ñāti, nibbānaparamaṁ sukha’’nti.",
  "atk-s0502a15:73_0": "Tattha ārogyaparamā lābhāti arogabhāvaparamā lābhā. Rogino hi vijjamānāpi lābhā alābhāyeva,",
  "atk-s0502a15:73_1": "tasmā arogassa sabbalābhā āgatāva honti. Tenetaṁ vuttaṁ – ‘‘ārogyaparamā lābhā’’ti.",
  "atk-s0502a15:73_2": "Santuṭṭhiparamaṁ dhananti gihino vā pabbajitassa vā yaṁ attanā laddhaṁ attano santakaṁ,",
  "atk-s0502a15:73_3": "teneva tussanabhāvo santuṭṭhī nāma sesadhanehi paramaṁ dhanaṁ. Vissāsaparamā ñātīti",
  "atk-s0502a15:73_4": "mātā vā hotu pitā vā, yena saddhiṁ vissāso natthi, so aññātakova. Yena aññātakena",
  "atk-s0502a15:73_5": "pana saddhiṁ vissāso atthi, so asambandhopi paramo uttamo ñāti. Tena vuttaṁ – ‘‘vissāsaparamā",
  "atk-s0502a15:73_6": "ñātī’’ti. Nibbānasadisaṁ pana sukhaṁ nāma natthi, tenevāha – nibbānaparamaṁ sukhanti.",
  "atk-s0502a15:74": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:75": "Pasenadikosalavatthu chaṭṭhaṁ.",
  "atk-s0502a15:76": "7. Tissattheravatthu",
  "atk-s0502a15:77": "Pavivekarasanti imaṁ dhammadesanaṁ satthā vesāliyaṁ viharanto aññataraṁ bhikkhuṁ ārabbha kathesi.",
  "atk-s0502a15:78_0": "Satthārā hi, ‘‘bhikkhave, ahaṁ ito catūhi māsehi parinibbāyissāmī’’ti vutte satthu",
  "atk-s0502a15:78_1": "santike satta bhikkhusatāni santāsaṁ āpajjiṁsu, khīṇāsavānaṁ dhammasaṁvego uppajji,",
  "atk-s0502a15:78_2": "puthujjanā assūni sandhāretuṁ nāsakkhiṁsu. Bhikkhū vaggā vaggā hutvā ‘‘kiṁ nu kho",
  "atk-s0502a15:78_3": "karissāmā’’ti mantentā vicaranti. Atheko tissatthero nāma bhikkhū ‘‘satthā kira catumāsaccayena",
  "atk-s0502a15:78_4": "parinibbāyissati, ahañcamhi avītarāgo, satthari dharamāneyeva mayā arahattaṁ gaṇhituṁ",
  "atk-s0502a15:78_5": "vaṭṭatī’’ti catūsu iriyāpathesu ekakova vihāsi. Bhikkhūnaṁ santike gamanaṁ vā kenaci",
  "atk-s0502a15:78_6": "saddhiṁ kathāsallāpo vā natthi. Atha naṁ bhikkhū āhaṁsu – ‘‘āvuso, tissa tasmā evaṁ",
  "atk-s0502a15:78_7": "karosī’’ti. So tesaṁ kathaṁ na suṇāti. Te tassa pavattiṁ satthu ārocetvā, ‘‘bhante,",
  "atk-s0502a15:78_8": "tumhesu tissattherassa sineho natthī’’ti āhaṁsu. Satthā taṁ pakkosāpetvā ‘‘kasmā",
  "atk-s0502a15:78_9": "tissa evaṁ akāsī’’ti pucchitvā tena attano adhippāye ārocite ‘‘sādhu, tissā’’ti sādhukāraṁ",
  "atk-s0502a15:78_10": "datvā, ‘‘bhikkhave, mayi sineho tissasadisova hotu. Gandhamālādīhi pūjaṁ karontāpi",
  "atk-s0502a15:78_11": "neva maṁ pūjenti, dhammānudhammaṁ paṭipajjamānāyeva pana maṁ pūjentī’’ti vatvā imaṁ gāthamāha –",
  "atk-s0502a15:79": "205.",
  "atk-s0502a15:80": " ‘‘Pavivekarasaṁ pitvā, rasaṁ upasamassa ca;",
  "atk-s0502a15:81": "Niddaro hoti nippāpo, dhammapītirasaṁ piva’’nti.",
  "atk-s0502a15:82_0": "Tattha pavivekarasanti pavivekato uppannaṁ rasaṁ, ekībhāvasukhanti attho. Pitvāti",
  "atk-s0502a15:82_1": "dukkhapariññādīni karonto ārammaṇato sacchikiriyāvasena pivitvā. Upasamassacāti kilesūpasamanibbānassa",
  "atk-s0502a15:82_2": "ca rasaṁ pitvā. Niddaro hotīti tena ubhayarasapānena khīṇāsavo bhikkhu abbhantare",
  "atk-s0502a15:82_3": "rāgadarathādīnaṁ abhāvena niddaro ceva nippāpo ca hoti. Rasaṁ pivanti navavidhalokuttaradhammavasena",
  "atk-s0502a15:82_4": "uppannaṁ pītirasaṁ pivantopi niddaro nippāpo ca hoti.",
  "atk-s0502a15:83": "Desanāvasāne tissatthero arahattaṁ pāpuṇi, mahājanassāpi sātthikā dhammadesanā ahosīti.",
  "atk-s0502a15:84": "Tissattheravatthu sattamaṁ.",
  "atk-s0502a15:85": "8. Sakkavatthu",
  "atk-s0502a15:86": "Sāhudassananti imaṁ dhammadesanaṁ satthā veḷuvagāmake viharanto sakkaṁ ārabbha kathesi.",
  "atk-s0502a15:87_0": "Tathāgatassa hi āyusaṅkhāre vissaṭṭhe lohitapakkhandikābādhassa uppannabhāvaṁ ñatvā",
  "atk-s0502a15:87_1": "sakko devarājā ‘‘mayā satthu santikaṁ gantvā gilānupaṭṭhānaṁ kātuṁ vaṭṭatī’’ti cintetvā",
  "atk-s0502a15:87_2": "tigāvutappamāṇaṁ attabhāvaṁ vijahitvā satthāraṁ upasaṅkamitvā hatthehi pāde parimajji.",
  "atk-s0502a15:87_3": "Atha naṁ satthā āha ‘‘ko eso’’ti? ‘‘Ahaṁ, bhante, sakko’’ti. ‘‘Kasmā āgatosī’’ti?",
  "atk-s0502a15:87_4": "‘‘Tumhe gilāne upaṭṭhahituṁ, bhante’’ti. ‘‘Sakka, devānaṁ manussagandho yojanasatato",
  "atk-s0502a15:87_5": "paṭṭhāya gale baddhakuṇapaṁ viya hoti , gaccha tvaṁ, atthi me gilānupaṭṭhakā bhikkhū’’ti.",
  "atk-s0502a15:87_6": "‘‘Bhante, caturāsītiyojanasahassamatthake ṭhito tumhākaṁ sīlagandhaṁ ghāyitvā āgato,",
  "atk-s0502a15:87_7": "ahameva upaṭṭhahissāmī’’ti so satthu sarīravaḷañjanabhājanaṁ aññassa hatthenāpi phusituṁ",
  "atk-s0502a15:87_8": "adatvā sīseyeva ṭhapetvā nīharanto mukhasaṅkocanamattampi na akāsi, gandhabhājanaṁ",
  "atk-s0502a15:87_9": "pariharanto viya ahosi. Evaṁ satthāraṁ paṭijaggitvā satthu phāsukakāleyeva agamāsi.",
  "atk-s0502a15:88_0": "Bhikkhū kathaṁ samuṭṭhāpesuṁ ‘‘aho satthari sakkassa sineho, evarūpaṁ nāma dibbasampattiṁ",
  "atk-s0502a15:88_1": "pahāya mukhasaṅkocanamattampi akatvā gandhabhājanaṁ nīharanto viya satthu sarīravaḷañjanabhājanaṁ",
  "atk-s0502a15:88_2": "sīsena nīharanto upaṭṭhānamakāsī’’ti. Satthā tesaṁ kathaṁ sutvā kiṁ vadetha, bhikkhave,",
  "atk-s0502a15:88_3": "anacchariyaṁ etaṁ, yaṁ sakko devarājā mayi sinehaṁ karoti. Ayaṁ sakko hi devarājā",
  "atk-s0502a15:88_4": "maṁ nissāya jarasakkabhāvaṁ vijahitvā sotāpanno hutvā taruṇasakkassa bhāvaṁ patto,",
  "atk-s0502a15:88_5": "ahaṁ hissa maraṇabhayatajjitassa pañcasikhagandhabbadevaputtaṁ purato katvā āgatakāle",
  "atk-s0502a15:88_6": "indasālaguhāyaṁ devaparisāya majjhe nisinnassa –",
  "atk-s0502a15:89": "‘‘Puccha vāsava maṁ pañhaṁ, yaṁ kiñci manasicchasi;",
  "atk-s0502a15:90": "Tassa tasseva pañhassa, ahaṁ antaṁ karomi te’’ti. (dī. ni. 2.356) –",
  "atk-s0502a15:91_0": "Vatvā tassa kaṅkhaṁ vinodento dhammaṁ desesiṁ. Desanāvasāne cuddasannaṁ pāṇakoṭīnaṁ",
  "atk-s0502a15:91_1": "dhammābhisamayo ahosi, sakkopi yathānisinnova sotāpattiphalaṁ patvā taruṇasakko jāto.",
  "atk-s0502a15:91_2": "Evamassāhaṁ bahūpakāro. Tassa mayi sineho nāma anacchariyo. Bhikkhave, ariyānañhi",
  "atk-s0502a15:91_3": "dassanampi sukhaṁ, tehi saddhiṁ ekaṭṭhāne sannivāsopi sukho. Bālehi saddhiṁ pana",
  "atk-s0502a15:91_4": "sabbametaṁ dukkhanti vatvā imā gāthā abhāsi –",
  "atk-s0502a15:92": "206.",
  "atk-s0502a15:93": " ‘‘Sāhu dassanamariyānaṁ, sannivāso sadā sukho;",
  "atk-s0502a15:94": "Adassanena bālānaṁ, niccameva sukhī siyā.",
  "atk-s0502a15:95": "207.",
  "atk-s0502a15:96": " ‘‘Bālasaṅgatacārī hi, dīghamaddhāna socati;",
  "atk-s0502a15:97": "Dukkho bālehi saṁvāso, amitteneva sabbadā;",
  "atk-s0502a15:98": "Dhīro ca sukhasaṁvāso, ñātīnaṁva samāgamo’’.",
  "atk-s0502a15:99": "Tasmā hi –",
  "atk-s0502a15:100": "208.",
  "atk-s0502a15:101": " ‘‘Dhīrañca paññañca bahussutañca,dhorayhasīlaṁ vatavantamariyaṁ;",
  "atk-s0502a15:102": "Taṁ tādisaṁ sappurisaṁ sumedhaṁ,bhajetha nakkhattapathaṁ va candimā’’ti.",
  "atk-s0502a15:103_0": "Tattha sāhūti sundaraṁ bhaddakaṁ. Sannivāsoti na kevalañca tesaṁ dassanameva, tehi",
  "atk-s0502a15:103_1": "saddhiṁ ekaṭṭhāne nisīdanādibhāvopi tesaṁ vattapaṭivattaṁ kātuṁ labhanabhāvopi sādhuyeva.",
  "atk-s0502a15:103_2": "Bālasaṅgatacārī hīti yo bālena sahacārī. Dīghamaddhānanti so bālasahāyena ‘‘ehi sandhicchedādīni",
  "atk-s0502a15:103_3": "karomā’’ti vuccamāno tena saddhiṁ ekacchando hutvā tāni karonto hatthacchedādīni",
  "atk-s0502a15:103_4": "patvā dīghamaddhānaṁ socati. Sabbadāti yathā asihatthena vā amittena āsīvisādīhi",
  "atk-s0502a15:103_5": "vā saddhiṁ ekato vāso nāma niccaṁ dukkho, tatheva bālehi saddhinti attho. Dhīro ca",
  "atk-s0502a15:103_6": "sukhasaṁvāsoti ettha sukho saṁvāso etenāti sukhasaṁvāso, paṇḍitena saddhiṁ ekaṭṭhāne",
  "atk-s0502a15:103_7": "saṁvāso sukhoti attho. Kathaṁ? Ñātīnaṁva samāgamoti yathāpi ñātīnaṁ samāgamo sukho, evaṁ sukho.",
  "atk-s0502a15:104_0": "Tasmā hīti yasmā bālehi saddhiṁ saṁvāso dukkho, paṇḍitena saddhiṁ sukho, tasmā hi",
  "atk-s0502a15:104_1": "dhitisampannaṁ dhīrañca, lokiyalokuttarapaññāsampannaṁ paññañca , āgamādhigamasampannaṁ",
  "atk-s0502a15:104_2": "bahussutañca, arahattapāpanakasaṅkhātāya dhuravahanasīlatāya dhorayhasīlaṁ, sīlavatena",
  "atk-s0502a15:104_3": "ceva dhutaṅgavatena ca vatavantaṁ, kilesehi ārakatāya ariyaṁ, tathārūpaṁ sappurisaṁ",
  "atk-s0502a15:104_4": "sobhanapañhaṁ yathā nimmalaṁ nakkhattapathasaṅkhātaṁ ākāsaṁ candimā bhajati, evaṁ",
  "atk-s0502a15:104_5": "bhajetha payirupāsethāti attho.",
  "atk-s0502a15:105": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:106": "Sakkavatthu aṭṭhamaṁ.",
  "atk-s0502a15:107": "Sukhavaggavaṇṇanā niṭṭhitā.",
  "atk-s0502a15:108": "Pannarasamo vaggo."
}