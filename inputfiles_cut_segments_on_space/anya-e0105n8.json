{
  "anya-e0105n8:0": "Abhayagirinikāyuppatti",
  "anya-e0105n8:1_0": "Vaṭṭagāmaṇirājā hi (425-buddhavasse) rajjaṁ patvā pañcamāsamattakāle brāhmaṇatissadāmarikena",
  "anya-e0105n8:1_1": "sattahi ca damiḷayodhehi upadduto saṅgāme ca parājito palāyitvā sādhikāni cuddasavassāni",
  "anya-e0105n8:1_2": "nilīyitvā aññataravesena vasati mahāvaṁse 33-paricchede 37-gāthāto paṭṭhāya. Tadā",
  "anya-e0105n8:1_3": "laṅkādīpe manussā corabhayena dubbhikkhabhayena ca upaddutā bhikkhūnaṁ catūhi paccayehi",
  "anya-e0105n8:1_4": "upaṭṭhātuṁ na sakkonti, tena bhikkhū yebhuyyena tato jambudīpaṁ gantvā dhammavinayaṁ",
  "anya-e0105n8:1_5": "dhārentā viharanti. Laṅkādīpeyeva ohīnāpi therā yathāladdhehi kandamūlapaṇṇehi yāpentā",
  "anya-e0105n8:1_6": "kāye vahante nisīditvā pariyattidhammaṁ sajjhāyaṁ karonti, avahante vālukaṁ ussāpetvā",
  "anya-e0105n8:1_7": "taṁ parivāretvā sīsāni ekaṭṭhāne katvā pariyattiṁ sammasanti. Evaṁ dvādasa saṁvaccharāni",
  "anya-e0105n8:1_8": "sāṭṭhakathaṁ tepiṭakaṁ ahāpetvā dhārayiṁsu. Yadā pana vaṭṭagāmaṇirājā damiḷarājānaṁ",
  "anya-e0105n8:1_9": "hantvā (455-466 buddhavassabbhantare) punapi rajjaṁ kāresi mahāvaṁse 33, 78-gāthā.",
  "anya-e0105n8:1_10": "Tadā te therā jambudīpato paccāgatattherehi saddhiṁ tepiṭakaṁ sodhentā ekakkharampi",
  "anya-e0105n8:1_11": "asamentaṁ nāma na passiṁsu a. ni. aṭṭha. 1.1.130; vibha. aṭṭha. 810. Yopi ca mahāniddeso",
  "anya-e0105n8:1_12": "tasmiṁ kāle ekasseva dussīlabhikkhuno paguṇo ahosi, sopi mahātipiṭakattherena mahārakkhitattheraṁ",
  "anya-e0105n8:1_13": "tassa santikā uggaṇhāpetvā rakkhito ahosi pārā. aṭṭha. 2.585. Evaṁ dubbhikkharaṭṭhakkhobhupaddavehi",
  "anya-e0105n8:1_14": "pīḷitattā duddharasamayepi dhammavinayaṁ sakkaccaṁ dhārayiṁsu.",
  "anya-e0105n8:2_0": "Rājā abhayagiriṁ nāma vihāraṁ kāretvā attano katūpakārapubbassa mahātissattherassa",
  "anya-e0105n8:2_1": "adāsi. So pana thero kulasaṁsaggabahulattā mahāvihāravāsīhi bhikkhūhi pabbājanīyakammaṁ",
  "anya-e0105n8:2_2": "katvā nīhaṭo. Tadāssa sisso bahalamassutissanāmako thero taṁ kammaṁ paṭibāhi, tenassa",
  "anya-e0105n8:2_3": "saṅgho ukkhepanīyakammaṁ akāsi. So mahāvihāravāsīnaṁ kujjhitvā abhayagirivihārameva",
  "anya-e0105n8:2_4": "gantvā tena mahātissattherena ekato hutvā visuṁ gaṇaṁ vahanto vasi. Te ca dve therā",
  "anya-e0105n8:2_5": "na mahāvihāraṁ punāgamiṁsu mahāvaṁse 33, 79-gāthādīsu. nikāyasaṅgahe. Tato paṭṭhāya",
  "anya-e0105n8:2_6": "sīhaḷadīpe mahāvihāravāsī, abhayagirivāsīti dve nikāyājātā. Idaṁ tāva sīhaḷadīpe",
  "anya-e0105n8:2_7": "sāsanaparihāniyā paṭhamaṁ kāraṇaṁ."
}