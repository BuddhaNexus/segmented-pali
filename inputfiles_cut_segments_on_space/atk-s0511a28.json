{
  "atk-s0511a28:0": "28. Buddhapakiṇṇakakathā",
  "atk-s0511a28:1": "1-18.",
  "atk-s0511a28:2": " ‘‘Aparimeyyito kappe, caturo āsuṁ vināyakā’’tiādikā aṭṭhārasagāthā saṅgītikārakehi ṭhapitā nigamanagāthāti veditabbā. Sesagāthāsu sabbattha pākaṭamevāti.",
  "atk-s0511a28:3": "Vemattakathā",
  "atk-s0511a28:4_0": "Imasmiṁ pana sakalepi buddhavaṁse niddiṭṭhānaṁ pañcavīsatiyā buddhānaṁ aṭṭha vemattāni",
  "atk-s0511a28:4_1": "veditabbāni. Katamāni aṭṭha? Āyuvemattaṁ, pamāṇavemattaṁ, kulavemattaṁ, padhānavemattaṁ,",
  "atk-s0511a28:4_2": "rasmivemattaṁ, yānavemattaṁ, bodhivemattaṁ, pallaṅkavemattanti.",
  "atk-s0511a28:5_0": "Tattha āyuvemattaṁ nāma keci dīghāyukā honti keci appāyukā. Tathā hi dīpaṅkaro koṇḍañño",
  "atk-s0511a28:5_1": "anomadassī padumo padumuttaro atthadassī dhammadassī siddhattho tissoti ime nava",
  "atk-s0511a28:5_2": "buddhā vassasatasahassāyukā ahesuṁ. Maṅgalo sumano sobhito nārado sumedho sujāto",
  "atk-s0511a28:5_3": "piyadassī phussoti ime aṭṭha buddhā navutivassasahassāyukā ahesuṁ. Revato vessabhū",
  "atk-s0511a28:5_4": "cāti ime dve buddhā saṭṭhivassasahassāyukā ahesuṁ. Vipassī bhagavā asītivassasahassāyukā",
  "atk-s0511a28:5_5": "ahosi. Sikhī kakusandho koṇāgamano kassapoti ime cattāro buddhā yathākkamena sattaticattālīsatiṁsavīsavassasahassāyukā",
  "atk-s0511a28:5_6": "ahesuṁ. Amhākaṁ pana bhagavato vassasataṁ āyuppamāṇaṁ ahosi. Upacitapuññasambhārānaṁ",
  "atk-s0511a28:5_7": "dīghāyukasaṁvattaniyakammasamupetānampi buddhānaṁ yugavasena āyuppamāṇaṁ appamāṇaṁ",
  "atk-s0511a28:5_8": "ahosi. Ayaṁ pañcavīsatiyā buddhānaṁ āyuvemattaṁ nāma.",
  "atk-s0511a28:6_0": "Pamāṇavemattaṁ nāma keci dīghā honti keci rassā. Tathā hi dīpaṅkara-revata-piyadassī-atthadassī-dhammadassī-vipassībuddhānaṁ",
  "atk-s0511a28:6_1": "asītihatthubbedhaṁ sarīrappamāṇaṁ ahosi. Koṇḍañña-maṅgala-nārada-sumedhānaṁ aṭṭhāsītihatthubbedho",
  "atk-s0511a28:6_2": "kāyo ahosi. Sumanassa navutihatthubbedhaṁ sarīraṁ ahosi. Sobhita-anomadassī-paduma-padumuttara-phussabuddhānaṁ",
  "atk-s0511a28:6_3": "aṭṭhapaṇṇāsahatthubbedhaṁ sarīraṁ ahosi. Sujāto paṇṇāsahatthubbedhasarīro ahosi.",
  "atk-s0511a28:6_4": "Siddhattha-tissa-vessabhuno saṭṭhihatthubbedhā ahesuṁ. Sikhī sattatihatthubbedho",
  "atk-s0511a28:6_5": "ahosi. Kakusandha-koṇāgamana-kassapā yathākkamena cattālīsatiṁsavīsatihatthubbedhā",
  "atk-s0511a28:6_6": "ahesuṁ. Amhākaṁ bhagavā aṭṭhārasahatthubbedho ahosi. Ayaṁ pañcavīsatiyā buddhānaṁ",
  "atk-s0511a28:6_7": "pamāṇavemattaṁ nāma.",
  "atk-s0511a28:7_0": "Kulavemattaṁ nāma keci khattiyakule nibbattiṁsu keci brāhmaṇakule. Tathā hi kakusandhakoṇāgamanakassapasammāsambuddhā",
  "atk-s0511a28:7_1": "brāhmaṇakule nibbattiṁsu. Dīpaṅkarādigotamabuddhapariyantā dvāvīsati buddhā khattiyakuleyeva",
  "atk-s0511a28:7_2": "nibbattiṁsu. Ayaṁ pañcavīsatiyā buddhānaṁ kulavemattaṁ nāma.",
  "atk-s0511a28:8_0": "Padhānavemattaṁ nāma dīpaṅkara-koṇḍañña-sumana-anomadassī-sujātasiddhattha-kakusandhānaṁ",
  "atk-s0511a28:8_1": "dasamāsikā padhānacariyā. Maṅgala-sumedhatissa sikhīnaṁ aṭṭhamāsikā. Revatassa sattamāsikā.",
  "atk-s0511a28:8_2": "Sobhitassa cattāro māsā. Padumaatthadassī vipassīnaṁ aḍḍhamāsikā. Nārada-padumuttara-dhammadassī-kassapānaṁ",
  "atk-s0511a28:8_3": "sattāhāni . Piyadassī-phussa-vessabhū koṇāgamanānaṁ chamāsikā. Amhākaṁ buddhassa",
  "atk-s0511a28:8_4": "chabbassāni padhānacariyā ahosi. Ayaṁ padhānavemattaṁ nāma.",
  "atk-s0511a28:9_0": "Rasmivemattaṁ nāma maṅgalassa kira sammāsambuddhassa sarīrasmi dasasahassilokadhātuṁ",
  "atk-s0511a28:9_1": "pharitvā aṭṭhāsi. Padumuttarabuddhassa dvādasayojanikā ahosi. Vipassissa bhagavato",
  "atk-s0511a28:9_2": "sattayojanikā ahosi. Sikhissa tiyojanappamāṇā. Kakusandhassa dasayojanikā. Amhākaṁ",
  "atk-s0511a28:9_3": "bhagavato samantato byāmappamāṇā. Sesānaṁ aniyatā ahosi. Ayaṁ rasmivemattaṁ nāma",
  "atk-s0511a28:9_4": "ajjhāsayapaṭibaddhaṁ, yo yattakaṁ icchati, tassa sarīrappabhā tattakaṁ pharati, paṭividdhaguṇe",
  "atk-s0511a28:9_5": "pana kassaci vemattaṁ nāma natthi. Ayaṁ rasmivemattaṁ nāma.",
  "atk-s0511a28:10_0": "Yānavemattaṁ nāma keci hatthiyānena keci assayānena keci rathapada-pāsāda-sivikādīsu",
  "atk-s0511a28:10_1": "aññatarena nikkhamanti. Tathā hi dīpaṅkara-sumana-sumedha-phussa-sikhī-koṇāgamanā",
  "atk-s0511a28:10_2": "hatthiyānena nikkhamiṁsu. Koṇḍañña-revata-paduma-piyadassī-vipassī-kakusandhā rathayānena.",
  "atk-s0511a28:10_3": "Maṅgala-sujāta-atthadassī-tissa-gotamā assayānena. Anomadassīsiddhatthavessabhuno",
  "atk-s0511a28:10_4": "sivikāyānena. Nārado padasā nikkhami. Sobhita-padumuttara-dhammadassī-kassapā pāsādena",
  "atk-s0511a28:10_5": "nikkhamiṁsu. Ayaṁ yānavemattaṁ nāma.",
  "atk-s0511a28:11_0": "Bodhivemattaṁ nāma dīpaṅkarassa bhagavato kapītanarukkho bodhi; koṇḍaññassa bhagavato",
  "atk-s0511a28:11_1": "sālakalyāṇirukkho , maṅgala-sumana-revata-sobhitānaṁ nāgarukkho, anomadassissa ajjunarukkho,",
  "atk-s0511a28:11_2": "padumanāradānaṁ mahāsoṇarukkho, padumuttarassa salalarukkho, sumedhassa nīpo, sujātassa",
  "atk-s0511a28:11_3": "veḷu, piyadassino kakudho, atthadassissa campakarukkho, dhammadassissa rattakuravakarukkho,",
  "atk-s0511a28:11_4": "siddhatthassa kaṇikārarukkho, tissassa asanarukkho, phussassa āmalakarukkho, vipassissa",
  "atk-s0511a28:11_5": "pāṭalirukkho, sikhissa puṇḍarīkarukkho, vessabhussa sālarukkho, kakusandhassa sirīsarukkho,",
  "atk-s0511a28:11_6": "koṇāgamanassa udumbararukkho, kassapassa nigrodho, gotamassa assatthoti ayaṁ bodhivemattaṁ nāma.",
  "atk-s0511a28:12_0": "Pallaṅkavemattaṁ nāma dīpaṅkara-revata-piyadassī-atthadassī-dhammadassī-vipassīnaṁ",
  "atk-s0511a28:12_1": "tepaṇṇāsahatthapallaṅkā ahesuṁ; koṇḍañña-maṅgala-nārada-sumedhānaṁ sattapaṇṇāsahatthā;",
  "atk-s0511a28:12_2": "sumanassa saṭṭhihattho pallaṅko ahosi; sobhita-anomadassī-paduma-padumuttara-phussānaṁ",
  "atk-s0511a28:12_3": "aṭṭhattiṁsahatthā, sujātassa dvattiṁsahattho, siddhattha-tissa-vessabhūnaṁ cattālīsahatthā,",
  "atk-s0511a28:12_4": "sikhissa dvattiṁsahattho , kakusandhassa chabbīsatihattho, koṇāgamanassa vīsatihattho,",
  "atk-s0511a28:12_5": "kassapassa pannarasahattho, gotamassa cuddasahattho pallaṅko ahosi. Ayaṁ pallaṅkavemattaṁ",
  "atk-s0511a28:12_6": "nāma. Imāni aṭṭha vemattāni nāma.",
  "atk-s0511a28:13": "Avijahitaṭṭhānakathā",
  "atk-s0511a28:14_0": "Sabbabuddhānaṁ pana cattāri avijahitaṭṭhānāni nāma honti. Sabbabuddhānañhi bodhipallaṅko",
  "atk-s0511a28:14_1": "avijahito ekasmiṁyeva ṭhāne hoti. Dhammacakkappavattanaṁ isipatane migadāye avijahitameva",
  "atk-s0511a28:14_2": "hoti. Devorohaṇakāle saṅkassanagaradvāre paṭhamakkapādaṭṭhānaṁ avijahitameva hoti.",
  "atk-s0511a28:14_3": "Jetavane gandhakuṭiyā cattāri mañcapādaṭṭhānāni avijahitāneva honti. Vihāro pana",
  "atk-s0511a28:14_4": "khuddakopi mahantopi hoti. Vihāro na vijahatiyeva, nagaraṁ pana vijahati.",
  "atk-s0511a28:15": "Sahajātapariccheda-nakkhattaparicchedakathā",
  "atk-s0511a28:16_0": "Aparaṁ pana amhākaṁyeva bhagavato sahajātaparicchedañca nakkhattaparicchedañca dīpesuṁ.",
  "atk-s0511a28:16_1": "Amhākaṁ sabbaññubodhisattena kira saddhiṁ rāhulamātā ānandatthero channo kaṇḍako",
  "atk-s0511a28:16_2": "assarājā nidhikumbho mahābodhi kāḷudāyīti imāni satta sahajātāni. Ayaṁ sahajātaparicchedo.",
  "atk-s0511a28:16_3": "Mahāpuriso pana uttarāsāḷhanakkhatteneva mātukucchiṁ okkami, mahābhinikkhamanaṁ nikkhami,",
  "atk-s0511a28:16_4": "dhammacakkaṁ pavattesi, yamakapāṭihāriyaṁ akāsi. Visākhanakkhattena jāto ca abhisambuddho",
  "atk-s0511a28:16_5": "ca parinibbuto ca. Māghanakkhattena tassa sāvakasannipāto ca āyusaṅkhāravosajjanañca",
  "atk-s0511a28:16_6": "ahosi. Assayujanakkhattena devorohaṇaṁ. Ayaṁ nakkhattaparicchedoti.",
  "atk-s0511a28:17": "Sadhammatākathā",
  "atk-s0511a28:18_0": "Idāni pana sabbesaṁ buddhānaṁ sādhāraṇadhammataṁ pakāsayissāma. Sabbabuddhānaṁ samattiṁsavidhā",
  "atk-s0511a28:18_1": "dhammatā. Seyyathidaṁ – pacchimabhavikabodhisattassa sampajānassa mātukucchiokkamanaṁ,",
  "atk-s0511a28:18_2": "mātukucchiyaṁ pallaṅkena nisīditvā bahimukholokanaṁ, ṭhitāya bodhisattamātuyā vijāyanaṁ,",
  "atk-s0511a28:18_3": "araññeyeva mātukucchito nikkhamanaṁ, kañcanapaṭṭesu patiṭṭhitapādānaṁ uttarābhimukhānaṁ",
  "atk-s0511a28:18_4": "sattapadavītihārānaṁ gantvā catuddisaṁ oloketvā sīhanādanadanaṁ, cattāri nimittāni",
  "atk-s0511a28:18_5": "disvā jātamattaputtānaṁ mahāsattānaṁ mahābhinikkhamanaṁ, arahaddhajamādāya pabbajitvā",
  "atk-s0511a28:18_6": "sabbaheṭṭhimena paricchedena sattāhaṁ padhānacariyā, sambodhiṁ pāpuṇanadivase pāyāsabhojanaṁ,",
  "atk-s0511a28:18_7": "tiṇasanthare nisīditvā sabbaññutaññāṇādhigamo, ānāpānassatikammaṭṭhānaparikammaṁ,",
  "atk-s0511a28:18_8": "mārabalaviddhaṁsanaṁ, bodhipallaṅkeyeva tisso vijjā ādiṁ katvā asādhāraṇañāṇādiguṇapaṭilābho,",
  "atk-s0511a28:18_9": "sattasattāhaṁ bodhisamīpeyeva vītināmanaṁ, mahābrahmuno dhammadesanatthāya āyācanaṁ,",
  "atk-s0511a28:18_10": "isipatane migadāye dhammacakkappavattanaṁ, māghapuṇṇamāya caturaṅgikasannipāte pātimokkhuddeso,",
  "atk-s0511a28:18_11": "jetavanaṭṭhāne nibaddhavāso, sāvatthinagaradvāre yamakapāṭihāriyakaraṇaṁ, tāvatiṁsabhavane",
  "atk-s0511a28:18_12": "abhidhammadesanā, saṅkassanagaradvāre devalokato otaraṇaṁ satataṁ phalasamāpattisamāpajjanaṁ,",
  "atk-s0511a28:18_13": "dvīsu vāresu veneyyajanāvalokanaṁ, uppanne vatthumhi sikkhāpadapaññāpanaṁ uppannāya",
  "atk-s0511a28:18_14": "aṭṭhuppattiyā jātakakathanaṁ, ñātisamāgame buddhavaṁsakathanaṁ, āgantukehi bhikkhūhi",
  "atk-s0511a28:18_15": "paṭisanthārakaraṇaṁ, nimantitānaṁ vuṭṭhavassānaṁ anāpucchā agamanaṁ, divase divase",
  "atk-s0511a28:18_16": "purebhattapacchābhattapaṭhamamajjhimapacchimayāmakiccakaraṇaṁ, parinibbānadivase",
  "atk-s0511a28:18_17": "maṁsarasabhojanaṁ, catuvīsatikoṭisatasahassasamāpattiyo samāpajjitvā parinibbānanti",
  "atk-s0511a28:18_18": "imā samattiṁsa sabbabuddhānaṁ dhammatāti.",
  "atk-s0511a28:19": "Anantarāyikadhammakathā",
  "atk-s0511a28:20_0": "Sabbabuddhānaṁ cattāro anantarāyikā dhammā. Katame cattāro? Buddhānaṁ uddissa abhihaṭānaṁ",
  "atk-s0511a28:20_1": "catunnaṁ paccayānaṁ na sakkā kenaci antarāyo kātuṁ. Buddhānaṁ āyuno na sakkā kenaci",
  "atk-s0511a28:20_2": "antarāyo kātuṁ. Vuttañhetaṁ – ‘‘aṭṭhānametaṁ anavakāso, yaṁ parūpakkamena tathāgataṁ",
  "atk-s0511a28:20_3": "jīvitā voropeyyā’’ti (cūḷava. 342). Buddhānaṁ dvattiṁsamahāpurisalakkhaṇānaṁ asītiyā",
  "atk-s0511a28:20_4": "anubyañjanānañca na sakkā kenaci antarāyo kātuṁ. Buddharaṁsīnaṁ na sakkā kenaci antarāyo",
  "atk-s0511a28:20_5": "kātunti. Ime cattāro anantarāyikā dhammā nāmāti.",
  "atk-s0511a28:21": "Nigamanakathā",
  "atk-s0511a28:22": "Ettāvatā gatā siddhiṁ, buddhavaṁsassa vaṇṇanā;",
  "atk-s0511a28:23": "Suvaṇṇapadaviññātavicittanayasobhitā.",
  "atk-s0511a28:24": "Porāṇaṭṭhakathāmaggaṁ, pāḷiatthappakāsakaṁ;",
  "atk-s0511a28:25": "Ādāyeva katā buddha-vaṁsassaṭṭhakathā mayā.",
  "atk-s0511a28:26": "Papañcatthaṁ vivajjetvā, madhuratthassa sabbaso;",
  "atk-s0511a28:27": "Sampakāsanato tasmā, madhuratthappakāsinī.",
  "atk-s0511a28:28": "Kāvīrajalasampāta-paripūtamahītale;",
  "atk-s0511a28:29": "Kāvīrapaṭṭane ramme, nānānārinarākule.",
  "atk-s0511a28:30": "Kārite kaṇhadāsena, saṇhavācena sādhunā;",
  "atk-s0511a28:31": "Vihāre vividhākāra-cārupākāragopure.",
  "atk-s0511a28:32": "Chāyāsalilasampanne, dassanīye manorame;",
  "atk-s0511a28:33": "Hatadujjanasambādhe, pavivekasukhe sive.",
  "atk-s0511a28:34": "Tattha pācīnapāsāda-tale paramasītale;",
  "atk-s0511a28:35": "Vasatā buddhavaṁsassa, mayā saṁvaṇṇanā katā.",
  "atk-s0511a28:36": "Yathā buddhavaṁsassa saṁvaṇṇanāyaṁ, gatā sādhu siddhiṁ vinā antarāyaṁ;",
  "atk-s0511a28:37": "Tathā dhammayuttā janānaṁ vitakkā, vināvantarāyena siddhiṁ vajantu.",
  "atk-s0511a28:38": "Imaṁ buddhavaṁsassa saṁvaṇṇanaṁ me, karontena yaṁ patthitaṁ puññajātaṁ;",
  "atk-s0511a28:39": "Sadā tassa devānubhāvena loko, dhuvaṁ santamaccantamatthaṁ payātaṁ.",
  "atk-s0511a28:40": "Vinassantu rogā manussesu sabbe, pavassantu devāpi vassantakāle;",
  "atk-s0511a28:41": "Sukhaṁ hotu niccaṁ varaṁ nārakāpi, pisācāpayātā pipāsā bhavantu.",
  "atk-s0511a28:42": "Surā accharānaṁ gaṇādīhi saddhiṁ, ciraṁ devaloke sukhaṁ cānubhontu;",
  "atk-s0511a28:43": "Ciraṁ ṭhātu dhammo munindassa loke, sukhaṁ lokapālā mahiṁ pālayantu.",
  "atk-s0511a28:44": "Garūhi gītanāmena, buddhadattoti vissuto;",
  "atk-s0511a28:45": "Thero katvā aṭṭhakathaṁ, madhuratthavilāsiniṁ.",
  "atk-s0511a28:46": "Potthakaṁ ṭhapayitvemaṁ, parampare hitāvahaṁ;",
  "atk-s0511a28:47": "Aciraṭṭhitabhāvena, aho maccuvasaṁ gato.",
  "atk-s0511a28:48": "Iti bhāṇavāravasena chabbīsatibhāṇavārā, ganthavasena pañcasatādhikachasahassaganthā, akkharavasena tisahassādhikāni dvesatasahassakkharāni.",
  "atk-s0511a28:49": "Antarāyaṁ vinā esā, yathā niṭṭhaṁ upāgatā;",
  "atk-s0511a28:50": "Tathā sijjhantu saṅkappā, sattānaṁ dhammanissitāti.",
  "atk-s0511a28:51": "Iti madhuratthavilāsinī nāma",
  "atk-s0511a28:52": "Buddhavaṁsa-aṭṭhakathā niṭṭhitā."
}