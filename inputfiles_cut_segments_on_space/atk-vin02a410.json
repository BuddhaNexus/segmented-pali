{
  "atk-vin02a410:0": "Cūḷasaṅgāmo",
  "atk-vin02a410:1": "Anuvijjakassa paṭipattivaṇṇanā",
  "atk-vin02a410:2_0": "365. Cūḷasaṅgāme saṅgāmāvacarena bhikkhunāti saṅgāmo vuccati adhikaraṇavinicchayatthāya",
  "atk-vin02a410:2_1": "saṅghasannipāto. Tatra hi attapaccatthikā ceva sāsanapaccatthikā ca uddhammaṁ ubbinayaṁ",
  "atk-vin02a410:2_2": "satthu sāsanaṁ dīpentā samosaranti vesālikā vajjiputtakā viya. Yo bhikkhu tesaṁ paccatthikānaṁ",
  "atk-vin02a410:2_3": "laddhiṁ madditvā sakavādadīpanatthāya tattha avacarati, ajjhogāhetvā vinicchayaṁ",
  "atk-vin02a410:2_4": "pavatteti, so saṅgāmāvacaro nāma yasatthero viya. Tena saṅgāmāvacarena bhikkhunā",
  "atk-vin02a410:2_5": "saṅghaṁ upasaṅkamantena nīcacittena saṅgho upasaṅkamitabbo. Nīcacittenāti mānaddhajaṁ",
  "atk-vin02a410:2_6": "nipātetvā nihatamānacittena. Rajoharaṇasamenāti pādapuñchanasamena; yathā rajoharaṇassa",
  "atk-vin02a410:2_7": "saṁkiliṭṭhe vā asaṁkiliṭṭhe vā pāde puñchiyamāne neva rāgo na doso; evaṁ iṭṭhāniṭṭhesu",
  "atk-vin02a410:2_8": "arajjantena adussantenāti attho. Yathāpatirūpe āsaneti yathāpatirūpaṁ āsanaṁ ñatvā",
  "atk-vin02a410:2_9": "attano pāpuṇanaṭṭhāne therānaṁ bhikkhūnaṁ piṭṭhiṁ adassetvā nisīditabbaṁ. Anānākathikenāti",
  "atk-vin02a410:2_10": "nānāvidhaṁ taṁ taṁ anatthakathaṁ akathentena. Atiracchānakathikenāti diṭṭhasutamutampi",
  "atk-vin02a410:2_11": "rājakathādikaṁ tiracchānakathaṁ akathentena. Sāmaṁ vā dhammo bhāsitabboti saṅghasannipātaṭṭhāne",
  "atk-vin02a410:2_12": "kappiyākappiyanissitā vā rūpārūpaparicchedasamathācāravipassanācāraṭṭhānanisajjavattādinissitā",
  "atk-vin02a410:2_13": "vā kathā dhammo nāma. Evarūpo dhammo sayaṁ vā bhāsitabbo, paro vā ajjhesitabbo. Yo",
  "atk-vin02a410:2_14": "bhikkhu tathārūpiṁ kathaṁ kathetuṁ pahoti, so vattabbo – “āvuso saṅghamajjhamhi pañhe",
  "atk-vin02a410:2_15": "uppanne tvaṁ katheyyāsī”ti. Ariyo vā tuṇhībhāvo nātimaññitabboti ariyā tuṇhī nisīdantā",
  "atk-vin02a410:2_16": "na bālaputhujjanā viya nisīdanti. Aññataraṁ kammaṭṭhānaṁ gahetvāva nisīdanti. Iti",
  "atk-vin02a410:2_17": "kammaṭṭhānamanasikāravasena tuṇhībhāvo ariyo tuṇhībhāvo nāma, so nātimaññitabbo,",
  "atk-vin02a410:2_18": "kiṁ kammaṭṭhānānuyogenāti nāvajānitabbo; attano patirūpaṁ kammaṭṭhānaṁ gahetvāva",
  "atk-vin02a410:2_19": "nisīditabbanti attho.",
  "atk-vin02a410:3_0": "Na upajjhāyo pucchitabboti “ko nāmo tuyhaṁ upajjhāyo”ti na pucchitabbo. Esa nayo",
  "atk-vin02a410:3_1": "sabbattha. Na jātīti “khattiyajātiyo tvaṁ brāhmaṇajātiyo”ti evaṁ jāti na pucchitabbā.",
  "atk-vin02a410:3_2": "Na āgamoti “dīghabhāṇakosi tvaṁ majjhimabhāṇako”ti evaṁ āgamo na pucchitabbo. Kulapadesoti",
  "atk-vin02a410:3_3": "khattiyakulādivaseneva veditabbo. Atrassa pemaṁ vā doso vāti atra puggale etesaṁ",
  "atk-vin02a410:3_4": "kāraṇānaṁ aññataravasena pemaṁ vā bhaveyya doso vā.",
  "atk-vin02a410:4_0": "No parisakappikenāti parisakappakena parisānuvidhāyakena na bhavitabbaṁ; yaṁ parisāya",
  "atk-vin02a410:4_1": "ruccati, tadeva cetetvā kappetvā na kathetabbanti attho. Na hatthamuddā dassetabbāti",
  "atk-vin02a410:4_2": "kathetabbe ca akathetabbe ca saññājananatthaṁ hatthavikāro na kātabbo.",
  "atk-vin02a410:5_0": "Atthaṁ anuvidhiyantenāti vinicchayapaṭivedhameva sallakkhentena “idaṁ suttaṁ upalabbhati,",
  "atk-vin02a410:5_1": "imasmiṁ vinicchaye idaṁ vakkhāmī”ti evaṁ paritulayantena nisīditabbanti attho. Na",
  "atk-vin02a410:5_2": "ca āsanā vuṭṭhātabbanti na āsanā vuṭṭhāya sannipātamaṇḍale vicaritabbaṁ, vinayadhare",
  "atk-vin02a410:5_3": "uṭṭhite sabbā parisā uṭṭhahati. Na vītihātabbanti na vinicchayo hāpetabbo. Na kummaggo",
  "atk-vin02a410:5_4": "sevitabboti na āpatti dīpetabbā. Asāhasikena bhavitabbanti na sahasākārinā bhavitabbaṁ;",
  "atk-vin02a410:5_5": "sahasā duruttavacanaṁ na kathetabbanti attho. Vacanakkhamenāti duruttavācaṁ khamanasīlena.",
  "atk-vin02a410:5_6": "Hitaparisakkināti hitesinā hitagavesinā karuṇā ca karuṇāpubbabhāgo ca upaṭṭhāpetabboti",
  "atk-vin02a410:5_7": "ayaṁ padadvayepi adhippāyo. Anasuruttenāti na asuruttena. Asuruttaṁ vuccati viggāhikakathāsaṅkhātaṁ",
  "atk-vin02a410:5_8": "asundaravacanaṁ; taṁ na kathetabbanti attho. Attā pariggahetabboti “vinicchinituṁ",
  "atk-vin02a410:5_9": "vūpasametuṁ sakkhissāmi nu kho no”ti evaṁ attā pariggahetabbo; attano pamāṇaṁ jānitabbanti",
  "atk-vin02a410:5_10": "attho. Paro pariggahetabboti “lajjiyā nu kho ayaṁ parisā, sakkā saññāpetuṁ udāhu",
  "atk-vin02a410:5_11": "no”ti evaṁ paro pariggahetabbo.",
  "atk-vin02a410:6_0": "Codako pariggahetabboti “dhammacodako nu kho no”ti evaṁ pariggahetabbo. Cuditako",
  "atk-vin02a410:6_1": "pariggahetabboti “dhammacuditako nu kho no”ti evaṁ pariggahetabbo. Adhammacodako",
  "atk-vin02a410:6_2": "pariggahetabboti tassa pamāṇaṁ jānitabbaṁ. Sesesupi eseva nayo. Vuttaṁahāpentenāti",
  "atk-vin02a410:6_3": "codakacuditakehi vuttavacanaṁ ahāpentena. Avuttaṁ apakāsentenāti anosaṭaṁ vatthuṁ",
  "atk-vin02a410:6_4": "appakāsentena. Mando hāsetabboti mando momūho paggaṇhitabbo, “nanu tvaṁ kulaputto”ti",
  "atk-vin02a410:6_5": "uttejetvā anuyogavattaṁ kathāpetvā tassa anuyogo gaṇhitabbo. Bhīrū assāsetabboti",
  "atk-vin02a410:6_6": "yassa saṅghamajjhaṁ vā gaṇamajjhaṁ vā anosaṭapubbattā sārajjaṁ uppajjati, tādiso",
  "atk-vin02a410:6_7": "“mā bhāyi, vissaṭṭho kathehi, mayaṁ te upatthambhā bhavissāmā”ti vatvāpi anuyogavattaṁ",
  "atk-vin02a410:6_8": "kathāpetabbo. Caṇḍo nisedhetabboti apasādetabbo tajjetabbo. Asuci vibhāvetabboti",
  "atk-vin02a410:6_9": "alajjiṁ pakāsetvā āpattiṁ desāpetabbo. Ujumaddavenāti yo bhikkhu uju sīlavā kāyavaṅkādirahito,",
  "atk-vin02a410:6_10": "so maddaveneva upacaritabbo. Dhammesu ca puggalesu cāti ettha yo dhammagaruko hoti",
  "atk-vin02a410:6_11": "na puggalagaruko, ayameva dhammesu ca puggalesu ca majjhattoti veditabbo.",
  "atk-vin02a410:7_0": "366.Suttaṁ saṁsandanatthāyātiādīsu tena ca pana evaṁ sabrahmacārīnaṁ piyamanāpagarubhāvanīyena",
  "atk-vin02a410:7_1": "anuvijjakena samudāhaṭesu suttādīsu suttaṁ saṁsandanatthāya; āpattānāpattīnaṁ saṁsandanatthanti",
  "atk-vin02a410:7_2": "veditabbaṁ. Opammaṁ nidassanatthāyāti opammaṁ atthadassanatthāya. Attho viññāpanatthāyāti",
  "atk-vin02a410:7_3": "attho jānāpanatthāya. Paṭipucchā ṭhapanatthāyāti pucchā puggalassa ṭhapanatthāya.",
  "atk-vin02a410:7_4": "Okāsakammaṁ codanatthāyāti vatthunā vā āpattiyā vā codanatthāya. Codanā sāraṇatthāyāti",
  "atk-vin02a410:7_5": "dosādosaṁ sarāpanatthāya. Sāraṇā savacanīyatthāyāti dosādosasāraṇā savacanīyakaraṇatthāya.",
  "atk-vin02a410:7_6": "Savacanīyaṁ palibodhatthāyāti savacanīyaṁ “imamhā āvāsā paraṁ mā pakkamī”ti evaṁ",
  "atk-vin02a410:7_7": "palibodhatthāya. Palibodho vinicchayatthāyāti vinicchayaṁ pāpanatthāya. Vinicchayo",
  "atk-vin02a410:7_8": "santīraṇatthāyāti dosādosaṁ santīraṇatthāya tulanatthāya. Santīraṇaṁ ṭhānāṭṭhānagamanatthāyāti",
  "atk-vin02a410:7_9": "āpattianāpattigarukalahukāpattijānanatthāya. Saṅgho sampariggahasampaṭicchanatthāyāti",
  "atk-vin02a410:7_10": "vinicchayasampaṭiggahaṇatthāya ca; suvinicchitadubbinicchitabhāvajānanatthāya cāti",
  "atk-vin02a410:7_11": "attho. Paccekaṭṭhāyino avisaṁvādakaṭṭhāyinoti issariyādhipaccajeṭṭhakaṭṭhāne ca avisaṁvādakaṭṭhāne",
  "atk-vin02a410:7_12": "ca ṭhitā; na te apasādetabbāti attho.",
  "atk-vin02a410:8_0": "Idāni ye mandā mandabuddhino evaṁ vadeyyuṁ “vinayo nāma kimatthāyā”ti tesaṁ vacanokāsapidahanatthamattaṁ",
  "atk-vin02a410:8_1": "dassetuṁ vinayo saṁvaratthāyātiādimāha. Tattha vinayo saṁvaratthāyāti sakalāpi vinayapaññatti",
  "atk-vin02a410:8_2": "kāyavacīdvārasaṁvaratthāya. Ājīvavisuddhipariyosānassa sīlassa upanissayo hoti; paccayo",
  "atk-vin02a410:8_3": "hotīti attho. Esa nayo sabbattha. Apicettha avippaṭisāroti pāpapuññānaṁ katākatavasena",
  "atk-vin02a410:8_4": "cittavippaṭisārābhāvo. Pāmujjanti dubbalā taruṇapīti. Pītīti balavā bahalapīti. Passaddhīti",
  "atk-vin02a410:8_5": "kāyacittadarathapaṭippassaddhi. Sukhanti kāyikacetasikasukhaṁ. Tañhi duvidhampi samādhissa",
  "atk-vin02a410:8_6": "upanissayapaccayo hoti. Samādhīti cittekaggatā. Yathābhūtañāṇadassananti taruṇavipassanā;",
  "atk-vin02a410:8_7": "udayabbayañāṇassetaṁ adhivacanaṁ. Cittekaggatā hi taruṇavipassanāya upanissayapaccayo",
  "atk-vin02a410:8_8": "hoti. Nibbidāti sikhāpattā vuṭṭhānagāminibalavavipassanā. Virāgoti ariyamaggo. Vimuttīti",
  "atk-vin02a410:8_9": "arahattaphalaṁ. Catubbidhopi hi ariyamaggo arahattaphalassa upanissayapaccayo hoti.",
  "atk-vin02a410:8_10": "Vimuttiñāṇadassananti paccavekkhaṇāñāṇaṁ. Vimuttiñāṇadassanaṁ anupādāparinibbānatthāyāti",
  "atk-vin02a410:8_11": "apaccayaparinibbānatthāya. Apaccayaparinibbānassa hi taṁ paccayo hoti, tasmiṁ anuppatte",
  "atk-vin02a410:8_12": "avassaṁ parinibbāyitabbatoti. Etadatthā kathāti ayaṁ vinayakathā nāma etadatthā.",
  "atk-vin02a410:8_13": "Mantanāti vinayamantanā eva. Upanisāti ayaṁ “vinayo saṁvaratthāyā”tiādikā paramparapaccayatāpi",
  "atk-vin02a410:8_14": "etadatthāya. Sotāvadhānanti imissā paramparapaccayakathāya sotāvadhānaṁ. Imaṁ kathaṁ",
  "atk-vin02a410:8_15": "sutvā yaṁ uppajjati ñāṇaṁ, tampi etadatthāya. Yadidaṁ anupādā cittassa vimokkhoti",
  "atk-vin02a410:8_16": "yo ayaṁ catūhi upādānehi anupādiyitvā cittassa arahattaphalasaṅkhāto vimokkho, sopi",
  "atk-vin02a410:8_17": "etadatthāya; apaccayaparinibbānatthāya evāti attho.",
  "atk-vin02a410:9": "367. Anuyogavattagāthāsu paṭhamagāthā vuttatthā eva.",
  "atk-vin02a410:10_0": "Vatthuṁ vipattiṁ āpattiṁ, nidānaṁ ākāraakovido pubbāparaṁ na jānātīti “vatthu”ntiādīni",
  "atk-vin02a410:10_1": "“na jānātī”ti padena sambandho. “Akovido”ti padassa “sa ve tādisako”ti iminā sambandho.",
  "atk-vin02a410:10_2": "Tasmā ayamettha yojanā – yo bhikkhu pārājikādīnaṁ vatthuṁ na jānāti, catubbidhaṁ",
  "atk-vin02a410:10_3": "vipattiṁ na jānāti, sattavidhaṁ āpattiṁ na jānāti, “idaṁ sikkhāpadaṁ asukasmiṁ nāma",
  "atk-vin02a410:10_4": "nagare paññatta”nti evaṁ nidānaṁ na jānāti, “idaṁ purimavacanaṁ idaṁ pacchimavacana”nti",
  "atk-vin02a410:10_5": "pubbāparaṁ na jānāti, “idaṁ kataṁ idaṁ akata”nti katākataṁ na jānāti. Samena cāti",
  "atk-vin02a410:10_6": "teneva pubbāparaṁ ajānanassa samena aññāṇena, “katākataṁ na jānātī”ti vuttaṁ hoti;",
  "atk-vin02a410:10_7": "evaṁ tāva najānāti-padena saddhiṁ sambandho veditabbo. Yaṁ panetaṁ “ākāraakovido”ti",
  "atk-vin02a410:10_8": "vuttaṁ, tattha ākāraakovidoti kāraṇākāraṇe akovido. Iti yvāyaṁ vatthuādīnipi na jānāti,",
  "atk-vin02a410:10_9": "ākārassa ca akovido, sa ve tādisako bhikkhu apaṭikkhoti vuccati.",
  "atk-vin02a410:11_0": "Kammañca adhikaraṇañcāti imesampi padānaṁ “na jānātī”ti padeneva sambandho. Ayaṁ",
  "atk-vin02a410:11_1": "panettha yojanā – tatheva iti yvāyaṁ kammañca na jānāti, adhikaraṇañca na jānāti,",
  "atk-vin02a410:11_2": "sattappakāre samathe cāpi akovido, rāgādīhi pana ratto duṭṭho ca mūḷho ca, bhayena",
  "atk-vin02a410:11_3": "bhayā gacchati, sammohena mohā gacchati, rattattā pana duṭṭhattā ca chandā dosā ca",
  "atk-vin02a410:11_4": "gacchati, paraṁ saññāpetuṁ asamatthatāya na ca saññattikusalo, kāraṇākāraṇadassane",
  "atk-vin02a410:11_5": "asamatthatāya nijjhattiyā ca akovido attano sadisāya parisāya laddhattā laddhapakkho,",
  "atk-vin02a410:11_6": "hiriyā paribāhirattā ahiriko, kāḷakehi kammehi samannāgatattā kaṇhakammo, dhammādariyapuggalādariyānaṁ",
  "atk-vin02a410:11_7": "abhāvato anādaro, sa ve tādisako bhikkhu apaṭikkhoti vuccati, na paṭikkhitabbo na",
  "atk-vin02a410:11_8": "oloketabbo, na sammannitvā issariyādhipaccajeṭṭhakaṭṭhāne ṭhapetabboti attho. Sukkapakkhagāthānampi",
  "atk-vin02a410:11_9": "yojanānayo vuttanayeneva veditabboti.",
  "atk-vin02a410:12": "Cūḷasaṅgāmavaṇṇanā niṭṭhitā."
}