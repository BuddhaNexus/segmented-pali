{
  "atk-s0511a22:0": "22. Sikhībuddhavaṁsavaṇṇanā",
  "atk-s0511a22:1_0": "Vipassissa aparabhāge antarahite ca tasmiṁ kappe tato paraṁ ekūnasaṭṭhiyā kappesu",
  "atk-s0511a22:1_1": "buddhā loke na uppajjiṁsu. Apagatabuddhāloko ahosi. Kilesadevaputtamārānaṁ ekarajjaṁ",
  "atk-s0511a22:1_2": "apagatakaṇṭakaṁ ahosi. Ito pana ekattiṁsakappe siniddhasukkhasāradārupacito pahūtasappisitto",
  "atk-s0511a22:1_3": "nidhūmo sikhī viya sikhī ca vessabhū cāti dve sammāsambuddhā loke uppajjiṁsu. Tattha",
  "atk-s0511a22:1_4": "sikhī pana bhagavā pāramiyo pūretvā tusitapure nibbattitvā tato cavitvā kusalakaraṇavatī",
  "atk-s0511a22:1_5": "aruṇavatīnagare paramaguṇavato aruṇavato nāma rañño aggamahesiyā rattakanakapaṭibimbarucirappabhāya",
  "atk-s0511a22:1_6": "pabhāvatiyā nāma deviyā kucchismiṁ paṭisandhiṁ gahetvā dasa māse vītināmetvā nisabhuyyāne",
  "atk-s0511a22:1_7": "mātukucchito nikkhami. Nemittikā panassa nāmaṁ karontā uṇhīsassa sikhā viya uggatattā",
  "atk-s0511a22:1_8": "“sikhī”ti nāmamakaṁsu. So sattavassasahassāni agāraṁ ajjhāvasi. Sucandakasirīgiriyasanārivasabha",
  "atk-s0511a22:1_9": "nāmakā tayo pāsādā ahesuṁ. Sabbakāmādevippamukhāni catuvīsati itthisahassāni paccupaṭṭhitāni ahesuṁ.",
  "atk-s0511a22:2_0": "So cattāri nimittāni disvā sabbakāmādeviyā guṇagaṇātule atule nāma putte uppanne",
  "atk-s0511a22:2_1": "hatthiyānena hatthikkhandhavaragato mahābhinikkhamanaṁ nikkhamitvā pabbaji. Taṁ sattatipurisasatasahassāni",
  "atk-s0511a22:2_2": "anupabbajiṁsu. So tehi parivuto aṭṭhamāsaṁ padhānacariyaṁ caritvā visākhapuṇṇamāya",
  "atk-s0511a22:2_3": "gaṇasaṅgaṇikaṁ pahāya sudassananigame piyadassīseṭṭhino dhītuyā dinnaṁ madhupāyāsaṁ",
  "atk-s0511a22:2_4": "paribhuñjitvā taruṇakhadiravane divāvihāraṁ vītināmetvā anomadassinā nāma tāpasena",
  "atk-s0511a22:2_5": "dinnā aṭṭha kusatiṇamuṭṭhiyo gahetvā puṇḍarīkabodhiṁ upasaṅkami. Tassā kira puṇḍarīkabodhiyāpi",
  "atk-s0511a22:2_6": "pāṭaliyā pamāṇameva pamāṇaṁ ahosi. Taṁdivasameva so paṇṇāsaratanakkhandho hutvā abbhuggato,",
  "atk-s0511a22:2_7": "sākhāpissa paṇṇāsaratanamattāva. So dibbehi gandhehi pupphehi sañchanno ahosi. Na",
  "atk-s0511a22:2_8": "kevalaṁ puppheheva, phalehipi sañchanno ahosi. Tassa ekapassato taruṇāni phalāni",
  "atk-s0511a22:2_9": "ekato majjhimāni ekato nātipakkāni ekato pakkhittadibbojāni viya surasāni vaṇṇagandharasasampannāni",
  "atk-s0511a22:2_10": "tato tato olambanti. Yathā ca so, evaṁ dasasahassicakkavāḷesu pupphūpagā rukkhā pupphehi",
  "atk-s0511a22:2_11": "phalūpagā rukkhā phalehi paṭimaṇḍitā ahesuṁ.",
  "atk-s0511a22:3_0": "So tattha catuvīsatihatthavitthataṁ tiṇasantharaṁ santharitvā pallaṅkaṁ ābhujitvā",
  "atk-s0511a22:3_1": "caturaṅgavīriyaṁ adhiṭṭhāya nisīdi. Evaṁ nisīditvā chattiṁsa yojanavitthataṁ samāraṁ",
  "atk-s0511a22:3_2": "mārabalaṁ vidhamitvā sambodhiṁ pāpuṇitvā – “anekajātisaṁsāraṁ…pe… taṇhānaṁ khayamajjhagā”ti",
  "atk-s0511a22:3_3": "udānaṁ udānetvā bodhisamīpeyeva sattasattāhaṁ vītināmetvā brahmāyācanaṁ sampaṭicchitvā",
  "atk-s0511a22:3_4": "attanā saha pabbajitānaṁ sattatiyā bhikkhusatasahassānaṁ upanissayasampattiṁ disvā",
  "atk-s0511a22:3_5": "surapathena gantvā vividhāvaraṇavatiyā aruṇavatiyā rājadhāniyā samīpe migājinuyyāne",
  "atk-s0511a22:3_6": "otaritvā tehi munigaṇehi parivuto tesaṁ majjhe dhammacakkaṁ pavattesi. Tadā koṭisatasahassānaṁ",
  "atk-s0511a22:3_7": "paṭhamo abhisamayo ahosi. Tena vuttaṁ –",
  "atk-s0511a22:4": "1.",
  "atk-s0511a22:5": "“Vipassissa aparena, sambuddho dvipaduttamo;",
  "atk-s0511a22:6": "Sikhivhayo āsi jino, asamo appaṭipuggalo.",
  "atk-s0511a22:7": "2.",
  "atk-s0511a22:8": "“Mārasenaṁ pamadditvā, patto sambodhimuttamaṁ;",
  "atk-s0511a22:9": "Dhammacakkaṁ pavattesi, anukampāya pāṇinaṁ.",
  "atk-s0511a22:10": "3.",
  "atk-s0511a22:11": "“Dhammacakkaṁ pavattente, sikhimhi jinapuṅgave;",
  "atk-s0511a22:12": "Koṭisatasahassānaṁ, paṭhamābhisamayo ahū”ti.",
  "atk-s0511a22:13_0": "Punapi aruṇavatiyā rājadhāniyā samīpeyeva abhibhūrājaputtassa ca sambhavarājaputtassa",
  "atk-s0511a22:13_1": "cāti dvinnaṁ saparivārānaṁ dhammaṁ desetvā navutikoṭisahassāni dhammāmataṁ pāyesi.",
  "atk-s0511a22:13_2": "So dutiyo abhisamayo ahosi. Tena vuttaṁ –",
  "atk-s0511a22:14": "4.",
  "atk-s0511a22:15": "“Aparampi dhammaṁ desente, gaṇaseṭṭhe naruttame;",
  "atk-s0511a22:16": "Navuttikoṭisahassānaṁ, dutiyābhisamayo ahū”ti.",
  "atk-s0511a22:17_0": "Yadā pana sūriyavatīnagaradvāre campakarukkhamūle titthiyamadamānabhañjanatthaṁ sabbajanabandhanamokkhatthañca",
  "atk-s0511a22:17_1": "yamakapāṭihāriyaṁ karonto bhagavā dhammaṁ desesi, tadā asītikoṭisahassānaṁ tatiyo",
  "atk-s0511a22:17_2": "abhisamayo ahosi. Tena vuttaṁ –",
  "atk-s0511a22:18": "5.",
  "atk-s0511a22:19": "“Yamakapāṭihāriyañca, dassayante sadevake;",
  "atk-s0511a22:20": "Asītikoṭisahassānaṁ, tatiyābhisamayo ahū”ti.",
  "atk-s0511a22:21_0": "Abhibhunā ca sambhavena ca rājaputtena saddhiṁ pabbajitānaṁ arahantānaṁ satasahassānaṁ",
  "atk-s0511a22:21_1": "majjhe nisīditvā pātimokkhaṁ uddisi, so paṭhamo sannipāto ahosi, aruṇavatīnagare",
  "atk-s0511a22:21_2": "ñātisamāgame pabbajitānaṁ asītiyā bhikkhusahassānaṁ majjhe nisīditvā pātimokkhaṁ",
  "atk-s0511a22:21_3": "uddisi, so dutiyo sannipāto ahosi. Dhanañjayanagare dhanapālakanāgavinayanasamaye",
  "atk-s0511a22:21_4": "pabbajitānaṁ sattatiyā bhikkhusahassānaṁ majjhe bhagavā pātimokkhaṁ uddisi, so tatiyo",
  "atk-s0511a22:21_5": "sannipāto ahosi. Tena vuttaṁ –",
  "atk-s0511a22:22": "6.",
  "atk-s0511a22:23": "“Sannipātā tayo āsuṁ, sikhissāpi mahesino;",
  "atk-s0511a22:24": "Khīṇāsavānaṁ vimalānaṁ, santacittāna tādinaṁ.",
  "atk-s0511a22:25": "7.",
  "atk-s0511a22:26": "“Bhikkhusatasahassānaṁ, paṭhamo āsi samāgamo;",
  "atk-s0511a22:27": "Asītibhikkhusahassānaṁ, dutiyo āsi samāgamo.",
  "atk-s0511a22:28": "8.",
  "atk-s0511a22:29": "“Sattatibhikkhusahassānaṁ, tatiyo āsi samāgamo;",
  "atk-s0511a22:30": "Anupalitto padumaṁva, toyamhi sampavaḍḍhita”nti.",
  "atk-s0511a22:31": "Tattha anupalitto padumaṁvāti toye jātaṁ toyeva vaḍḍhitaṁ padumaṁ viya toyena anupalittaṁ, sopi bhikkhusannipāto loke jātopi lokadhammehi anupalitto ahosīti attho.",
  "atk-s0511a22:32_0": "Tadā kira amhākaṁ bodhisatto katthaci asaṁsaṭṭho paribhuttanagare arindamo nāma rājā",
  "atk-s0511a22:32_1": "hutvā sikhimhi satthari paribhuttanagaramanuppatte saparivāro rājā bhagavato paccuggantvā",
  "atk-s0511a22:32_2": "pasādavaḍḍhitahadayanayanasoto dasabalassa amalacaraṇakamalayugaḷesu saparivāro sirasā",
  "atk-s0511a22:32_3": "abhivanditvā dasabalaṁ nimantetvā sattāhaṁ issariyakulavibhavasaddhānurūpaṁ mahādānaṁ",
  "atk-s0511a22:32_4": "datvā dussabhaṇḍāgāradvārāni vivarāpetvā buddhappamukhassa bhikkhusaṅghassa mahagghāni",
  "atk-s0511a22:32_5": "vatthāni adāsi. Attano ca balarūpalakkhaṇajavasampannahemajālamālāsamalaṅkataṁ navakanakaruciradaṇḍakosacāmarayugavirājitaṁ",
  "atk-s0511a22:32_6": "vipulamudukaṇṇaṁ candarājivirājitavadanasobhaṁ erāvaṇavāraṇamiva arivāraṇaṁ varavāraṇaṁ",
  "atk-s0511a22:32_7": "datvā vāraṇappamāṇameva katvā kappiyabhaṇḍañca adāsi. Sopi naṁ satthā – “ito ekattiṁsakappe",
  "atk-s0511a22:32_8": "buddho bhavissatī”ti byākāsi. Tena vuttaṁ –",
  "atk-s0511a22:33": "9.",
  "atk-s0511a22:34": "“Ahaṁ tena samayena, arindamo nāma khattiyo;",
  "atk-s0511a22:35": "Sambuddhappamukhaṁ saṅghaṁ, annapānena tappayiṁ.",
  "atk-s0511a22:36": "10.",
  "atk-s0511a22:37": "“Bahuṁ dussavaraṁ datvā, dussakoṭiṁ anappakaṁ;",
  "atk-s0511a22:38": "Alaṅkataṁ hatthiyānaṁ, sambuddhassa adāsahaṁ.",
  "atk-s0511a22:39": "11.",
  "atk-s0511a22:40": "“Hatthiyānaṁ nimminitvā, kappiyaṁ upanāmayiṁ;",
  "atk-s0511a22:41": "Pūrayiṁ mānasaṁ mayhaṁ, niccaṁ daḷhamupaṭṭhitaṁ.",
  "atk-s0511a22:42": "12.",
  "atk-s0511a22:43": "“Sopi maṁ buddho byākāsi, sikhī lokagganāyako;",
  "atk-s0511a22:44": "Ekattiṁse ito kappe, ayaṁ buddho bhavissati.",
  "atk-s0511a22:45": "13.",
  "atk-s0511a22:46": "“Ahu kapilavhayā rammā…pe… hessāma sammukhā imaṁ.",
  "atk-s0511a22:47": "14.",
  "atk-s0511a22:48": "“Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a22:49": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a22:50_0": "Tattha nimminitvāti tassa hatthino pamāṇena tulayitvā. Kappiyanti kappiyabhaṇḍaṁ,",
  "atk-s0511a22:50_1": "bhikkhūnaṁ yaṁ bhaṇḍaṁ kappati gahetuṁ, taṁ kappiyabhaṇḍaṁ nāma. Pūrayiṁ mānasaṁ",
  "atk-s0511a22:50_2": "mayhanti mama cittaṁ dānapītiyā pūrayiṁ, mayhaṁ hāsuppādanasamatthaṁ akāsinti attho.",
  "atk-s0511a22:50_3": "Niccaṁ daḷhamupaṭṭhitanti niccakālaṁ dānaṁ dassāmī”ti dānavasena daḷhaṁ upaṭṭhitaṁ cittanti attho.",
  "atk-s0511a22:51_0": "Tassa pana bhagavato nagaraṁ aruṇavatī nāma ahosi. Aruṇavā nāma rājā pitā, pabhāvatī",
  "atk-s0511a22:51_1": "nāma mātā, abhibhū ca sambhavo ca dve aggasāvakā, khemaṅkaro nāmupaṭṭhāko, sakhilā",
  "atk-s0511a22:51_2": "ca madumā ca dve aggasāvikā, puṇḍarīkarukkho bodhi, sarīrañcassa sattatihatthubbedhaṁ",
  "atk-s0511a22:51_3": "ahosi. Sarīrappabhā niccakālaṁ yojanattayaṁ pharitvā aṭṭhāsi. Sattativassasahassāni",
  "atk-s0511a22:51_4": "āyu, sabbakāmā nāmassa aggamahesī, atulo nāmassa putto, hatthiyānena nikkhami. Tena vuttaṁ –",
  "atk-s0511a22:52": "15.",
  "atk-s0511a22:53": "“Nagaraṁ aruṇavatī nāma, aruṇo nāma khattiyo;",
  "atk-s0511a22:54": "Pabhāvatī nāma janikā, sikhissāpi mahesino.",
  "atk-s0511a22:55": "20.",
  "atk-s0511a22:56": "“Abhibhū sambhavo ceva, ahesuṁ aggasāvakā;",
  "atk-s0511a22:57": "Khemaṅkaro nāmupaṭṭhāko, sikhissāpi mahesino.",
  "atk-s0511a22:58": "21.",
  "atk-s0511a22:59": "“Sakhilā ca padumā ca, ahesuṁ aggasāvikā;",
  "atk-s0511a22:60": "Bodhi tassa bhagavato, puṇḍarīkoti vuccati.",
  "atk-s0511a22:61": "22.",
  "atk-s0511a22:62": "“Sirivaḍḍho ca nando ca, ahesuṁ aggupaṭṭhakā;",
  "atk-s0511a22:63": "Cittā ceva suguttā ca, ahesuṁ aggupaṭṭhikā.",
  "atk-s0511a22:64": "23.",
  "atk-s0511a22:65": "“Uccattanena so buddho, sattatihatthamuggato;",
  "atk-s0511a22:66": "Kañcanagghiyasaṅkāso, dvattiṁsavaralakkhaṇo.",
  "atk-s0511a22:67": "24.",
  "atk-s0511a22:68": "“Tassāpi byāmappabhā kāyā, divārattiṁ nirantaraṁ;",
  "atk-s0511a22:69": "Disodisaṁ niccharanti, tīṇi yojanaso pabhā.",
  "atk-s0511a22:70": "25.",
  "atk-s0511a22:71": "“Sattativassasahassāni, āyu tassa mahesino;",
  "atk-s0511a22:72": "Tāvatā tiṭṭhamāno so, tāresi janataṁ bahuṁ.",
  "atk-s0511a22:73": "26.",
  "atk-s0511a22:74": "“Dhammameghaṁ pavassetvā, temayitvā sadevake;",
  "atk-s0511a22:75": "Khemantaṁ pāpayitvāna, nibbuto so sasāvako.",
  "atk-s0511a22:76": "27.",
  "atk-s0511a22:77": "“Anubyañjanasampannaṁ, dvattiṁsavaralakkhaṇaṁ;",
  "atk-s0511a22:78": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a22:79_0": "Tattha puṇḍarīkoti setambarukkho. Tīṇi yojanaso pabhāti tīṇi yojanāni pabhā niccharantīti",
  "atk-s0511a22:79_1": "attho. Dhammameghanti dhammavassaṁ, dhammavassanako buddhamegho. Temayitvāti dhammakathāsalilena",
  "atk-s0511a22:79_2": "temetvā, siñcitvāti attho. Sadevaketi sadevake satte. Khemantanti khemantaṁ nibbānaṁ.",
  "atk-s0511a22:79_3": "Anubyañjanasampannanti tambanakhatuṅganāsavaṭṭaṅgulitādīhi asītiyā anubyañjanehi",
  "atk-s0511a22:79_4": "sampannaṁ, dvattiṁsamahāpurisalakkhaṇapaṭimaṇḍitaṁ bhagavato sarīranti attho. Sikhī",
  "atk-s0511a22:79_5": "kira sammāsambuddho sīlavatīnagare assārāme parinibbāyi.",
  "atk-s0511a22:80": "“Sikhīva loke tapasā jalitvā, sikhīva meghāgamane naditvā;",
  "atk-s0511a22:81": "Sikhī mahesindhanavippahīno, sikhīva santiṁ sugato gato so”.",
  "atk-s0511a22:82_0": "Sikhissa kira bhagavato dhātuyo ekagghanāva hutvā aṭṭhaṁsu na vippakiriṁsu. Sakalajambudīpavāsino",
  "atk-s0511a22:82_1": "pana manussā tiyojanubbedhaṁ sattaratanamayaṁ himagirisadisasobhaṁ thūpamakaṁsu.",
  "atk-s0511a22:82_2": "Sesamettha gāthāsu pākaṭamevāti.",
  "atk-s0511a22:83": "Sikhībuddhavaṁsavaṇṇanā niṭṭhitā.",
  "atk-s0511a22:84": "Niṭṭhito vīsatimo buddhavaṁso."
}