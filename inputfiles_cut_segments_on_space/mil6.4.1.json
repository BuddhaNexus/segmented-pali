{
  "mil6.4.1:0.1": "Milindapañha ",
  "mil6.4.1:0.2": "Anumānavagga ",
  "mil6.4.1:0.3": "1. Anumānapañha ",
  "mil6.4.1:1.1_0": "Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṁ",
  "mil6.4.1:1.1_1": "nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā ñātukāmo",
  "mil6.4.1:1.1_2": "sotukāmo dhāretukāmo ñāṇālokaṁ daṭṭhukāmo aññāṇaṁ bhinditukāmo ñāṇālokaṁ uppādetukāmo",
  "mil6.4.1:1.1_3": "avijjandhakāraṁ nāsetukāmo adhimattaṁ dhitiñca ussāhañca satiñca sampajaññañca upaṭṭhapetvā",
  "mil6.4.1:1.1_4": "āyasmantaṁ nāgasenaṁ etadavoca—",
  "mil6.4.1:1.2": "“bhante nāgasena, kiṁ pana buddho tayā diṭṭho”ti. ",
  "mil6.4.1:1.3": "“Na hi, mahārājā”ti. ",
  "mil6.4.1:1.4": "“Kiṁ pana te ācariyehi buddho diṭṭho”ti? ",
  "mil6.4.1:1.5": "“Na hi, mahārājā”ti. ",
  "mil6.4.1:1.6": "“Bhante nāgasena, na kira tayā buddho diṭṭho, nāpi kira te ācariyehi buddho diṭṭho. ",
  "mil6.4.1:1.7": "Tena hi, bhante nāgasena, natthi buddho, na hettha buddho paññāyatī”ti. ",
  "mil6.4.1:2.1": "“Atthi pana te, mahārāja, pubbakā khattiyā, ye te tava khattiyavaṁsassa pubbaṅgamā”ti? ",
  "mil6.4.1:2.2": "“Āma, bhante. ",
  "mil6.4.1:2.3": "Ko saṁsayo, atthi pubbakā khattiyā, ye mama khattiyavaṁsassa pubbaṅgamā”ti. ",
  "mil6.4.1:2.4": "“Diṭṭhapubbā tayā, mahārāja, pubbakā khattiyā”ti? ",
  "mil6.4.1:2.5": "“Na hi, bhante”ti. ",
  "mil6.4.1:2.6": "“Ye pana taṁ, mahārāja, anusāsanti purohitā senāpatino akkhadassā mahāmattā, tehi pubbakā khattiyā diṭṭhapubbā”ti? ",
  "mil6.4.1:2.7": "“Na hi, bhante”ti. ",
  "mil6.4.1:2.8": "“Yadi pana te, mahārāja, pubbakā khattiyā na diṭṭhā, nāpi kira te anusāsakehi pubbakā khattiyā diṭṭhā, tena hi natthi pubbakā khattiyā, na hettha pubbakā khattiyā paññāyantī”ti. ",
  "mil6.4.1:3.1": "“Dissanti, bhante nāgasena, pubbakānaṁ khattiyānaṁ anubhūtāni paribhogabhaṇḍāni. ",
  "mil6.4.1:3.2": "Seyyathidaṁ—",
  "mil6.4.1:3.3": "setacchattaṁ uṇhīsaṁ pādukā vālabījanī khaggaratanaṁ mahārahāni ca sayanāni. ",
  "mil6.4.1:3.4": "Yehi mayaṁ jāneyyāma saddaheyyāma ‘atthi pubbakā khattiyā’”ti. ",
  "mil6.4.1:3.5": "“Evameva kho, mahārāja, mayampetaṁ bhagavantaṁ jāneyyāma saddaheyyāma. ",
  "mil6.4.1:3.6": "Atthi taṁ kāraṇaṁ, yena mayaṁ kāraṇena jāneyyāma saddaheyyāma ‘atthi so bhagavā’ti. ",
  "mil6.4.1:3.7": "Katamaṁ taṁ kāraṇaṁ? ",
  "mil6.4.1:3.8": "Atthi kho, mahārāja, tena bhagavatā jānatā passatā arahatā sammāsambuddhena anubhūtāni paribhogabhaṇḍāni. ",
  "mil6.4.1:3.9": "Seyyathidaṁ—",
  "mil6.4.1:3.10_0": "cattāro satipaṭṭhānā cattāro sammappadhānā cattāro iddhipādā pañcindriyāni pañca",
  "mil6.4.1:3.10_1": "balāni satta bojjhaṅgā ariyo aṭṭhaṅgiko maggo, yehi sadevako loko jānāti saddahati",
  "mil6.4.1:3.10_2": "‘atthi so bhagavā’ti.",
  "mil6.4.1:3.11": "Iminā, mahārāja, kāraṇena iminā hetunā iminā nayena iminā anumānena ñātabbo ‘atthi so bhagavā’ti. ",
  "mil6.4.1:4.1": "‘Bahū jane tārayitvā, ",
  "mil6.4.1:4.2": "nibbuto upadhikkhaye; ",
  "mil6.4.1:4.3": "Anumānena ñātabbaṁ, ",
  "mil6.4.1:4.4": "atthi so dvipaduttamo’”ti. ",
  "mil6.4.1:5.1": "“Bhante nāgasena, opammaṁ karohī”ti. ",
  "mil6.4.1:5.2_0": "“Yathā, mahārāja, nagaravaḍḍhakī nagaraṁ māpetukāmo paṭhamaṁ tāva samaṁ anunnatamanonataṁ",
  "mil6.4.1:5.2_1": "asakkharapāsāṇaṁ nirupaddavamanavajjaṁ ramaṇīyaṁ bhūmibhāgaṁ anuviloketvā yaṁ tattha",
  "mil6.4.1:5.2_2": "visamaṁ, taṁ samaṁ kārāpetvā khāṇukaṇṭakaṁ visodhāpetvā tattha nagaraṁ māpeyya sobhanaṁ",
  "mil6.4.1:5.2_3": "vibhattaṁ bhāgaso mitaṁ ukkiṇṇaparikhāpākāraṁ daḷhagopuraṭṭālakoṭṭakaṁ puthucaccaracatukkasandhisiṅghāṭakaṁ",
  "mil6.4.1:5.2_4": "sucisamatalarājamaggaṁ suvibhattaantarāpaṇaṁ ārāmuyyānataḷākapokkharaṇiudapānasampannaṁ",
  "mil6.4.1:5.2_5": "bahuvidhadevaṭṭhānappaṭimaṇḍitaṁ sabbadosavirahitaṁ, so tasmiṁ nagare sabbathā vepullattaṁ",
  "mil6.4.1:5.2_6": "patte aññaṁ desaṁ upagaccheyya, atha taṁ nagaraṁ aparena samayena iddhaṁ bhaveyya",
  "mil6.4.1:5.2_7": "phītaṁ subhikkhaṁ khemaṁ samiddhaṁ sivaṁ anītikaṁ nirupaddavaṁ nānājanasamākulaṁ,",
  "mil6.4.1:5.2_8": "puthū khattiyā brāhmaṇā vessā suddā hatthārohā assārohā rathikā pattikā dhanuggahā",
  "mil6.4.1:5.2_9": "tharuggahā celakā calakā piṇḍadāyakā uggā rājaputtā pakkhandino mahānāgā sūrā vammino",
  "mil6.4.1:5.2_10": "yodhino dāsikaputtā bhaṭiputtā mallakā gaṇakā āḷārikā sūdā kappakā nahāpakā cundā",
  "mil6.4.1:5.2_11": "mālākārā suvaṇṇakārā sajjhukārā sīsakārā tipukārā lohakārā vaṭṭakārā ayokārā maṇikārā",
  "mil6.4.1:5.2_12": "pesakārā kumbhakārā veṇukārā loṇakārā cammakārā rathakārā dantakārā rajjukārā kocchakārā",
  "mil6.4.1:5.2_13": "suttakārā vilīvakārā dhanukārā jiyakārā usukārā cittakārā raṅgakārā rajakā tantavāyā",
  "mil6.4.1:5.2_14": "tunnavāyā heraññikā dussikā gandhikā tiṇahārakā kaṭṭhahārakā bhatakā paṇṇikā phalikā",
  "mil6.4.1:5.2_15": "mūlikā odanikā pūvikā macchikā maṁsikā majjikā naṭakā naccakā laṅghakā indajālikā",
  "mil6.4.1:5.2_16": "vetālikā mallā chavaḍāhakā pupphachaḍḍakā venā nesādā gaṇikā lāsikā kumbhadāsiyo",
  "mil6.4.1:5.2_17": "sakkayavanacīnavilātā ujjenakā bhārukacchakā kāsikosalā parantakā māgadhakā sāketakā",
  "mil6.4.1:5.2_18": "soreyyakā pāveyyakā koṭumbaramāthurakā alasandakasmīragandhārā taṁ nagaraṁ vāsāya",
  "mil6.4.1:5.2_19": "upagatā nānāvisayino janā navaṁ suvibhattaṁ adosamanavajjaṁ ramaṇīyaṁ taṁ nagaraṁ",
  "mil6.4.1:5.2_20": "passitvā anumānena jānanti ‘cheko vata bho so nagaravaḍḍhakī, yo imassa nagarassa māpetā’ti.",
  "mil6.4.1:5.3_0": "Evameva kho, mahārāja, so bhagavā asamo asamasamo appaṭisamo asadiso atulo asaṅkhyeyyo",
  "mil6.4.1:5.3_1": "appameyyo aparimeyyo amitaguṇo guṇapāramippatto anantadhiti anantatejo anantavīriyo",
  "mil6.4.1:5.3_2": "anantabalo buddhabalapāramiṁ gato sasenamāraṁ parājetvā diṭṭhijālaṁ padāletvā avijjaṁ",
  "mil6.4.1:5.3_3": "khepetvā vijjaṁ uppādetvā dhammukkaṁ dhārayitvā sabbaññutaṁ pāpuṇitvā vijitasaṅgāmo",
  "mil6.4.1:5.3_4": "dhammanagaraṁ māpesi.",
  "mil6.4.1:6.1_0": "Bhagavato kho, mahārāja, dhammanagaraṁ sīlapākāraṁ hiriparikhaṁ ñāṇadvārakoṭṭhakaṁ",
  "mil6.4.1:6.1_1": "vīriyaaṭṭālakaṁ saddhāesikaṁ satidovārikaṁ paññāpāsādaṁ suttantacaccaraṁ abhidhammasiṅghāṭakaṁ",
  "mil6.4.1:6.1_2": "vinayavinicchayaṁ satipaṭṭhānavīthikaṁ, tassa kho pana, mahārāja, satipaṭṭhānavīthiyaṁ",
  "mil6.4.1:6.1_3": "evarūpā āpaṇā pasāritā honti.",
  "mil6.4.1:6.2": "Seyyathidaṁ—",
  "mil6.4.1:6.3": "pupphāpaṇaṁ gandhāpaṇaṁ phalāpaṇaṁ agadāpaṇaṁ osadhāpaṇaṁ amatāpaṇaṁ ratanāpaṇaṁ sabbāpaṇan”ti. ",
  "mil6.4.1:7.1": "“Bhante nāgasena, katamaṁ buddhassa bhagavato pupphāpaṇan”ti? ",
  "mil6.4.1:7.2": "“Atthi kho pana, mahārāja, tena bhagavatā jānatā passatā arahatā sammāsambuddhena ārammaṇavibhattiyo akkhātā. ",
  "mil6.4.1:7.3": "Seyyathidaṁ—",
  "mil6.4.1:7.4_0": "aniccasaññā dukkhasaññā anattasaññā asubhasaññā ādīnavasaññā pahānasaññā virāgasaññā",
  "mil6.4.1:7.4_1": "nirodhasaññā sabbaloke anabhiratisaññā sabbasaṅkhāresu aniccasaññā ānāpānassati uddhumātakasaññā",
  "mil6.4.1:7.4_2": "vinīlakasaññā vipubbakasaññā vicchiddakasaññā vikkhāyitakasaññā vikkhittakasaññā",
  "mil6.4.1:7.4_3": "hatavikkhittakasaññā lohitakasaññā puḷavakasaññā aṭṭhikasaññā mettāsaññā karuṇāsaññā",
  "mil6.4.1:7.4_4": "muditāsaññā upekkhāsaññā maraṇānussati kāyagatāsati, ime kho, mahārāja, buddhena",
  "mil6.4.1:7.4_5": "bhagavatā ārammaṇavibhattiyo akkhātā.",
  "mil6.4.1:7.5_0": "Tattha yo koci jarāmaraṇā muccitukāmo, so tesu aññataraṁ ārammaṇaṁ gaṇhāti, tena",
  "mil6.4.1:7.5_1": "ārammaṇena rāgā vimuccati, dosā vimuccati, mohā vimuccati, mānato vimuccati, diṭṭhito",
  "mil6.4.1:7.5_2": "vimuccati, saṁsāraṁ tarati, taṇhāsotaṁ nivāreti, tividhaṁ malaṁ visodheti, sabbakilese",
  "mil6.4.1:7.5_3": "upahantvā amalaṁ virajaṁ suddhaṁ paṇḍaraṁ ajātiṁ ajaraṁ amaraṁ sukhaṁ sītibhūtaṁ",
  "mil6.4.1:7.5_4": "abhayaṁ nagaruttamaṁ nibbānanagaraṁ pavisitvā arahatte cittaṁ vimoceti, idaṁ vuccati,",
  "mil6.4.1:7.5_5": "mahārāja, ‘bhagavato pupphāpaṇan’ti.",
  "mil6.4.1:8.1": "‘Kammamūlaṁ gahetvāna, ",
  "mil6.4.1:8.2": "āpaṇaṁ upagacchatha; ",
  "mil6.4.1:8.3": "Ārammaṇaṁ kiṇitvāna, ",
  "mil6.4.1:8.4": "tato muccatha muttiyā’”ti. ",
  "mil6.4.1:9.1": "“Bhante nāgasena, katamaṁ buddhassa bhagavato gandhāpaṇan”ti? ",
  "mil6.4.1:9.2_0": "“Atthi kho pana, mahārāja, tena bhagavatā sīlavibhattiyo akkhātā, yena sīlagandhena",
  "mil6.4.1:9.2_1": "anulittā bhagavato puttā sadevakaṁ lokaṁ sīlagandhena dhūpenti sampadhūpenti, disampi",
  "mil6.4.1:9.2_2": "anudisampi anuvātampi paṭivātampi vāyanti ativāyanti, pharitvā tiṭṭhanti.",
  "mil6.4.1:9.3": "Katamā tā sīlavibhattiyo? ",
  "mil6.4.1:9.4": "Saraṇasīlaṁ pañcaṅgasīlaṁ aṭṭhaṅgasīlaṁ dasaṅgasīlaṁ pañcuddesapariyāpannaṁ pātimokkhasaṁvarasīlaṁ. ",
  "mil6.4.1:9.5": "Idaṁ vuccati, mahārāja, ‘bhagavato gandhāpaṇan’ti. ",
  "mil6.4.1:9.6": "Bhāsitampetaṁ, mahārāja, bhagavatā devātidevena—",
  "mil6.4.1:10.1": "‘Na pupphagandho paṭivātameti, ",
  "mil6.4.1:10.2": "Na candanaṁ taggaramallikā vā; ",
  "mil6.4.1:10.3": "Satañca gandho paṭivātameti, ",
  "mil6.4.1:10.4": "Sabbā disā sappuriso pavāyati. ",
  "mil6.4.1:11.1": "Candanaṁ tagaraṁ vāpi, ",
  "mil6.4.1:11.2": "uppalaṁ atha vassikī; ",
  "mil6.4.1:11.3": "Etesaṁ gandhajātānaṁ, ",
  "mil6.4.1:11.4": "sīlagandho anuttaro. ",
  "mil6.4.1:12.1": "Appamatto ayaṁ gandho, ",
  "mil6.4.1:12.2": "yvāyaṁ tagaracandanaṁ; ",
  "mil6.4.1:12.3": "Yo ca sīlavataṁ gandho, ",
  "mil6.4.1:12.4": "vāti devesu uttamo’”ti. ",
  "mil6.4.1:13.1": "“Bhante nāgasena, katamaṁ buddhassa bhagavato phalāpaṇan”ti? ",
  "mil6.4.1:13.2": "“Phalāni kho, mahārāja, bhagavatā akkhātāni. ",
  "mil6.4.1:13.3": "Seyyathidaṁ—",
  "mil6.4.1:13.4": "sotāpattiphalaṁ sakadāgāmiphalaṁ anāgāmiphalaṁ arahattaphalaṁ suññataphalasamāpatti animittaphalasamāpatti appaṇihitaphalasamāpatti. ",
  "mil6.4.1:13.5": "Tattha yo koci yaṁ phalaṁ icchati, so kammamūlaṁ datvā patthitaṁ phalaṁ kiṇāti. ",
  "mil6.4.1:13.6": "Yadi sotāpattiphalaṁ, yadi sakadāgāmiphalaṁ, yadi anāgāmiphalaṁ, yadi arahattaphalaṁ, yadi suññataphalasamāpattiṁ, yadi animittaphalasamāpattiṁ, yadi appaṇihitaphalasamāpattiṁ. ",
  "mil6.4.1:13.7_0": "Yathā, mahārāja, kassaci purisassa dhuvaphalo ambo bhaveyya, so na tāva tato phalāni",
  "mil6.4.1:13.7_1": "pāteti, yāva kayikā na āgacchanti, anuppatte pana kayike mūlaṁ gahetvā evaṁ ācikkhati",
  "mil6.4.1:13.7_2": "‘ambho purisa, eso kho dhuvaphalo ambo, tato yaṁ icchasi, ettakaṁ phalaṁ gaṇhāhi",
  "mil6.4.1:13.7_3": "salāṭukaṁ vā dovilaṁ vā kesikaṁ vā āmaṁ vā pakkaṁ vā’ti, so tena attanā dinnamūlena",
  "mil6.4.1:13.7_4": "yadi salāṭukaṁ icchati, salāṭukaṁ gaṇhāti, yadi dovilaṁ icchati, dovilaṁ gaṇhāti,",
  "mil6.4.1:13.7_5": "yadi kesikaṁ icchati, kesikaṁ gaṇhāti, yadi āmakaṁ icchati, āmakaṁ gaṇhāti, yadi",
  "mil6.4.1:13.7_6": "pakkaṁ icchati, pakkaṁ gaṇhāti.",
  "mil6.4.1:13.8": "Evameva kho, mahārāja, yo yaṁ phalaṁ icchati, so kammamūlaṁ datvā patthitaṁ phalaṁ gaṇhāti, yadi sotāpattiphalaṁ …pe… ",
  "mil6.4.1:13.9": "yadi appaṇihitaphalasamāpattiṁ, idaṁ vuccati, mahārāja, ‘bhagavato phalāpaṇan’ti. ",
  "mil6.4.1:14.1": "‘Kammamūlaṁ janā datvā, ",
  "mil6.4.1:14.2": "gaṇhanti amatapphalaṁ; ",
  "mil6.4.1:14.3": "Tena te sukhitā honti, ",
  "mil6.4.1:14.4": "ye kītā amatapphalan’”ti. ",
  "mil6.4.1:15.1": "“Bhante nāgasena, katamaṁ buddhassa bhagavato agadāpaṇan”ti? ",
  "mil6.4.1:15.2": "“Agadāni kho, mahārāja, bhagavatā akkhātāni, yehi agadehi so bhagavā sadevakaṁ lokaṁ kilesavisato parimoceti. ",
  "mil6.4.1:15.3": "Katamāni pana tāni agadāni? ",
  "mil6.4.1:15.4": "Yānimāni, mahārāja, bhagavatā cattāri ariyasaccāni akkhātāni. ",
  "mil6.4.1:15.5": "Seyyathidaṁ—",
  "mil6.4.1:15.6_0": "dukkhaṁ ariyasaccaṁ dukkhasamudayaṁ ariyasaccaṁ dukkhanirodhaṁ ariyasaccaṁ dukkhanirodhagāminī",
  "mil6.4.1:15.6_1": "paṭipadā ariyasaccaṁ, tattha ye keci aññāpekkhā catusaccaṁ dhammaṁ suṇanti, te jātiyā",
  "mil6.4.1:15.6_2": "parimuccanti, jarāya parimuccanti, maraṇā parimuccanti, sokaparidevadukkhadomanassupāyāsehi",
  "mil6.4.1:15.6_3": "parimuccanti, idaṁ vuccati, mahārāja, ‘bhagavato agadāpaṇan’ti.",
  "mil6.4.1:16.1": "‘Ye keci agadā loke, ",
  "mil6.4.1:16.2": "visānaṁ paṭibāhakā; ",
  "mil6.4.1:16.3": "Dhammāgadasamaṁ natthi, ",
  "mil6.4.1:16.4": "etaṁ pivatha bhikkhavo’”ti. ",
  "mil6.4.1:17.1": "“Bhante nāgasena, katamaṁ buddhassa bhagavato osadhāpaṇan”ti? ",
  "mil6.4.1:17.2": "“Osadhāni kho, mahārāja, bhagavatā akkhātāni, yehi osadhehi so bhagavā devamanusse tikicchati. ",
  "mil6.4.1:17.3": "Seyyathidaṁ—",
  "mil6.4.1:17.4_0": "cattāro satipaṭṭhānā cattāro sammappadhānā cattāro iddhipādā pañcindriyāni pañca",
  "mil6.4.1:17.4_1": "balāni satta bojjhaṅgā ariyo aṭṭhaṅgiko maggo, etehi osadhehi bhagavā micchādiṭṭhiṁ",
  "mil6.4.1:17.4_2": "vireceti, micchāsaṅkappaṁ vireceti, micchāvācaṁ vireceti, micchākammantaṁ vireceti,",
  "mil6.4.1:17.4_3": "micchāājīvaṁ vireceti, micchāvāyāmaṁ vireceti, micchāsatiṁ vireceti, micchāsamādhiṁ",
  "mil6.4.1:17.4_4": "vireceti, lobhavamanaṁ kāreti, dosavamanaṁ kāreti, mohavamanaṁ kāreti, mānavamanaṁ",
  "mil6.4.1:17.4_5": "kāreti, diṭṭhivamanaṁ kāreti, vicikicchāvamanaṁ kāreti, uddhaccavamanaṁ kāreti, thinamiddhavamanaṁ",
  "mil6.4.1:17.4_6": "kāreti, ahirikānottappavamanaṁ kāreti, sabbakilesavamanaṁ kāreti, idaṁ vuccati, mahārāja,",
  "mil6.4.1:17.4_7": "‘bhagavato osadhāpaṇan’ti.",
  "mil6.4.1:18.1": "‘Ye keci osadhā loke, ",
  "mil6.4.1:18.2": "vijjanti vividhā bahū; ",
  "mil6.4.1:18.3": "Dhammosadhasamaṁ natthi, ",
  "mil6.4.1:18.4": "etaṁ pivatha bhikkhavo. ",
  "mil6.4.1:19.1": "Dhammosadhaṁ pivitvāna, ",
  "mil6.4.1:19.2": "ajarāmaraṇā siyuṁ; ",
  "mil6.4.1:19.3": "Bhāvayitvā ca passitvā, ",
  "mil6.4.1:19.4": "nibbutā upadhikkhaye’”ti. ",
  "mil6.4.1:20.1": "“Bhante nāgasena, katamaṁ buddhassa bhagavato amatāpaṇan”ti? ",
  "mil6.4.1:20.2_0": "“Amataṁ kho, mahārāja, bhagavatā akkhātaṁ, yena amatena so bhagavā sadevakaṁ lokaṁ",
  "mil6.4.1:20.2_1": "abhisiñci, yena amatena abhisittā devamanussā jātijarābyādhimaraṇasokaparidevadukkhadomanassupāyāsehi parimucciṁsu.",
  "mil6.4.1:20.3": "Katamaṁ taṁ amataṁ? ",
  "mil6.4.1:20.4": "Yadidaṁ kāyagatāsati. ",
  "mil6.4.1:20.5": "Bhāsitampetaṁ, mahārāja, bhagavatā devātidevena ‘amataṁ te, bhikkhave, paribhuñjanti, ye kāyagatāsatiṁ paribhuñjantī’ti. ",
  "mil6.4.1:20.6": "Idaṁ vuccati, mahārāja, ‘bhagavato amatāpaṇan’ti. ",
  "mil6.4.1:21.1": "‘Byādhitaṁ janataṁ disvā, ",
  "mil6.4.1:21.2": "Amatāpaṇaṁ pasārayi; ",
  "mil6.4.1:21.3": "Kammena taṁ kiṇitvāna, ",
  "mil6.4.1:21.4": "Amataṁ ādetha bhikkhavo’”ti. ",
  "mil6.4.1:22.1": "“Bhante nāgasena, katamaṁ buddhassa bhagavato ratanāpaṇan”ti? ",
  "mil6.4.1:22.2_0": "“Ratanāni kho, mahārāja, bhagavatā akkhātāni, yehi ratanehi vibhūsitā bhagavato puttā",
  "mil6.4.1:22.2_1": "sadevakaṁ lokaṁ virocanti obhāsenti pabhāsenti jalanti pajjalanti uddhaṁ adho tiriyaṁ ālokaṁ dassenti.",
  "mil6.4.1:22.3": "Katamāni tāni ratanāni? ",
  "mil6.4.1:22.4": "Sīlaratanaṁ samādhiratanaṁ paññāratanaṁ vimuttiratanaṁ vimuttiñāṇadassanaratanaṁ paṭisambhidāratanaṁ bojjhaṅgaratanaṁ. ",
  "mil6.4.1:23.1": "Katamaṁ, mahārāja, bhagavato sīlaratanaṁ? ",
  "mil6.4.1:23.2": "Pātimokkhasaṁvarasīlaṁ indriyasaṁvarasīlaṁ ājīvapārisuddhisīlaṁ paccayasannissitasīlaṁ cūḷasīlaṁ majjhimasīlaṁ mahāsīlaṁ maggasīlaṁ phalasīlaṁ. ",
  "mil6.4.1:23.3_0": "Sīlaratanena kho, mahārāja, vibhūsitassa puggalassa sadevako loko samārako sabrahmako",
  "mil6.4.1:23.3_1": "sassamaṇabrāhmaṇī pajā pihayati pattheti, sīlaratanapiḷandho kho, mahārāja, bhikkhu",
  "mil6.4.1:23.3_2": "disampi anudisampi uddhampi adhopi tiriyampi virocati ativirocati, heṭṭhato avīciṁ",
  "mil6.4.1:23.3_3": "uparito bhavaggaṁ upādāya etthantare sabbaratanāni atikkamitvā abhibhavitvā ajjhottharitvā",
  "mil6.4.1:23.3_4": "tiṭṭhati, evarūpāni kho, mahārāja, sīlaratanāni bhagavato ratanāpaṇe pasāritāni,",
  "mil6.4.1:23.3_5": "idaṁ vuccati, mahārāja, ‘bhagavato sīlaratanan’ti.",
  "mil6.4.1:24.1": "‘Evarūpāni sīlāni, ",
  "mil6.4.1:24.2": "santi buddhassa āpaṇe; ",
  "mil6.4.1:24.3": "Kammena taṁ kiṇitvāna, ",
  "mil6.4.1:24.4": "ratanaṁ vo piḷandhathā’ti. ",
  "mil6.4.1:25.1": "Katamaṁ, mahārāja, bhagavato samādhiratanaṁ? ",
  "mil6.4.1:25.2": "Savitakkasavicāro samādhi, avitakkavicāramatto samādhi, avitakkaavicāro samādhi, suññato samādhi, animitto samādhi, appaṇihito samādhi. ",
  "mil6.4.1:25.3_0": "Samādhiratanaṁ kho, mahārāja, piḷandhassa bhikkhuno ye te kāmavitakkabyāpādavitakkavihiṁsāvitakkamānuddhaccadiṭṭhivicikicchākilesavatthūni",
  "mil6.4.1:25.3_1": "vividhāni ca kuvitakkāni, te sabbe samādhiṁ āsajja vikiranti vidhamanti viddhaṁsanti",
  "mil6.4.1:25.3_2": "na saṇṭhanti na upalimpanti.",
  "mil6.4.1:25.4": "Yathā, mahārāja, vāri pokkharapatte vikirati vidhamati viddhaṁsati na saṇṭhāti na upalimpati. ",
  "mil6.4.1:25.5": "Taṁ kissa hetu? ",
  "mil6.4.1:25.6": "Parisuddhattā padumassa. ",
  "mil6.4.1:25.7_0": "Evameva kho, mahārāja, samādhiratanaṁ piḷandhassa bhikkhuno ye te kāmavitakkabyāpādavitakkavihiṁsāvitakkamānuddhaccadiṭṭhivicikicchākilesavatthūni",
  "mil6.4.1:25.7_1": "vividhāni ca kuvitakkāni, te sabbe samādhiṁ āsajja vikiranti vidhamanti viddhaṁsanti",
  "mil6.4.1:25.7_2": "na saṇṭhanti na upalimpanti.",
  "mil6.4.1:25.8": "Taṁ kissa hetu? ",
  "mil6.4.1:25.9": "Parisuddhattā samādhissa. ",
  "mil6.4.1:25.10": "Idaṁ vuccati, mahārāja, ‘bhagavato samādhiratanan’ti, evarūpāni kho, mahārāja, samādhiratanāni bhagavato ratanāpaṇe pasāritāni. ",
  "mil6.4.1:26.1": "‘Samādhiratanamālassa, ",
  "mil6.4.1:26.2": "kuvitakkā na jāyare; ",
  "mil6.4.1:26.3": "Na ca vikkhipate cittaṁ, ",
  "mil6.4.1:26.4": "etaṁ tumhe piḷandhathā’ti. ",
  "mil6.4.1:27.1": "Katamaṁ, mahārāja, bhagavato paññāratanaṁ? ",
  "mil6.4.1:27.2_0": "Yāya, mahārāja, paññāya ariyasāvako ‘idaṁ kusalan’ti yathābhūtaṁ pajānāti, ‘idaṁ",
  "mil6.4.1:27.2_1": "akusalan’ti yathābhūtaṁ pajānāti, ‘idaṁ sāvajjaṁ, idaṁ anavajjaṁ, idaṁ sevitabbaṁ,",
  "mil6.4.1:27.2_2": "idaṁ na sevitabbaṁ, idaṁ hīnaṁ, idaṁ paṇītaṁ, idaṁ kaṇhaṁ, idaṁ sukkaṁ, idaṁ kaṇhasukkasappaṭibhāgan’ti",
  "mil6.4.1:27.2_3": "yathābhūtaṁ pajānāti, ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti",
  "mil6.4.1:27.2_4": "yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī",
  "mil6.4.1:27.2_5": "paṭipadā’ti yathābhūtaṁ pajānāti.",
  "mil6.4.1:27.3": "Idaṁ vuccati, mahārāja, ‘bhagavato paññāratanan’ti. ",
  "mil6.4.1:28.1": "‘Paññāratanamālassa, ",
  "mil6.4.1:28.2": "na ciraṁ vattate bhavo; ",
  "mil6.4.1:28.3": "Khippaṁ phasseti amataṁ, ",
  "mil6.4.1:28.4": "na ca so rocate bhave’ti. ",
  "mil6.4.1:29.1": "Katamaṁ, mahārāja, bhagavato vimuttiratanaṁ? ",
  "mil6.4.1:29.2": "Vimuttiratanaṁ kho, mahārāja, arahattaṁ vuccati, arahattaṁ patto kho, mahārāja, bhikkhu ‘vimuttiratanaṁ piḷandho’ti vuccati. ",
  "mil6.4.1:29.3_0": "Yathā, mahārāja, puriso muttākalāpamaṇikalāpapavāḷakalāpābharaṇappaṭimaṇḍito agalutagaratālīsakalohitacandanānulittagatto",
  "mil6.4.1:29.3_1": "nāgapunnāgasālasalaḷacampakayūthikātimuttakapāṭaluppalavassikamallikāvicitto sesajane",
  "mil6.4.1:29.3_2": "atikkamitvā virocati ativirocati obhāsati pabhāsati sampabhāsati jalati pajjalati",
  "mil6.4.1:29.3_3": "abhibhavati ajjhottharati mālāgandharatanābharaṇehi;",
  "mil6.4.1:29.4_0": "evameva kho, mahārāja, arahattaṁ patto khīṇāsavo vimuttiratanapiḷandho upādāyupādāya",
  "mil6.4.1:29.4_1": "vimuttānaṁ bhikkhūnaṁ atikkamitvā samatikkamitvā virocati ativirocati obhāsati pabhāsati",
  "mil6.4.1:29.4_2": "sampabhāsati jalati pajjalati abhibhavati ajjhottharati vimuttiyā.",
  "mil6.4.1:29.5": "Taṁ kissa hetu? ",
  "mil6.4.1:29.6": "Aggaṁ, mahārāja, etaṁ piḷandhanaṁ sabbapiḷandhanānaṁ, yadidaṁ vimuttipiḷandhanaṁ. ",
  "mil6.4.1:29.7": "Idaṁ vuccati, mahārāja, ‘bhagavato vimuttiratanan’ti. ",
  "mil6.4.1:30.1": "‘Maṇimālādharaṁ geha, ",
  "mil6.4.1:30.2": "jano sāmiṁ udikkhati; ",
  "mil6.4.1:30.3": "Vimuttiratanamālantu, ",
  "mil6.4.1:30.4": "udikkhanti sadevakā’ti. ",
  "mil6.4.1:31.1": "Katamaṁ, mahārāja, bhagavato vimuttiñāṇadassanaratanaṁ? ",
  "mil6.4.1:31.2": "Paccavekkhaṇañāṇaṁ, mahārāja, bhagavato vimuttiñāṇadassanaratananti vuccati, yena ñāṇena ariyasāvako maggaphalanibbānāni pahīnakilesāvasiṭṭhakilese ca paccavekkhati. ",
  "mil6.4.1:32.1": "‘Yena ñāṇena bujjhanti, ",
  "mil6.4.1:32.2": "ariyā katakiccataṁ; ",
  "mil6.4.1:32.3": "Taṁ ñāṇaratanaṁ laddhuṁ, ",
  "mil6.4.1:32.4": "vāyametha jinorasā’ti. ",
  "mil6.4.1:33.1": "Katamaṁ, mahārāja, bhagavato paṭisambhidāratanaṁ? ",
  "mil6.4.1:33.2": "Catasso kho, mahārāja, paṭisambhidāyo atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti. ",
  "mil6.4.1:33.3_0": "Imehi kho, mahārāja, catūhi paṭisambhidāratanehi samalaṅkato bhikkhu yaṁ yaṁ parisaṁ",
  "mil6.4.1:33.3_1": "upasaṅkamati, yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi",
  "mil6.4.1:33.3_2": "samaṇaparisaṁ, visārado upasaṅkamati amaṅkubhūto abhīru acchambhī anutrāsī vigatalomahaṁso",
  "mil6.4.1:33.3_3": "parisaṁ upasaṅkamati.",
  "mil6.4.1:34.1_0": "Yathā, mahārāja, yodho saṅgāmasūro sannaddhapañcāvudho acchambhito saṅgāmaṁ otarati,",
  "mil6.4.1:34.1_1": "‘sace amittā dūre bhavissanti usunā pātayissāmi, tato orato bhavissanti sattiyā paharissāmi,",
  "mil6.4.1:34.1_2": "tato orato bhavissanti kaṇayena paharissāmi, upagataṁ santaṁ maṇḍalaggena dvidhā",
  "mil6.4.1:34.1_3": "chindissāmi, kāyūpagataṁ churikāya vinivijjhissāmī’ti;",
  "mil6.4.1:34.2": "evameva kho, mahārāja, catupaṭisambhidāratanamaṇḍito bhikkhu acchambhito parisaṁ upasaṅkamati. ",
  "mil6.4.1:35.1_0": "‘Yo koci maṁ atthapaṭisambhide pañhaṁ pucchissati, tassa atthena atthaṁ kathayissāmi,",
  "mil6.4.1:35.1_1": "kāraṇena kāraṇaṁ kathayissāmi, hetunā hetuṁ kathayissāmi, nayena nayaṁ kathayissāmi,",
  "mil6.4.1:35.1_2": "nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena.",
  "mil6.4.1:36.1_0": "Yo koci maṁ dhammapaṭisambhide pañhaṁ pucchissati, tassa dhammena dhammaṁ kathayissāmi,",
  "mil6.4.1:36.1_1": "amatena amataṁ kathayissāmi, asaṅkhatena asaṅkhataṁ kathayissāmi, nibbānena nibbānaṁ",
  "mil6.4.1:36.1_2": "kathayissāmi, suññatena suññataṁ kathayissāmi, animittena animittaṁ kathayissāmi,",
  "mil6.4.1:36.1_3": "appaṇihitena appaṇihitaṁ kathayissāmi, anejena anejaṁ kathayissāmi, nissaṁsayaṁ karissāmi,",
  "mil6.4.1:36.1_4": "vimatiṁ vivecessāmi, tosayissāmi pañhaveyyākaraṇena.",
  "mil6.4.1:37.1_0": "Yo koci maṁ niruttipaṭisambhide pañhaṁ pucchissati, tassa niruttiyā niruttiṁ kathayissāmi,",
  "mil6.4.1:37.1_1": "padena padaṁ kathayissāmi, anupadena anupadaṁ kathayissāmi, akkharena akkharaṁ kathayissāmi,",
  "mil6.4.1:37.1_2": "sandhiyā sandhiṁ kathayissāmi, byañjanena byañjanaṁ kathayissāmi, anubyañjanena anubyañjanaṁ",
  "mil6.4.1:37.1_3": "kathayissāmi, vaṇṇena vaṇṇaṁ kathayissāmi, sarena saraṁ kathayissāmi, paññattiyā",
  "mil6.4.1:37.1_4": "paññattiṁ kathayissāmi, vohārena vohāraṁ kathayissāmi, nissaṁsayaṁ karissāmi, vimatiṁ",
  "mil6.4.1:37.1_5": "vivecessāmi, tosayissāmi pañhaveyyākaraṇena.",
  "mil6.4.1:38.1_0": "Yo koci maṁ paṭibhānapaṭisambhide pañhaṁ pucchissati, tassa paṭibhānena paṭibhānaṁ",
  "mil6.4.1:38.1_1": "kathayissāmi, opammena opammaṁ kathayissāmi, lakkhaṇena lakkhaṇaṁ kathayissāmi, rasena",
  "mil6.4.1:38.1_2": "rasaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇenā’ti.",
  "mil6.4.1:38.2": "Idaṁ vuccati, mahārāja, ‘bhagavato paṭisambhidāratanan’ti. ",
  "mil6.4.1:39.1": "‘Paṭisambhidā kiṇitvāna, ",
  "mil6.4.1:39.2": "Ñāṇena phassayeyya yo; ",
  "mil6.4.1:39.3": "Acchambhito anubbiggo, ",
  "mil6.4.1:39.4": "Atirocati sadevake’ti. ",
  "mil6.4.1:40.1": "Katamaṁ, mahārāja, bhagavato bojjhaṅgaratanaṁ? ",
  "mil6.4.1:40.2": "Sattime, mahārāja, bojjhaṅgā, satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo. ",
  "mil6.4.1:40.3": "Imehi kho, mahārāja, sattahi bojjhaṅgaratanehi paṭimaṇḍito bhikkhu sabbaṁ tamaṁ abhibhuyya sadevakaṁ lokaṁ obhāseti pabhāseti ālokaṁ janeti. ",
  "mil6.4.1:40.4": "Idaṁ vuccati, mahārāja, ‘bhagavato bojjhaṅgaratanan’ti. ",
  "mil6.4.1:41.1": "‘Bojjhaṅgaratanamālassa, ",
  "mil6.4.1:41.2": "uṭṭhahanti sadevakā; ",
  "mil6.4.1:41.3": "Kammena taṁ kiṇitvāna, ",
  "mil6.4.1:41.4": "ratanaṁ vo piḷandhathā’”ti. ",
  "mil6.4.1:42.1": "“Bhante nāgasena, katamaṁ buddhassa bhagavato sabbāpaṇan”ti? ",
  "mil6.4.1:42.2": "“Sabbāpaṇaṁ kho, mahārāja, bhagavato navaṅgaṁ buddhavacanaṁ sārīrikāni pāribhogikāni cetiyāni saṅgharatanañca. ",
  "mil6.4.1:42.3_0": "Sabbāpaṇe, mahārāja, bhagavatā jātisampatti pasāritā, bhogasampatti pasāritā, āyusampatti",
  "mil6.4.1:42.3_1": "pasāritā, ārogyasampatti pasāritā, vaṇṇasampatti pasāritā, paññāsampatti pasāritā,",
  "mil6.4.1:42.3_2": "mānusikasampatti pasāritā, dibbasampatti pasāritā, nibbānasampatti pasāritā.",
  "mil6.4.1:42.4_0": "Tattha ye taṁ taṁ sampattiṁ icchanti, te kammamūlaṁ datvā patthitapatthitaṁ sampattiṁ",
  "mil6.4.1:42.4_1": "kiṇanti, keci sīlasamādānena kiṇanti, keci uposathakammena kiṇanti, appamattakenapi",
  "mil6.4.1:42.4_2": "kammamūlena upādāyupādāya sampattiyo paṭilabhanti.",
  "mil6.4.1:42.5": "Yathā, mahārāja, āpaṇikassa āpaṇe tilamuggamāse parittakenapi taṇḍulamuggamāsena appakenapi mūlena upādāyupādāya gaṇhanti; ",
  "mil6.4.1:42.6": "evameva kho, mahārāja, bhagavato sabbāpaṇe appamattakenapi kammamūlena upādāyupādāya sampattiyo paṭilabhanti. ",
  "mil6.4.1:42.7": "Idaṁ vuccati, mahārāja, ‘bhagavato sabbāpaṇan’ti. ",
  "mil6.4.1:43.1": "‘Āyu arogatā vaṇṇaṁ, ",
  "mil6.4.1:43.2": "saggaṁ uccākulīnatā; ",
  "mil6.4.1:43.3": "Asaṅkhatañca amataṁ, ",
  "mil6.4.1:43.4": "atthi sabbāpaṇe jine. ",
  "mil6.4.1:44.1": "Appena bahukenāpi, ",
  "mil6.4.1:44.2": "kammamūlena gayhati; ",
  "mil6.4.1:44.3": "Kiṇitvā saddhāmūlena, ",
  "mil6.4.1:44.4": "samiddhā hotha bhikkhavo’ti. ",
  "mil6.4.1:45.1_0": "Bhagavato kho, mahārāja, dhammanagare evarūpā janā paṭivasanti, suttantikā venayikā",
  "mil6.4.1:45.1_1": "ābhidhammikā dhammakathikā jātakabhāṇakā dīghabhāṇakā majjhimabhāṇakā saṁyuttabhāṇakā",
  "mil6.4.1:45.1_2": "aṅguttarabhāṇakā khuddakabhāṇakā sīlasampannā samādhisampannā paññāsampannā bojjhaṅgabhāvanāratā",
  "mil6.4.1:45.1_3": "vipassakā sadatthamanuyuttā āraññikā rukkhamūlikā abbhokāsikā palālapuñjikā sosānikā",
  "mil6.4.1:45.1_4": "nesajjikā paṭipannakā phalaṭṭhā sekkhā phalasamaṅgino sotāpannā sakadāgāmino anāgāmino",
  "mil6.4.1:45.1_5": "arahanto tevijjā chaḷabhiññā iddhimanto paññāya pāramiṅgatā satipaṭṭhānasammappadhānaiddhipādaindriyabalabojjhaṅgamaggavarajhānavimokkharūpārūpasantasukhasamāpattikusalā,",
  "mil6.4.1:45.1_6": "tehi arahantehi ākulaṁ samākulaṁ ākiṇṇaṁ samākiṇṇaṁ naḷavanasaravanamiva dhammanagaraṁ ahosi.",
  "mil6.4.1:45.2": "Bhavatīha—",
  "mil6.4.1:46.1": "‘Vītarāgā vītadosā, ",
  "mil6.4.1:46.2": "vītamohā anāsavā; ",
  "mil6.4.1:46.3": "Vītataṇhā anādānā, ",
  "mil6.4.1:46.4": "dhammanagare vasanti te. ",
  "mil6.4.1:47.1": "Āraññikā dhutadharā, ",
  "mil6.4.1:47.2": "jhāyino lūkhacīvarā; ",
  "mil6.4.1:47.3": "Vivekābhiratā dhīrā, ",
  "mil6.4.1:47.4": "dhammanagare vasanti te. ",
  "mil6.4.1:48.1": "Nesajjikā santhatikā, ",
  "mil6.4.1:48.2": "athopi ṭhānacaṅkamā; ",
  "mil6.4.1:48.3": "Paṁsukūladharā sabbe, ",
  "mil6.4.1:48.4": "dhammanagare vasanti te. ",
  "mil6.4.1:49.1": "Ticīvaradharā santā, ",
  "mil6.4.1:49.2": "cammakhaṇḍacatutthakā; ",
  "mil6.4.1:49.3": "Ratā ekāsane viññū, ",
  "mil6.4.1:49.4": "dhammanagare vasanti te. ",
  "mil6.4.1:50.1": "Appicchā nipakā dhīrā, ",
  "mil6.4.1:50.2": "appāhārā alolupā; ",
  "mil6.4.1:50.3": "Lābhālābhena santuṭṭhā, ",
  "mil6.4.1:50.4": "dhammanagare vasanti te. ",
  "mil6.4.1:51.1": "Jhāyī jhānaratā dhīrā, ",
  "mil6.4.1:51.2": "santacittā samāhitā; ",
  "mil6.4.1:51.3": "Ākiñcaññaṁ patthayānā, ",
  "mil6.4.1:51.4": "dhammanagare vasanti te. ",
  "mil6.4.1:52.1": "Paṭipannā phalaṭṭhā ca, ",
  "mil6.4.1:52.2": "sekkhā phalasamaṅgino; ",
  "mil6.4.1:52.3": "Āsīsakā uttamatthaṁ, ",
  "mil6.4.1:52.4": "dhammanagare vasanti te. ",
  "mil6.4.1:53.1": "Sotāpannā ca vimalā, ",
  "mil6.4.1:53.2": "sakadāgāmino ca ye; ",
  "mil6.4.1:53.3": "Anāgāmī ca arahanto, ",
  "mil6.4.1:53.4": "dhammanagare vasanti te. ",
  "mil6.4.1:54.1": "Satipaṭṭhānakusalā, ",
  "mil6.4.1:54.2": "bojjhaṅgabhāvanāratā; ",
  "mil6.4.1:54.3": "Vipassakā dhammadharā, ",
  "mil6.4.1:54.4": "dhammanagare vasanti te. ",
  "mil6.4.1:55.1": "Iddhipādesu kusalā, ",
  "mil6.4.1:55.2": "samādhibhāvanāratā; ",
  "mil6.4.1:55.3": "Sammappadhānānuyuttā, ",
  "mil6.4.1:55.4": "dhammanagare vasanti te. ",
  "mil6.4.1:56.1": "Abhiññāpāramippattā, ",
  "mil6.4.1:56.2": "pettike gocare ratā; ",
  "mil6.4.1:56.3": "Antalikkhamhi caraṇā, ",
  "mil6.4.1:56.4": "dhammanagare vasanti te. ",
  "mil6.4.1:57.1": "Okkhittacakkhū mitabhāṇī, ",
  "mil6.4.1:57.2": "guttadvārā susaṁvutā; ",
  "mil6.4.1:57.3": "Sudantā uttame damme, ",
  "mil6.4.1:57.4": "dhammanagare vasanti te. ",
  "mil6.4.1:58.1": "Tevijjā chaḷabhiññā ca, ",
  "mil6.4.1:58.2": "Iddhiyā pāramiṁ gatā; ",
  "mil6.4.1:58.3": "Paññāya pāramippattā, ",
  "mil6.4.1:58.4": "Dhammanagare vasanti te’ti. ",
  "mil6.4.1:59.1_0": "Ye kho te, mahārāja, bhikkhū aparimitañāṇavaradharā asaṅgā atulaguṇā atulayasā atulabalā",
  "mil6.4.1:59.1_1": "atulatejā dhammacakkānuppavattakā paññāpāramiṁ gatā, evarūpā kho, mahārāja, bhikkhū",
  "mil6.4.1:59.1_2": "bhagavato dhammanagare <b>‘dhammasenāpatino’< /b>ti vuccanti.",
  "mil6.4.1:60.1_0": "Ye pana te, mahārāja, bhikkhū iddhimanto adhigatappaṭisambhidāpattavesārajjā gaganacarā",
  "mil6.4.1:60.1_1": "durāsadā duppasahā anālambacarā sasāgaramahidharapathavikampakā candasūriyaparimajjakā",
  "mil6.4.1:60.1_2": "vikubbanādhiṭṭhānābhinīhārakusalā iddhiyā pāramiṁ gatā, evarūpā kho, mahārāja, bhikkhū",
  "mil6.4.1:60.1_3": "bhagavato dhammanagare <b>‘purohitā’< /b>ti vuccanti.",
  "mil6.4.1:61.1_0": "Ye pana te, mahārāja, bhikkhū dhutaṅgamanugatā appicchā santuṭṭhā viññattimanesanajigucchakā",
  "mil6.4.1:61.1_1": "piṇḍāya sapadānacārino bhamarāva gandhamanughāyitvā pavisanti vivittakānanaṁ, kāye",
  "mil6.4.1:61.1_2": "ca jīvite ca nirapekkhā arahattamanuppattā dhutaṅgaguṇe agganikkhittā, evarūpā kho,",
  "mil6.4.1:61.1_3": "mahārāja, bhikkhū bhagavato dhammanagare <b>‘akkhadassā’< /b>ti vuccanti.",
  "mil6.4.1:62.1_0": "Ye pana te, mahārāja, bhikkhū parisuddhā vimalā nikkilesā cutūpapātakusalā dibbacakkhumhi",
  "mil6.4.1:62.1_1": "pāramiṁ gatā, evarūpā kho, mahārāja, bhikkhū bhagavato dhammanagare <b>‘nagarajotakā’< /b>ti vuccanti.",
  "mil6.4.1:63.1_0": "Ye pana te, mahārāja, bhikkhū bahussutā āgatāgamā dhammadharā vinayadharā mātikādharā",
  "mil6.4.1:63.1_1": "sithiladhanitadīgharassagarukalahukakkharaparicchedakusalā navaṅgasāsanadharā, evarūpā",
  "mil6.4.1:63.1_2": "kho, mahārāja, bhikkhū bhagavato dhammanagare <b>‘dhammarakkhā’< /b>ti vuccanti.",
  "mil6.4.1:64.1_0": "Ye pana te, mahārāja, bhikkhū vinayaññū vinayakovidā ṭhānāṭṭhānakusalā āpattānāpattigarukalahukasatekicchaatekicchavuṭṭhānadesanāniggahapaṭikammaosāraṇanissāraṇapaṭisāraṇakusalā",
  "mil6.4.1:64.1_1": "vinaye pāramiṁ gatā, evarūpā kho, mahārāja, bhikkhū bhagavato dhammanagare <b>‘rūparakkhā’< /b>ti vuccanti.",
  "mil6.4.1:65.1_0": "Ye pana te, mahārāja, bhikkhū vimuttivarakusumamālabaddhā varapavaramahagghaseṭṭhabhāvamanuppattā",
  "mil6.4.1:65.1_1": "bahujanakantamabhipatthitā, evarūpā kho, mahārāja, bhikkhū bhagavato dhammanagare",
  "mil6.4.1:65.1_2": "<b>‘pupphāpaṇikā’< /b>ti vuccanti.",
  "mil6.4.1:66.1_0": "Ye pana te, mahārāja, bhikkhū catusaccābhisamayappaṭividdhā diṭṭhasaccā viññātasāsanā",
  "mil6.4.1:66.1_1": "catūsu sāmaññaphalesu tiṇṇavicikicchā paṭiladdhaphalasukhā aññesampi paṭipannānaṁ",
  "mil6.4.1:66.1_2": "te phale saṁvibhajanti, evarūpā kho, mahārāja, bhikkhū bhagavato dhammanagare <b>‘phalāpaṇikā’< /b>ti vuccanti.",
  "mil6.4.1:67.1_0": "Ye pana te, mahārāja, bhikkhū sīlasaṁvaragandhamanulittā anekavidhabahuguṇadharā",
  "mil6.4.1:67.1_1": "kilesamaladuggandhavidhamakā, evarūpā kho, mahārāja, bhikkhū bhagavato dhammanagare",
  "mil6.4.1:67.1_2": "<b>‘gandhāpaṇikā’< /b>ti vuccanti.",
  "mil6.4.1:68.1_0": "Ye pana te, mahārāja, bhikkhū dhammakāmā piyasamudāhārā abhidhamme abhivinaye uḷārapāmojjā",
  "mil6.4.1:68.1_1": "araññagatāpi rukkhamūlagatāpi suññāgāragatāpi dhammavararasaṁ pivanti, kāyena vācāya",
  "mil6.4.1:68.1_2": "manasā dhammavararasamogāḷhā adhimattapaṭibhānā dhammesu dhammesanappaṭipannā ito",
  "mil6.4.1:68.1_3": "vā tato vā yattha yattha appicchakathā santuṭṭhikathā pavivekakathā asaṁsaggakathā",
  "mil6.4.1:68.1_4": "vīriyārambhakathā sīlakathā samādhikathā paññākathā vimuttikathā vimuttiñāṇadassanakathā,",
  "mil6.4.1:68.1_5": "tattha tattha gantvā taṁ taṁ kathārasaṁ pivanti, evarūpā kho, mahārāja, bhikkhū bhagavato",
  "mil6.4.1:68.1_6": "dhammanagare <b>‘soṇḍā pipāsā’< /b>ti vuccanti.",
  "mil6.4.1:69.1_0": "Ye pana te, mahārāja, bhikkhū pubbarattāpararattaṁ jāgariyānuyogamanuyuttā nisajjaṭṭhānacaṅkamehi",
  "mil6.4.1:69.1_1": "rattindivaṁ vītināmenti, bhāvanānuyogamanuyuttā kilesapaṭibāhanāya sadatthappasutā,",
  "mil6.4.1:69.1_2": "evarūpā kho, mahārāja, bhikkhū bhagavato dhammanagare <b>‘nagaraguttikā’< /b>ti vuccanti.",
  "mil6.4.1:70.1_0": "Ye pana te, mahārāja, bhikkhū navaṅgaṁ buddhavacanaṁ atthato ca byañjanato ca nayato",
  "mil6.4.1:70.1_1": "ca kāraṇato ca hetuto ca udāharaṇato ca vācenti anuvācenti bhāsanti anubhāsanti,",
  "mil6.4.1:70.1_2": "evarūpā kho, mahārāja, bhikkhū bhagavato dhammanagare <b>‘dhammāpaṇikā’< /b>ti vuccanti.",
  "mil6.4.1:71.1_0": "Ye pana te, mahārāja, bhikkhū dhammaratanabhogena āgamapariyattisutabhogena bhogino",
  "mil6.4.1:71.1_1": "dhanino niddiṭṭhasarabyañjanalakkhaṇappaṭivedhā viññū pharaṇā, evarūpā kho, mahārāja,",
  "mil6.4.1:71.1_2": "bhikkhū bhagavato dhammanagare <b>‘dhammaseṭṭhino’< /b>ti vuccanti.",
  "mil6.4.1:72.1_0": "Ye pana te, mahārāja, bhikkhū uḷāradesanāpaṭivedhā pariciṇṇārammaṇavibhattiniddesā",
  "mil6.4.1:72.1_1": "sikkhāguṇapāramippattā, evarūpā kho, mahārāja, bhikkhū bhagavato dhammanagare <b>‘vissutadhammikā’< /b>ti vuccanti.",
  "mil6.4.1:73.1_0": "Evaṁ suvibhattaṁ kho, mahārāja, bhagavato dhammanagaraṁ evaṁ sumāpitaṁ evaṁ suvihitaṁ",
  "mil6.4.1:73.1_1": "evaṁ suparipūritaṁ evaṁ suvavatthāpitaṁ evaṁ surakkhitaṁ evaṁ sugopitaṁ evaṁ duppasayhaṁ",
  "mil6.4.1:73.1_2": "paccatthikehi paccāmittehi, iminā, mahārāja, kāraṇena iminā hetunā iminā nayena iminā",
  "mil6.4.1:73.1_3": "anumānena ñātabbaṁ atthi so bhagavāti.",
  "mil6.4.1:74.1": "‘Yathāpi nagaraṁ disvā, ",
  "mil6.4.1:74.2": "suvibhattaṁ manoramaṁ; ",
  "mil6.4.1:74.3": "Anumānena jānanti, ",
  "mil6.4.1:74.4": "vaḍḍhakissa mahattanaṁ. ",
  "mil6.4.1:75.1": "Tatheva lokanāthassa, ",
  "mil6.4.1:75.2": "disvā dhammapuraṁ varaṁ; ",
  "mil6.4.1:75.3": "Anumānena jānanti, ",
  "mil6.4.1:75.4": "atthi so bhagavā iti. ",
  "mil6.4.1:76.1": "Anumānena jānanti, ",
  "mil6.4.1:76.2": "ūmiṁ disvāna sāgare; ",
  "mil6.4.1:76.3": "Yathāyaṁ dissate ūmi, ",
  "mil6.4.1:76.4": "mahanto so bhavissati. ",
  "mil6.4.1:77.1": "Tathā buddhaṁ sokanudaṁ, ",
  "mil6.4.1:77.2": "sabbatthamaparājitaṁ; ",
  "mil6.4.1:77.3": "Taṇhakkhayamanuppattaṁ, ",
  "mil6.4.1:77.4": "bhavasaṁsāramocanaṁ. ",
  "mil6.4.1:78.1": "Anumānena ñātabbaṁ, ",
  "mil6.4.1:78.2": "ūmiṁ disvā sadevake; ",
  "mil6.4.1:78.3": "Yathā dhammūmivipphāro, ",
  "mil6.4.1:78.4": "aggo buddho bhavissati. ",
  "mil6.4.1:79.1": "Anumānena jānanti, ",
  "mil6.4.1:79.2": "disvā accuggataṁ giriṁ; ",
  "mil6.4.1:79.3": "Yathā accuggato eso, ",
  "mil6.4.1:79.4": "himavā so bhavissati. ",
  "mil6.4.1:80.1": "Tathā disvā dhammagiriṁ, ",
  "mil6.4.1:80.2": "sītībhūtaṁ nirūpadhiṁ; ",
  "mil6.4.1:80.3": "Accuggataṁ bhagavato, ",
  "mil6.4.1:80.4": "acalaṁ suppatiṭṭhitaṁ. ",
  "mil6.4.1:81.1": "Anumānena ñātabbaṁ, ",
  "mil6.4.1:81.2": "disvāna dhammapabbataṁ; ",
  "mil6.4.1:81.3": "Tathā hi so mahāvīro, ",
  "mil6.4.1:81.4": "aggo buddho bhavissati. ",
  "mil6.4.1:82.1": "Yathāpi gajarājassa, ",
  "mil6.4.1:82.2": "padaṁ disvāna mānusā; ",
  "mil6.4.1:82.3": "Anumānena jānanti, ",
  "mil6.4.1:82.4": "mahā eso gajo iti. ",
  "mil6.4.1:83.1": "Tatheva buddhanāgassa, ",
  "mil6.4.1:83.2": "padaṁ disvā vibhāvino; ",
  "mil6.4.1:83.3": "Anumānena jānanti, ",
  "mil6.4.1:83.4": "uḷāro so bhavissati. ",
  "mil6.4.1:84.1": "Anumānena jānanti, ",
  "mil6.4.1:84.2": "bhīte disvāna kummige; ",
  "mil6.4.1:84.3": "Migarājassa saddena, ",
  "mil6.4.1:84.4": "bhītāme kummigā iti. ",
  "mil6.4.1:85.1": "Tatheva titthiye disvā, ",
  "mil6.4.1:85.2": "vitthate bhītamānase; ",
  "mil6.4.1:85.3": "Anumānena ñātabbaṁ, ",
  "mil6.4.1:85.4": "dhammarājena gajjitaṁ. ",
  "mil6.4.1:86.1": "Nibbutaṁ pathaviṁ disvā, ",
  "mil6.4.1:86.2": "haritapattaṁ mahodikaṁ; ",
  "mil6.4.1:86.3": "Anumānena jānanti, ",
  "mil6.4.1:86.4": "mahāmeghena nibbutaṁ. ",
  "mil6.4.1:87.1": "Tathevimaṁ janaṁ disvā, ",
  "mil6.4.1:87.2": "āmoditapamoditaṁ; ",
  "mil6.4.1:87.3": "Anumānena ñātabbaṁ, ",
  "mil6.4.1:87.4": "dhammameghena tappitaṁ. ",
  "mil6.4.1:88.1": "Laggaṁ disvā bhusaṁ paṅkaṁ, ",
  "mil6.4.1:88.2": "kalaladdagataṁ mahiṁ; ",
  "mil6.4.1:88.3": "Anumānena jānanti, ",
  "mil6.4.1:88.4": "vārikkhandho mahā gato. ",
  "mil6.4.1:89.1": "Tathevimaṁ janaṁ disvā, ",
  "mil6.4.1:89.2": "rajapaṅkasamohitaṁ; ",
  "mil6.4.1:89.3": "Vahitaṁ dhammanadiyā, ",
  "mil6.4.1:89.4": "visaṭṭhaṁ dhammasāgare. ",
  "mil6.4.1:90.1": "Dhammāmatagataṁ disvā, ",
  "mil6.4.1:90.2": "sadevakamimaṁ mahiṁ; ",
  "mil6.4.1:90.3": "Anumānena ñātabbaṁ, ",
  "mil6.4.1:90.4": "dhammakkhandho mahā gato. ",
  "mil6.4.1:91.1": "Anumānena jānanti, ",
  "mil6.4.1:91.2": "ghāyitvā gandhamuttamaṁ; ",
  "mil6.4.1:91.3": "Yathāyaṁ vāyate gandho, ",
  "mil6.4.1:91.4": "hessanti pupphitā dumā. ",
  "mil6.4.1:92.1": "Tathevāyaṁ sīlagandho, ",
  "mil6.4.1:92.2": "pavāyati sadevake; ",
  "mil6.4.1:92.3": "Anumānena ñātabbaṁ, ",
  "mil6.4.1:92.4": "atthi buddho anuttaro’ti. ",
  "mil6.4.1:93.1": "Evarūpena kho, mahārāja, kāraṇasatena kāraṇasahassena hetusatena hetusahassena nayasatena nayasahassena opammasatena opammasahassena sakkā buddhabalaṁ upadassayituṁ. ",
  "mil6.4.1:93.2": "Yathā, mahārāja, dakkho mālākāro nānāpuppharāsimhā ācariyānusiṭṭhiyā paccattapurisakārena vicittaṁ mālāguṇarāsiṁ kareyya; ",
  "mil6.4.1:93.3_0": "evameva kho, mahārāja, so bhagavā vicittapuppharāsi viya anantaguṇo appameyyaguṇo,",
  "mil6.4.1:93.3_1": "ahametarahi jinasāsane mālākāro viya pupphaganthako pubbakānaṁ ācariyānaṁ maggenapi",
  "mil6.4.1:93.3_2": "mayhaṁ buddhibalenapi asaṅkhyeyyenapi kāraṇena anumānena buddhabalaṁ dīpayissāmi,",
  "mil6.4.1:93.3_3": "tvaṁ panettha chandaṁ janehi savanāyā”ti.",
  "mil6.4.1:94.1": "“Dukkaraṁ, bhante nāgasena, aññesaṁ evarūpena kāraṇena anumānena buddhabalaṁ upadassayituṁ, nibbutosmi, bhante nāgasena, tumhākaṁ paramavicittena pañhaveyyākaraṇenā”ti. ",
  "mil6.4.1:95.1": "Anumānapañho paṭhamo. "
}