{
  "anya-e0703n37:0": "Aṭṭhatiṁsatima pariccheda",
  "anya-e0703n37:1": "Dasarājako",
  "anya-e0703n37:2": "1.",
  "anya-e0703n37:3": " Mahānāma suto āsi, damiḷī kucchisambhavo;",
  "anya-e0703n37:4": "Sotthiseno, tathāsaṅgho-dhītā cā’si mahesiyā.",
  "anya-e0703n37:5": "2.",
  "anya-e0703n37:6": " Sotthiseno tadā rajjaṁ, patvā saṅghayanāsito;",
  "anya-e0703n37:7": "Tasmiṁyeva dine bheriṁ, carāpetvā tadā tu sā.",
  "anya-e0703n37:8": "3.",
  "anya-e0703n37:9": " Attano sāmikassadā, chattaggāhakajantuno;",
  "anya-e0703n37:10": "Chattaggāhakavāpiṁ so, katvā saṁvacchare mato.",
  "anya-e0703n37:11": "4.",
  "anya-e0703n37:12": " Atha macco mahāpañño, sahāyo tassa taṁ mataṁ;",
  "anya-e0703n37:13": "Antovatthumhi jhāpetvā, vīhicoraṁ mahābalaṁ.",
  "anya-e0703n37:14": "5.",
  "anya-e0703n37:15": " Rajjayoggoti cintetvā, katvā taṁ bhūpatiṁ raho;",
  "anya-e0703n37:16": "Antoyeva nivāsetvā, rājā rogāturo iti.",
  "anya-e0703n37:17": "6.",
  "anya-e0703n37:18": " Yasaṁ rajjaṁ vicāresi, chaṇe patte mahājanā;",
  "anya-e0703n37:19": "Rājā ce atthi amhehi, saddhiṁ metūti ghosayuṁ.",
  "anya-e0703n37:20": "7.",
  "anya-e0703n37:21": " Taṁ sutvā narapālo so, sabbalaṅkāramaṇḍito;",
  "anya-e0703n37:22": "Samānaṁte mahānāge, nesayoggā mamā’tiso.",
  "anya-e0703n37:23": "8.",
  "anya-e0703n37:24": " Dāṭṭhādhātugharaṭhāne, suvā nāgaṁ samādisi;",
  "anya-e0703n37:25": "Rañño āṇāti vutte so, agā āruyha taṁ puraṁ.",
  "anya-e0703n37:26": "9.",
  "anya-e0703n37:27": " Katvā padakkhiṇaṁ gantvā, pācinadvārato bahi;",
  "anya-e0703n37:28": "Paṭhame cetiyaṭhāne, dhātunāgaṁ samappayi.",
  "anya-e0703n37:29": "10.",
  "anya-e0703n37:30": " Mahācetittaye hatthi-pākāre’kāsi toraṇaṁ;",
  "anya-e0703n37:31": "Mittaseno bahuṁ puññaṁ, katvā vassena so cuto.",
  "anya-e0703n37:32": "11.",
  "anya-e0703n37:33": " Mittasenaṁ raṇe hantvā, damiḷo paṇḍunāmako;",
  "anya-e0703n37:34": "Āgato paratīramhā, laṅkārajjamakārayi.",
  "anya-e0703n37:35": "12.",
  "anya-e0703n37:36": " Janā kulīnā sabbepi, rohaṇaṁ samupāgatā;",
  "anya-e0703n37:37": "Oragaṅgāya isseraṁ, damiḷā eva kappayuṁ.",
  "anya-e0703n37:38": "13.",
  "anya-e0703n37:39": " Ye subhassa balaṭṭhassa, bhītāmoriyavaṁsajā;",
  "anya-e0703n37:40": "Balāyitvā narāvāsaṁ, kappayiṁsu tahiṁ tahiṁ.",
  "anya-e0703n37:41": "14.",
  "anya-e0703n37:42": " Tesamaññatamo nandi-vāpi gāme kuṭimbako;",
  "anya-e0703n37:43": "Dhātusenavhayo āsi, dāṭhānāmo ca taṁ suto.",
  "anya-e0703n37:44": "15.",
  "anya-e0703n37:45": " Gāme ambilayāgumhi, vasaṁ putte duve labhi;",
  "anya-e0703n37:46": "Dhātusenaṁ silātissa-bodhiṁca sampajātike.",
  "anya-e0703n37:47": "16.",
  "anya-e0703n37:48": " Mātuso dariyo tesaṁ, saddho pabbajja vattati;",
  "anya-e0703n37:49": "Dīghasandakatāvāse, dhātusenāpi māṇavo.",
  "anya-e0703n37:50": "17.",
  "anya-e0703n37:51": " Santike tassa pabbajja-rukkhamūlamhi ekadā;",
  "anya-e0703n37:52": "Sajjhāyati pavissittha, megho nāgotupassiya.",
  "anya-e0703n37:53": "18.",
  "anya-e0703n37:54": " Parikkhipitvā bhogehi, chādayitvā phaṇena ca;",
  "anya-e0703n37:55": "Potthakañca kumārañca, rakkhitaṁ passi mātulo.",
  "anya-e0703n37:56": "19.",
  "anya-e0703n37:57": " Sīse ākiri saṅkāraṁ, tassa ruṭṭho paroyati;",
  "anya-e0703n37:58": "Tasmiṁ cittaṁ na dūsesi, tampi disvāna mātulo.",
  "anya-e0703n37:59": "20.",
  "anya-e0703n37:60": " Uttamo vata’yaṁ satto, rājā hessati nicchayaṁ;",
  "anya-e0703n37:61": "Rakkhitabbo’ti ādāya, taṁ vihāramupāgato.",
  "anya-e0703n37:62": "21.",
  "anya-e0703n37:63": " Goṇisādi vihāre’yaṁ, kattabbo nītimā iti;",
  "anya-e0703n37:64": "Sikkhāpesi kumāraṁ taṁ, paṇḍuko taṁ vijāniya.",
  "anya-e0703n37:65": "22.",
  "anya-e0703n37:66": " Gaṇhathetantipesesi, sevake tassārattiyaṁ;",
  "anya-e0703n37:67": "Disvāna supinaṁ thero, nīharittha kumārakaṁ.",
  "anya-e0703n37:68": "23.",
  "anya-e0703n37:69": " Tasmiṁ nikkhantamattamhi, sevakaṁ parivāriya;",
  "anya-e0703n37:70": "Pariveṇe na passiṁsu, tato nikkhamma te ubho.",
  "anya-e0703n37:71": "24.",
  "anya-e0703n37:72": " Dakkhiṇasmiṁ disābhāge, goṇa nāmaṁ mahānadiṁ;",
  "anya-e0703n37:73": "Patvā sampuṇṇamaṭṭhaṁsu, gantukāmāpi vegasā.",
  "anya-e0703n37:74": "25.",
  "anya-e0703n37:75": " Yathā nadiyaṁ vāreti, amhe taṁ tvampi vāraya;",
  "anya-e0703n37:76": "Vāpiṁgahetvā etthe’ti, vatvā thero tadā nadiṁ.",
  "anya-e0703n37:77": "26.",
  "anya-e0703n37:78": " Otaritthakumārena, saddhiṁ disvāna te ubho;",
  "anya-e0703n37:79": "Nāgarājā tadā eko, piṭṭhiṁ pādāsi tena so.",
  "anya-e0703n37:80": "27.",
  "anya-e0703n37:81": " Uttaritvā kumāraṁ taṁ, netvā paccantamāvasaṁ;",
  "anya-e0703n37:82": "Laddhā khīrodanaṁ sutvā, sesaṁ pattena tassa’dā.",
  "anya-e0703n37:83": "28.",
  "anya-e0703n37:84": " Cittakārena theramhi, bhattaṁ pakkhippa bhūmiyaṁ;",
  "anya-e0703n37:85": "Bhuñji theropi taṁ jāni, bhuñja te yaṁ mahiṁ iti.",
  "anya-e0703n37:86": "29.",
  "anya-e0703n37:87": " Paṇḍurājāpi katvāna, rajjaṁ vassamhi pañcame;",
  "anya-e0703n37:88": "Cuto putto pipārindo, tatiyo tassa bhātuko.",
  "anya-e0703n37:89": "30.",
  "anya-e0703n37:90": " Kaṇiṭṭho khuddapārindo, kubbaṁ rajjaṁ mahāmahiṁ;",
  "anya-e0703n37:91": "Dhātusenānuge sabbe, viheṭhesi mahājane.",
  "anya-e0703n37:92": "31.",
  "anya-e0703n37:93": " Saṅgahetvā jane sādhu-seno yujjittha rājinā;",
  "anya-e0703n37:94": "So soḷasahi vassehi, puññapāpakaromato.",
  "anya-e0703n37:95": "32.",
  "anya-e0703n37:96": " Niritaro tato āsi, rājāmāsadvayena taṁ;",
  "anya-e0703n37:97": "Dhātuseno vināsesi, tena katvā mahāhavaṁ.",
  "anya-e0703n37:98": "33.",
  "anya-e0703n37:99": " Hate tasmiṁ mahīpāle, dāṭhiyo damiḷo tato;",
  "anya-e0703n37:100": "Rājā vassattha ye hutvā, dhātusenahatotato.",
  "anya-e0703n37:101": "34.",
  "anya-e0703n37:102": " Piṭṭhiyo damiḷo satta-māsena nidhanaṁ gato;",
  "anya-e0703n37:103": "Dhātusenena yujjhitvā, vaṁso pacchijji dāmiḷo.",
  "anya-e0703n37:104": "35.",
  "anya-e0703n37:105": " Athā’si rājālaṅkāyaṁ, dhātuseno irādhipo;",
  "anya-e0703n37:106": "Bhātarā saha dīpamhi, damiḷe dīpaghātake.",
  "anya-e0703n37:107": "36.",
  "anya-e0703n37:108": " Upāyehi anekeyi, ekavīsappamāṇake;",
  "anya-e0703n37:109": "Khandhavāre nivesetvā, katvā yuddhamasesato.",
  "anya-e0703n37:110": "37.",
  "anya-e0703n37:111": " Sodhetvā mediniṁ sādhu, katvā ca sukhitaṁjanaṁ;",
  "anya-e0703n37:112": "Sāsanañca yathāṭhāne, ṭhapesi paranāsitaṁ.",
  "anya-e0703n37:113": "38.",
  "anya-e0703n37:114": " Damiḷe ye’nuvattiṁsu, kulīnā kulagāmavā;",
  "anya-e0703n37:115": "Te maṁ vā sāsanaṁ vā no, rakkhiṁsū’ti pakuppiya.",
  "anya-e0703n37:116": "39.",
  "anya-e0703n37:117": " Tesaṁ gāme gahetvāna, gāme svākāsirakkhake;",
  "anya-e0703n37:118": "Rohaṇā’gamma te sabbe, kulīnā tamupaṭṭhahuṁ.",
  "anya-e0703n37:119": "40.",
  "anya-e0703n37:120": " Tesaṁ sakkārasammānaṁ, yathāyogamakāsi so;",
  "anya-e0703n37:121": "Amacce attano dukkha-sahāyecā’bhi tosayi.",
  "anya-e0703n37:122": "41.",
  "anya-e0703n37:123": " Bandhāpetvā mahāgaṅgaṁ, kedāre’kā thirodake;",
  "anya-e0703n37:124": "Mahāpāḷamhi bhikkhūnaṁ, sālibhattañca dāpayi.",
  "anya-e0703n37:125": "42.",
  "anya-e0703n37:126": " Paṅgurogā turaṭṭānaṁ, sālāyokāsi buddhimā;",
  "anya-e0703n37:127": "Kāḷavāpiṁca gaṇhitvā, bandhi goṇaṁ mahānadiṁ.",
  "anya-e0703n37:128": "43.",
  "anya-e0703n37:129": " Mahāvihāraṁ katvāna, pantiyuttamanākulaṁ;",
  "anya-e0703n37:130": "Tathā bodhigharañceva, dassaneyya makārayi.",
  "anya-e0703n37:131": "44.",
  "anya-e0703n37:132": " Bhikkhavo paritosetvā, paccayehi catūhipi;",
  "anya-e0703n37:133": "Dhammāsoko’va sokāsi, saṅgahaṁ piṭakattaye.",
  "anya-e0703n37:134": "45.",
  "anya-e0703n37:135": " Aṭṭhārasavihāre ca, theriyāna makārayi;",
  "anya-e0703n37:136": "Sampannabhoge dīpamhi, aṭṭhārasa ca vāpiyo.",
  "anya-e0703n37:137": "46.",
  "anya-e0703n37:138": " Kāḷavāpī vihāro ca, koṭipassāvanāmako;",
  "anya-e0703n37:139": "Dakkhiṇa girināmo ca, vihāro vaḍḍhamānako.",
  "anya-e0703n37:140": "47.",
  "anya-e0703n37:141": " Paṇṇavallakabhūto ca, bhallātakasanāmako;",
  "anya-e0703n37:142": "Pāsāṇasinne desamhi, dhātuseno ca pabbato.",
  "anya-e0703n37:143": "48.",
  "anya-e0703n37:144": " Maṁ gano thūpaviṭṭhi ca, dhātusenopi uttare;",
  "anya-e0703n37:145": "Pācina kambaviṭṭhi ca, tathā antarame giri.",
  "anya-e0703n37:146": "49.",
  "anya-e0703n37:147": " Antāḷi dhātuseno ca, kassapiṭṭhika pubbako;",
  "anya-e0703n37:148": "Rohaṇedāyagāmo ca, sālavāṇo vibhīsano.",
  "anya-e0703n37:149": "50.",
  "anya-e0703n37:150": " Vihāro bhallivāṇo ca, aṭṭhārasanaruttamo;",
  "anya-e0703n37:151": "Pādūlakaṁ hambalaṭṭhi, mahādatthādivāpi yo.",
  "anya-e0703n37:152": "51.",
  "anya-e0703n37:153": " Khuddake ca vihāreso, aṭṭhārasanaruttamo;",
  "anya-e0703n37:154": "Vāpīyo ca tathākatvā, tesameva tu dāpayi.",
  "anya-e0703n37:155": "52.",
  "anya-e0703n37:156": " Pañcavīsati hatthañca, mayūrapariveṇakaṁ;",
  "anya-e0703n37:157": "Haritvā’kāsipāsāda-mekavīsati hatthakaṁ.",
  "anya-e0703n37:158": "53.",
  "anya-e0703n37:159": " Kumārasenassa’petvā, pubbabhogaṁ visodhayi;",
  "anya-e0703n37:160": "Kāḷavāpimmibhāgaddhaṁ, khettānañca satadvayaṁ.",
  "anya-e0703n37:161": "54.",
  "anya-e0703n37:162": " Loha pāsadake jiṇṇe, navakammamakārayi;",
  "anya-e0703n37:163": "Mahāthūpesu chattāni, tīsu jiṇṇāni kārayi.",
  "anya-e0703n37:164": "55.",
  "anya-e0703n37:165": " Devānaṁpiyatissena, kataṁ bodhimahaṁ viya;",
  "anya-e0703n37:166": "Sinhānapūjaṁ bodhissa, varabodhissa kārayi.",
  "anya-e0703n37:167": "56.",
  "anya-e0703n37:168": " Dhāvanā lobhanāvāyo, tattha pūjesi soḷasa;",
  "anya-e0703n37:169": "Alaṅkāraṁ munindassa, abhisekañca kārayi.",
  "anya-e0703n37:170": "57.",
  "anya-e0703n37:171": " Mahābodhi patiṭṭhānā, oraṁ laṅkāya bhūmipā;",
  "anya-e0703n37:172": "Yāva dvādasamaṁ vassaṁ, bodhipūjamakārayuṁ.",
  "anya-e0703n37:173": "58.",
  "anya-e0703n37:174": " Mahāmahindattherassa , kāretvā paṭibimbakaṁ;",
  "anya-e0703n37:175": "Therassā’lāhanaṁ netvā, kātuṁ pūjaṁ mahārahaṁ.",
  "anya-e0703n37:176": "59.",
  "anya-e0703n37:177": " Datvā sahassaṁ dīpetuṁ, dīpavaṁsaṁ samādisi;",
  "anya-e0703n37:178": "Ṭhitānaṁ tattha bhikkhūnaṁ, dātuñcāṇāpayiguḷaṁ.",
  "anya-e0703n37:179": "60.",
  "anya-e0703n37:180": " Bhikkhussa attano sīse, saṅkārokiraṇaṁ saraṁ;",
  "anya-e0703n37:181": "Lābhaṁ nādāsi vutthassa, pariveṇassa attano.",
  "anya-e0703n37:182": "61.",
  "anya-e0703n37:183": " Phātikammaṁ bahuṁ’kāsi, vihāre abhayuttare;",
  "anya-e0703n37:184": "Silāsatthussa kāresi, mandirañca samaṇḍapaṁ.",
  "anya-e0703n37:185": "62.",
  "anya-e0703n37:186": " Buddha dāsakatenette, naṭṭhe’nagghamaṇi dvayaṁ;",
  "anya-e0703n37:187": "Akāsi nettaṁ satthussa, raṁsi cūḷāmaṇiṁtathā.",
  "anya-e0703n37:188": "63.",
  "anya-e0703n37:189": " Maṇihi ghananīlehi, kesā vattaṁ sumuttamaṁ;",
  "anya-e0703n37:190": "Hemapaṭṭaṁ tathevuṇṇa-lomaṁ sovaṇṇa cīvaraṁ.",
  "anya-e0703n37:191": "64.",
  "anya-e0703n37:192": " Pādajālaṁ suvaṇṇassa, padumaṁ dīpamuttamaṁ;",
  "anya-e0703n37:193": "Nānārāgambaraṁ tattha, pūjayittha asaṁkhiyaṁ.",
  "anya-e0703n37:194": "65.",
  "anya-e0703n37:195": " Akāsi paṭimā gehe, bahumaṅgalacetiye;",
  "anya-e0703n37:196": "Bodhisatte tathā’kāsi, kāḷaselassa satthuno.",
  "anya-e0703n37:197": "66.",
  "anya-e0703n37:198": " Upasumbhavhayassāpi, lokanāthassa kārayi;",
  "anya-e0703n37:199": "Raṁsīcūḷāmaṇiñceva, abhisekavhayassa ca.",
  "anya-e0703n37:200": "67.",
  "anya-e0703n37:201": " Buddhabimbassa kāresi, pubbe vuttaṁ piḷandhanaṁ;",
  "anya-e0703n37:202": "Vāmapassamhi bodhissa, bodhisattagharaṁ tathā.",
  "anya-e0703n37:203": "68.",
  "anya-e0703n37:204": " Metteyyassa ca kāresi, sabbaṁ rājapiḷandhanaṁ;",
  "anya-e0703n37:205": "Samantā yojane tassa, tadā rakkhañca yojayi.",
  "anya-e0703n37:206": "69.",
  "anya-e0703n37:207": " Kārāpesi vihāresu, dhāturājavhapantiyo;",
  "anya-e0703n37:208": "Tathā satasahassena, mahābodhigharaṁ varaṁ.",
  "anya-e0703n37:209": "70.",
  "anya-e0703n37:210": " Thūpāramamhi thūpassa, pūjaṁ jiṇṇavisodhanaṁ;",
  "anya-e0703n37:211": "Dāṭhā dhātugharecāpi, jiṇṇassa paṭisaṅkharaṁ.",
  "anya-e0703n37:212": "71.",
  "anya-e0703n37:213": " Dāṭhādhātukaruṇḍañca, raṁsiñca ghanakoṭṭimaṁ;",
  "anya-e0703n37:214": "Mahagghamanisaṁkiṇṇaṁ, suvaṇṇa padumāni ca.",
  "anya-e0703n37:215": "72.",
  "anya-e0703n37:216": " Dāṭhādhātumhi pūjesi, pūjācākā asaṅkhiyā;",
  "anya-e0703n37:217": "Cīvarādīni dāpesi, bhikkhūnaṁ dīpavāsinaṁ.",
  "anya-e0703n37:218": "73.",
  "anya-e0703n37:219": " Kārāpetvā vihāresu, navakammaṁ tahiṁ tahiṁ;",
  "anya-e0703n37:220": "Pākāre ca gharetvā’kā, sudhākammaṁ manoharaṁ.",
  "anya-e0703n37:221": "74.",
  "anya-e0703n37:222": " Mahācetittaye katvā, sudhākammaṁ mahārahaṁ;",
  "anya-e0703n37:223": "Suvaṇṇachattaṁ kāresi, tathā vajiracumbaṭaṁ.",
  "anya-e0703n37:224": "75.",
  "anya-e0703n37:225": " Mahāvihāre pāpena, mahāsenena nāsite;",
  "anya-e0703n37:226": "Vasisuṁ dhammarucikā, bhikkhū cetiyapabbate.",
  "anya-e0703n37:227": "76.",
  "anya-e0703n37:228": " Katvā ambatthalaṁ thera-vādānaṁ dātu kāmako;",
  "anya-e0703n37:229": "Yācito tehi tesaṁ’va, adāsi dharaṇī pati.",
  "anya-e0703n37:230": "77.",
  "anya-e0703n37:231": " Dātu paṭhānanāvañca, kāretvā kaṁsalohajaṁ;",
  "anya-e0703n37:232": "Dānavaṭṭaṁ pavattesi, ambaṇebhi dvipañcahi.",
  "anya-e0703n37:233": "78.",
  "anya-e0703n37:234": " Anto bahi ca kāretvā, nagarassa jinālaye;",
  "anya-e0703n37:235": "Paṭimāyo ca pūjesi, dhammāsokasamo’samo.",
  "anya-e0703n37:236": "79.",
  "anya-e0703n37:237": " Tassa puññāni sabbāni, vatthu paṭipadaṁ naro;",
  "anya-e0703n37:238": "Ko hi nāma samatthoti, mukhamattaṁ nidassitaṁ.",
  "anya-e0703n37:239": "80.",
  "anya-e0703n37:240": " Tassa puttaduve āsuṁ, kassapo bhinnamātiko;",
  "anya-e0703n37:241": "Samānamātiko ceva, moggallāno mahabbalo.",
  "anya-e0703n37:242": "81.",
  "anya-e0703n37:243": " Tathā pāṇasamā ekā, duhitā ca manoramā;",
  "anya-e0703n37:244": "Bhāgineyyassa pādāsi, senāpaccañca tañca so.",
  "anya-e0703n37:245": "82.",
  "anya-e0703n37:246": " Vinā dosena tāḷesi, kasāyūrusu so’pitaṁ;",
  "anya-e0703n37:247": "Rājā disvāna duhitu-vatthaṁ lohitamakkhitaṁ.",
  "anya-e0703n37:248": "83.",
  "anya-e0703n37:249": " Ñatvā taṁ mātaraṁ tassa, naggaṁ jhapesi kujjhiya;",
  "anya-e0703n37:250": "Tatoppabhutiso baddha-vero saṅgamma kassapaṁ.",
  "anya-e0703n37:251": "84.",
  "anya-e0703n37:252": " Rajje netaṁ palobhetvā, bhinditvā pituantare;",
  "anya-e0703n37:253": "Saṅgahetvā janaṁ java-gāhaṁ gāhāpayī patiṁ.",
  "anya-e0703n37:254": "85.",
  "anya-e0703n37:255": " Ussāpesi tato chattaṁ, kassapo pitupakkhiye;",
  "anya-e0703n37:256": "Vināsetvā jane laddha-sabbapāpasahāyako.",
  "anya-e0703n37:257": "86.",
  "anya-e0703n37:258": " Moggallāno tato tena,",
  "anya-e0703n37:259": "Kātukāmo mahāhavaṁ;",
  "anya-e0703n37:260": "Aladdha balatāya’gā,",
  "anya-e0703n37:261": "Jambudīpa balatthiko.",
  "anya-e0703n37:262": "87.",
  "anya-e0703n37:263": " Mahārajja vināsena, viyogena ca sūnuno;",
  "anya-e0703n37:264": "Baddhanāgāravāsena, dukkhitampi durādhipaṁ.",
  "anya-e0703n37:265": "88.",
  "anya-e0703n37:266": " Dukkhāpetumapaññoso, āha kassaparājakaṁ;",
  "anya-e0703n37:267": "Nidhi rājakulerāja-gutta te pitarā iti.",
  "anya-e0703n37:268": "89.",
  "anya-e0703n37:269": " Ne’ti gutte na jānāsi, cittametassa bhūmipa;",
  "anya-e0703n37:270": "Moggallānassa kāpeti, nidhiṁsoti tadabrūvi.",
  "anya-e0703n37:271": "90.",
  "anya-e0703n37:272": " Sutvā taṁ kupito dūte, pāhesī pitusantikaṁ;",
  "anya-e0703n37:273": "Ācikkhatu nidhiṭhāna-miti vatvā narādhamo.",
  "anya-e0703n37:274": "91.",
  "anya-e0703n37:275": " Māretu amhe pāpassa, tassupāyo’ti cintiya;",
  "anya-e0703n37:276": "Tuṇhī ahosi te gantvā, rājakassa nivedayuṁ.",
  "anya-e0703n37:277": "92.",
  "anya-e0703n37:278": " Tato’tīva pakuppitvā, pesayittha punappunaṁ;",
  "anya-e0703n37:279": "Sādhu disvā sahāyamme, nhatvāna kāḷavāpiyaṁ.",
  "anya-e0703n37:280": "93.",
  "anya-e0703n37:281": " Parissāmīti cintetvā, āha dūte sace mamaṁ;",
  "anya-e0703n37:282": "Kāḷavāpiṁsamāpeti, sakkā ñātunti te gatā.",
  "anya-e0703n37:283": "94.",
  "anya-e0703n37:284": " Rañño āhaṁsu rājāpi, tuṭṭhahaṭṭho dhanatthiko;",
  "anya-e0703n37:285": "Pesesi dūte datvāna, rathaṁ jiṇṇena vājinā.",
  "anya-e0703n37:286": "95.",
  "anya-e0703n37:287": " Evaṁ gacchati bhūpāle, pājento rathiko rathaṁ;",
  "anya-e0703n37:288": "Khādanto lājamassāpi, kiñci mattaṁ adāsi so.",
  "anya-e0703n37:289": "96.",
  "anya-e0703n37:290": " Taṁ khāditvā pasīditvā, tasmiṁ pāṇamadā tadā;",
  "anya-e0703n37:291": "Moggallānassa taṁ kātuṁ, saṅgahaṁ dvāranāyakaṁ.",
  "anya-e0703n37:292": "97.",
  "anya-e0703n37:293": " Evaṁ sampattiyo nāma, calā vijjullatopamā;",
  "anya-e0703n37:294": "Tasmā tāsu pamajjeyya, ko hi nāma sacetano.",
  "anya-e0703n37:295": "98.",
  "anya-e0703n37:296": " Rājā etītisutvāna, thero so tassa soha do;",
  "anya-e0703n37:297": "Laddhā māsodanaṁ maṁsaṁ, sāṇuṇañca varaṁ saraṁ.",
  "anya-e0703n37:298": "99.",
  "anya-e0703n37:299": " Rājā roceti etanti, gopayitvā upāvisi;",
  "anya-e0703n37:300": "Gantvā rājāpi vanditvā, ekamantamupāvisī.",
  "anya-e0703n37:301": "100.",
  "anya-e0703n37:302": " Evaṁ nisinnā sampatta-rajjā viya ubhopi te;",
  "anya-e0703n37:303": "Aññamaññā’bhilāpena, nibbāpesuṁ mahādaraṁ.",
  "anya-e0703n37:304": "101.",
  "anya-e0703n37:305": " Bhojayitvāna taṁ thero, ovaditvā anekadhā;",
  "anya-e0703n37:306": "Appamāde niyojesi, dassetvā lokadhammataṁ.",
  "anya-e0703n37:307": "102.",
  "anya-e0703n37:308": " Tato vāpī mupagamma, oggayhitvā yathā sukhaṁ;",
  "anya-e0703n37:309": "Nhayitvā pivitvā ca, āhevaṁ rājasevake.",
  "anya-e0703n37:310": "103.",
  "anya-e0703n37:311": " Ettakaṁ me dhanaṁ bho’ti, sutvā taṁ rājasevakā;",
  "anya-e0703n37:312": "Āparitvā puraṁrañño, nivedesuṁ nirissaro.",
  "anya-e0703n37:313": "104.",
  "anya-e0703n37:314": " Dhanaṁ rakkhati puttassa, dīpe bhindati mānuse;",
  "anya-e0703n37:315": "Jīvanto’yaṁtī kujjhitvā, āṇāpesi camūpatiṁ.",
  "anya-e0703n37:316": "105.",
  "anya-e0703n37:317": " Mārehi pitaraṁ meti, diṭṭhā piṭṭhīti verino;",
  "anya-e0703n37:318": "Haṭṭhatuṭṭho tiruṭṭhoso, sabbālaṅkaramaṇḍito.",
  "anya-e0703n37:319": "106.",
  "anya-e0703n37:320": " Rājānamupasaṅkamma, purato ca’ssa caṅkami;",
  "anya-e0703n37:321": "Rājādisvā ca cintesi, pāpiyo’yaṁ mataṁ mama.",
  "anya-e0703n37:322": "107.",
  "anya-e0703n37:323": " Kāyaṁ viya dukkhāpetvā, narakaṁ hetu micchati;",
  "anya-e0703n37:324": "Rosuppādena tasseva, kiṁpuremi manorathaṁ.",
  "anya-e0703n37:325": "108.",
  "anya-e0703n37:326": " Iti mettāyamāno taṁ, āha senāpatiṁ pati;",
  "anya-e0703n37:327": "Moggallāne tvayiceva, ekacitto ahaṁ iti.",
  "anya-e0703n37:328": "109.",
  "anya-e0703n37:329": " Hasaṁcālesi sīsaṁso, disvā taṁ jānibhūpati;",
  "anya-e0703n37:330": "‘‘Nūna māreti ajjā’’ti, tadā sāhasikopi so.",
  "anya-e0703n37:331": "110.",
  "anya-e0703n37:332": " Naggaṁ katvāna rājānaṁ, sasaṅkhalika bandhanaṁ;",
  "anya-e0703n37:333": "Puratthābhimukhaṁ katvā, antobandhiya bhittiyaṁ.",
  "anya-e0703n37:334": "111.",
  "anya-e0703n37:335": " Mattikāya vilimpesi, evaṁ disvāpi paṇḍito;",
  "anya-e0703n37:336": "Ko hi rajjeyya bhogesu, jīvitepi yasepi vā.",
  "anya-e0703n37:337": "112.",
  "anya-e0703n37:338": " Dhātuseno narindo so, evaṁ puttahato gato;",
  "anya-e0703n37:339": "Aṭṭhārasahi vassehi, devarājassa santikaṁ.",
  "anya-e0703n37:340": "113.",
  "anya-e0703n37:341": " Kāḷavāpī mayaṁ rājā, kārāpento samāhitaṁ;",
  "anya-e0703n37:342": "Passitvā bhikkhumetantu, vuṭṭhāpetuṁ samādhito.",
  "anya-e0703n37:343": "114.",
  "anya-e0703n37:344": " Asakkonto khipāpesi, paṁsuṁ bhikkhussa matthake;",
  "anya-e0703n37:345": "Sandhiṭṭhiko vipākoyaṁ, tassa kammassa dīpito.",
  "anya-e0703n37:346": "115.",
  "anya-e0703n37:347": " Dasāpite rājavarā sabhogā,",
  "anya-e0703n37:348": "Upāgamuṁ maccumukhaṁ sabhovā;",
  "anya-e0703n37:349": "Aniccataṁ bhogavato dhane ca,",
  "anya-e0703n37:350": "Disvā sapañño vibhavaṁ icche.",
  "anya-e0703n37:351": "Sujanappasādasaṁvegatthāya kate mahāvaṁse",
  "anya-e0703n37:352": "Dasarājako nāma",
  "anya-e0703n37:353": "Aṭṭhatiṁsatiemā paricchedo."
}