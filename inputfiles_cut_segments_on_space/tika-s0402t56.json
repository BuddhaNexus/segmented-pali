{
  "tika-s0402t56:0": "(24) 4. Kammavaggo",
  "tika-s0402t56:1": "1. Saṁkhittasuttavaṇṇanā",
  "tika-s0402t56:2_0": "232. Catutthassa paṭhame kāḷakanti malīnaṁ, cittassa appabhassarabhāvakaranti attho.",
  "tika-s0402t56:2_1": "Taṁ panettha kammapathappattameva adhippetanti āha “dasaakusalakammapatha”nti. Kaṇhābhijātihetuto",
  "tika-s0402t56:2_2": "vā kaṇhaṁ. Tenāha “kaṇhavipāka”nti. Apāyūpapatti manussesu ca dobhaggiyaṁ kaṇhavipāko,",
  "tika-s0402t56:2_3": "yaṁ tassa tamabhāvo vutto. Nibbattanatoti nibbattāpanato. Paṇḍarakanti odātaṁ, cittassa",
  "tika-s0402t56:2_4": "pabhassarabhāvakaranti attho. Sukkābhijātihetuto vā sukkaṁ. Tenāha “sukkavipāka”nti.",
  "tika-s0402t56:2_5": "Saggūpapatti manussasobhaggiyañca sukkavipāko, yaṁ tassa jotibhāvo vutto. Ukkaṭṭhaniddesena",
  "tika-s0402t56:2_6": "pana “sagge nibbattanato”ti vuttaṁ, nibbattāpanatoti attho. Missakakammanti kālena",
  "tika-s0402t56:2_7": "kaṇhaṁ kālena sukkanti evaṁ missakavasena katakammaṁ. Sukhadukkhavipākanti vatvā",
  "tika-s0402t56:2_8": "tattha sukhadukkhānaṁ pavattiākāraṁ dassetuṁ “missakakammaṁ hī”tiādi vuttaṁ. Kammassa",
  "tika-s0402t56:2_9": "kaṇhasukkasamaññā kaṇhasukkābhijātihetutāyāti apacayagāmitāya tadubhayaviddhaṁsakassa",
  "tika-s0402t56:2_10": "kammakkhayakarakammassa idha sukkapariyāyopi icchitoti āha “ubhaya…pe… ayamettha",
  "tika-s0402t56:2_11": "attho”ti. Tattha ubhayavipākassāti yathādhigatassa ubhayavipākassa. Sampattibhavapariyāpanno",
  "tika-s0402t56:2_12": "hi vipāko idha sukkaṁ sukkavipākoti adhippeto, na accantaparisuddho ariyaphalavipāko.",
  "tika-s0402t56:3": "Saṁkhittasuttavaṇṇanā niṭṭhitā.",
  "tika-s0402t56:4": "2. Vitthārasuttavaṇṇanā",
  "tika-s0402t56:5_0": "233. Dutiye sabyābajjhanti vā sadukkhaṁ, attanā uppādetabbena dukkhena sadukkhanti",
  "tika-s0402t56:5_1": "attho, dukkhasaṁvattanikanti vuttaṁ hoti. Kāyasaṅkhārādīsu kāyadvāre gahaṇādivasena",
  "tika-s0402t56:5_2": "copanappattā dvādasa akusalacetanā abyābajjhakāyasaṅkhāro nāma. Vacīdvāre hanusaṁcopanavasena",
  "tika-s0402t56:5_3": "vacībhedappavattikā tāyeva dvādasa vacīsaṅkhāro nāma. Ubhayacopanaṁ appatvā raho",
  "tika-s0402t56:5_4": "cintentassa manodvāre pavattā manosaṅkhāro nāma. Iti tīsupi dvāresu kāyaduccaritādibhedā",
  "tika-s0402t56:5_5": "akusalā cetanāva saṅkhārāti veditabbā. Abhisaṅkharotīti āyūhati, taṁ pana āyūhanaṁ",
  "tika-s0402t56:5_6": "paccayasamavāyasiddhito saṅkaḍḍhitvā piṇḍanaṁ viya hoti. Sadukkhaṁ lokanti apāyalokamāha.",
  "tika-s0402t56:5_7": "Vipākaphassāti phassasīsena tattha vipākappavattamāha. Vemānikapetāti idaṁ bāhullato",
  "tika-s0402t56:5_8": "vuttaṁ, itaresampi vinipātikānaṁ kālena sukhaṁ, kālena dukkhaṁ hoti. Tassa pahānāyāti",
  "tika-s0402t56:5_9": "tassa yathāvuttassa kammassa anuppattidhammatāpādanāya. Yā cetanāti yā apacayagāminicetanā.",
  "tika-s0402t56:5_10": "Tenevāha “vivaṭṭagāminī maggacetanā veditabbā”ti.",
  "tika-s0402t56:6": "Vitthārasuttavaṇṇanā niṭṭhitā.",
  "tika-s0402t56:7": "3-9. Soṇakāyanasuttādivaṇṇanā",
  "tika-s0402t56:8_0": "234-240. Tatiye purimāni, bhante, divasāni purimatarānīti ettha hiyyo divasaṁ purimaṁ",
  "tika-s0402t56:8_1": "nāma, tato paraṁ purimataranti āha “atītānantaradivasato paṭṭhāyā”tiādi. Iti imesu",
  "tika-s0402t56:8_2": "dvīsu pavattito yathākkamaṁ purimapurimatarabhāvo dassito. Evaṁ santepi yadettha",
  "tika-s0402t56:8_3": "“purimatara”nti vuttaṁ, tato pabhuti yaṁ yaṁ oraṁ, taṁ taṁ purimaṁ. Yaṁ yaṁ paraṁ,",
  "tika-s0402t56:8_4": "taṁ taṁ purimataraṁ orapārabhāvassa viya purimatarabhāvassa ca apekkhāsiddhattā.",
  "tika-s0402t56:8_5": "Sesaṁ vuttanayameva. Catutthādīni uttānatthāneva.",
  "tika-s0402t56:9": "Soṇakāyanasuttādivaṇṇanā niṭṭhitā.",
  "tika-s0402t56:10": "10-11. Samaṇasuttādivaṇṇanā",
  "tika-s0402t56:11_0": "241-2. Dasame sesapadesupīti “idha dutiyo samaṇo”tiādīsu sesapadesupi. Yathā hi “vivicceva",
  "tika-s0402t56:11_1": "kāmehī”ti ettha kato niyamo “vivicca akusalehī”ti etthāpi katoyeva hoti sāvadhāraṇaatthassa",
  "tika-s0402t56:11_2": "icchitabbattā, evamidhāpīti. Tenāha “dutiyādayopi hī”tiādi. Sāmaññaphalādhigamavasena",
  "tika-s0402t56:11_3": "nippariyāyato samaṇabhāvoti tesaṁ vasenettha cattāro samaṇā desitā. Imasmiñhi ṭhāne",
  "tika-s0402t56:11_4": "cattāro phalaṭṭhakasamaṇāva adhippetā samitapāpasamaṇaggahaṇato. Kasmā panettha mahāparinibbāne",
  "tika-s0402t56:11_5": "viya maggaṭṭhā tadatthāya paṭipannāpi na gahitāti? Veneyyajjhāsayato. Tattha hi maggādhigamatthāya",
  "tika-s0402t56:11_6": "vipassanāpi ito bahiddhā natthi, kuto maggaphalānīti dassentena bhagavatā “ñāyassa",
  "tika-s0402t56:11_7": "dhammassa padesavattī, ito bahiddhā samaṇopi natthī”ti vuttaṁ. Idha pana niṭṭhānappattameva",
  "tika-s0402t56:11_8": "taṁtaṁsamaṇabhāvaṁ gaṇhantena phalaṭṭhakasamaṇāva gahitā, maggaṭṭhato phalaṭṭho savisesaṁ",
  "tika-s0402t56:11_9": "dakkhiṇeyyoti. Svāyamattho dvīsu suttesu desanābhedeneva viññāyatīti. Rittāti vivittā.",
  "tika-s0402t56:11_10": "Tucchāti nissārā paṭipannakasārābhāvato.",
  "tika-s0402t56:12_0": "Pavadanti etehīti pavādā. Diṭṭhigatikānaṁ nānādiṭṭhidīpakasamayāti āha “cattāro sassatavādā”tiādi.",
  "tika-s0402t56:12_1": "Tattha cattāro sassatavādāti lābhivasena tayo, takkivasena ekoti evaṁ cattāro sassatavādā.",
  "tika-s0402t56:12_2": "Pubbenivāsañāṇalābhī titthiyo mandapañño anekajātisatasahassamattaṁ anussarati, majjhapañño",
  "tika-s0402t56:12_3": "dasa saṁvaṭṭavivaṭṭakappāni, tikkhapañño cattālīsa saṁvaṭṭavivaṭṭakappāni, na tato",
  "tika-s0402t56:12_4": "paraṁ. So evaṁ anussaranto “sassato attā ca loko cā”ti abhivadati, takkī pana takkapariyāhataṁ",
  "tika-s0402t56:12_5": "vīmaṁsānucaritaṁ sayaṁpaṭibhānaṁ “sassato attā ca loko cā”ti abhivadati. Tena vuttaṁ",
  "tika-s0402t56:12_6": "“lābhivasena tayo, takkivasena ekoti evaṁ cattāro sassatavādā”ti.",
  "tika-s0402t56:13_0": "Sattesu saṅkhāresu ca ekaccaṁ sassatanti pavatto vādo ekaccasassatavādo. So pana",
  "tika-s0402t56:13_1": "brahmakāyikakhiḍḍāpadosikamanopadosikattabhāvato cavitvā idhāgatānaṁ takkino ca uppajjanavasena",
  "tika-s0402t56:13_2": "catubbidhoti āha “cattāro ekaccasassatavādā”ti.",
  "tika-s0402t56:14_0": "Cattāro antānantikāti ettha amati gacchati ettha vosānanti anto, mariyādā. Tappaṭisedhena",
  "tika-s0402t56:14_1": "ananto. Anto ca ananto ca antānanto sāmaññaniddesena, ekasesena vā “nāmarūpapaccayā",
  "tika-s0402t56:14_2": "saḷāyatana”ntiādīsu viya. Antānantasahacarito vādo antānanto yathā “kuntā carantī”ti.",
  "tika-s0402t56:14_3": "Antānantasannissayo vā yathā “mañcā ghosantī”ti. So etesaṁ atthīti antānantikā. “Antavā",
  "tika-s0402t56:14_4": "attā ca loko ca, anantavā attā ca loko ca, antavā ca anantavā ca attā ca loko ca,",
  "tika-s0402t56:14_5": "nevantavā nānantavā”ti evaṁ pavattavādā cattāro. Avaḍḍhitakasiṇassa taṁ kasiṇaṁ attāti",
  "tika-s0402t56:14_6": "ca lokoti ca gaṇhantassa vasena paṭhamo vutto, dutiyo vaḍḍhitakasiṇassa vasena vutto,",
  "tika-s0402t56:14_7": "tatiyo tiriyaṁ vaḍḍhetvā uddhamadho avaḍḍhitakasiṇassa, catuttho takkivasena vutto.",
  "tika-s0402t56:14_8": "Ettha ca yuttaṁ tāva purimānaṁ tiṇṇaṁ vādānaṁ antañca anantañca antānantañca ārabbha",
  "tika-s0402t56:14_9": "pavattavādattā antānantikattaṁ, pacchimassa pana tadubhayanisedhanavasena pavattavādattā",
  "tika-s0402t56:14_10": "kathamantānantikattanti? Tadubhayappaṭisedhanavasena pavattavādattā eva. Antānantikappaṭisedhavādopi",
  "tika-s0402t56:14_11": "hi antānantavisayo eva taṁ ārabbha pavattattā.",
  "tika-s0402t56:15_0": "Na maratīti amarā. Kā sā? “Evantipi me no”tiādinā nayena pariyantarahitā diṭṭhigatikassa",
  "tika-s0402t56:15_1": "diṭṭhi ceva vācā ca. Vividho khepoti vikkhepo, amarāya diṭṭhiyā, vācāya vā vikkhepoti",
  "tika-s0402t56:15_2": "amarāvikkhepo, so etassa atthīti amarāvikkhepiko. Atha vā amarā nāma macchajāti,",
  "tika-s0402t56:15_3": "sā ummujjanādivasena udake sandhāvamānā gāhaṁ na gacchati, evamevaṁ ayampi vādo ito",
  "tika-s0402t56:15_4": "cito ca sandhāvati, gāhaṁ na upagacchatīti amarāvikkhepoti vuccati, so etesaṁ atthīti",
  "tika-s0402t56:15_5": "amarāvikkhepikā. Svāyaṁ vādo musāvādānuyogachandarāgabhayamohabhāvahetukatāya catudhā",
  "tika-s0402t56:15_6": "pavattoti āha “cattāro amarāvikkhepikā”ti.",
  "tika-s0402t56:16_0": "Adhicca yathicchakaṁ yaṁ kiñci kāraṇaṁ kassaci buddhipubbaṁ vā vinā samuppannoti",
  "tika-s0402t56:16_1": "attalokasaññitānaṁ khandhānaṁ adhicca pavattiākārārammaṇaṁ dassanaṁ tadākārasannissayena",
  "tika-s0402t56:16_2": "pavattito tadākārasahacaritatāya ca “adhiccasamuppanna”nti vuccati yathā “mañcā ghosanti”,",
  "tika-s0402t56:16_3": "“kuntā carantī”ti ca. Taṁ etesaṁ atthīti adhiccasamuppannikā. Lābhivasena takkivasena",
  "tika-s0402t56:16_4": "ca “dve adhiccasamuppannikā”ti vuttaṁ.",
  "tika-s0402t56:17_0": "Saññīti pavatto vādo saññivādo, so etesaṁ atthīti saññivādā. Rūpicatukkaṁ ekantasukhacatukkanti",
  "tika-s0402t56:17_1": "imesaṁ catunnaṁ catukkānaṁ vasena soḷasa saññivādā. Imesuyeva purimānaṁ dvinnaṁ catukkānaṁ",
  "tika-s0402t56:17_2": "vasena aṭṭha saññivādā, aṭṭha nevasaññināsaññivādā veditabbā. Kevalañhi tattha “saññī",
  "tika-s0402t56:17_3": "attā”ti gaṇhantānaṁ tā diṭṭhiyo, idha asaññīti ca nevasaññīnāsaññīti ca.",
  "tika-s0402t56:18": "Satta ucchedavādāti manussattabhāve kāmāvacaradevattabhāve rūpāvacarattabhāve catubbidhārūpattabhāve ca ṭhatvā sattassa ucchedapaññāpanavasena satta ucchedavādā.",
  "tika-s0402t56:19_0": "Pañca diṭṭhadhammanibbānavādāti pañcakāmaguṇaupabhogavasena catubbidharūpajjhānasukhaparibhogavasena",
  "tika-s0402t56:19_1": "ca diṭṭhadhamme nibbūtipaññāpanavādā. Diṭṭhadhammoti paccakkhadhammo vuccati, tattha",
  "tika-s0402t56:19_2": "tattha paṭiladdhattabhāvassetaṁ adhivacanaṁ. Diṭṭhadhamme nibbānaṁ diṭṭhadhammanibbānaṁ,",
  "tika-s0402t56:19_3": "imasmiṁyeva attabhāve dukkhavūpasamanti attho. Taṁ vadantīti diṭṭhadhammanibbānavādā.",
  "tika-s0402t56:20_0": "Ñāyati kamati paṭivijjhatīti ñāyo, so eva nibbānasampāpakahetutāya dhammoti āha “ñāyassa",
  "tika-s0402t56:20_1": "dhammassā”ti. Ito bahiddhā samaṇopi natthītiādīsu kasmā panete aññattha natthīti?",
  "tika-s0402t56:20_2": "Akkhettatāya. Yathā hi na āragge sāsapo tiṭṭhati, na udakapiṭṭhe aggi jalati, na",
  "tika-s0402t56:20_3": "piṭṭhipāsāṇe bījāni viruhanti, evamevaṁ bāhiresu titthāyatanesu na ime samaṇā uppajjanti,",
  "tika-s0402t56:20_4": "imasmiṁyeva sāsane uppajjanti. Kasmā? Sukkhettatāya. Sā pana nesaṁ akkhettatā sukkhettatā",
  "tika-s0402t56:20_5": "ca ariyamaggassa abhāvato bhāvato ca veditabbā. Tenāha bhagavā –",
  "tika-s0402t56:21_0": "“Yasmiṁ kho, subhadda, dhammavinaye ariyo aṭṭhaṅgiko maggo na upalabbhati, samaṇopi",
  "tika-s0402t56:21_1": "tattha na upalabbhati, dutiyopi tattha samaṇo na upalabbhati, tatiyopi tattha samaṇo",
  "tika-s0402t56:21_2": "na upalabbhati, catutthopi tattha samaṇo na upalabbhati. Yasmiñca kho, subhadda,",
  "tika-s0402t56:21_3": "dhammavinaye ariyo aṭṭhaṅgiko maggo upalabbhati, samaṇopi tattha upalabbhati, dutiyopi",
  "tika-s0402t56:21_4": "tattha… tatiyopi tattha… catutthopi tattha samaṇo upalabbhati. Imasmiṁ kho, subhadda,",
  "tika-s0402t56:21_5": "dhammavinaye ariyo aṭṭhaṅgiko maggo upalabbhati. Idheva, subhadda, samaṇo, idha dutiyo",
  "tika-s0402t56:21_6": "samaṇo, idha tatiyo samaṇo, idha catuttho samaṇo, suññā parappavādā samaṇebhi aññehī”ti.",
  "tika-s0402t56:22_0": "Ariyamaggassa ca abhāvo bhāvo ca suparisuddhassa sīlassa suparisuddhāya samathavipassanābhāvanāya",
  "tika-s0402t56:22_1": "abhāvato bhāvato ca veditabbo. Tadubhayañca durakkhātasvākkhātabhāvahetukaṁ. So ca",
  "tika-s0402t56:22_2": "asammāsambuddhappaveditattā. Yasmā titthāyatanaṁ akkhettaṁ, sāsanaṁ khettaṁ, tasmā",
  "tika-s0402t56:22_3": "yathā surattahatthapādo bhāsurakesarabhāro sīho migarājā na susāne vā saṅkārakūṭe",
  "tika-s0402t56:22_4": "vā paṭivasati, tiyojanasahassavitthataṁ pana himavantaṁ ajjhogāhetvā maṇiguhāyameva",
  "tika-s0402t56:22_5": "vasati, yathā ca chaddanto nāgarājā na gocariyahatthikulādīsu navasu kulesu uppajjati,",
  "tika-s0402t56:22_6": "yathā ca valāhako assarājā na gadrabhakule vā ghoṭakakule vā uppajjati, sindhutīre",
  "tika-s0402t56:22_7": "pana sindhavakuleyeva uppajjati, yathā ca sabbakāmadadaṁ manoharaṁ maṇiratanaṁ na",
  "tika-s0402t56:22_8": "saṅkārakūṭe vā paṁsupabbatādīsu vā uppajjati, vipulapabbatabbhantareyeva uppajjati,",
  "tika-s0402t56:22_9": "yathā ca timirapiṅgalo maccharājā na khuddakapokkharaṇīsu uppajjati, caturāsītiyojanasahassagambhīre",
  "tika-s0402t56:22_10": "mahāsamuddeyeva uppajjati, yathā ca diyaḍḍhayojanasatiko supaṇṇarājā na gāmadvāre",
  "tika-s0402t56:22_11": "eraṇḍavanādīsu paṭivasati, mahāsamuddaṁ pana ajjhogāhetvā simbalidahavaneyeva paṭivasati,",
  "tika-s0402t56:22_12": "yathā ca dhataraṭṭho suvaṇṇahaṁso na gāmadvāre āvāṭakādīsu paṭivasati, navutihaṁsasahassaparivāro",
  "tika-s0402t56:22_13": "pana hutvā cittakūṭeyeva paṭivasati, yathā ca catuddīpissaro cakkavattirājā na nīcakule",
  "tika-s0402t56:22_14": "uppajjati, asambhinnajātiyakhattiyakuleyeva pana uppajjati, evamevaṁ imesu samaṇesu",
  "tika-s0402t56:22_15": "ekasamaṇopi na aññattha titthāyatane uppajjati, ariyamaggaparikkhate pana buddhasāsaneyeva",
  "tika-s0402t56:22_16": "uppajjati. Tenāha bhagavā – “idheva, bhikkhave, samaṇo…pe… suññā parappavādā samaṇebhi",
  "tika-s0402t56:22_17": "aññehī”ti. Ekādasame natthi vattabbaṁ.",
  "tika-s0402t56:23": "Samaṇasuttādivaṇṇanā niṭṭhitā.",
  "tika-s0402t56:24": "Kammavaggavaṇṇanā niṭṭhitā."
}