{
  "atk-s0509a:0": "Namo tassa bhagavato arahato sammāsambuddhassa",
  "atk-s0509a:1": "Khuddakanikāye",
  "atk-s0509a:2": "Therīgāthā-aṭṭhakathā",
  "atk-s0509a:3": "1. Ekakanipāto",
  "atk-s0509a:4": "1. Aññatarātherīgāthāvaṇṇanā",
  "atk-s0509a:5_0": "Idāni therīgāthānaṃ atthasaṃvaṇṇanāya okāso anuppatto. Tattha yasmā bhikkhunīnaṃ",
  "atk-s0509a:5_1": "ādito yathā pabbajjā upasampadā ca paṭiladdhā, taṃ pakāsetvā atthasaṃvaṇṇanāya karīyamānāya",
  "atk-s0509a:5_2": "tattha tattha gāthānaṃ aṭṭhuppattiṃ vibhāvetuṃ sukarā hoti supākaṭā ca, tasmā taṃ",
  "atk-s0509a:5_3": "pakāsetuṃ ādito paṭṭhāya saṅkhepato ayaṃ anupubbikathā –",
  "atk-s0509a:6_0": "Ayañhi lokanātho “manussattaṃ liṅgasampattī”tyādinā vuttāni aṭṭhaṅgāni samodhānetvā",
  "atk-s0509a:6_1": "dīpaṅkarassa bhagavato pādamūle katamahābhinīhāro samatiṃsapāramiyo pūrento catuvīsatiyā",
  "atk-s0509a:6_2": "buddhānaṃ santike laddhabyākaraṇo anukkamena pāramiyo pūretvā ñātatthacariyāya lokatthacariyāya",
  "atk-s0509a:6_3": "buddhatthacariyāya ca koṭiṃ patvā tusitabhavane nibbattitvā tattha yāvatāyukaṃ ṭhatvā",
  "atk-s0509a:6_4": "dasasahassacakkavāḷadevatāhi buddhabhāvāya –",
  "atk-s0509a:7": "“Kālo kho te mahāvīra, uppajja mātukucchiyaṃ;",
  "atk-s0509a:8": "Sadevakaṃ tārayanto, bujjhassu amataṃ pada”nti. –",
  "atk-s0509a:9_0": "Āyācitamanussūpapattiko tāsaṃ devatānaṃ paṭiññaṃ datvā, katapañcamahāvilokano sakyarājakule",
  "atk-s0509a:9_1": "suddhodanamahārājassa gehe sato sampajāno mātukucchiṃ okkanto dasamāse sato sampajāno",
  "atk-s0509a:9_2": "tattha ṭhatvā, sato sampajāno tato nikkhanto lumbinīvane laddhābhijātiko vividhā",
  "atk-s0509a:9_3": "dhātiyo ādiṃ katvā mahatā parihārena sammadeva parihariyamāno anukkamena vuḍḍhippatto",
  "atk-s0509a:9_4": "tīsu pāsādesu vividhanāṭakajanaparivuto devo viya sampattiṃ anubhavanto jiṇṇabyādhimatadassanena",
  "atk-s0509a:9_5": "jātasaṃvego ñāṇassa paripākataṃ gatattā, kāmesu ādīnavaṃ nekkhamme ca ānisaṃsaṃ disvā,",
  "atk-s0509a:9_6": "rāhulakumārassa jātadivase channasahāyo kaṇḍakaṃ assarājaṃ āruyha, devatāhi vivaṭena",
  "atk-s0509a:9_7": "dvārena aḍḍharattikasamaye mahābhinikkhamanaṃ nikkhamitvā, teneva rattāvasesena tīṇi",
  "atk-s0509a:9_8": "rajjāni atikkamitvā anomānadītīraṃ patvā ghaṭikāramahābrahmunā ānīte arahattaddhaje",
  "atk-s0509a:9_9": "gahetvā pabbajito, tāvadeva vassasaṭṭhikatthero viya ākappasampanno hutvā, pāsādikena",
  "atk-s0509a:9_10": "iriyāpathena anukkamena rājagahaṃ patvā, tattha piṇḍāya caritvā paṇḍavapabbatapabbhāre",
  "atk-s0509a:9_11": "piṇḍapātaṃ paribhuñjitvā, māgadharājena rajjena nimantiyamāno taṃ paṭikkhipitvā,",
  "atk-s0509a:9_12": "bhaggavassārāmaṃ gantvā, tassa samayaṃ pariggaṇhitvā tato āḷārudakānaṃ samayaṃ pariggaṇhitvā,",
  "atk-s0509a:9_13": "taṃ sabbaṃ analaṅkaritvā anukkamena uruvelaṃ gantvā tattha chabbassāni dukkarakārikaṃ",
  "atk-s0509a:9_14": "katvā, tāya ariyadhammapaṭivedhassābhāvaṃ ñatvā “nāyaṃ maggo bodhāyā”ti oḷārikaṃ",
  "atk-s0509a:9_15": "āhāraṃ āharanto katipāhena balaṃ gāhetvā visākhāpuṇṇamadivase sujātāya dinnaṃ varabhojanaṃ",
  "atk-s0509a:9_16": "bhuñjitvā, suvaṇṇapātiṃ nadiyā paṭisotaṃ khipitvā, “ajja buddho bhavissāmī”ti katasanniṭṭhāno",
  "atk-s0509a:9_17": "sāyanhasamaye kāḷena nāgarājena abhitthutiguṇo bodhimaṇḍaṃ āruyha acalaṭṭhāne pācīnalokadhātuabhimukho",
  "atk-s0509a:9_18": "aparājitapallaṅke nisinno caturaṅgasamannāgataṃ vīriyaṃ adhiṭṭhāya, sūriye anatthaṅgateyeva",
  "atk-s0509a:9_19": "mārabalaṃ vidhamitvā, paṭhamayāme pubbenivāsaṃ anussaritvā, majjhimayāme dibbacakkhuṃ",
  "atk-s0509a:9_20": "visodhetvā, pacchimayāme paṭiccasamuppāde ñāṇaṃ otāretvā, anulomapaṭilomaṃ paccayākāraṃ",
  "atk-s0509a:9_21": "sammasanto vipassanaṃ vaḍḍhetvā sabbabuddhehi adhigataṃ anaññasādhāraṇaṃ sammāsambodhiṃ",
  "atk-s0509a:9_22": "adhigantvā, nibbānārammaṇāya phalasamāpattiyā tattheva sattāhaṃ vītināmetvā, teneva",
  "atk-s0509a:9_23": "nayena itarasattāhepi bodhimaṇḍeyeva vītināmetvā, rājāyatanamūle madhupiṇḍikabhojanaṃ",
  "atk-s0509a:9_24": "bhuñjitvā, puna ajapālanigrodhamūle nisinno dhammatāya dhammagambhīrataṃ paccavekkhitvā",
  "atk-s0509a:9_25": "appossukkatāya citte namante mahābrahmunā āyācito buddhacakkhunā lokaṃ volokento",
  "atk-s0509a:9_26": "tikkhindriyamudindriyādibhede satte disvā mahābrahmunā dhammadesanāya katapaṭiñño",
  "atk-s0509a:9_27": "“kassa nu kho ahaṃ paṭhamaṃ dhammaṃ deseyya”nti āvajjento āḷārudakānaṃ kālaṅkatabhāvaṃ",
  "atk-s0509a:9_28": "ñatvā, “bahupakārā kho me pañcavaggiyā bhikkhū, ye maṃ padhānapahitattaṃ upaṭṭhahiṃsu,",
  "atk-s0509a:9_29": "yaṃnūnāhaṃ pañcavaggiyānaṃ bhikkhūnaṃ paṭhamaṃ dhammaṃ deseyya”nti cintetvā, āsāḷhipuṇṇamāyaṃ",
  "atk-s0509a:9_30": "mahābodhito bārāṇasiṃ uddissa aṭṭhārasayojanaṃ maggaṃ paṭipanno antarāmagge upakena",
  "atk-s0509a:9_31": "ājīvakena saddhiṃ mantetvā, anukkamena isipatanaṃ patvā tattha pañcavaggiye saññāpetvā",
  "atk-s0509a:9_32": "“dveme, bhikkhave, antā pabbajitena na sevitabbā”tiādinā dhammacakkapavattanasuttantadesanāya",
  "atk-s0509a:9_33": "aññāsikoṇḍaññappamukhā aṭṭhārasabrahmakoṭiyo dhammāmataṃ pāyetvā pāṭipade bhaddiyattheraṃ,",
  "atk-s0509a:9_34": "pakkhassa dutiyāyaṃ vappattheraṃ, pakkhassa tatiyāyaṃ mahānāmattheraṃ, catutthiyaṃ",
  "atk-s0509a:9_35": "assajittheraṃ, sotāpattiphale patiṭṭhāpetvā, pañcamiyaṃ pana pakkhassa anattalakkhaṇasuttantadesanāya",
  "atk-s0509a:9_36": "sabbepi arahatte patiṭṭhāpetvā tato paraṃ yasadārakappamukhe pañcapaṇṇāsapurise,",
  "atk-s0509a:9_37": "kappāsikavanasaṇḍe tiṃsamatte bhaddavaggiye, gayāsīse piṭṭhipāsāṇe sahassamatte purāṇajaṭileti",
  "atk-s0509a:9_38": "evaṃ mahājanaṃ ariyabhūmiṃ otāretvā bimbisārappamukhāni ekādasanahutāni sotāpattiphale",
  "atk-s0509a:9_39": "nahutaṃ saraṇattaye patiṭṭhāpetvā veḷuvanaṃ paṭiggahetvā tattha viharanto assajittherassa",
  "atk-s0509a:9_40": "vāhasā adhigatapaṭhamamagge sañcayaṃ āpucchitvā, saddhiṃ parisāya attano santikaṃ",
  "atk-s0509a:9_41": "upagate sāriputtamoggallāne aggaphalaṃ sacchikatvā sāvakapāramiyā matthakaṃ patte",
  "atk-s0509a:9_42": "aggasāvakaṭṭhāne ṭhapetvā kāḷudāyittherassa abhiyācanāya kapilavatthuṃ gantvā, mānatthaddhe",
  "atk-s0509a:9_43": "ñātake yamakapāṭihāriyena dametvā, pitaraṃ anāgāmiphale, mahāpajāpatiṃ sotāpattiphale",
  "atk-s0509a:9_44": "paṭiṭṭhāpetvā, nandakumāraṃ rāhulakumārañca pabbājetvā, satthā punadeva rājagahaṃ paccāgacchi.",
  "atk-s0509a:10_0": "Athāparena samayena satthari vesāliṃ upanissāya kūṭāgārasālāyaṃ viharante suddhodanamahārājā",
  "atk-s0509a:10_1": "setacchattassa heṭṭhāva arahattaṃ sacchikatvā parinibbāyi. Atha mahāpajāpatiyā gotamiyā",
  "atk-s0509a:10_2": "pabbajjāya cittaṃ uppajji, tato rohinīnadītīre kalahavivādasuttantadesanāya pariyosāne",
  "atk-s0509a:10_3": "nikkhamitvā, pabbajitānaṃ pañcannaṃ kumārasatānaṃ pādaparicārikā ekajjhāsayāva hutvā",
  "atk-s0509a:10_4": "mahāpajāpatiyā santikaṃ gantvā, sabbāva “satthu santike pabbajissāmā”ti mahāpajāpatiṃ",
  "atk-s0509a:10_5": "jeṭṭhikaṃ katvā satthu santikaṃ gantukāmā ahesuṃ. Ayañca mahāpajāpati pubbepi ekavāraṃ",
  "atk-s0509a:10_6": "satthāraṃ pabbajjaṃ yācitvā nālattha, tasmā kappakaṃ pakkosāpetvā kese chindāpetvā",
  "atk-s0509a:10_7": "kāsāyāni acchādetvā sabbā tā sākiyāniyo ādāya vesāliṃ gantvā ānandattherena dasabalaṃ",
  "atk-s0509a:10_8": "yācāpetvā, aṭṭhagarudhammapaṭiggahaṇena pabbajjaṃ upasampadañca alattha. Itarā pana",
  "atk-s0509a:10_9": "sabbāpi ekato upasampannā ahesuṃ. Ayamettha saṅkhepo. Vitthārato panetaṃ vatthu tattha",
  "atk-s0509a:10_10": "tattha pāḷiyaṃ āgatameva.",
  "atk-s0509a:11_0": "Evaṃ upasampannā pana mahāpajāpati satthāraṃ upasaṅkamitvā abhivādetvā ekamantaṃ",
  "atk-s0509a:11_1": "aṭṭhāsi. Athassā satthā dhammaṃ desesi. Sā satthu santike kammaṭṭhānaṃ gahetvā arahattaṃ",
  "atk-s0509a:11_2": "pāpuṇi. Sesā ca pañcasatabhikkhuniyo nandakovādapariyosāne arahattaṃ pāpuṇiṃsu. Evaṃ",
  "atk-s0509a:11_3": "bhikkhunisaṅghe suppatiṭṭhite puthubhūte tattha tattha gāmanigamajanapadarājadhānīsu",
  "atk-s0509a:11_4": "kulitthiyo kulasuṇhāyo kulakumārikāyo buddhasubuddhataṃ dhammasudhammataṃ saṅghasuppaṭipattitañca",
  "atk-s0509a:11_5": "sutvā, sāsane abhippasannā saṃsāre ca jātasaṃvegā attano sāmike mātāpitaro ñātake",
  "atk-s0509a:11_6": "ca anujānāpetvā, sāsane uraṃ datvā pabbajiṃsu. Pabbajitvā ca sīlācārasampannā satthuno",
  "atk-s0509a:11_7": "ca tesaṃ therānañca santike ovādaṃ labhitvā ghaṭentiyo vāyamantiyo nacirasseva arahattaṃ",
  "atk-s0509a:11_8": "sacchākaṃsu. Tāhi udānādivasena tattha tattha bhāsitā gāthā pacchā saṅgītikārakehi",
  "atk-s0509a:11_9": "ekajjhaṃ katvā ekakanipātādivasena saṅgītiṃ āropayiṃsu “imā therīgāthā nāmā”ti. Tāsaṃ",
  "atk-s0509a:11_10": "nipātādivibhāgo heṭṭhā vuttoyeva. Tattha nipātesu ekakanipāto ādi. Tatthapi –",
  "atk-s0509a:12": "1.",
  "atk-s0509a:13": "“Sukhaṃ supāhi therike, katvā coḷena pārutā;",
  "atk-s0509a:14": "Upasanto hi te rāgo, sukkhaḍākaṃva kumbhiya”nti. –",
  "atk-s0509a:15_0": "Ayaṃ gāthā ādi. Tassā kā uppatti? Atīte kira aññatarā kuladhītā koṇāgamanassa bhagavato",
  "atk-s0509a:15_1": "kāle sāsane abhippasannā hutvā satthāraṃ nimantetvā dutiyadivase sākhāmaṇḍapaṃ kāretvā",
  "atk-s0509a:15_2": "vālikaṃ attharitvā upari vitānaṃ bandhitvā gandhapupphādīhi pūjaṃ katvā satthu kālaṃ",
  "atk-s0509a:15_3": "ārocāpesi. Satthā tattha gantvā paññatte āsane nisīdi. Sā bhagavantaṃ vanditvā paṇītena",
  "atk-s0509a:15_4": "khādanīyena bhojanīyena parivisitvā, bhagavantaṃ bhuttāviṃ onītapattapāṇiṃ ticīvarena",
  "atk-s0509a:15_5": "acchādesi. Tassā bhagavā anumodanaṃ katvā pakkāmi. Sā yāvatāyukaṃ puññāni katvā āyupariyosāne",
  "atk-s0509a:15_6": "devaloke nibbattitvā ekaṃ buddhantaraṃ sugatīsu eva saṃsarantī kassapassa bhagavato",
  "atk-s0509a:15_7": "kāle gahapatikule nibbattitvā viññutaṃ patvā, saṃsāre jātasaṃvegā sāsane pabbajitvā",
  "atk-s0509a:15_8": "upasampajjitvā vīsativassahassāni bhikkhunisīlaṃ pūretvā, puthujjanakālakiriyaṃ katvā,",
  "atk-s0509a:15_9": "sagge nibbattā ekaṃ buddhantaraṃ saggasampattiṃ anubhavitvā imasmiṃ buddhuppāde vesāliyaṃ",
  "atk-s0509a:15_10": "khattiyamahāsālakule nibbatti. Taṃ thirasantasarīratāya therikāti vohariṃsu. Sā vayappattā",
  "atk-s0509a:15_11": "kulappadesādinā samānajātikassa khattiyakumārassa mātāpitūhi dinnā patidevatā hutvā",
  "atk-s0509a:15_12": "vasantī satthu vesāligamane sāsane paṭiladdhasaddhā upāsikā hutvā, aparabhāge mahāpajāpatigotamītheriyā",
  "atk-s0509a:15_13": "santike dhammaṃ sutvā pabbajjāya ruciṃ uppādetvā “ahaṃ pabbajissāmī”ti sāmikassārocesi.",
  "atk-s0509a:15_14": "Sāmiko nānujānāti. Sā pana katādhikāratāya yathāsutaṃ dhammaṃ paccavekkhitvā rūpārūpadhamme",
  "atk-s0509a:15_15": "pariggahetvā vipassanaṃ anuyuttā viharati.",
  "atk-s0509a:16_0": "Athekadivasaṃ mahānase byañjane paccamāne mahatī aggijālā uṭṭhahi. Sā aggijālā sakalabhājanaṃ",
  "atk-s0509a:16_1": "taṭataṭāyantaṃ jhāyati. Sā taṃ disvā tadevārammaṇaṃ katvā suṭṭhutaraṃ aniccataṃ upaṭṭhahantaṃ",
  "atk-s0509a:16_2": "upadhāretvā tato tattha dukkhāniccānattatañca āropetvā vipassanaṃ vaḍḍhetvā anukkamena",
  "atk-s0509a:16_3": "ussukkāpetvā maggapaṭipāṭiyā anāgāmiphale patiṭṭhahi. Sā tato paṭṭhāya ābharaṇaṃ",
  "atk-s0509a:16_4": "vā alaṅkāraṃ vā na dhāreti. Sā sāmikena “kasmā tvaṃ, bhadde, idāni pubbe viya ābharaṇaṃ",
  "atk-s0509a:16_5": "vā alaṅkāraṃ vā na dhāresī”ti vuttā attano gihibhāve abhabbabhāvaṃ ārocetvā pabbajjaṃ",
  "atk-s0509a:16_6": "anujānāpesi. So visākho upāsako viya dhammadinnaṃ mahatā parihārena mahāpajāpatigotamiyā",
  "atk-s0509a:16_7": "santikaṃ netvā “imaṃ, ayye, pabbājethā”ti āha. Atha mahāpajāpatigotamī taṃ pabbājetvā",
  "atk-s0509a:16_8": "upasampādetvā vihāraṃ netvā satthāraṃ dassesi. Satthāpissā pakatiyā diṭṭhārammaṇameva",
  "atk-s0509a:16_9": "vibhāvento “sukhaṃ supāhī”ti gāthamāha.",
  "atk-s0509a:17_0": "Tattha sukhanti bhāvanapuṃsakaniddeso. Supāhīti āṇattivacanaṃ. Theriketi āmantanavacanaṃ.",
  "atk-s0509a:17_1": "Katvā coḷena pārutāti appicchatāya niyojanaṃ. Upasanto hi te rāgoti paṭipattikittanaṃ.",
  "atk-s0509a:17_2": "Sukkhaḍākaṃvāti upasametabbassa kilesassa asārabhāvanidassanaṃ. Kumbhiyanti tadādhārassa",
  "atk-s0509a:17_3": "aniccatucchādibhāvanidassanaṃ.",
  "atk-s0509a:18_0": "Sukhanti cetaṃ iṭṭhādhivacanaṃ. Sukhena nidukkhā hutvāti attho. Supāhīti nipajjanidassanañcetaṃ",
  "atk-s0509a:18_1": "catunnaṃ iriyāpathānaṃ, tasmā cattāropi iriyāpathe sukheneva kappehi sukhaṃ viharāti",
  "atk-s0509a:18_2": "attho. Theriketi idaṃ yadipi tassā nāmakittanaṃ, pacurena anvatthasaññābhāvato pana",
  "atk-s0509a:18_3": "thire sāsane thirabhāvappatte, thirehi sīlādidhammehi samannāgateti attho. Katvā",
  "atk-s0509a:18_4": "coḷena pārutāti paṃsukūlacoḷehi cīvaraṃ katvā acchāditasarīrā taṃ nivatthā ceva pārutā",
  "atk-s0509a:18_5": "ca. Upasanto hi te rāgoti hi-saddo hetvattho. Yasmā tava santāne uppajjanakakāmarāgo",
  "atk-s0509a:18_6": "upasanto anāgāmimaggañāṇagginā daḍḍho, idāni tadavasesaṃ rāgaṃ aggamaggañāṇagginā",
  "atk-s0509a:18_7": "dahetvā sukhaṃ supāhīti adhippāyo. Sukkhaḍākaṃva kumbhiyanti yathā taṃ pakke bhājane",
  "atk-s0509a:18_8": "appakaṃ ḍākabyañjanaṃ mahatiyā aggijālāya paccamānaṃ jhāyitvā sussantaṃ vūpasammati,",
  "atk-s0509a:18_9": "yathā vā udakamisse ḍākabyañjane uddhanaṃ āropetvā paccamāne udake vijjamāne taṃ",
  "atk-s0509a:18_10": "cicciṭāyati ciṭiciṭāyati, udake pana chinne upasantameva hoti, evaṃ tava santāne",
  "atk-s0509a:18_11": "kāmarāgo upasanto, itarampi vūpasametvā sukhaṃ supāhīti.",
  "atk-s0509a:19": "Therī indriyānaṃ paripākaṃ gatattā satthu desanāvilāsena ca gāthāpariyosāne saha paṭisambhidāhi arahattaṃ pāpuṇi. Tena vuttaṃ apadāne.",
  "atk-s0509a:20": "“Koṇāgamanabuddhassa, maṇḍapo kārito mayā;",
  "atk-s0509a:21": "Dhuvaṃ ticīvaraṃdāsiṃ, buddhassa lokabandhuno.",
  "atk-s0509a:22": "“Yaṃ yaṃ janapadaṃ yāmi, nigame rājadhāniyo;",
  "atk-s0509a:23": "Sabbattha pūjito homi, puññakammassidaṃ phalaṃ.",
  "atk-s0509a:24": "“Kilesā jhāpitā mayhaṃ, bhavā sabbe samūhatā;",
  "atk-s0509a:25": "Nāgīva bandhanaṃ chetvā, viharāmi anāsavā.",
  "atk-s0509a:26": "“Svāgataṃ vata me āsi, buddhaseṭṭhassa santike;",
  "atk-s0509a:27": "Tisso vijjā anuppattā, kataṃ buddhassa sāsanaṃ.",
  "atk-s0509a:28": "“Paṭisambhidā catasso, vimokkhāpi ca aṭṭhime;",
  "atk-s0509a:29": "Chaḷabhiññā sacchikatā, kataṃ buddhassa sāsana”nti.",
  "atk-s0509a:30_0": "Arahattaṃ pana patvā therī udānentī tameva gāthaṃ abhāsi, tenāyaṃ gāthā tassā theriyā",
  "atk-s0509a:30_1": "gāthā ahosi. Tattha theriyā vuttagāthāya anavaseso rāgo pariggahito aggamaggena tassa",
  "atk-s0509a:30_2": "vūpasamassa adhippetattā. Rāgavūpasameneva cettha sabbesampi kilesānaṃ vūpasamo vuttoti",
  "atk-s0509a:30_3": "daṭṭhabbaṃ tadekaṭṭhatāya sabbesaṃ kilesadhammānaṃ vūpasamasiddhito. Tathā hi vuccati –",
  "atk-s0509a:31": "“Uddhaccavicikicchāhi, yo moho sahajo mato;",
  "atk-s0509a:32": "Pahānekaṭṭhabhāvena, rāgena saraṇo hi so”ti.",
  "atk-s0509a:33_0": "Yathā cettha sabbesaṃ saṃkilesānaṃ vūpasamo vutto, evaṃ sabbatthāpi tesaṃ vūpasamo",
  "atk-s0509a:33_1": "vuttoti veditabbaṃ. Pubbabhāge tadaṅgavasena, samathavipassanākkhaṇe vikkhambhanavasena,",
  "atk-s0509a:33_2": "maggakkhaṇe samucchedavasena, phalakkhaṇe paṭippassaddhivasena vūpasamasiddhito.",
  "atk-s0509a:33_3": "Tena catubbidhassāpi pahānassa siddhi veditabbā. Tattha tadaṅgappahānena sīlasampadāsiddhi,",
  "atk-s0509a:33_4": "vikkhambhanapahānena samādhisampadāsiddhi, itarehi paññāsampadāsiddhi dassitā hoti",
  "atk-s0509a:33_5": "pahānābhisamayopasijjhanato. Yathā bhāvanābhisamayaṃ sādheti tasmiṃ asati tadabhāvato,",
  "atk-s0509a:33_6": "tathā sacchikiriyābhisamayaṃ pariññābhisamayañca sādheti evāti. Caturābhisamayasiddhiyā",
  "atk-s0509a:33_7": "tisso sikkhā, paṭipattiyā tividhakalyāṇatā, sattavisuddhiyo ca paripuṇṇā imāya gāthāya",
  "atk-s0509a:33_8": "pakāsitā hontīti veditabbaṃ. Aññatarātherī apaññātā nāmagottādivasena apākaṭā, ekā",
  "atk-s0509a:33_9": "therī lakkhaṇasampannā bhikkhunī imaṃ gāthaṃ abhāsīti adhippāyo.",
  "atk-s0509a:34": "Aññatarātherīgāthāvaṇṇanā niṭṭhitā.",
  "atk-s0509a:35": "2. Muttātherīgāthāvaṇṇanā",
  "atk-s0509a:36": "2.",
  "atk-s0509a:37": "“Mutte muccassu yogehi, cando rāhuggahā iva;",
  "atk-s0509a:38": "Vippamuttena cittena, anaṇā bhuñja piṇḍaka”nti. –",
  "atk-s0509a:39_0": "Ayaṃ muttāya nāma sikkhamānāya gāthā. Ayampi purimabuddhesu katādhikārā tattha tattha",
  "atk-s0509a:39_1": "bhave vivaṭṭūpanissayaṃ kusalaṃ upacinantī vipassissa bhagavato kāle kulagehe nibbattitvā",
  "atk-s0509a:39_2": "viññutaṃ patvā ekadivasaṃ satthāraṃ rathiyaṃ gacchantaṃ disvā pasannamānasā pañcapatiṭṭhitena",
  "atk-s0509a:39_3": "vanditvā pītivegena satthu pādamūle avakujjā nipajji. Sā tena puññakammena devaloke",
  "atk-s0509a:39_4": "nibbattitvā aparāparaṃ sugatīsuyeva saṃsarantī imasmiṃ buddhuppāde sāvatthiyaṃ brāhmaṇamahāsālakule",
  "atk-s0509a:39_5": "nibbatti, muttātissā nāmaṃ ahosi. Sā upanissayasampannatāya vīsativassakāle mahāpajāpatigotamiyā",
  "atk-s0509a:39_6": "santike pabbajitvā sikkhamānāva hutvā kammaṭṭhānaṃ kathāpetvā vipassanāya kammaṃ",
  "atk-s0509a:39_7": "karoti. Sā ekadivasaṃ bhattakiccaṃ katvā piṇḍapātapaṭikkantā therīnaṃ bhikkhunīnaṃ",
  "atk-s0509a:39_8": "vattaṃ dassetvā divāṭṭhānaṃ gantvā raho nisinnā vipassanāya manasikāraṃ ārabhi. Satthā",
  "atk-s0509a:39_9": "surabhigandhakuṭiyā nisinnova obhāsaṃ vissajjetvā tassā purato nisinno viya attānaṃ",
  "atk-s0509a:39_10": "dassetvā “mutte muccassu yogehī”ti imaṃ gāthamāha.",
  "atk-s0509a:40_0": "Tattha mutteti tassā ālapanaṃ. Muccassu yogehīti maggapaṭipāṭiyā kāmayogādīhi catūhi",
  "atk-s0509a:40_1": "yogehi mucca, tehi vimuttacittā hohi. Yathā kiṃ? Cando rāhuggahā ivāti rāhusaṅkhāto",
  "atk-s0509a:40_2": "gahato cando viya upakkilesato muccassu. Vippamuttena cittenāti ariyamaggena samucchedavimuttiyā",
  "atk-s0509a:40_3": "suṭṭhu vimuttena cittena, itthaṃ bhūtalakkhaṇe cetaṃ karaṇavacanaṃ. Anaṇā bhuñja",
  "atk-s0509a:40_4": "piṇḍakanti kilesaiṇaṃ pahāya anaṇā hutvā raṭṭhapiṇḍaṃ bhuñjeyyāsi. Yo hi kilese appahāya",
  "atk-s0509a:40_5": "satthārā anuññātapaccaye paribhuñjati, so sāṇo paribhuñjati nāma. Yathāha āyasmā",
  "atk-s0509a:40_6": "bākulo – “sattāhameva kho ahaṃ, āvuso, sāṇo raṭṭhapiṇḍaṃ bhuñji”nti. Tasmā sāsane",
  "atk-s0509a:40_7": "pabbajitena kāmacchandādiiṇaṃ pahānāya anaṇena hutvā saddhādeyyaṃ paribhuñjitabbaṃ.",
  "atk-s0509a:40_8": "Piṇḍakanti desanāsīsameva, cattāropi paccayeti attho. Abhiṇhaṃ ovadatīti ariyamaggappattiyā",
  "atk-s0509a:40_9": "upakkilese visodhento bahuso ovādaṃ deti.",
  "atk-s0509a:41": "Sā tasmiṃ ovāde ṭhatvā nacirasseva arahattaṃ pāpuṇi. Tena vuttaṃ apadāne –",
  "atk-s0509a:42": "“Vipassissa bhagavato, lokajeṭṭhassa tādino;",
  "atk-s0509a:43": "Rathiyaṃ paṭipannassa, tārayantassa pāṇino.",
  "atk-s0509a:44": "“Gharato nikkhamitvāna, avakujjā nipajjahaṃ;",
  "atk-s0509a:45": "Anukampako lokanātho, sirasi akkamī mama.",
  "atk-s0509a:46": "“Akkamitvāna sirasi, agamā lokanāyako;",
  "atk-s0509a:47": "Tena cittappasādena, tusitaṃ agamāsahaṃ.",
  "atk-s0509a:48": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:49": "Arahattaṃ pana patvā sā tameva gāthaṃ udānesi. Paripuṇṇasikkhā upasampajjitvā aparabhāge parinibbānakālepi tameva gāthaṃ paccabhāsīti.",
  "atk-s0509a:50": "Muttātherīgāthāvaṇṇanā niṭṭhitā.",
  "atk-s0509a:51": "3. Puṇṇātherīgāthāvaṇṇanā",
  "atk-s0509a:52_0": "Puṇṇe pūrassu dhammehīti puṇṇāya nāma sikkhamānāya gāthā. Ayampi purimabuddhesu katādhikārā",
  "atk-s0509a:52_1": "tattha tattha bhave vivaṭṭūpanissayaṃ kusalaṃ upacinantī buddhasuññe loke candabhāgāya",
  "atk-s0509a:52_2": "nadiyā tīre kinnarayoniyaṃ nibbattā. Ekadivasaṃ tattha aññataraṃ paccekabuddhaṃ disvā",
  "atk-s0509a:52_3": "pasannamānasā naḷamālāya taṃ pūjetvā añjaliṃ paggayha aṭṭhāsi. Sā tena puññakammena",
  "atk-s0509a:52_4": "sugatīsuyeva saṃsarantī imasmiṃ buddhuppāde sāvatthiyaṃ gahapatimahāsālakule nibbatti.",
  "atk-s0509a:52_5": "Puṇṇātissā nāmaṃ ahosi. Sā upanissayasampannatāya vīsativassāni vasamānā mahāpajāpatigotamiyā",
  "atk-s0509a:52_6": "santike dhammaṃ sutvā paṭiladdhasaddhā pabbajitvā sikkhamānā eva hutvā vipassanaṃ",
  "atk-s0509a:52_7": "ārabhi. Satthā tassā gandhakuṭiyaṃ nisinno eva obhāsaṃ vissajjetvā –",
  "atk-s0509a:53": "3.",
  "atk-s0509a:54": "“Puṇṇe pūrassu dhammehi, cando pannaraseriva;",
  "atk-s0509a:55": "Paripuṇṇāya paññāya, tamokhandhaṃ padālayā”ti. – imaṃ gāthamāha;",
  "atk-s0509a:56_0": "Tattha puṇṇeti tassā ālapanaṃ. Pūrassu dhammehīti sattatiṃsabodhipakkhiyadhammehi",
  "atk-s0509a:56_1": "paripuṇṇā hohi. Cando pannaraserivāti ra-kāro padasandhikaro. Pannarase puṇṇamāsiyaṃ",
  "atk-s0509a:56_2": "sabbāhi kalāhi paripuṇṇo cando viya. Paripuṇṇāya paññāyāti soḷasannaṃ kiccānaṃ pāripūriyā",
  "atk-s0509a:56_3": "paripuṇṇāya arahattamaggapaññāya. Tamokhandhaṃ padālayāti mohakkhandhaṃ anavasesato",
  "atk-s0509a:56_4": "bhinda samucchinda. Mohakkhandhapadālanena saheva sabbepi kilesā padālitā hontīti.",
  "atk-s0509a:57": "Sā taṃ gāthaṃ sutvā vipassanaṃ vaḍḍhetvā arahattaṃ pāpuṇi. Tena vuttaṃ apadāne –",
  "atk-s0509a:58": "“Candabhāgānadītīre, ahosiṃ kinnarī tadā;",
  "atk-s0509a:59": "Addasaṃ virajaṃ buddhaṃ, sayambhuṃ aparājitaṃ.",
  "atk-s0509a:60": "“Pasannacittā sumanā, vedajātā katañjalī;",
  "atk-s0509a:61": "Naḷamālaṃ gahetvāna, sayambhuṃ abhipūjayiṃ.",
  "atk-s0509a:62": "“Tena kammena sukatena, cetanāpaṇidhīhi ca;",
  "atk-s0509a:63": "Jahitvā kinnarīdehaṃ, agacchiṃ tidasaṃ gatiṃ.",
  "atk-s0509a:64": "“Chattiṃsadevarājūnaṃ, mahesittamakārayiṃ;",
  "atk-s0509a:65": "Dasannaṃ cakkavattīnaṃ, mahesittamakārayiṃ;",
  "atk-s0509a:66": "Saṃvejetvāna me cittaṃ, pabbajiṃ anagāriyaṃ.",
  "atk-s0509a:67": "“Kilesā jhāpitā mayhaṃ, bhavā sabbe samūhatā;",
  "atk-s0509a:68": "Sabbāsavaparikkhīṇā, natthi dāni punabbhavo.",
  "atk-s0509a:69": "“Catunnavutito kappe, yaṃ pupphamabhipūjayiṃ;",
  "atk-s0509a:70": "Duggatiṃ nābhijānāmi, pupphapūjāyidaṃ phalaṃ.",
  "atk-s0509a:71": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:72": "Arahattaṃ pana patvā sā therī tameva gāthaṃ udānesi. Ayameva cassā aññābyākaraṇagāthā ahosīti.",
  "atk-s0509a:73": "Puṇṇātherīgāthāvaṇṇanā niṭṭhitā.",
  "atk-s0509a:74": "4. Tissātherīgāthāvaṇṇanā",
  "atk-s0509a:75_0": "Tisse sikkhassu sikkhāyāti tissāya sikkhamānāya gāthā. Ayampi purimabuddhesu katādhikārā",
  "atk-s0509a:75_1": "tattha tattha bhave vivaṭṭūpanissayaṃ kusalaṃ upacinitvā sambhatakusalapaccayā imasmiṃ",
  "atk-s0509a:75_2": "buddhuppāde kapilavatthusmiṃ sakyarājakule nibbattitvā vayappattā bodhisattassa orodhabhūtā",
  "atk-s0509a:75_3": "pacchā mahāpajāpatigotamiyā saddhiṃ nikkhamitvā pabbajitvā vipassanāya kammaṃ karoti.",
  "atk-s0509a:75_4": "Tassā satthā heṭṭhā vuttanayeneva obhāsaṃ vissajjetvā –",
  "atk-s0509a:76": "4.",
  "atk-s0509a:77": "“Tisse sikkhassu sikkhāya, mā taṃ yogā upaccaguṃ;",
  "atk-s0509a:78": "Sabbayogavisaṃyuttā, cara loke anāsavā”ti. – gāthaṃ abhāsi;",
  "atk-s0509a:79_0": "Tattha tisseti tassā ālapanaṃ. Sikkhassu sikkhāyāti adhisīlasikkhādikāya tividhāya",
  "atk-s0509a:79_1": "sikkhāya sikkha, maggasampayuttā tisso sikkhāyo sampādehīti attho. Idāni tāsaṃ sampādane",
  "atk-s0509a:79_2": "kāraṇamāha “mā taṃ yogā upaccagu”nti manussattaṃ, indriyāvekallaṃ, buddhuppādo, saddhāpaṭilābhoti",
  "atk-s0509a:79_3": "ime yogā samayā dullabhakkhaṇā taṃ mā atikkamuṃ. Kāmayogādayo eva vā cattāro yogā",
  "atk-s0509a:79_4": "taṃ mā upaccaguṃ mā abhibhaveyyuṃ. Sabbayogavisaṃyuttāti sabbehi kāmayogādīhi yogehi",
  "atk-s0509a:79_5": "vimuttā tato eva anāsavā hutvā loke cara, diṭṭhasukhavihārena viharāhīti attho.",
  "atk-s0509a:80": "Sā taṃ gāthaṃ sutvā vipassanaṃ vaḍḍhetvā arahattaṃ pāpuṇīti ādinayo heṭṭhā vuttanayeneva veditabbo.",
  "atk-s0509a:81": "Tissātherīgāthāvaṇṇanā niṭṭhitā.",
  "atk-s0509a:82": "5-10. Tissāditherīgāthāvaṇṇanā",
  "atk-s0509a:83_0": "Tisse yuñjassu dhammehīti tissāya theriyā gāthā. Tassā vatthu tissāsikkhamānāya vatthusadisaṃ.",
  "atk-s0509a:83_1": "Ayaṃ pana therī hutvā arahattaṃ pāpuṇi. Yathā ca ayaṃ, evaṃ ito paraṃ dhīrā, vīrā,",
  "atk-s0509a:83_2": "mittā, bhadrā, upasamāti pañcannaṃ therīnaṃ vatthu ekasadisameva. Sabbāpi imā kapilavatthuvāsiniyo",
  "atk-s0509a:83_3": "bodhisattassa orodhabhūtā mahāpajāpatigotamiyā saddhiṃ nikkhantā obhāsagāthāya ca",
  "atk-s0509a:83_4": "arahattaṃ pattā ṭhapetvā sattamiṃ. Sā pana obhāsagāthāya vinā pageva satthu santike",
  "atk-s0509a:83_5": "laddhaṃ ovādaṃ nissāya vipassanaṃ ussukkāpetvā arahattaṃ pāpuṇitvā udānavasena “vīrā",
  "atk-s0509a:83_6": "vīrehī”ti gāthaṃ abhāsi. Itarāpi arahattaṃ patvā –",
  "atk-s0509a:84": "5.",
  "atk-s0509a:85": "“Tisse yuñjassu dhammehi, khaṇo taṃ mā upaccagā;",
  "atk-s0509a:86": "Khaṇātītā hi socanti, nirayamhi samappitā.",
  "atk-s0509a:87": "6.",
  "atk-s0509a:88": "“Dhīre nirodhaṃ phusehi, saññāvūpasamaṃ sukhaṃ;",
  "atk-s0509a:89": "Ārādhayāhi nibbānaṃ, yogakkhemamanuttaraṃ.",
  "atk-s0509a:90": "7.",
  "atk-s0509a:91": "“Vīrā vīrehi dhammehi, bhikkhunī bhāvitindriyā;",
  "atk-s0509a:92": "Dhāreti antimaṃ dehaṃ, jetvā māraṃ savāhanaṃ.",
  "atk-s0509a:93": "8.",
  "atk-s0509a:94": "“Saddhāya pabbajitvāna, mitte mittaratā bhava;",
  "atk-s0509a:95": "Bhāvehi kusale dhamme, yogakkhemassa pattiyā.",
  "atk-s0509a:96": "9.",
  "atk-s0509a:97": "“Saddhāya pabbajitvāna, bhadre bhadraratā bhava;",
  "atk-s0509a:98": "Bhāvehi kusale dhamme, yogakkhemamanuttaraṃ.",
  "atk-s0509a:99": "10.",
  "atk-s0509a:100": "“Upasame tare oghaṃ, maccudheyyaṃ suduttaraṃ;",
  "atk-s0509a:101": "Dhārehi antimaṃ dehaṃ, jetvā māraṃ savāhana”nti. – gāthāyo abhāsiṃsu;",
  "atk-s0509a:102_0": "Tattha yuñjassu dhammehīti samathavipassanādhammehi ariyehi bodhipakkhiyadhammehi",
  "atk-s0509a:102_1": "ca yuñja yogaṃ karohi. Khaṇo taṃ mā upaccagāti yo evaṃ yogabhāvanaṃ na karoti, taṃ",
  "atk-s0509a:102_2": "puggalaṃ patirūpadese uppattikkhaṇo, channaṃ āyatanānaṃ avekallakkhaṇo, buddhuppādakkhaṇo,",
  "atk-s0509a:102_3": "saddhāya paṭiladdhakkhaṇo, sabbopi ayaṃ khaṇo atikkamati nāma. So khaṇo taṃ mā atikkami.",
  "atk-s0509a:102_4": "Khaṇātītāti ye hi khaṇaṃ atītā, ye ca puggale so khaṇo abhīto, te nirayamhi samappitā",
  "atk-s0509a:102_5": "hutvā socanti, tattha nibbattitvā mahādukkhaṃ paccanubhavantīti attho.",
  "atk-s0509a:103": "Nirodhaṃ phusehīti kilesanirodhaṃ phussa paṭilabha. Saññāvūpasamaṃ sukhaṃ, ārādhayāhi nibbānanti kāmasaññādīnaṃ pāpasaññānaṃ upasamanimittaṃ accantasukhaṃ nibbānaṃ ārādhehi.",
  "atk-s0509a:104_0": "Vīrā vīrehi dhammehīti vīriyapadhānatāya vīrehi tejussadehi ariyamaggadhammehi bhāvitindriyā",
  "atk-s0509a:104_1": "vaḍḍhitasaddhādiindriyā vīrā bhikkhunī vatthukāmehi savāhanaṃ kilesamāraṃ jinitvā",
  "atk-s0509a:104_2": "āyatiṃ punabbhavābhāvato antimaṃ dehaṃ dhāretīti therī aññaṃ viya katvā attānaṃ dasseti.",
  "atk-s0509a:105_0": "Mitteti taṃ ālapati. Mittaratāti kalyāṇamittesu abhiratā. Tattha sakkārasammānakaraṇatā",
  "atk-s0509a:105_1": "hohi. Bhāvehi kusale dhammeti ariyamaggadhamme vaḍḍhehi. Yogakkhemassāti arahattassa",
  "atk-s0509a:105_2": "nibbānassa ca pattiyā adhigamāya.",
  "atk-s0509a:106_0": "Bhadreti taṃ ālapati. Bhadraratāti bhadresu sīlādidhammesu ratā abhiratā hohi. Yogakkhemamanuttaranti",
  "atk-s0509a:106_1": "catūhi yogehi khemaṃ anupaddavaṃ anuttaraṃ nibbānaṃ, tassa pattiyā kusale bodhipakkhiyadhamme bhāvehīti attho.",
  "atk-s0509a:107_0": "Upasameti taṃ ālapati. Tare oghaṃ maccudheyyaṃ suduttaranti maccu ettha dhīyatīti",
  "atk-s0509a:107_1": "maccudheyyaṃ, anupacitakusalasambhārehi suṭṭhu duttaranti suduttaraṃ, saṃsāramahoghaṃ",
  "atk-s0509a:107_2": "tare ariyamagganāvāya tareyyāsi. Dhārehi antimaṃ dehanti tassa taraṇeneva antimadehadharā hohīti attho.",
  "atk-s0509a:108": "Tissāditherīgāthāvaṇṇanā niṭṭhitā.",
  "atk-s0509a:109": "Niṭṭhitā paṭhamavaggavaṇṇanā.",
  "atk-s0509a:110": "11. Muttātherīgāthāvaṇṇanā",
  "atk-s0509a:111_0": "Sumuttā sādhumuttāmhītiādikā muttātheriyā gāthā. Ayampi purimabuddhesu katādhikārā",
  "atk-s0509a:111_1": "tattha tattha bhave kusalaṃ upacinitvā imasmiṃ buddhuppāde kosalajanapade oghātakassa",
  "atk-s0509a:111_2": "nāma daliddabrāhmaṇassa dhītā hutvā nibbatti, taṃ vayappattakāle mātāpitaro ekassa",
  "atk-s0509a:111_3": "khujjabrāhmaṇassa adaṃsu. Sā tena gharāvāsaṃ arocantī taṃ anujānāpetvā pabbajitvā",
  "atk-s0509a:111_4": "vipassanāya kammaṃ karoti. Tassā bahiddhārammaṇesu cittaṃ vidhāvati, sā taṃ niggaṇhantī",
  "atk-s0509a:111_5": "“sumuttā sādhumuttāmhī”ti gāthaṃ vadantīyeva vipassanaṃ ussukkāpetvā saha paṭisambhidāhi",
  "atk-s0509a:111_6": "arahattaṃ pāpuṇi. Tena vuttaṃ apadāne –",
  "atk-s0509a:112": "“Padumuttaro nāma jino, sabbadhammesu cakkhumā;",
  "atk-s0509a:113": "Pāṇine anugaṇhanto, piṇḍāya pāvisī puraṃ.",
  "atk-s0509a:114": "“Tassa āgacchato satthu, sabbe nagaravāsino;",
  "atk-s0509a:115": "Haṭṭhatuṭṭhā samāgantvā, vālikā ākiriṃsu te.",
  "atk-s0509a:116": "“Vīthisammajjanaṃ katvā, kadalipuṇṇakaddhaje;",
  "atk-s0509a:117": "Dhūmaṃ cuṇṇañca māsañca, sakkāraṃ kacca satthuno.",
  "atk-s0509a:118": "“Maṇḍapaṃ paṭiyādetvā, nimantetvā vināyakaṃ;",
  "atk-s0509a:119": "Mahādānaṃ daditvāna, sambodhiṃ abhipatthayi.",
  "atk-s0509a:120": "“Padumuttaro mahāvīro, hārako sabbapāṇinaṃ;",
  "atk-s0509a:121": "Anumodaniyaṃ katvā, byākāsi aggapuggalo.",
  "atk-s0509a:122": "“Satasahasse atikkante, kappo hessati bhaddako;",
  "atk-s0509a:123": "Bhavābhave sukhaṃ laddhā, pāpuṇissasi bodhiyaṃ.",
  "atk-s0509a:124": "“Hatthakammañca ye keci, katāvī naranāriyo;",
  "atk-s0509a:125": "Anāgatamhi addhāne, sabbā hessanti sammukhā.",
  "atk-s0509a:126": "“Tena kammavipākena, cetanāpaṇidhīhi ca;",
  "atk-s0509a:127": "Uppannadevabhavane, tuyhaṃ tā paricārikā.",
  "atk-s0509a:128": "“Dibbaṃ sukhamasaṅkhyeyyaṃ, mānusañca asaṅkhiyaṃ;",
  "atk-s0509a:129": "Anubhonti ciraṃ kālaṃ, saṃsarimha bhavābhave.",
  "atk-s0509a:130": "“Satasahassito kappe, yaṃ kammamakariṃ tadā;",
  "atk-s0509a:131": "Sukhumālā manussesu, atho devapuresu ca.",
  "atk-s0509a:132": "“Rūpaṃ bhogaṃ yasaṃ āyuṃ, atho kittisukhaṃ piyaṃ;",
  "atk-s0509a:133": "Labhāmi satataṃ sabbaṃ, sukataṃ kammasampadaṃ.",
  "atk-s0509a:134": "“Pacchime bhave sampatte, jātāhaṃ brāhmaṇe kule;",
  "atk-s0509a:135": "Sukhumālahatthapādā, ramaṇiye nivesane.",
  "atk-s0509a:136": "“Sabbakālampi pathavī, na passāmanalaṅkataṃ;",
  "atk-s0509a:137": "Cikkhallabhūmiṃ asuciṃ, na passāmi kudācanaṃ.",
  "atk-s0509a:138": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:139": "Arahattaṃ pana patvā udānentī –",
  "atk-s0509a:140": "11.",
  "atk-s0509a:141": "“Sumuttā sādhumuttāmhi, tīhi khujjehi muttiyā;",
  "atk-s0509a:142": "Udukkhalena musalena, patinā khujjakena ca;",
  "atk-s0509a:143": "Muttāmhi jātimaraṇā, bhavanetti samūhatā”ti. – imaṃ gāthaṃ abhāsi;",
  "atk-s0509a:144_0": "Tattha sumuttāti suṭṭhu muttā. Sādhumuttāmhīti sādhu sammadeva muttā amhi. Kuto pana",
  "atk-s0509a:144_1": "sumuttā sādhumuttāti āha “tīhi khujjehi muttiyā”ti, tīhi vaṅkakehi parimuttiyāti",
  "atk-s0509a:144_2": "attho. Idāni tāni sarūpato dassentī “udukkhalena musalena, patinā khujjakena cā”ti",
  "atk-s0509a:144_3": "āha. Udukkhale hi dhaññaṃ pakkhipantiyā parivattentiyā musalena koṭṭentiyā ca piṭṭhi",
  "atk-s0509a:144_4": "onāmetabbā hotīti khujjakaraṇahetutāya tadubhayaṃ “khujja”nti vuttaṃ. Sāmiko panassā",
  "atk-s0509a:144_5": "khujjo eva. Idāni yassā muttiyā nidassanavasena tīhi khujjehi mutti vuttā. Tameva",
  "atk-s0509a:144_6": "dassentī “muttāmhi jātimaraṇā”ti vatvā tattha kāraṇamāha “bhavanetti samūhatā”ti.",
  "atk-s0509a:144_7": "Tassattho – na kevalamahaṃ tīhi khujjehi eva muttā, atha kho sabbasmā jātimaraṇāpi,",
  "atk-s0509a:144_8": "yasmā sabbassāpi bhavassa netti nāyikā taṇhā aggamaggena mayā samugghāṭitāti.",
  "atk-s0509a:145": "Muttātherīgāthāvaṇṇanā niṭṭhitā.",
  "atk-s0509a:146": "12. Dhammadinnātherīgāthāvaṇṇanā",
  "atk-s0509a:147_0": "Chandajātā avasāyīti dhammadinnātheriyā gāthā. Sā kira padumuttarabuddhakāle haṃsavatīnagare",
  "atk-s0509a:147_1": "parādhīnavuttikā hutvā jīvantī nirodhato vuṭṭhitassa aggasāvakassa pūjāsakkārapubbakaṃ",
  "atk-s0509a:147_2": "dānaṃ datvā devaloke nibbattā. Tato cavitvā devamanussesu saṃsarantī phussassa bhagavato",
  "atk-s0509a:147_3": "kāle satthu vemātikabhātikānaṃ kammikassa gehe vasamānā dānaṃ paṭicca “ekaṃ dehī”ti",
  "atk-s0509a:147_4": "sāmikena vutte dve dentī, bahuṃ puññaṃ katvā kassapabuddhakāle kikissa kāsikarañño",
  "atk-s0509a:147_5": "gehe paṭisandhiṃ gahetvā sattannaṃ bhaginīnaṃ abbhantarā hutvā vīsativassasahassāni",
  "atk-s0509a:147_6": "brahmacariyaṃ caritvā ekaṃ buddhantaraṃ devamanussesu saṃsarantī imasmiṃ buddhuppāde",
  "atk-s0509a:147_7": "rājagahe kulagehe nibbattitvā vayappattā visākhassa seṭṭhino gehaṃ gatā.",
  "atk-s0509a:148_0": "Athekadivasaṃ visākho seṭṭhi satthu santike dhammaṃ sutvā anāgāmī hutvā gharaṃ gantvā",
  "atk-s0509a:148_1": "pāsādaṃ abhiruhanto sopānamatthake ṭhitāya dhammadinnāya pasāritahatthaṃ anālambitvāva",
  "atk-s0509a:148_2": "pāsādaṃ abhiruhitvā bhuñjamānopi tuṇhībhūtova bhuñji. Dhammadinnā taṃ upadhāretvā,",
  "atk-s0509a:148_3": "“ayyaputta, kasmā tvaṃ ajja mama hatthaṃ nālambi, bhuñjamānopi na kiñci kathesi,",
  "atk-s0509a:148_4": "atthi nu kho koci mayhaṃ doso”ti āha. Visākho “dhammadinne, na te doso atthi, ahaṃ",
  "atk-s0509a:148_5": "pana ajja paṭṭhāya itthisarīraṃ phusituṃ āhāre ca lolabhāvaṃ kātuṃ anaraho, tādiso",
  "atk-s0509a:148_6": "mayā dhammo paṭividdho. Tvaṃ pana sace icchasi, imasmiṃyeva gehe vasa. No ce icchasi,",
  "atk-s0509a:148_7": "yattakena dhanena te attho, tattakaṃ gahetvā kulagharaṃ gacchāhī”ti āha. “Nāhaṃ,",
  "atk-s0509a:148_8": "ayyaputta, tayā vantavamanaṃ ācamissāmi, pabbajjaṃ me anujānāhī”ti. Visākho “sādhu,",
  "atk-s0509a:148_9": "dhammadinne”ti taṃ suvaṇṇasivikāya bhikkhuniupassayaṃ pesesi. Sā pabbajitvā kammaṭṭhānaṃ",
  "atk-s0509a:148_10": "gahetvā katipāhaṃ tattha vasitvā vivekavāsaṃ vasitukāmā ācariyupajjhāyānaṃ santikaṃ",
  "atk-s0509a:148_11": "gantvā, “ayyā, ākiṇṇaṭṭhāne mayhaṃ cittaṃ na ramati, gāmakāvāsaṃ gacchāmī”ti āha.",
  "atk-s0509a:148_12": "Bhikkhuniyo taṃ gāmakāvāsaṃ nayiṃsu. Sā tattha vasantī atīte madditasaṅkhāratāya",
  "atk-s0509a:148_13": "na cirasseva saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:149": "“Padumuttaro nāma jino, sabbadhammāna pāragū;",
  "atk-s0509a:150": "Ito satasahassamhi, kappe uppajji nāyako.",
  "atk-s0509a:151": "“Tadāhaṃ haṃsavatiyaṃ, kule aññatare ahuṃ;",
  "atk-s0509a:152": "Parakammakārī āsiṃ, nipakā sīlasaṃvutā.",
  "atk-s0509a:153": "“Padumuttarabuddhassa, sujāto aggasāvako;",
  "atk-s0509a:154": "Vihārā abhinikkhamma, piṇḍapātāya gacchati.",
  "atk-s0509a:155": "“Ghaṭaṃ gahetvā gacchantī, tadā udakahārikā;",
  "atk-s0509a:156": "Taṃ disvā adadaṃ pūpaṃ, pasannā sehi pāṇibhi.",
  "atk-s0509a:157": "“Paṭiggahetvā tattheva, nisinno paribhuñji so;",
  "atk-s0509a:158": "Tato netvāna taṃ gehaṃ, adāsiṃ tassa bhojanaṃ.",
  "atk-s0509a:159": "“Tato me ayyako tuṭṭho, akarī suṇisaṃ sakaṃ;",
  "atk-s0509a:160": "Sassuyā saha gantvāna, sambuddhaṃ abhivādayiṃ.",
  "atk-s0509a:161": "“Tadā so dhammakathikaṃ, bhikkhuniṃ parikittayaṃ;",
  "atk-s0509a:162": "Ṭhapesi etadaggamhi, taṃ sutvā muditā ahaṃ.",
  "atk-s0509a:163": "“Nimantayitvā sugataṃ, sasaṅghaṃ lokanāyakaṃ;",
  "atk-s0509a:164": "Mahādānaṃ daditvāna, taṃ ṭhānamabhipatthayiṃ.",
  "atk-s0509a:165": "“Tato maṃ sugato āha, ghananinnādasussaro;",
  "atk-s0509a:166": "Mamupaṭṭhānanirate, sasaṅghaparivesike.",
  "atk-s0509a:167": "“Saddhammassavane yutte, guṇavaddhitamānase;",
  "atk-s0509a:168": "Bhadde bhavassu muditā, lacchase paṇidhīphalaṃ.",
  "atk-s0509a:169": "“Satasahassito kappe, okkākakulasambhavo;",
  "atk-s0509a:170": "Gotamo nāma gottena, satthā loke bhavissati.",
  "atk-s0509a:171": "“Tassa dhammesu dāyādā, orasā dhammanimmitā;",
  "atk-s0509a:172": "Dhammadinnāti nāmena, hessati satthu sāvikā.",
  "atk-s0509a:173": "“Taṃ sutvā muditā hutvā, yāvajīvaṃ mahāmuniṃ;",
  "atk-s0509a:174": "Mettacittā paricariṃ, paccayehi vināyakaṃ.",
  "atk-s0509a:175": "“Tena kammena sukatena, cetanāpaṇidhīhi ca;",
  "atk-s0509a:176": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:177": "“Imamhi bhaddake kappe, brahmabandhu mahāyaso;",
  "atk-s0509a:178": "Kassapo nāma gottena, uppajji vadataṃ varo.",
  "atk-s0509a:179": "“Upaṭṭhāko mahesissa, tadā āsi narissaro;",
  "atk-s0509a:180": "Kāsirājā kikī nāma, bārāṇasipuruttame.",
  "atk-s0509a:181": "“Chaṭṭhā tassāsahaṃ dhītā, sudhammā iti vissutā;",
  "atk-s0509a:182": "Dhammaṃ sutvā jinaggassa, pabbajjaṃ samarocayiṃ.",
  "atk-s0509a:183": "“Anujāni na no tāto, agāreva tadā mayaṃ;",
  "atk-s0509a:184": "Vīsavassasahassāni, vicarimha atanditā.",
  "atk-s0509a:185": "“Komāribrahmacariyaṃ, rājakaññā sukhedhitā;",
  "atk-s0509a:186": "Buddhopaṭṭhānaniratā, muditā satta dhītaro.",
  "atk-s0509a:187": "“Samaṇī samaṇaguttā ca, bhikkhunī bhikkhudāyikā;",
  "atk-s0509a:188": "Dhammā ceva sudhammā ca, sattamī saṅghadāyikā.",
  "atk-s0509a:189": "“Khemā uppalavaṇṇā ca, paṭācārā ca kuṇḍalā;",
  "atk-s0509a:190": "Gotamī ca ahañceva, visākhā hoti sattamī.",
  "atk-s0509a:191": "“Tehi kammehi sukatehi, cetanāpaṇidhīhi ca;",
  "atk-s0509a:192": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:193": "“Pacchime ca bhave dāni, giribbajapuruttame;",
  "atk-s0509a:194": "Jātā seṭṭhikule phīte, sabbakāmasamiddhine.",
  "atk-s0509a:195": "“Yadā rūpaguṇūpetā, paṭhame yobbane ṭhitā;",
  "atk-s0509a:196": "Tadā parakulaṃ gantvā, vasiṃ sukhasamappitā.",
  "atk-s0509a:197": "“Upetvā lokasaraṇaṃ, suṇitvā dhammadesanaṃ;",
  "atk-s0509a:198": "Anāgāmiphalaṃ patto, sāmiko me subuddhimā.",
  "atk-s0509a:199": "“Tadāhaṃ anujānetvā, pabbajiṃ anagāriyaṃ;",
  "atk-s0509a:200": "Nacireneva kālena, arahattamapāpuṇiṃ.",
  "atk-s0509a:201": "“Tadā upāsako so maṃ, upagantvā apucchatha;",
  "atk-s0509a:202": "Gambhīre nipuṇe pañhe, te sabbe byākariṃ ahaṃ.",
  "atk-s0509a:203": "“Jino tasmiṃ guṇe tuṭṭho, etadagge ṭhapesi maṃ;",
  "atk-s0509a:204": "Bhikkhuniṃ dhammakathikaṃ, nāññaṃ passāmi edisiṃ.",
  "atk-s0509a:205": "“Dhammadinnā yathā dhīrā, evaṃ dhāretha bhikkhavo;",
  "atk-s0509a:206": "Evāhaṃ paṇḍitā homi, nāyakenānukampitā.",
  "atk-s0509a:207": "“Pariciṇṇo mayā satthā, kataṃ buddhassa sāsanaṃ;",
  "atk-s0509a:208": "Ohito garuko bhāro, bhavanetti samūhatā.",
  "atk-s0509a:209": "“Yassatthāya pabbajitā, agārasmānagāriyaṃ;",
  "atk-s0509a:210": "So me attho anuppatto, sabbasaṃyojanakkhayo.",
  "atk-s0509a:211": "“Iddhīsu ca vasī homi, dibbāya sotadhātuyā;",
  "atk-s0509a:212": "Paracittāni jānāmi, satthusāsanakārikā.",
  "atk-s0509a:213": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:214": "Khepetvā āsave sabbe, visuddhāsiṃ sunimmalā.",
  "atk-s0509a:215": "“Kilesā jhāpitā mayhaṃ…pe… kataṃ buddhassa sāsana”nti. ;",
  "atk-s0509a:216_0": "Arahattaṃ pana patvā “mayhaṃ manaṃ matthakaṃ pattaṃ, idāni idha vasitvā kiṃ karissāmi,",
  "atk-s0509a:216_1": "rājagahameva gantvā satthārañca vandissāmi, bahū ca me ñātakā puññāni karissantī”ti",
  "atk-s0509a:216_2": "bhikkhunīhi saddhiṃ rājagahameva paccāgatā. Visākho tassā āgatabhāvaṃ sutvā tassā",
  "atk-s0509a:216_3": "adhigamaṃ vīmaṃsanto pañcakkhandhādivasena pañhaṃ pucchi. Dhammadinnā sunisitena",
  "atk-s0509a:216_4": "satthena kumudanāḷe chindantī viya pucchitaṃ pucchitaṃ pañhaṃ vissajjesi. Visākho",
  "atk-s0509a:216_5": "sabbaṃ pucchāvissajjananayaṃ satthu ārocesi. Satthā “paṇḍitā, visākha, dhammadinnā",
  "atk-s0509a:216_6": "bhikkhunī”tiādinā taṃ pasaṃsanto sabbaññutaññāṇena saddhiṃ saṃsandetvā byākatabhāvaṃ",
  "atk-s0509a:216_7": "pavedetvā tameva cūḷavedallasuttaṃ aṭṭhuppattiṃ katvā taṃ dhammakathikānaṃ bhikkhunīnaṃ",
  "atk-s0509a:216_8": "aggaṭṭhāne ṭhapesi. Yadā pana sā tasmiṃ gāmakāvāse vasantī heṭṭhimamagge adhigantvā",
  "atk-s0509a:216_9": "aggamaggatthāya vipassanaṃ paṭṭhapesi, tadā –",
  "atk-s0509a:217": "12.",
  "atk-s0509a:218": "“Chandajātā avasāyī, manasā ca phuṭā siyā;",
  "atk-s0509a:219": "Kāmesu appaṭibaddhacittā, uddhaṃsotāti vuccatī”ti. –",
  "atk-s0509a:220": "Imaṃ gāthaṃ abhāsi.",
  "atk-s0509a:221_0": "Tattha chandajātāti aggaphalatthaṃ jātacchandā. Avasāyīti avasāyo vuccati avasānaṃ",
  "atk-s0509a:221_1": "niṭṭhānaṃ, tampi kāmesu appaṭibaddhacittatāya “uddhaṃsotā”ti vakkhamānattā samaṇakiccassa",
  "atk-s0509a:221_2": "niṭṭhānaṃ veditabbaṃ, na yassa kassaci, tasmā padadvayenāpi appattamānasā anuttaraṃ",
  "atk-s0509a:221_3": "yogakkhemaṃ patthayamānāti ayamattho vutto hoti. Manasā ca phuṭā siyāti heṭṭhimehi",
  "atk-s0509a:221_4": "tīhi maggacittehi nibbānaṃ phuṭā phusitā bhaveyya. Kāmesu appaṭibaddhacittāti anāgāmimaggavasena",
  "atk-s0509a:221_5": "kāmesu na paṭibaddhacittā. Uddhaṃsotāti uddhameva maggasoto saṃsārasoto ca etissāti",
  "atk-s0509a:221_6": "uddhaṃsotā. Anāgāmino hi yathā aggamaggo uppajjati, na añño, evaṃ avihādīsu uppannassa",
  "atk-s0509a:221_7": "yāva akaniṭṭhā uddhameva uppatti hotīti.",
  "atk-s0509a:222": "Dhammadinnātherīgāthāvaṇṇanā niṭṭhitā.",
  "atk-s0509a:223": "13. Visākhātherīgāthāvaṇṇanā",
  "atk-s0509a:224": "Karotha buddhasāsananti visākhāya theriyā gāthā. Tassā vatthu dhīrātheriyāvatthusadisameva. Sā arahattaṃ patvā vimuttisukhena vītināmentī –",
  "atk-s0509a:225": "13.",
  "atk-s0509a:226": "“Karotha buddhasāsanaṃ, yaṃ katvā nānutappati;",
  "atk-s0509a:227": "Khippaṃ pādāni dhovitvā, ekamante nisīdathā”ti. –",
  "atk-s0509a:228": "Imāya gāthāya aññaṃ byākāsi.",
  "atk-s0509a:229_0": "Tattha karotha buddhasāsananti buddhasāsanaṃ ovādaanusiṭṭhiṃ karotha, yathānusiṭṭhaṃ",
  "atk-s0509a:229_1": "paṭipajjathāti attho. Yaṃ katvā nānutappatīti anusiṭṭhiṃ katvā karaṇahetu na anutappati",
  "atk-s0509a:229_2": "takkarassa sammadeva adhippāyānaṃ samijjhanato. Khippaṃ pādāni dhovitvā, ekamante",
  "atk-s0509a:229_3": "nisīdathāti idaṃ yasmā sayaṃ pacchābhattaṃ piṇḍapātapaṭikkantā ācariyupajjhāyānaṃ",
  "atk-s0509a:229_4": "vattaṃ dassetvā attano divāṭṭhāne pāde dhovitvā raho nisinnā sadatthaṃ matthakaṃ",
  "atk-s0509a:229_5": "pāpesi, tasmā tattha aññepi niyojentī avoca.",
  "atk-s0509a:230": "Visākhātherīgāthāvaṇṇanā niṭṭhitā.",
  "atk-s0509a:231": "14. Sumanātherīgāthāvaṇṇanā",
  "atk-s0509a:232": "Dhātuyo dukkhato disvāti sumanāya theriyā gāthā. Tassā vatthu tissātheriyā vatthusadisaṃ. Imissāpi hi satthā obhāsaṃ vissajjetvā purato nisinno viya attānaṃ dassetvā –",
  "atk-s0509a:233": "14.",
  "atk-s0509a:234": "“Dhātuyo dukkhato disvā, mā jātiṃ punarāgami;",
  "atk-s0509a:235": "Bhave chandaṃ virājetvā, upasantā carissasī”ti. –",
  "atk-s0509a:236": "Imaṃ gāthamāha. Sā gāthāpariyosāne arahattaṃ pāpuṇi.",
  "atk-s0509a:237_0": "Tattha dhātuyo dukkhato disvāti sasantatipariyāpannā cakkhādidhātuyo itarāpi ca udayabbayapaṭipīḷanādinā",
  "atk-s0509a:237_1": "“dukkhā”ti ñāṇacakkhunā disvā. Mā jātiṃ punarāgamīti puna jātiṃ āyatiṃ punabbhavaṃ",
  "atk-s0509a:237_2": "mā upagacchi. Bhave chandaṃ virājetvāti kāmabhavādike sabbasmiṃ bhave taṇhāchandaṃ",
  "atk-s0509a:237_3": "virāgasaṅkhātena maggena pajahitvā. Upasantā carissasīti sabbaso pahīnakilesatāya",
  "atk-s0509a:237_4": "nibbutā viharissasi.",
  "atk-s0509a:238_0": "Ettha ca “dhātuyo dukkhato disvā”ti iminā dukkhānupassanāmukhena vipassanā dassitā.",
  "atk-s0509a:238_1": "“Bhave chandaṃ virājetvā”ti iminā maggo, “upasantā carissasī”ti iminā saupādisesā",
  "atk-s0509a:238_2": "nibbānadhātu, “mā jātiṃ punarāgamī”ti iminā anupādisesā nibbānadhātu dassitāti daṭṭhabbaṃ.",
  "atk-s0509a:239": "Sumanātherīgāthāvaṇṇanā niṭṭhitā.",
  "atk-s0509a:240": "15. Uttarātherīgāthāvaṇṇanā",
  "atk-s0509a:241_0": "Kāyena saṃvutā āsinti uttarāya theriyā gāthā. Tassāpi vatthu tissātheriyā vatthusadisaṃ.",
  "atk-s0509a:241_1": "Sāpi hi sakyakulappasutā bodhisattassa orodhabhūtā mahāpajāpatigotamiyā saddhiṃ nikkhantā",
  "atk-s0509a:241_2": "obhāsagāthāya arahattaṃ patvā pana –",
  "atk-s0509a:242": "15.",
  "atk-s0509a:243": "“Kāyena saṃvutā āsiṃ, vācāya uda cetasā;",
  "atk-s0509a:244": "Samūlaṃ taṇhamabbuyha, sītibhūtāmhi nibbutā”ti. –",
  "atk-s0509a:245": "Udānavasena tameva gāthaṃ abhāsi.",
  "atk-s0509a:246_0": "Tattha kāyena saṃvutā āsinti kāyikena saṃvarena saṃvutā ahosiṃ. Vācāyāti vācasikena",
  "atk-s0509a:246_1": "saṃvarena saṃvutā āsinti yojanā, padadvayenāpi sīlasaṃvaramāha. Udāti atha. Cetasāti",
  "atk-s0509a:246_2": "samādhicittena, etena vipassanābhāvanamāha. Samūlaṃ taṇhamabbuyhāti sānusayaṃ, saha",
  "atk-s0509a:246_3": "vā avijjāya taṇhaṃ uddharitvā. Avijjāya hi paṭicchāditādīnave bhavattaye taṇhā uppajjati.",
  "atk-s0509a:247_0": "Aparo nayo – kāyena saṃvutāti sammākammantena sabbaso micchākammantassa pahānā maggasaṃvareneva",
  "atk-s0509a:247_1": "kāyena saṃvutā āsiṃ. Vācāyāti sammāvācāya sabbaso micchāvācāya pahānā maggasaṃvareneva",
  "atk-s0509a:247_2": "vācāya saṃvutā āsinti attho. Cetasāti samādhinā. Cetosīsena hettha sammāsamādhi vutto,",
  "atk-s0509a:247_3": "sammāsamādhiggahaṇeneva maggalakkhaṇena ekalakkhaṇā sammādiṭṭhiādayo maggadhammā",
  "atk-s0509a:247_4": "gahitāva hontīti, maggasaṃvarena abhijjhādikassa asaṃvarassa anavasesato pahānaṃ",
  "atk-s0509a:247_5": "dassitaṃ hoti. Tenevāha “samūlaṃ taṇhamabbuyhā”ti. Sītibhūtāmhi nibbutāti sabbaso",
  "atk-s0509a:247_6": "kilesapariḷāhābhāvena sītibhāvappattā anupādisesāya nibbānadhātuyā nibbutā amhīti.",
  "atk-s0509a:248": "Uttarātherīgāthāvaṇṇanā niṭṭhitā.",
  "atk-s0509a:249": "16. Vuḍḍhapabbajitasumanātherīgāthāvaṇṇanā",
  "atk-s0509a:250_0": "Sukhaṃ tvaṃ vuḍḍhike sehīti sumanāya vuḍḍhapabbajitāya gāthā. Ayampi purimabuddhesu",
  "atk-s0509a:250_1": "katādhikārā tattha tattha bhave kusalaṃ upacinitvā imasmiṃ buddhuppāde sāvatthiyaṃ",
  "atk-s0509a:250_2": "mahākosalarañño bhaginī hutvā nibbatti. Sā satthārā rañño pasenadissa kosalassa “cattāro",
  "atk-s0509a:250_3": "kho me, mahārāja, daharāti na uññātabbā”tiādinā desitaṃ dhammaṃ sutvā laddhappasādā",
  "atk-s0509a:250_4": "saraṇesu ca sīlesu ca patiṭṭhāya pabbajitukāmāpi “ayyikaṃ paṭijaggissāmī”ti cirakālaṃ",
  "atk-s0509a:250_5": "vītināmetvā aparabhāge ayyikāya kālaṅkatāya raññā saddhiṃ mahagghāni attharaṇapāvuraṇāni",
  "atk-s0509a:250_6": "gāhāpetvā vihāraṃ gantvā saṅghassa dāpetvā satthu santike dhammaṃ sutvā anāgāmiphale",
  "atk-s0509a:250_7": "patiṭṭhitā pabbajjaṃ yāci. Satthā tassā ñāṇaparipākaṃ disvā –",
  "atk-s0509a:251": "16.",
  "atk-s0509a:252": "“Sukhaṃ tvaṃ vuḍḍhike sehi, katvā coḷena pārutā;",
  "atk-s0509a:253": "Upasanto hi te rāgo, sītibhūtāsi nibbutā”ti. –",
  "atk-s0509a:254_0": "Imaṃ gāthaṃ abhāsi. Sā gāthāpariyosāne saha paṭisambhidāhi arahattaṃ patvā udānavasena",
  "atk-s0509a:254_1": "tameva gāthaṃ abhāsi. Idameva cassā aññābyākaraṇaṃ ahosi, sā tāvadeva pabbaji. Gāthāya",
  "atk-s0509a:254_2": "pana vuḍḍhiketi vuḍḍhe, vayovuḍḍheti attho. Ayaṃ pana sīlādiguṇehipi vuḍḍhā, theriyā",
  "atk-s0509a:254_3": "vuttagāthāya catutthapāde sītibhūtāsi nibbutāti yojetabbaṃ. Sesaṃ vuttanayameva.",
  "atk-s0509a:255": "Vuḍḍhapabbajitasumanātherīgāthāvaṇṇanā niṭṭhitā.",
  "atk-s0509a:256": "17. Dhammātherīgāthāvaṇṇanā",
  "atk-s0509a:257_0": "Piṇḍapātaṃ caritvānāti dhammāya theriyā gāthā. Ayampi purimabuddhesu katādhikārā",
  "atk-s0509a:257_1": "tattha tattha bhave vivaṭṭūpanissayaṃ kusalaṃ upacinitvā sambhatapuññasambhārā imasmiṃ",
  "atk-s0509a:257_2": "buddhuppāde sāvatthiyaṃ kulaghare nibbattitvā vayappattā patirūpassa sāmikassa gehaṃ",
  "atk-s0509a:257_3": "gantvā sāsane paṭiladdhasaddhā pabbajitukāmā hutvā sāmikena ananuññātā pacchā sāmike",
  "atk-s0509a:257_4": "kālaṅkate pabbajitvā vipassanāya kammaṃ karontī ekadivasaṃ bhikkhāya caritvā vihāraṃ",
  "atk-s0509a:257_5": "āgacchantī paripatitvā tameva ārammaṇaṃ katvā vipassanaṃ vaḍḍhetvā saha paṭisambhidāhi arahattaṃ patvā –",
  "atk-s0509a:258": "17.",
  "atk-s0509a:259": "“Piṇḍapātaṃ caritvāna, daṇḍamolubbha dubbalā;",
  "atk-s0509a:260": "Vedhamānehi gattehi, tattheva nipatiṃ chamā;",
  "atk-s0509a:261": "Disvā ādīnavaṃ kāye, atha cittaṃ vimucci me”ti. –",
  "atk-s0509a:262": "Udānavasena imaṃ gāthaṃ abhāsi.",
  "atk-s0509a:263_0": "Tattha piṇḍapātaṃ caritvāna, daṇḍamolubbhāti piṇḍapātatthāya yaṭṭhiṃ upatthambhena",
  "atk-s0509a:263_1": "nagare vicaritvā bhikkhāya āhiṇḍitvā. Chamāti chamāyaṃ bhūmiyaṃ, pādānaṃ avasena",
  "atk-s0509a:263_2": "bhūmiyaṃ nipatinti attho. Disvā ādīnavaṃ kāyeti asubhāniccadukkhānattatādīhi nānappakārehi",
  "atk-s0509a:263_3": "sarīre dosaṃ paññācakkhunā disvā. Atha cittaṃ vimucci meti ādīnavānupassanāya parato",
  "atk-s0509a:263_4": "pavattehi nibbidānupassanādīhi vikkhambhanavasena mama cittaṃ kilesehi vimuccitvā",
  "atk-s0509a:263_5": "puna maggaphalehi yathākkamaṃ samucchedavasena ceva paṭippassaddhivasena ca sabbaso",
  "atk-s0509a:263_6": "vimucci vimuttaṃ, na dānissā vimocetabbaṃ atthīti. Idameva cassā aññābyākaraṇaṃ ahosīti.",
  "atk-s0509a:264": "Dhammātherīgāthāvaṇṇanā niṭṭhitā.",
  "atk-s0509a:265": "18. Saṅghātherīgāthāvaṇṇanā",
  "atk-s0509a:266": "Hitvā ghare pabbajitvāti saṅghāya theriyā gāthā. Tassā vatthu dhīrātheriyā vatthusadisaṃ. Gāthā pana –",
  "atk-s0509a:267": "18.",
  "atk-s0509a:268": "“Hitvā ghare pabbajitvā, hitvā puttaṃ pasuṃ piyaṃ;",
  "atk-s0509a:269": "Hitvā rāgañca dosañca, avijjañca virājiya;",
  "atk-s0509a:270": "Samūlaṃ taṇhamabbuyha, upasantāmhi nibbutā”ti. – gāthaṃ abhāsi;",
  "atk-s0509a:271_0": "Tattha hitvāti chaḍḍetvā. Ghareti gehaṃ. Gharasaddo hi ekasmimpi abhidheyye kadāci",
  "atk-s0509a:271_1": "bahūsu bījaṃ viya rūḷhivasena voharīyati. Hitvā puttaṃ pasuṃ piyanti piyāyitabbe",
  "atk-s0509a:271_2": "putte ceva gomahiṃsādike pasū ca tappaṭibaddhachandarāgappahānena pahāya. Hitvā rāgañca",
  "atk-s0509a:271_3": "dosañcāti rajjanasabhāvaṃ rāgaṃ, dussanasabhāvaṃ dosañca ariyamaggena samucchinditvā.",
  "atk-s0509a:271_4": "Avijjañca virājiyāti sabbākusalesu pubbaṅgamaṃ mohañca virājetvā maggena samugghāṭetvā",
  "atk-s0509a:271_5": "icceva attho. Sesaṃ vuttanayameva.",
  "atk-s0509a:272": "Saṅghātherīgāthāvaṇṇanā niṭṭhitā.",
  "atk-s0509a:273": "Ekakanipātavaṇṇanā niṭṭhitā.",
  "atk-s0509a:274": "2. Dukanipāto",
  "atk-s0509a:275": "1. Abhirūpanandātherīgāthāvaṇṇanā",
  "atk-s0509a:276_0": "Dukanipāte āturaṃ asuciṃ pūtintiādikā abhirūpanandāya sikkhamānāya gāthā. Ayaṃ kira",
  "atk-s0509a:276_1": "vipassissa bhagavato kāle bandhumatīnagare gahapatimahāsālassa dhītā hutvā satthu",
  "atk-s0509a:276_2": "santike dhammaṃ sutvā saraṇesu ca sīlesu ca patiṭṭhitā satthari parinibbute dhātucetiyaṃ",
  "atk-s0509a:276_3": "ratanapaṭimaṇḍitena suvaṇṇacchattena pūjaṃ katvā, kālaṅkatvā sagge nibbattitvā aparāparaṃ",
  "atk-s0509a:276_4": "sugatīsuyeva saṃsarantī imasmiṃ buddhuppāde kapilavatthunagare khemakassa sakkassa",
  "atk-s0509a:276_5": "aggamahesiyā kucchismiṃ nibbatti. Nandātissā nāmaṃ ahosi. Sā attabhāvassa ativiya",
  "atk-s0509a:276_6": "rūpasobhaggappattiyā abhirūpā dassanīyā pāsādikā abhirūpanandātveva paññāyittha.",
  "atk-s0509a:276_7": "Tassā vayappattāya vāreyyadivaseyeva varabhūto sakyakumāro kālamakāsi. Atha naṃ mātāpitaro akāmaṃ pabbājesuṃ.",
  "atk-s0509a:277_0": "Sā pabbajitvāpi rūpaṃ nissāya uppannamadā “satthā rūpaṃ vivaṇṇeti garahati anekapariyāyena",
  "atk-s0509a:277_1": "rūpe ādīnavaṃ dassetī”ti buddhupaṭṭhānaṃ na gacchati. Bhagavā tassā ñāṇaparipākaṃ",
  "atk-s0509a:277_2": "ñatvā mahāpajāpatiṃ āṇāpesi “sabbāpi bhikkhuniyo paṭipāṭiyā ovādaṃ āgacchantū”ti.",
  "atk-s0509a:277_3": "Sā attano vāre sampatte aññaṃ pesesi. Bhagavā “vāre sampatte attanāva āgantabbaṃ,",
  "atk-s0509a:277_4": "na aññā pesetabbā”ti āha. Sā satthu āṇaṃ laṅghituṃ asakkontī bhikkhunīhi saddhiṃ",
  "atk-s0509a:277_5": "buddhupaṭṭhānaṃ agamāsi. Bhagavā iddhiyā ekaṃ abhirūpaṃ itthirūpaṃ māpetvā puna jarājiṇṇaṃ",
  "atk-s0509a:277_6": "dassetvā saṃvegaṃ uppādetvā –",
  "atk-s0509a:278": "19.",
  "atk-s0509a:279": "“Āturaṃ asuciṃ pūtiṃ, passa nande samussayaṃ;",
  "atk-s0509a:280": "Asubhāya cittaṃ bhāvehi, ekaggaṃ susamāhitaṃ.",
  "atk-s0509a:281": "20.",
  "atk-s0509a:282": "“Animittañca bhāvehi, mānānusayamujjaha;",
  "atk-s0509a:283": "Tato mānābhisamayā, upasantā carissasī”ti. –",
  "atk-s0509a:284": "Imā dve gāthā abhāsi. Tāsaṃ attho heṭṭhā vuttanayo eva. Gāthāpariyosāne abhirūpanandā arahattaṃ pāpuṇi. Tena vuttaṃ apadāne –",
  "atk-s0509a:285": "“Nagare bandhumatiyā, bandhumā nāma khattiyo;",
  "atk-s0509a:286": "Tassa rañño ahuṃ bhariyā, ekajjhaṃ cārayāmahaṃ.",
  "atk-s0509a:287": "“Rahogatā nisīditvā, evaṃ cintesahaṃ tadā;",
  "atk-s0509a:288": "Ādāya gamanīyañhi, kusalaṃ natthi me kataṃ.",
  "atk-s0509a:289": "“Mahābhitāpaṃ kaṭukaṃ, ghorarūpaṃ sudāruṇaṃ;",
  "atk-s0509a:290": "Nirayaṃ nūna gacchāmi, ettha me natthi saṃsayo.",
  "atk-s0509a:291": "“Evāhaṃ cintayitvāna, pahaṃsetvāna mānasaṃ;",
  "atk-s0509a:292": "Rājānaṃ upagantvāna, idaṃ vacanamabraviṃ.",
  "atk-s0509a:293": "“Itthī nāma mayaṃ deva, purisānugatā sadā;",
  "atk-s0509a:294": "Ekaṃ me samaṇaṃ dehi, bhojayissāmi khattiya.",
  "atk-s0509a:295": "“Adāsi me mahārājā, samaṇaṃ bhāvitindriyaṃ;",
  "atk-s0509a:296": "Tassa pattaṃ gahetvāna, paramannena pūrayiṃ.",
  "atk-s0509a:297": "“Pūrayitvā paramannaṃ, sahassagghanakenahaṃ;",
  "atk-s0509a:298": "Vatthayugena chādetvā, adāsiṃ tuṭṭhamānasā.",
  "atk-s0509a:299": "“Tena kammena sukatena, cetanāpaṇidhīhi ca;",
  "atk-s0509a:300": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:301": "“Sahassaṃ devarājūnaṃ, mahesittamakārayiṃ;",
  "atk-s0509a:302": "Sahassaṃ cakkavattīnaṃ, mahesittamakārayiṃ.",
  "atk-s0509a:303": "“Padesarajjaṃ vipulaṃ, gaṇanāto asaṅkhiyaṃ;",
  "atk-s0509a:304": "Nānāvidhaṃ bahuṃ puññaṃ, tassa kammaphalā tato.",
  "atk-s0509a:305": "“Uppalasseva me vaṇṇā, abhirūpā sudassanā;",
  "atk-s0509a:306": "Itthī sabbaṅgasampannā, abhijātā jutindharā.",
  "atk-s0509a:307": "“Pacchime bhavasampatte, ajāyiṃ sākiye kule;",
  "atk-s0509a:308": "Nārīsahassapāmokkhā, suddhodanasutassahaṃ.",
  "atk-s0509a:309": "“Nibbinditvā agārehaṃ, pabbajiṃ anagāriyaṃ;",
  "atk-s0509a:310": "Sattamiṃ rattiṃ sampatvā, catusaccaṃ apāpuṇiṃ.",
  "atk-s0509a:311": "“Cīvarapiṇḍapātañca, paccayañca senāsanaṃ;",
  "atk-s0509a:312": "Parimetuṃ na sakkomi, piṇḍapātassidaṃ phalaṃ.",
  "atk-s0509a:313": "“Yaṃ mayhaṃ purimaṃ kammaṃ, kusalaṃ janitaṃ muni;",
  "atk-s0509a:314": "Tuyhatthāya mahāvīra, pariciṇṇaṃ bahuṃ mayā.",
  "atk-s0509a:315": "“Ekatiṃse ito kappe, yaṃ dānamadadiṃ tadā;",
  "atk-s0509a:316": "Duggatiṃ nābhijānāmi, piṇḍapātassidaṃ phalaṃ.",
  "atk-s0509a:317": "“Duve gatī pajānāmi, devattaṃ atha mānusaṃ;",
  "atk-s0509a:318": "Aññaṃ gatiṃ na jānāmi, piṇḍapātassidaṃ phalaṃ.",
  "atk-s0509a:319": "“Ucce kule pajānāmi, tayo sāle mahādhane;",
  "atk-s0509a:320": "Aññaṃ kulaṃ na jānāmi, piṇḍapātassidaṃ phalaṃ.",
  "atk-s0509a:321": "“Bhavābhave saṃsaritvā, sukkamūlena coditā;",
  "atk-s0509a:322": "Amanāpaṃ na passāmi, somanassakataṃ phalaṃ.",
  "atk-s0509a:323": "“Iddhīsu ca vasī homi, dibbāya sotadhātuyā;",
  "atk-s0509a:324": "Cetopariyañāṇassa, vasī homi mahāmune.",
  "atk-s0509a:325": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:326": "Sabbāsavaparikkhīṇā, natthi dāni punabbhavo.",
  "atk-s0509a:327": "“Atthadhammaniruttīsu, paṭibhāne tatheva ca;",
  "atk-s0509a:328": "Ñāṇaṃ mama mahāvīra, uppannaṃ tava santike.",
  "atk-s0509a:329": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:330": "Arahattaṃ patvā pana sā sayampi udānavasena tāyeva gāthā abhāsi, idameva cassā aññābyākaraṇaṃ ahosīti.",
  "atk-s0509a:331": "Abhirūpanandātherīgāthāvaṇṇanā niṭṭhitā.",
  "atk-s0509a:332": "2. Jentātherīgāthāvaṇṇanā",
  "atk-s0509a:333_0": "Ye ime satta bojjhaṅgātiādikā jentāya theriyā gāthā. Tassā atītaṃ paccuppannañca",
  "atk-s0509a:333_1": "vatthu abhirūpanandāvatthusadisaṃ. Ayaṃ pana vesāliyaṃ licchavirājakule nibbattīti",
  "atk-s0509a:333_2": "ayameva viseso. Satthārā desitaṃ dhammaṃ sutvā desanāpariyosāne arahattaṃ patvā attanā",
  "atk-s0509a:333_3": "adhigataṃ visesaṃ paccavekkhitvā pītivasena –",
  "atk-s0509a:334": "21.",
  "atk-s0509a:335": "“Ye ime satta bojjhaṅgā, maggā nibbānapattiyā;",
  "atk-s0509a:336": "Bhāvitā te mayā sabbe, yathā buddhena desitā.",
  "atk-s0509a:337": "22.",
  "atk-s0509a:338": "“Diṭṭho hi me so bhagavā, antimoyaṃ samussayo;",
  "atk-s0509a:339": "Vikkhīṇo jātisaṃsāro, natthi dāni punabbhavo”ti. –",
  "atk-s0509a:340": "Imā dve gāthā abhāsi.",
  "atk-s0509a:341_0": "Tattha ye ime satta bojjhaṅgāti ye ime satidhammavicayavīriyapītipassaddhisamādhiupekkhāsaṅkhātā",
  "atk-s0509a:341_1": "bodhiyā yathāvuttāya dhammasāmaggiyā, bodhissa vā bujjhanakassa taṃsamaṅgino puggalassa",
  "atk-s0509a:341_2": "aṅgabhūtattā “bojjhaṅgā”ti laddhanāmā satta dhammā. Maggā nibbānapattiyāti nibbānādhigamassa",
  "atk-s0509a:341_3": "upāyabhūtā. Bhāvitā te mayā sabbe, yathā buddhena desitāti te sattatiṃsa bodhipakkhiyadhammā",
  "atk-s0509a:341_4": "sabbepi mayā yathā buddhena bhagavatā desitā, tathā mayā uppāditā ca vaḍḍhitā ca.",
  "atk-s0509a:342_0": "Diṭṭho hi me so bhagavāti hi-saddo hetuattho. Yasmā so bhagavā dhammakāyo sammāsambuddho",
  "atk-s0509a:342_1": "attanā adhigataariyadhammadassanena diṭṭho, tasmā antimoyaṃ samussayoti yojanā. Ariyadhammadassanena",
  "atk-s0509a:342_2": "hi buddhā bhagavanto aññe ca ariyā diṭṭhā nāma honti, na rūpakāyadassanamattena.",
  "atk-s0509a:342_3": "Yathāha – “yo kho, vakkali, dhammaṃ passati, so maṃ passatī”ti ca “sutavā ca kho,",
  "atk-s0509a:342_4": "bhikkhave, ariyasāvako ariyānaṃ dassāvī”ti ca ādi. Sesaṃ vuttanayameva.",
  "atk-s0509a:343": "Jentātherīgāthāvaṇṇanā niṭṭhitā.",
  "atk-s0509a:344": "3. Sumaṅgalamātutherīgāthāvaṇṇanā",
  "atk-s0509a:345_0": "Sumuttikātiādikā sumaṅgalamātāya theriyā gāthā. Ayampi purimabuddhesu katādhikārā",
  "atk-s0509a:345_1": "tattha tattha bhave kusalaṃ upacinitvā imasmiṃ buddhuppāde sāvatthiyaṃ daliddakule",
  "atk-s0509a:345_2": "nibbattitvā vayappattā aññatarassa naḷakārassa dinnā paṭhamagabbheyeva pacchimabhavikaṃ",
  "atk-s0509a:345_3": "puttaṃ labhi. Tassa sumaṅgaloti nāmaṃ ahosi. Tato paṭṭhāya sā sumaṅgalamātāti paññāyittha.",
  "atk-s0509a:345_4": "Yasmā panassā nāmagottaṃ na pākaṭaṃ, tasmā “aññatarā therī bhikkhunī apaññātā”ti",
  "atk-s0509a:345_5": "pāḷiyaṃ vuttaṃ. Sopissā putto viññutaṃ patto pabbajitvā saha paṭisambhidāhi arahattaṃ",
  "atk-s0509a:345_6": "patvā sumaṅgalattheroti pākaṭo ahosi. Tassa mātā bhikkhunīsu pabbajitvā vipassanāya",
  "atk-s0509a:345_7": "kammaṃ karontī ekadivasaṃ gihikāle attanā laddhadukkhaṃ paccavekkhitvā saṃvegajātā",
  "atk-s0509a:345_8": "vipassanaṃ vaḍḍhetvā saha paṭisambhidāhi arahattaṃ patvā udānentī –",
  "atk-s0509a:346": "23.",
  "atk-s0509a:347": "“Sumuttikā sumuttikā, sādhumuttikāmhi musalassa;",
  "atk-s0509a:348": "Ahiriko me chattakaṃ vāpi, ukkhalikā me deḍḍubhaṃ vāti.",
  "atk-s0509a:349": "24.",
  "atk-s0509a:350": "“Rāgañca ahaṃ dosañca, cicciṭi cicciṭīti vihanāmi;",
  "atk-s0509a:351": "Sā rukkhamūlamupagamma, ‘aho sukha’nti sukhato jhāyāmī”ti. –",
  "atk-s0509a:352": "Imā dve gāthā abhāsi.",
  "atk-s0509a:353_0": "Tattha sumuttikāti sumuttā. Ka-kāro padapūraṇamattaṃ, suṭṭhu muttā vatāti attho.",
  "atk-s0509a:353_1": "Sā sāsane attanā paṭiladdhasampattiṃ disvā pasādavasena, tassā vā pasaṃsāvasena āmantetvā",
  "atk-s0509a:353_2": "vuttaṃ “sumuttikā sumuttikā”ti. Yaṃ pana gihikāle visesato jigucchati, tato vimuttiṃ",
  "atk-s0509a:353_3": "dassentī “sādhumuttikāmhī”tiādimāha. Tattha sādhumuttikāmhīti sammadeva muttā vata",
  "atk-s0509a:353_4": "amhi. Musalassāti musalato. Ayaṃ kira daliddabhāvena gihikāle sayameva musalakammaṃ",
  "atk-s0509a:353_5": "karoti, tasmā evamāha. Ahiriko meti mama sāmiko ahiriko nillajjo, so mama na ruccatīti",
  "atk-s0509a:353_6": "vacanaseso. Pakatiyāva kāmesu virattacittatāya kāmādhimuttānaṃ pavattiṃ jigucchantī",
  "atk-s0509a:353_7": "vadati. Chattakaṃ vāpīti jīvitahetukena karīyamānaṃ chattakampi me na ruccatīti attho.",
  "atk-s0509a:353_8": "Vā-saddo avuttasamuccayattho, tena peḷācaṅkoṭakādiṃ saṅgaṇhāti. Veḷudaṇḍādīni gahetvā",
  "atk-s0509a:353_9": "divase divase chattādīnaṃ karaṇavasena dukkhajīvitaṃ jigucchantī vadati. “Ahitako",
  "atk-s0509a:353_10": "me vāto vātī”ti keci vatvā ahitako jarāvaho gihikāle mama sarīre vāto vāyatīti atthaṃ",
  "atk-s0509a:353_11": "vadanti. Apare pana “ahitako paresaṃ duggandhataro ca mama sarīrato vāto vāyatī”ti",
  "atk-s0509a:353_12": "atthaṃ vadanti. Ukkhalikā me deḍḍubhaṃ vātīti me mama bhattapacanabhājanaṃ cirapārivāsikabhāvena",
  "atk-s0509a:353_13": "aparisuddhatāya udakasappagandhaṃ vāyati, tato ahaṃ sādhumuttikāmhīti yojanā.",
  "atk-s0509a:354_0": "Rāgañca ahaṃ dosañca, cicciṭi cicciṭīti vihanāmīti ahaṃ kilesajeṭṭhakaṃ rāgañca dosañca",
  "atk-s0509a:354_1": "cicciṭi cicciṭīti iminā saddena saddhiṃ vihanāmi vināsemi, pajahāmīti attho. Sā kira",
  "atk-s0509a:354_2": "attano sāmikaṃ jigucchantī tena divase divase phāliyamānānaṃ sukkhānaṃ veḷudaṇḍādīnaṃ",
  "atk-s0509a:354_3": "saddaṃ garahantī tassa pahānaṃ rāgadosapahānena samaṃ katvā avoca. Sā rukkhamūlamupagammāti",
  "atk-s0509a:354_4": "sā ahaṃ sumaṅgalamātā vivittaṃ rukkhamūlaṃ upasaṅkamitvā. Sukhato jhāyāmīti sukhanti",
  "atk-s0509a:354_5": "jhāyāmi, kālena kālaṃ samāpajjantī phalasukhaṃ nibbānasukhañca paṭisaṃvediyamānā",
  "atk-s0509a:354_6": "phalajjhānena jhāyāmīti attho. Aho sukhanti idaṃ panassā samāpattito pacchā pavattamanasikāravasena",
  "atk-s0509a:354_7": "vuttaṃ, pubbābhogavasenātipi yujjateva.",
  "atk-s0509a:355": "Sumaṅgalamātutherīgāthāvaṇṇanā niṭṭhitā.",
  "atk-s0509a:356": "4. Aḍḍhakāsitherīgāthāvaṇṇanā",
  "atk-s0509a:357_0": "Yāva kāsijanapadotiādikā aḍḍhakāsiyā theriyā gāthā. Ayaṃ kira kassapassa dasabalassa",
  "atk-s0509a:357_1": "kāle kulagehe nibbattitvā viññutaṃ patvā bhikkhunīnaṃ santikaṃ gantvā dhammaṃ sutvā",
  "atk-s0509a:357_2": "paṭiladdhasaddhā pabbajitvā bhikkhunisīle ṭhitaṃ aññataraṃ paṭisambhidāppattaṃ khīṇāsavattheriṃ",
  "atk-s0509a:357_3": "gaṇikāvādena akkositvā, tato cutā niraye paccitvā imasmiṃ buddhuppāde kāsikaraṭṭhe",
  "atk-s0509a:357_4": "uḷāravibhave seṭṭhikule nibbattitvā vuddhippattā pubbe katassa vacīduccaritassa nissandena",
  "atk-s0509a:357_5": "ṭhānato paribhaṭṭhā gaṇikā ahosi. Nāmena aḍḍhakāsī nāma. Tassā pabbajjā ca dūtena",
  "atk-s0509a:357_6": "upasampadā ca khandhake āgatāyeva. Vuttañhetaṃ –",
  "atk-s0509a:358_0": "Tena kho pana samayena aḍḍhakāsī gaṇikā bhikkhunīsu pabbajitā hoti. Sā ca sāvatthiṃ",
  "atk-s0509a:358_1": "gantukāmā hoti “bhagavato santike upasampajjissāmī”ti. Assosuṃ kho dhuttā – “aḍḍhakāsī",
  "atk-s0509a:358_2": "kira gaṇikā sāvatthiṃ gantukāmā”ti. Te magge pariyuṭṭhiṃsu. Assosi kho aḍḍhakāsī",
  "atk-s0509a:358_3": "gaṇikā “dhuttā kira magge pariyuṭṭhitā”ti. Bhagavato santike dūtaṃ pāhesi – “ahañhi",
  "atk-s0509a:358_4": "upasampajjitukāmā, kathaṃ nu kho mayā paṭipajjitabba”nti? Atha kho bhagavā etasmiṃ",
  "atk-s0509a:358_5": "nidāne etasmiṃ pakaraṇe dhammiṃ kathaṃ katvā bhikkhū āmantesi – “anujānāmi, bhikkhave,",
  "atk-s0509a:358_6": "dūtenapi upasampādetu”nti.",
  "atk-s0509a:359": "Evaṃ laddhūpasampadā pana vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:360": "“Imamhi bhaddake kappe, brahmabandhu mahāyaso;",
  "atk-s0509a:361": "Kassapo nāma gottena, uppajji vadataṃ varo.",
  "atk-s0509a:362": "“Tadāhaṃ pabbajitvāna, tassa buddhassa sāsane;",
  "atk-s0509a:363": "Saṃvutā pātimokkhamhi, indriyesu ca pañcasu.",
  "atk-s0509a:364": "“Mattaññunī ca asane, yuttā jāgariyepi ca;",
  "atk-s0509a:365": "Vasantī yuttayogāhaṃ, bhikkhuniṃ vigatāsavaṃ.",
  "atk-s0509a:366": "“Akkosiṃ duṭṭhacittāhaṃ, gaṇiketi bhaṇiṃ tadā;",
  "atk-s0509a:367": "Tena pāpena kammena, nirayamhi apaccisaṃ.",
  "atk-s0509a:368": "“Tena kammāvasesena, ajāyiṃ gaṇikākule;",
  "atk-s0509a:369": "Bahusova parādhīnā, pacchimāya ca jātiyaṃ.",
  "atk-s0509a:370": "“Kāsīsu seṭṭhikulajā, brahmacārībalenahaṃ;",
  "atk-s0509a:371": "Accharā viya devesu, ahosiṃ rūpasampadā.",
  "atk-s0509a:372": "“Disvāna dassanīyaṃ maṃ, giribbajapuruttame;",
  "atk-s0509a:373": "Gaṇikatte nivesesuṃ, akkosanabalena me.",
  "atk-s0509a:374": "“Sāhaṃ sutvāna saddhammaṃ, buddhaseṭṭhena desitaṃ;",
  "atk-s0509a:375": "Pubbavāsanasampannā, pabbajiṃ anagāriyaṃ.",
  "atk-s0509a:376": "“Tadūpasampadatthāya, gacchantī jinasantikaṃ;",
  "atk-s0509a:377": "Magge dhutte ṭhite sutvā, labhiṃ dūtopasampadaṃ.",
  "atk-s0509a:378": "“Sabbakammaṃ parikkhīṇaṃ, puññaṃ pāpaṃ tatheva ca;",
  "atk-s0509a:379": "Sabbasaṃsāramuttiṇṇā, gaṇikattañca khepitaṃ.",
  "atk-s0509a:380": "“Iddhīsu ca vasī homi, dibbāya sotadhātuyā;",
  "atk-s0509a:381": "Cetopariyañāṇassa, vasī homi mahāmune.",
  "atk-s0509a:382": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:383": "Sabbāsavaparikkhīṇā, natthi dāni punabbhavo.",
  "atk-s0509a:384": "“Atthadhammaniruttīsu, paṭibhāne tatheva ca;",
  "atk-s0509a:385": "Ñāṇaṃ mama mahāvīra, uppannaṃ tava santike.",
  "atk-s0509a:386": "“Kilesā jhāpitā mayhaṃ…pe… kataṃ buddhassa sāsana”nti. ;",
  "atk-s0509a:387": "Arahattaṃ pana patvā udānavasena –",
  "atk-s0509a:388": "25.",
  "atk-s0509a:389": "“Yāva kāsijanapado, suṅko me tattako ahu;",
  "atk-s0509a:390": "Taṃ katvā negamo agghaṃ, aḍḍhenagghaṃ ṭhapesi maṃ.",
  "atk-s0509a:391": "26.",
  "atk-s0509a:392": "“Atha nibbindahaṃ rūpe, nibbindañca virajjahaṃ;",
  "atk-s0509a:393": "Mā puna jātisaṃsāraṃ, sandhāveyyaṃ punappunaṃ;",
  "atk-s0509a:394": "Tisso vijjā sacchikatā, kataṃ buddhassa sāsana”nti. –",
  "atk-s0509a:395": "Imā gāthā abhāsi.",
  "atk-s0509a:396_0": "Tattha yāva kāsijanapado, suṅko me tattako ahūti kāsīsu janapadesu bhavo suṅko kāsijanapado,",
  "atk-s0509a:396_1": "so yāva yattako, tattako mayhaṃ suṅko ahu ahosi. Kittako pana soti? Sahassamatto.",
  "atk-s0509a:396_2": "Kāsiraṭṭhe kira tadā suṅkavasena ekadivasaṃ rañño uppajjanakaāyo ahosi sahassamatto,",
  "atk-s0509a:396_3": "imāyapi purisānaṃ hatthato ekadivasaṃ laddhadhanaṃ tattakaṃ. Tena vuttaṃ – “yāva",
  "atk-s0509a:396_4": "kāsijanapado, suṅko me tattako ahū”ti. Sā pana kāsisuṅkaparimāṇatāya kāsīti samaññaṃ",
  "atk-s0509a:396_5": "labhi. Tattha yebhuyyena manussā sahassaṃ dātuṃ asakkontā tato upaḍḍhaṃ datvā divasabhāgameva",
  "atk-s0509a:396_6": "ramitvā gacchanti, tesaṃ vasenāyaṃ aḍḍhakāsīti paññāyittha. Tena vuttaṃ – “taṃ katvā",
  "atk-s0509a:396_7": "negamo agghaṃ, aḍḍhenagghaṃ ṭhapesi ma”nti. Taṃ pañcasatamattaṃ dhanaṃ agghaṃ katvā",
  "atk-s0509a:396_8": "negamo nigamavāsijano itthiratanabhāvena anagghampi samānaṃ aḍḍhena agghaṃ nimittaṃ",
  "atk-s0509a:396_9": "aḍḍhakāsīti samaññāvasena maṃ ṭhapesi, tathā maṃ voharīti attho.",
  "atk-s0509a:397_0": "Atha nibbindahaṃ rūpeti evaṃ rūpūpajīvinī hutvā ṭhitā. Atha pacchā sāsanaṃ nissāya",
  "atk-s0509a:397_1": "rūpe ahaṃ nibbindiṃ “itipi rūpaṃ aniccaṃ, itipidaṃ rūpaṃ dukkhaṃ, asubha”nti passantī",
  "atk-s0509a:397_2": "tattha ukkaṇṭhiṃ. Nibbindañca virajjahanti nibbindantī cāhaṃ tato paraṃ virāgaṃ āpajjiṃ.",
  "atk-s0509a:397_3": "Nibbindaggahaṇena cettha taruṇavipassanaṃ dasseti, virāgaggahaṇena balavavipassanaṃ.",
  "atk-s0509a:397_4": "“Nibbindanto virajjati virāgā vimuccatī”ti hi vuttaṃ. Mā puna jātisaṃsāraṃ, sandhāveyyaṃ",
  "atk-s0509a:397_5": "punappunanti iminā nibbindanavirajjanākāre nidasseti. Tisso vijjātiādinā tesaṃ matthakappattiṃ, taṃ vuttanayameva.",
  "atk-s0509a:398": "Aḍḍhakāsitherīgāthāvaṇṇanā niṭṭhitā.",
  "atk-s0509a:399": "5. Cittātherīgāthāvaṇṇanā",
  "atk-s0509a:400_0": "Kiñcāpi khomhi kisikātiādikā cittāya theriyā gāthā. Ayampi purimabuddhesu katādhikārā",
  "atk-s0509a:400_1": "tattha tattha bhave vivaṭṭūpanissayaṃ kusalaṃ upacinantī ito catunnavutikappe candabhāgāya",
  "atk-s0509a:400_2": "nadiyā tīre kinnarayoniyaṃ nibbatti. Sā ekadivasaṃ ekaṃ paccekabuddhaṃ rukkhamūle",
  "atk-s0509a:400_3": "nisinnaṃ disvā pasannamānasā naḷapupphehi pūjaṃ katvā vanditvā añjaliṃ paggahetvā",
  "atk-s0509a:400_4": "padakkhiṇaṃ katvā pakkāmi. Sā tena puññakammena devamanussesu saṃsarantī imasmiṃ",
  "atk-s0509a:400_5": "buddhuppāde rājagahe gahapatimahāsālakule nibbattitvā viññutaṃ patvā satthu rājagahappavesane",
  "atk-s0509a:400_6": "paṭiladdhasaddhā pacchā mahāpajāpatigotamiyā santike pabbajitvā mahallikākāle gijjhakūṭapabbataṃ",
  "atk-s0509a:400_7": "abhiruhitvā samaṇadhammaṃ karontī vipassanaṃ vaḍḍhetvā saha paṭisambhidāhi arahattaṃ",
  "atk-s0509a:400_8": "pāpuṇi. Tena vuttaṃ apadāne –",
  "atk-s0509a:401": "“Candabhāgānadītīre, ahosiṃ kinnarī tadā;",
  "atk-s0509a:402": "Addasaṃ virajaṃ buddhaṃ, sayambhuṃ aparājitaṃ.",
  "atk-s0509a:403": "“Pasannacittā sumanā, vedajātā katañjalī;",
  "atk-s0509a:404": "Naḷamālaṃ gahetvāna, sayambhuṃ abhipūjayiṃ.",
  "atk-s0509a:405": "“Tena kammena sukatena, cetanāpaṇidhīhi ca;",
  "atk-s0509a:406": "Jahitvā kinnarīdehaṃ, agacchiṃ tidasaṃ gatiṃ.",
  "atk-s0509a:407": "“Chattiṃsadevarājūnaṃ, mahesittamakārayiṃ;",
  "atk-s0509a:408": "Dasannaṃ cakkavattīnaṃ, mahesittamakārayiṃ;",
  "atk-s0509a:409": "Saṃvejetvāna me cittaṃ, pabbajiṃ anagāriyaṃ.",
  "atk-s0509a:410": "“Kilesā jhāpitā mayhaṃ, bhavā sabbe samūhatā;",
  "atk-s0509a:411": "Sabbāsavaparikkhīṇā, natthi dāni punabbhavo.",
  "atk-s0509a:412": "“Catunnavutito kappe, yaṃ pupphamabhipūjayiṃ;",
  "atk-s0509a:413": "Duggatiṃ nābhijānāmi, pupphapūjāyidaṃ phalaṃ.",
  "atk-s0509a:414": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:415": "Sā pana arahattaṃ patvā attano paṭipattiṃ paccavekkhitvā –",
  "atk-s0509a:416": "27.",
  "atk-s0509a:417": "“Kiñcāpi khomhi kisikā, gilānā bāḷhadubbalā;",
  "atk-s0509a:418": "Daṇḍamolubbha gacchāmi, pabbataṃ abhirūhiya.",
  "atk-s0509a:419": "28.",
  "atk-s0509a:420": "“Saṅghāṭiṃ nikkhipitvāna, pattakañca nikujjiya;",
  "atk-s0509a:421": "Sele khambhesimattānaṃ, tamokhandhaṃ padāliyā”ti. –",
  "atk-s0509a:422": "Imā dve gāthā abhāsi.",
  "atk-s0509a:423_0": "Tattha kiñcāpi khomhi kisikāti yadipi ahaṃ jarājiṇṇā appamaṃsalohitabhāvena kisasarīrā",
  "atk-s0509a:423_1": "amhi. Gilānā bāḷhadubbalāti dhātvādivikārena gilānā, teneva gelaññena ativiya dubbalā.",
  "atk-s0509a:423_2": "Daṇḍamolubbha gacchāmīti yattha katthaci gacchantī kattarayaṭṭhiṃ ālambitvāva gacchāmi.",
  "atk-s0509a:423_3": "Pabbataṃ abhirūhiyāti evaṃ bhūtāpi vivekakāmatāya gijjhakūṭapabbataṃ abhiruhitvā.",
  "atk-s0509a:424_0": "Saṅghāṭiṃ nikkhipitvānāti santaruttarā eva hutvā yathāsaṃhataṃ aṃse ṭhapitaṃ saṅghāṭiṃ",
  "atk-s0509a:424_1": "hatthapāse ṭhapetvā. Pattakañca nikujjiyāti mayhaṃ valañjanamattikāpattaṃ adhomukhaṃ",
  "atk-s0509a:424_2": "katvā ekamante ṭhapetvā. Sele khambhesimattānaṃ, tamokhandhaṃ padāliyāti pabbate",
  "atk-s0509a:424_3": "nisinnā iminā dīghena addhunā apadālitapubbaṃ mohakkhandhaṃ padāletvā, teneva ca",
  "atk-s0509a:424_4": "mohakkhandhapadālanena attānaṃ attabhāvaṃ khambhesiṃ, mama santānaṃ āyatiṃ anuppattidhammatāpādanena",
  "atk-s0509a:424_5": "vikkhambhesinti attho.",
  "atk-s0509a:425": "Cittātherīgāthāvaṇṇanā niṭṭhitā.",
  "atk-s0509a:426": "6. Mettikātherīgāthāvaṇṇanā",
  "atk-s0509a:427_0": "Kiñcāpi khomhi dukkhitātiādikā mettikāya theriyā gāthā. Ayampi purimabuddhesu katādhikārā",
  "atk-s0509a:427_1": "tattha tattha bhave vivaṭṭūpanissayaṃ puññaṃ upacinantī siddhatthassa bhagavato kāle",
  "atk-s0509a:427_2": "gahapatikule nibbattitvā viññutaṃ patvā satthu cetiye ratanena paṭimaṇḍitāya mekhalāya",
  "atk-s0509a:427_3": "pūjaṃ akāsi. Sā tena puññakammena devamanussesu saṃsarantī imasmiṃ buddhuppāde rājagahe",
  "atk-s0509a:427_4": "brāhmaṇamahāsālakule nibbatti. Sesaṃ anantare vuttasadisaṃ. Ayaṃ pana paṭibhāgakūṭaṃ",
  "atk-s0509a:427_5": "abhiruhitvā samaṇadhammaṃ karontī vipassanaṃ vaḍḍhetvā saha paṭisambhidāhi arahattaṃ",
  "atk-s0509a:427_6": "pāpuṇi. Tena vuttaṃ apadāne –",
  "atk-s0509a:428": "“Siddhatthassa bhagavato, thūpakārāpikā ahuṃ;",
  "atk-s0509a:429": "Mekhalikā mayā dinnā, navakammāya satthuno.",
  "atk-s0509a:430": "“Niṭṭhite ca mahāthūpe, mekhalaṃ punadāsahaṃ;",
  "atk-s0509a:431": "Lokanāthassa munino, pasannā sehi pāṇibhi.",
  "atk-s0509a:432": "“Catunnavutito kappe, yaṃ mekhalamadaṃ tadā;",
  "atk-s0509a:433": "Duggatiṃ nābhijānāmi, thūpakārassidaṃ phalaṃ.",
  "atk-s0509a:434": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:435": "Arahattaṃ pana patvā attano paṭipattiṃ paccavekkhitvā udānavasena –",
  "atk-s0509a:436": "29.",
  "atk-s0509a:437": "“Kiñcāpi khomhi dukkhitā, dubbalā gatayobbanā;",
  "atk-s0509a:438": "Daṇḍamolubbha gacchāmi, pabbataṃ abhirūhiya.",
  "atk-s0509a:439": "30.",
  "atk-s0509a:440": "“Nikkhipitvāna saṅghāṭiṃ, pattakañca nikujjiya;",
  "atk-s0509a:441": "Nisinnā camhi selamhi, atha cittaṃ vimucci me;",
  "atk-s0509a:442": "Tisso vijjā anuppattā, kataṃ buddhassa sāsana”nti. –",
  "atk-s0509a:443": "Imā dve gāthā abhāsi.",
  "atk-s0509a:444": "Tattha dukkhitāti rogābhibhavena dukkhitā sañjātadukkhā dukkhappattā. Dubbalāti tāya ceva dukkhappattiyā, jarājiṇṇatāya ca balavirahitā. Tenāha “gatayobbanā”ti, addhagatāti attho.",
  "atk-s0509a:445_0": "Atha cittaṃ vimucci meti selamhi pāsāṇe nisinnā camhi, atha tadanantaraṃ vīriyasamatāya",
  "atk-s0509a:445_1": "sammadeva yojitattā maggapaṭipāṭiyā sabbehipi āsavehi mama cittaṃ vimucci. Sesaṃ vuttanayameva.",
  "atk-s0509a:446": "Mettikātherīgāthāvaṇṇanā niṭṭhitā.",
  "atk-s0509a:447": "7. Mittātherīgāthāvaṇṇanā",
  "atk-s0509a:448_0": "Cātuddasiṃ pañcadasintiādikā aparāya mittāya theriyā gāthā. Ayampi purimabuddhesu",
  "atk-s0509a:448_1": "katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato",
  "atk-s0509a:448_2": "kāle khattiyakule nibbattitvā viññutaṃ patvā bandhumassa rañño antepurikā hutvā vipassissa",
  "atk-s0509a:448_3": "bhagavato sāvikaṃ ekaṃ khīṇāsavattheriṃ disvā pasannamānasā hutvā tassā hatthato",
  "atk-s0509a:448_4": "pattaṃ gahetvā paṇītassa khādanīyabhojanīyassa pūretvā mahagghena sāṭakayugena saddhiṃ",
  "atk-s0509a:448_5": "adāsi. Sā tena puññakammena devamanussesu saṃsarantī imasmiṃ buddhuppāde kapilavatthusmiṃ",
  "atk-s0509a:448_6": "sakyarājakule nibbattitvā viññutaṃ patvā satthu santike dhammaṃ sutvā paṭiladdhasaddhā",
  "atk-s0509a:448_7": "upāsikā ahosi. Sā aparabhāge mahāpajāpatigotamiyā santike pabbajitvā katapubbakiccā",
  "atk-s0509a:448_8": "vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:449": "“Nagare bandhumatiyā, bandhumā nāma khattiyo;",
  "atk-s0509a:450": "Tassa rañño ahuṃ bhariyā, ekajjhaṃ cārayāmahaṃ.",
  "atk-s0509a:451": "“Rahogatā nisīditvā, evaṃ cintesahaṃ tadā;",
  "atk-s0509a:452": "Ādāya gamanīyañhi, kusalaṃ natthi me kataṃ.",
  "atk-s0509a:453": "“Mahābhitāpaṃ kaṭukaṃ, ghorarūpaṃ sudāruṇaṃ;",
  "atk-s0509a:454": "Nirayaṃ nūna gacchāmi, ettha me natthi saṃsayo.",
  "atk-s0509a:455": "“Rājānaṃ upasaṅkamma, idaṃ vacanamabraviṃ;",
  "atk-s0509a:456": "Ekaṃ me samaṇaṃ dehi, bhojayissāmi khattiya.",
  "atk-s0509a:457": "“Adāsi me mahārājā, samaṇaṃ bhāvitindriyaṃ;",
  "atk-s0509a:458": "Tassa pattaṃ gahetvāna, paramannena pūrayiṃ.",
  "atk-s0509a:459": "“Pūrayitvā paramannaṃ, gandhālepaṃ akāsahaṃ;",
  "atk-s0509a:460": "Jālena pidahitvāna, vatthayugena chādayiṃ.",
  "atk-s0509a:461": "“Ārammaṇaṃ mamaṃ etaṃ, sarāmi yāvajīvitaṃ;",
  "atk-s0509a:462": "Tattha cittaṃ pasādetvā, tāvatiṃsamagacchahaṃ.",
  "atk-s0509a:463": "“Tiṃsānaṃ devarājūnaṃ, mahesittamakārayiṃ;",
  "atk-s0509a:464": "Manasā patthitaṃ mayhaṃ, nibbattati yathicchitaṃ.",
  "atk-s0509a:465": "“Vīsānaṃ cakkavattīnaṃ, mahesittamakārayiṃ;",
  "atk-s0509a:466": "Ocitattāva hutvāna, saṃsarāmi bhavesvahaṃ.",
  "atk-s0509a:467": "“Sabbabandhanamuttāhaṃ, apetā me upādikā;",
  "atk-s0509a:468": "Sabbāsavaparikkhīṇā, natthi dāni punabbhavo.",
  "atk-s0509a:469": "“Ekanavutito kappe, yaṃ dānamadadiṃ tadā;",
  "atk-s0509a:470": "Duggatiṃ nābhijānāmi, piṇḍapātassidaṃ phalaṃ.",
  "atk-s0509a:471": "“Kilesā jhāpitā mayhaṃ…pe… kataṃ buddhassa sāsana”nti. ;",
  "atk-s0509a:472": "Arahattaṃ pana patvā attano paṭipattiṃ paccavekkhitvā pītisomanassajātā udānavasena –",
  "atk-s0509a:473": "31.",
  "atk-s0509a:474": "“Cātuddasiṃ pañcadasiṃ, yā ca pakkhassa aṭṭhamī;",
  "atk-s0509a:475": "Pāṭihāriyapakkhañca, aṭṭhaṅgasusamāgataṃ.",
  "atk-s0509a:476": "32.",
  "atk-s0509a:477": "“Uposathaṃ upāgacchiṃ, devakāyābhinandinī;",
  "atk-s0509a:478": "Sājja ekena bhattena, muṇḍā saṅghāṭipārutā;",
  "atk-s0509a:479": "Devakāyaṃ na patthehaṃ, vineyya hadaye dara”nti. – imā dve gāthā abhāsi;",
  "atk-s0509a:480_0": "Tattha cātuddasiṃ pañcadasinti catuddasannaṃ pūraṇī cātuddasī, pañcadasannaṃ pūraṇī",
  "atk-s0509a:480_1": "pañcadasī, taṃ cātuddasiṃ pañcadasiñca, pakkhassāti sambandho. Accantasaṃyoge cetaṃ",
  "atk-s0509a:480_2": "upayogavacanaṃ. Yā ca pakkhassa aṭṭhamī, tañcāti yojanā. Pāṭihāriyapakkhañcāti pariharaṇakapakkhañca",
  "atk-s0509a:480_3": "cātuddasīpañcadasīaṭṭhamīnaṃ yathākkamaṃ ādito antato vā pavesaniggamavasena uposathasīlassa",
  "atk-s0509a:480_4": "pariharitabbapakkhañca terasīpāṭipadasattamīnavamīsu cāti attho. Aṭṭhaṅgasusamāgatanti",
  "atk-s0509a:480_5": "pāṇātipātā veramaṇiādīhi aṭṭhahi aṅgehi suṭṭhu samannāgataṃ. Uposathaṃ upāgacchinti",
  "atk-s0509a:480_6": "upavāsaṃ upagamiṃ, upavasinti attho. Yaṃ sandhāya vuttaṃ –",
  "atk-s0509a:481": "“Pāṇaṃ na hane na cādinnamādiye, musā na bhāse na ca majjapo siyā;",
  "atk-s0509a:482": "Abrahmacariyā virameyya methunā, rattiṃ na bhuñjeyya vikālabhojanaṃ.",
  "atk-s0509a:483": "“Mālaṃ na dhāre na ca gandhamācare, mañce chamāyaṃ va sayetha santhate;",
  "atk-s0509a:484": "Etañhi aṭṭhaṅgikamāhuposathaṃ, buddhena dukkhantagunā pakāsita”nti. ;",
  "atk-s0509a:485_0": "Devakāyābhinandinīti tatrūpapattiākaṅkhāvasena cātumahārājikādiṃ devakāyaṃ abhipatthentī",
  "atk-s0509a:485_1": "uposathaṃ upāgacchinti yojanā. Sājja ekena bhattenāti sā ahaṃ ajja imasmiṃyeva divase",
  "atk-s0509a:485_2": "ekena bhattabhojanakkhaṇena. Muṇḍā saṅghāṭipārutāti muṇḍitakesā saṅghāṭipārutasarīrā",
  "atk-s0509a:485_3": "ca hutvā pabbajitāti attho. Devakāyaṃ na patthehanti aggamaggassa adhigatattā kañci",
  "atk-s0509a:485_4": "devanikāyaṃ ahaṃ na patthaye. Tenevāha – “vineyya hadaye dara”nti, cittagataṃ kilesadarathaṃ",
  "atk-s0509a:485_5": "samucchedavasena vinetvāti attho. Idameva cassā aññābyākaraṇaṃ ahosi.",
  "atk-s0509a:486": "Mittātherīgāthāvaṇṇanā niṭṭhitā.",
  "atk-s0509a:487": "8. Abhayamātutherīgāthāvaṇṇanā",
  "atk-s0509a:488_0": "Uddhaṃ pādatalātiādikā abhayamātāya theriyā gāthā. Ayampi purimabuddhesu katādhikārā",
  "atk-s0509a:488_1": "tattha tattha bhave puññāni upacinantī tissassa bhagavato kāle kulagehe nibbattitvā",
  "atk-s0509a:488_2": "viññutaṃ patvā ekadivasaṃ satthāraṃ piṇḍāya carantaṃ disvā pasannamānasā pattaṃ gahetvā",
  "atk-s0509a:488_3": "kaṭacchumattaṃ bhikkhaṃ adāsi. Sā tena puññakammena devamanussesu saṃsarantī imasmiṃ",
  "atk-s0509a:488_4": "buddhuppāde tādisena kammanissandena ujjeniyaṃ padumavatī nāma nagarasobhiṇī ahosi.",
  "atk-s0509a:488_5": "Rājā bimbisāro tassā rūpasampattiādike guṇe sutvā purohitassa ācikkhi – “ujjeniyaṃ",
  "atk-s0509a:488_6": "kira padumavatī nāma gaṇikā ahosi, tamahaṃ daṭṭhukāmomhī”ti. Purohito “sādhu, devā”ti",
  "atk-s0509a:488_7": "mantabalena kumbhīraṃ nāma yakkhaṃ āvahetvā yakkhānubhāvena rājānaṃ tāvadeva ujjenīnagaraṃ",
  "atk-s0509a:488_8": "nesi. Rājā tāya saddhiṃ ekarattiṃ saṃvāsaṃ kappesi. Sā tena gabbhaṃ gaṇhi. Rañño",
  "atk-s0509a:488_9": "ca ārocesi – “mama kucchiyaṃ gabbho patiṭṭhahī”ti. Taṃ sutvā rājā naṃ “sace putto",
  "atk-s0509a:488_10": "bhaveyya, vaḍḍhetvā mamaṃ dassehī”ti vatvā nāmamuddikaṃ datvā agamāsi. Sā dasamāsaccayena",
  "atk-s0509a:488_11": "puttaṃ vijāyitvā nāmaggahaṇadivase abhayoti nāmaṃ akāsi. Puttañca sattavassikakāle",
  "atk-s0509a:488_12": "“tava pitā bimbisāramahārājā”ti rañño santikaṃ pahiṇi. Rājā taṃ puttaṃ passitvā puttasinehaṃ",
  "atk-s0509a:488_13": "paṭilabhitvā kumārakaparihārena vaḍḍhesi. Tassa saddhāpaṭilābho pabbajjā visesādhigamo",
  "atk-s0509a:488_14": "ca heṭṭhā āgatoyeva. Tassa mātā aparabhāge puttassa abhayattherassa santike dhammaṃ",
  "atk-s0509a:488_15": "sutvā paṭiladdhasaddhā bhikkhunīsu pabbajitvā vipassanāya kammaṃ karontī nacirasseva",
  "atk-s0509a:488_16": "saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:489": "“Piṇḍacāraṃ carantassa, tissanāmassa satthuno;",
  "atk-s0509a:490": "Kaṭacchubhikkhaṃ paggayha, buddhaseṭṭhassadāsahaṃ.",
  "atk-s0509a:491": "“Paṭiggahetvā sambuddho, tisso lokagganāyako;",
  "atk-s0509a:492": "Vīthiyā saṇṭhito satthā, akā me anumodanaṃ.",
  "atk-s0509a:493": "“Kaṭacchubhikkhaṃ datvāna, tāvatiṃsaṃ gamissasi;",
  "atk-s0509a:494": "Chattiṃsadevarājūnaṃ, mahesittaṃ karissasi.",
  "atk-s0509a:495": "“Paññāsaṃ cakkavattīnaṃ, mahesittaṃ karissasi;",
  "atk-s0509a:496": "Manasā patthitaṃ sabbaṃ, paṭilacchasi sabbadā.",
  "atk-s0509a:497": "“Sampattiṃ anubhotvāna, pabbajissasi kiñcanā;",
  "atk-s0509a:498": "Sabbāsave pariññāya, nibbāyissasināsavā.",
  "atk-s0509a:499": "“Idaṃ vatvāna sambuddho, tisso lokagganāyako;",
  "atk-s0509a:500": "Nabhaṃ abbhuggamī vīro, haṃsarājāva ambare.",
  "atk-s0509a:501": "“Sudinnaṃ me dānavaraṃ, suyiṭṭhā yāgasampadā;",
  "atk-s0509a:502": "Kaṭacchubhikkhaṃ datvāna, pattāhaṃ acalaṃ padaṃ.",
  "atk-s0509a:503": "“Dvenavute ito kappe, yaṃ dānamadadiṃ tadā;",
  "atk-s0509a:504": "Duggatiṃ nābhijānāmi, bhikkhādānassidaṃ phalaṃ.",
  "atk-s0509a:505": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:506": "Arahattaṃ pana patvā attano puttena abhayattherena dhammaṃ kathentena ovādavasena yā gāthā bhāsitā, udānavasena sayampi tā eva paccudāharantī –",
  "atk-s0509a:507": "33.",
  "atk-s0509a:508": "“Uddhaṃ pādatalā amma, adho ve kesamatthakā;",
  "atk-s0509a:509": "Paccavekkhassumaṃ kāyaṃ, asuciṃ pūtigandhikaṃ.",
  "atk-s0509a:510": "34.",
  "atk-s0509a:511": "“Evaṃ viharamānāya, sabbo rāgo samūhato;",
  "atk-s0509a:512": "Pariḷāho samucchinno, sītibhūtāmhi nibbutā”ti. – āha;",
  "atk-s0509a:513_0": "Tattha paṭhamagāthāya tāva ayaṃ saṅkhepattho – amma padumavati, pādatalato uddhaṃ",
  "atk-s0509a:513_1": "kesamatthakato adho nānappakāraasucipūritāya asuciṃ sabbakālaṃ pūtigandhavāyanato",
  "atk-s0509a:513_2": "pūtigandhikaṃ, imaṃ kucchitānaṃ āyatanatāya kāyaṃ sarīraṃ ñāṇacakkhunā paccavekkhassūti.",
  "atk-s0509a:513_3": "Ayañhi tassā puttena ovādadānavasena bhāsitā gāthā.",
  "atk-s0509a:514": "Sā taṃ sutvā arahattaṃ patvā udānentī ācariyapūjāvasena tameva gāthaṃ paṭhamaṃ vatvā attano paṭipattiṃ kathentī “evaṃ viharamānāyā”ti dutiyaṃ gāthamāha.",
  "atk-s0509a:515_0": "Tattha evaṃ viharamānāyāti evaṃ mama puttena abhayattherena “uddhaṃ pādatalā”tiādinā",
  "atk-s0509a:515_1": "dinne ovāde ṭhatvā sabbakāyaṃ asubhato disvā ekaggacittā tattha bhūtupādāyabhede",
  "atk-s0509a:515_2": "rūpadhamme tappaṭibaddhe vedanādike arūpadhamme pariggahetvā tattha tilakkhaṇaṃ āropetvā",
  "atk-s0509a:515_3": "aniccānupassanādivasena viharamānāya. Sabbo rāgo samūhatoti vuṭṭhānagāminivipassanāya",
  "atk-s0509a:515_4": "maggena ghaṭitāya maggapaṭipāṭiyā aggamaggena sabbo rāgo mayā samūhato samugghāṭito.",
  "atk-s0509a:515_5": "Pariḷāho samucchinnoti tato eva sabbo kilesapariḷāho sammadeva ucchinno, tassa ca",
  "atk-s0509a:515_6": "samucchinnattā eva sītibhūtā saupādisesāya nibbānadhātuyā nibbutā amhīti.",
  "atk-s0509a:516": "Abhayamātutherīgāthāvaṇṇanā niṭṭhitā.",
  "atk-s0509a:517": "9. Abhayātherīgāthāvaṇṇanā",
  "atk-s0509a:518_0": "Abhaye bhiduro kāyotiādikā abhayattheriyā gāthā. Ayampi purimabuddhesu katādhikārā",
  "atk-s0509a:518_1": "tattha tattha bhave vivaṭṭūpanissayaṃ puññaṃ upacinantī sikhissa bhagavato kāle khattiyamahāsālakule",
  "atk-s0509a:518_2": "nibbattitvā viññutaṃ patvā aruṇarañño aggamahesī ahosi. Rājā tassā ekadivasaṃ gandhasampannāni",
  "atk-s0509a:518_3": "satta uppalāni adāsi. Sā tāni gahetvā “kiṃ me imehi piḷandhantehi. Yaṃnūnāhaṃ imehi",
  "atk-s0509a:518_4": "bhagavantaṃ pūjessāmī”ti cintetvā nisīdi. Bhagavā ca bhikkhācāravelāyaṃ rājanivesanaṃ",
  "atk-s0509a:518_5": "pāvisi. Sā bhagavantaṃ disvā pasannamānasā paccuggantvā tehi pupphehi pūjetvā pañcapatiṭṭhitena",
  "atk-s0509a:518_6": "vandi. Sā tena puññakammena devamanussesu saṃsarantī imasmiṃ buddhuppāde ujjeniyaṃ",
  "atk-s0509a:518_7": "kulagehe nibbattitvā viññutaṃ patvā abhayamātusahāyikā hutvā tāya pabbajitāya tassā",
  "atk-s0509a:518_8": "sinehena sayampi pabbajitvā tāya saddhiṃ rājagahe vasamānā ekadivasaṃ asubhadassanatthaṃ",
  "atk-s0509a:518_9": "sītavanaṃ agamāsi. Satthā gandhakuṭiyaṃ nisinnova tassā anubhūtapubbaṃ ārammaṇaṃ",
  "atk-s0509a:518_10": "purato katvā tassā uddhumātakādibhāvaṃ pakāsesi. Taṃ disvā saṃvegamānasā aṭṭhāsi.",
  "atk-s0509a:518_11": "Satthā obhāsaṃ pharitvā purato nisinnaṃ viya attānaṃ dassetvā –",
  "atk-s0509a:519": "35.",
  "atk-s0509a:520": "“Abhaye bhiduro kāyo, yattha sattā puthujjanā;",
  "atk-s0509a:521": "Nikkhipissāmimaṃ dehaṃ, sampajānā satīmatī.",
  "atk-s0509a:522": "36.",
  "atk-s0509a:523": "“Bahūhi dukkhadhammehi, appamādaratāya me;",
  "atk-s0509a:524": "Taṇhakkhayo anuppatto, kataṃ buddhassa sāsana”nti. –",
  "atk-s0509a:525": "Imā gāthā abhāsi. Sā gāthāpariyosāne arahattaṃ pāpuṇi. Tena vuttaṃ apadāne –",
  "atk-s0509a:526": "“Nagare aruṇavatiyā, aruṇo nāma khattiyo;",
  "atk-s0509a:527": "Tassa rañño ahuṃ bhariyā, vāritaṃ vārayāmahaṃ.",
  "atk-s0509a:528": "“Sattamālaṃ gahetvāna, uppalā devagandhikā;",
  "atk-s0509a:529": "Nisajja pāsādavare, evaṃ cintesi tāvade.",
  "atk-s0509a:530": "“Kiṃ me imāhi mālāhi, sirasāropitāhi me;",
  "atk-s0509a:531": "Varaṃ me buddhaseṭṭhassa, ñāṇamhi abhiropitaṃ.",
  "atk-s0509a:532": "“Sambuddhaṃ paṭimānentī, dvārāsanne nisīdahaṃ;",
  "atk-s0509a:533": "Yadā ehiti sambuddho, pūjayissaṃ mahāmuniṃ.",
  "atk-s0509a:534": "“Kakudho vilasantova, migarājāva kesarī;",
  "atk-s0509a:535": "Bhikkhusaṅghena sahito, āgacchi vīthiyā jino.",
  "atk-s0509a:536": "“Buddhassa raṃsiṃ disvāna, haṭṭhā saṃviggamānasā;",
  "atk-s0509a:537": "Dvāraṃ avāpuritvāna, buddhaseṭṭhamapūjayiṃ.",
  "atk-s0509a:538": "“Satta uppalapupphāni, parikiṇṇāni ambare;",
  "atk-s0509a:539": "Chadiṃ karonto buddhassa, matthake dhārayanti te.",
  "atk-s0509a:540": "“Udaggacittā sumanā, vedajātā katañjalī;",
  "atk-s0509a:541": "Tattha cittaṃ pasādetvā, tāvatiṃsamagacchahaṃ.",
  "atk-s0509a:542": "“Mahānelassa chādanaṃ, dhārenti mama muddhani;",
  "atk-s0509a:543": "Dibbagandhaṃ pavāyāmi, sattuppalassidaṃ phalaṃ.",
  "atk-s0509a:544": "“Kadāci nīyamānāya, ñātisaṅghena me tadā;",
  "atk-s0509a:545": "Yāvatā parisā mayhaṃ, mahānelaṃ dharīyati.",
  "atk-s0509a:546": "“Sattati devarājūnaṃ, mahesittamakārayiṃ;",
  "atk-s0509a:547": "Sabbattha issarā hutvā, saṃsarāmi bhavābhave.",
  "atk-s0509a:548": "“Tesaṭṭhi cakkavattīnaṃ, mahesittamakārayiṃ;",
  "atk-s0509a:549": "Sabbe mamanuvattanti, ādeyyavacanā ahuṃ.",
  "atk-s0509a:550": "“Uppalasseva me vaṇṇo, gandho ceva pavāyati;",
  "atk-s0509a:551": "Dubbaṇṇiyaṃ na jānāmi, buddhapūjāyidaṃ phalaṃ.",
  "atk-s0509a:552": "“Iddhipādesu kusalā, bojjhaṅgabhāvanāratā;",
  "atk-s0509a:553": "Abhiññāpāramippattā, buddhapūjāyidaṃ phalaṃ.",
  "atk-s0509a:554": "“Satipaṭṭhānakusalā, samādhijhānagocarā;",
  "atk-s0509a:555": "Sammappadhānamanuyuttā, buddhapūjāyidaṃ phalaṃ.",
  "atk-s0509a:556": "“Vīriyaṃ me dhuradhorayhaṃ, yogakkhemādhivāhanaṃ;",
  "atk-s0509a:557": "Sabbāsavaparikkhīṇā, natthi dāni punabbhavo.",
  "atk-s0509a:558": "“Ekatiṃse ito kappe, yaṃ pupphamabhipūjayiṃ;",
  "atk-s0509a:559": "Duggatiṃ nābhijānāmi, buddhapūjāyidaṃ phalaṃ.",
  "atk-s0509a:560": "“Kilesā jhāpitā mayhaṃ…pe… kataṃ buddhassa sāsana”nti. ;",
  "atk-s0509a:561": "Arahattaṃ pana patvā udānentī tā eva gāthā parivattitvā abhāsi.",
  "atk-s0509a:562_0": "Tattha abhayeti attānameva ālapati. Bhiduroti bhijjanasabhāvo, aniccoti attho. Yattha",
  "atk-s0509a:562_1": "sattā puthujjanāti yasmiṃ khaṇena bhijjanasīle asuciduggandhajegucchapaṭikkūlasabhāve",
  "atk-s0509a:562_2": "kāye ime andhaputhujjanā sattā laggā laggitā. Nikkhipissāmimaṃ dehanti ahaṃ pana",
  "atk-s0509a:562_3": "imaṃ dehaṃ pūtikāyaṃ puna anādānena nirapekkhā khipissāmi chaḍḍessāmi. Tattha kāraṇamāha",
  "atk-s0509a:562_4": "“sampajānā satīmatī”ti.",
  "atk-s0509a:563_0": "Bahūhi dukkhadhammehīti jātijarādīhi anekehi dukkhadhammehi phuṭṭhāyāti adhippāyo.",
  "atk-s0509a:563_1": "Appamādaratāyāti tāya eva dukkhotiṇṇatāya paṭiladdhasaṃvegattā satiavippavāsasaṅkhāte",
  "atk-s0509a:563_2": "appamāde ratāya. Sesaṃ vuttanayameva. Ettha ca satthārā desitaniyāmena –",
  "atk-s0509a:564": "“Nikkhipāhi imaṃ dehaṃ, appamādaratāya te;",
  "atk-s0509a:565": "Taṇhakkhayaṃ pāpuṇāhi, karohi buddhasāsana”nti. –",
  "atk-s0509a:566": "Pāṭho, theriyā vuttaniyāmeneva pana saṃgītiṃ āropitattā. Appamādaratāya teti appamādaratāya tayā bhavitabbanti attho.",
  "atk-s0509a:567": "Abhayātherīgāthāvaṇṇanā niṭṭhitā.",
  "atk-s0509a:568": "10. Sāmātherīgāthāvaṇṇanā",
  "atk-s0509a:569_0": "Catukkhattuṃ pañcakkhattuntiādikā sāmāya theriyā gāthā. Ayampi purimabuddhesu katādhikārā",
  "atk-s0509a:569_1": "tattha tattha bhave vivaṭṭūpanissayaṃ kusalaṃ upacinitvā sugatīsuyeva saṃsarantī",
  "atk-s0509a:569_2": "imasmiṃ buddhuppāde kosambiyaṃ gahapatimahāsālakule nibbattitvā sāmātissā nāmaṃ ahosi.",
  "atk-s0509a:569_3": "Sā viññutaṃ pattā sāmāvatiyā upāsikāya piyasahāyikā hutvā tāya kālaṅkatāya sañjātasaṃvegā",
  "atk-s0509a:569_4": "pabbaji. Pabbajitvā ca sāmāvatikaṃ ārabbha uppannasokaṃ vinodetuṃ asakkontī ariyamaggaṃ",
  "atk-s0509a:569_5": "gaṇhituṃ nāsakkhi. Aparabhāge āsanasālāya nisinnassa ānandattherassa ovādaṃ sutvā",
  "atk-s0509a:569_6": "vipassanaṃ paṭṭhapetvā tato sattame divase saha paṭisambhidāhi arahattaṃ pāpuṇi.",
  "atk-s0509a:570": "Arahattaṃ pana patvā attano paṭipattiṃ paccavekkhitvā taṃ pakāsentī –",
  "atk-s0509a:571": "37.",
  "atk-s0509a:572": "“Catukkhattuṃ pañcakkhattuṃ, vihārā upanikkhamiṃ;",
  "atk-s0509a:573": "Aladdhā cetaso santiṃ, citte avasavattinī;",
  "atk-s0509a:574": "Tassā me aṭṭhamī ratti, yato taṇhā samūhatā.",
  "atk-s0509a:575": "38.",
  "atk-s0509a:576": "“Bahūhi dukkhadhammehi, appamādaratāya me;",
  "atk-s0509a:577": "Taṇhakkhayo anuppatto, kataṃ buddhassa sāsana”nti. –",
  "atk-s0509a:578": "Udānavasena imā dve gāthā abhāsi.",
  "atk-s0509a:579_0": "Tattha catukkhattuṃ pañcakkhattuṃ, vihārā upanikkhaminti “mama vasanakavihāre vipassanāmanasikārena",
  "atk-s0509a:579_1": "nisinnā samaṇakiccaṃ matthakaṃ pāpetuṃ asakkontī utusappāyābhāvena nanu kho mayhaṃ",
  "atk-s0509a:579_2": "vipassanā maggena ghaṭṭetī”ti cintetvā cattāro pañca cāti nava vāre vihārā upassayato",
  "atk-s0509a:579_3": "bahi nikkhamiṃ. Tenāha “aladdhā cetaso santiṃ, citte avasavattinī”ti. Tattha cetaso",
  "atk-s0509a:579_4": "santinti ariyamaggasamādhiṃ sandhāyāha. Citte avasavattinīti vīriyasamatāya abhāvena",
  "atk-s0509a:579_5": "mama bhāvanācitte na vasavattinī. Sā kira ativiya paggahitavīriyā ahosi. Tassā me",
  "atk-s0509a:579_6": "aṭṭhamī rattīti yato paṭṭhāya ānandattherassa santike ovādaṃ paṭilabhiṃ, tato paṭṭhāya",
  "atk-s0509a:579_7": "rattindivamatanditā vipassanāya kammaṃ karontī rattiyaṃ catukkhattuṃ pañcakkhattuṃ",
  "atk-s0509a:579_8": "vihārato nikkhamitvā manasikāraṃ pavattentī visesaṃ anadhigantvā aṭṭhamiyaṃ rattiyaṃ",
  "atk-s0509a:579_9": "vīriyasamataṃ labhitvā maggapaṭipāṭiyā kilese khepesinti attho. Tena vuttaṃ – “tassā",
  "atk-s0509a:579_10": "me aṭṭhamī ratti, yato taṇhā samūhatā”ti. Sesaṃ vuttanayameva.",
  "atk-s0509a:580": "Sāmātherīgāthāvaṇṇanā niṭṭhitā.",
  "atk-s0509a:581": "Dukanipātavaṇṇanā niṭṭhitā.",
  "atk-s0509a:582": "3. Tikanipāto",
  "atk-s0509a:583": "1. Aparāsāmātherīgāthāvaṇṇanā",
  "atk-s0509a:584_0": "Tikanipāte paṇṇavīsativassānītiādikā aparāya sāmāya theriyā gāthā. Ayampi purimabuddhesu",
  "atk-s0509a:584_1": "katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato",
  "atk-s0509a:584_2": "kāle candabhāgāya nadiyā tīre kinnarayoniyaṃ nibbatti. Sā tattha kinnarehi saddhiṃ",
  "atk-s0509a:584_3": "kīḷāpasutā vicarati. Athekadivasaṃ satthā tassā kusalabījaropanatthaṃ tattha gantvā",
  "atk-s0509a:584_4": "nadītīre caṅkami. Sā bhagavantaṃ disvā haṭṭhatuṭṭhā saḷalapupphāni ādāya satthu santikaṃ",
  "atk-s0509a:584_5": "gantvā vanditvā tehi pupphehi bhagavantaṃ pūjesi. Sā tena puññakammena devamanussesu",
  "atk-s0509a:584_6": "saṃsarantī imasmiṃ buddhuppāde kosambiyaṃ kulaghare nibbattitvā vayappattā sāmāvatiyā",
  "atk-s0509a:584_7": "sahāyikā hutvā tassā matakāle saṃvegajātā pabbajitvā pañcavīsati vassāni cittasamādhānaṃ",
  "atk-s0509a:584_8": "alabhitvā mahallikākāle sugatovādaṃ labhitvā vipassanaṃ vaḍḍhetvā saha paṭisambhidāhi",
  "atk-s0509a:584_9": "arahattaṃ pāpuṇi. Tena vuttaṃ apadāne –",
  "atk-s0509a:585": "“Candabhāgānadītīre, ahosiṃ kinnarī tadā;",
  "atk-s0509a:586": "Addasāhaṃ devadevaṃ, caṅkamantaṃ narāsabhaṃ.",
  "atk-s0509a:587": "“Ocinitvāna saḷalaṃ, buddhaseṭṭhassadāsahaṃ;",
  "atk-s0509a:588": "Upasiṅghi mahāvīro, saḷalaṃ devagandhikaṃ.",
  "atk-s0509a:589": "“Paṭiggahetvā sambuddho, vipassī lokanāyako;",
  "atk-s0509a:590": "Upasiṅghi mahāvīro, pekkhamānāya me tadā.",
  "atk-s0509a:591": "“Añjaliṃ paggahetvāna, vanditvā dvipaduttamaṃ;",
  "atk-s0509a:592": "Sakaṃ cittaṃ pasādetvā, tato pabbatamāruhiṃ.",
  "atk-s0509a:593": "“Ekanavutito kappe, yaṃ pupphamadadiṃ tadā;",
  "atk-s0509a:594": "Duggatiṃ nābhijānāmi, buddhapūjāyidaṃ phalaṃ.",
  "atk-s0509a:595": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:596": "Arahattaṃ pana patvā attano paṭipattiṃ paccavekkhitvā udānavasena –",
  "atk-s0509a:597": "39.",
  "atk-s0509a:598": "“Paṇṇavīsati vassāni, yato pabbajitāya me;",
  "atk-s0509a:599": "Nābhijānāmi cittassa, samaṃ laddhaṃ kudācanaṃ.",
  "atk-s0509a:600": "40.",
  "atk-s0509a:601": "“Aladdhā cetaso santiṃ, citte avasavattinī;",
  "atk-s0509a:602": "Tato saṃvegamāpādiṃ, saritvā jinasāsanaṃ.",
  "atk-s0509a:603": "41.",
  "atk-s0509a:604": "“Bahūhi dukkhadhammehi, appamādaratāya me;",
  "atk-s0509a:605": "Taṇhakkhayo anuppatto, kataṃ buddhassa sāsanaṃ;",
  "atk-s0509a:606": "Ajja me sattamī ratti, yato taṇhā visositā”ti. –",
  "atk-s0509a:607": "Imā gāthā abhāsi.",
  "atk-s0509a:608": "Tattha cittassa samanti cittassa vūpasamaṃ, cetosamathamaggaphalasamādhīti attho.",
  "atk-s0509a:609_0": "Tatoti tasmā cittavasaṃ vattetuṃ asamatthabhāvato. Saṃvegamāpādinti satthari dharantepi",
  "atk-s0509a:609_1": "pabbajitakiccaṃ matthakaṃ pāpetuṃ asakkontī pacchā kathaṃ pāpayissāmīti saṃvegaṃ",
  "atk-s0509a:609_2": "ñāṇutrāsaṃ āpajjiṃ. Saritvā jinasāsananti kāṇakacchapopamādisatthuovādaṃ anussaritvā.",
  "atk-s0509a:609_3": "Sesaṃ vuttanayameva.",
  "atk-s0509a:610": "Aparāsāmātherīgāthāvaṇṇanā niṭṭhitā.",
  "atk-s0509a:611": "2. Uttamātherīgāthāvaṇṇanā",
  "atk-s0509a:612_0": "Catukkhattuṃ pañcakkhattuntiādikā uttamāya theriyā gāthā. Ayampi purimabuddhesu katādhikārā",
  "atk-s0509a:612_1": "tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle",
  "atk-s0509a:612_2": "bandhumatīnagare aññatarassa kuṭumbikassa gehe gharadāsī hutvā nibbatti. Sā vayappattā",
  "atk-s0509a:612_3": "attano ayyakānaṃ veyyāvaccaṃ karontī jīvati. Tena ca samayena bandhumarājā puṇṇamīdivase",
  "atk-s0509a:612_4": "uposathiko hutvā purebhattaṃ dānāni datvā pacchābhattaṃ gantvā dhammaṃ suṇāti. Atha",
  "atk-s0509a:612_5": "mahājanā yathā rājā paṭipajjati, tatheva puṇṇamīdivase uposathaṅgāni samādāya vattanti.",
  "atk-s0509a:612_6": "Athassā dāsiyā etadahosi – “etarahi kho mahārājā mahājanā ca uposathaṅgāni samādāya",
  "atk-s0509a:612_7": "vattanti, yaṃnūnāhaṃ uposathadivasesu uposathasīlaṃ samādāya vatteyya”nti. Sā tathā",
  "atk-s0509a:612_8": "karontī suparisuddhaṃ uposathasīlaṃ rakkhitvā tāvatiṃsesu nibbattā aparāparaṃ sugatīsuyeva",
  "atk-s0509a:612_9": "saṃsarantī imasmiṃ buddhuppāde sāvatthiyaṃ seṭṭhikule nibbattitvā viññutaṃ patvā",
  "atk-s0509a:612_10": "paṭācārāya theriyā santike dhammaṃ sutvā pabbajitvā vipassanaṃ paṭṭhapetvā taṃ matthakaṃ",
  "atk-s0509a:612_11": "pāpetuṃ nāsakkhi. Paṭācārā therī tassā cittācāraṃ ñatvā ovādamadāsi. Sā tassā ovāde",
  "atk-s0509a:612_12": "ṭhatvā saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:613": "“Nagare bandhumatiyā, bandhumā nāma khattiyo;",
  "atk-s0509a:614": "Divase puṇṇamāya so, upavasi uposathaṃ.",
  "atk-s0509a:615": "“Ahaṃ tena samayena, kumbhadāsī ahaṃ tahiṃ;",
  "atk-s0509a:616": "Disvā sarājakaṃ senaṃ, evāhaṃ cintayiṃ tadā.",
  "atk-s0509a:617": "“Rājāpi rajjaṃ chaḍḍetvā, upavasi uposathaṃ;",
  "atk-s0509a:618": "Saphalaṃ nūna taṃ kammaṃ, janakāyo pamodito.",
  "atk-s0509a:619": "“Yoniso paccavekkhitvā, duggaccañca daliddataṃ;",
  "atk-s0509a:620": "Mānasaṃ sampahaṃsitvā, upavasiṃ uposathaṃ.",
  "atk-s0509a:621": "“Ahaṃ uposathaṃ katvā, sammāsambuddhasāsane;",
  "atk-s0509a:622": "Tena kammena sukatena, tāvatiṃsamagacchahaṃ.",
  "atk-s0509a:623": "“Tattha me sukataṃ byamhaṃ, ubbhayojanamuggataṃ;",
  "atk-s0509a:624": "Kūṭāgāravarūpetaṃ, mahāsanasubhūsitaṃ.",
  "atk-s0509a:625": "“Accharā satasahassā, upatiṭṭhanti maṃ sadā;",
  "atk-s0509a:626": "Aññe deve atikkamma, atirocāmi sabbadā.",
  "atk-s0509a:627": "“Catusaṭṭhidevarājūnaṃ, mahesittamakārayiṃ;",
  "atk-s0509a:628": "Tesaṭṭhicakkavattīnaṃ, mahesittamakārayiṃ.",
  "atk-s0509a:629": "“Suvaṇṇavaṇṇā hutvāna, bhavesu saṃsarāmahaṃ;",
  "atk-s0509a:630": "Sabbattha pavarā homi, uposathassidaṃ phalaṃ.",
  "atk-s0509a:631": "“Hatthiyānaṃ assayānaṃ, rathayānañca sīvikaṃ;",
  "atk-s0509a:632": "Labhāmi sabbamevetaṃ, uposathassidaṃ phalaṃ.",
  "atk-s0509a:633": "“Soṇṇamayaṃ rūpimayaṃ, athopi phalikāmayaṃ;",
  "atk-s0509a:634": "Lohitaṅgamayañceva, sabbaṃ paṭilabhāmahaṃ.",
  "atk-s0509a:635": "“Koseyyakambaliyāni, khomakappāsikāni ca;",
  "atk-s0509a:636": "Mahagghāni ca vatthāni, sabbaṃ paṭilabhāmahaṃ.",
  "atk-s0509a:637": "“Annaṃ pānaṃ khādanīyaṃ, vatthasenāsanāni ca;",
  "atk-s0509a:638": "Sabbametaṃ paṭilabhe, uposathassidaṃ phalaṃ.",
  "atk-s0509a:639": "“Varagandhañca mālañca, cuṇṇakañca vilepanaṃ;",
  "atk-s0509a:640": "Sabbametaṃ paṭilabhe, uposathassidaṃ phalaṃ.",
  "atk-s0509a:641": "“Kūṭāgārañca pāsādaṃ, maṇḍapaṃ hammiyaṃ guhaṃ;",
  "atk-s0509a:642": "Sabbametaṃ paṭilabhe, uposathassidaṃ phalaṃ.",
  "atk-s0509a:643": "“Jātiyā sattavassāhaṃ, pabbajiṃ anagāriyaṃ;",
  "atk-s0509a:644": "Aḍḍhamāse asampatte, arahattamapāpuṇiṃ.",
  "atk-s0509a:645": "“Kilesā jhāpitā mayhaṃ, bhavā sabbe samūhatā;",
  "atk-s0509a:646": "Sabbāsavaparikkhīṇā, natthi dāni punabbhavo.",
  "atk-s0509a:647": "“Ekanavutito kappe, yaṃ kammamakariṃ tadā;",
  "atk-s0509a:648": "Duggatiṃ nābhijānāmi, uposathassidaṃ phalaṃ.",
  "atk-s0509a:649": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:650": "Arahattaṃ pana patvā attano paṭipattiṃ paccavekkhitvā udānavasena –",
  "atk-s0509a:651": "42.",
  "atk-s0509a:652": "“Catukkhattuṃ pañcakkhattuṃ, vihārā upanikkhamiṃ;",
  "atk-s0509a:653": "Aladdhā cetaso santiṃ, citte avasavattinī.",
  "atk-s0509a:654": "43.",
  "atk-s0509a:655": "“Sā bhikkhuniṃ upāgacchiṃ, yā me saddhāyikā ahu;",
  "atk-s0509a:656": "Sā me dhammamadesesi, khandhāyatanadhātuyo.",
  "atk-s0509a:657": "44.",
  "atk-s0509a:658": "“Tassā dhammaṃ suṇitvāna, yathā maṃ anusāsi sā;",
  "atk-s0509a:659": "Sattāhaṃ ekapallaṅkena, nisīdiṃ pītisukhasamappitā;",
  "atk-s0509a:660": "Aṭṭhamiyā pāde pasāresiṃ, tamokhandhaṃ padāliyā”ti. –",
  "atk-s0509a:661": "Imā gāthā abhāsi.",
  "atk-s0509a:662_0": "Tattha sā bhikkhuniṃ upāgacchiṃ, yā me saddhāyikā ahūti yā mayā saddhātabbā saddheyyavacanā",
  "atk-s0509a:662_1": "ahosi, taṃ bhikkhuniṃ sāhaṃ upagacchiṃ upasaṅkamiṃ, paṭācārātheriṃ saddhāya vadati.",
  "atk-s0509a:662_2": "“Sā bhikkhunī upagacchi, yā me sādhayikā”tipi pāṭho. Sā paṭācārā bhikkhunī anukampāya",
  "atk-s0509a:662_3": "maṃ upagacchi, yā mayhaṃ sadatthassa sādhikāti attho. Sā me dhammamadesesi, khandhāyatanadhātuyoti",
  "atk-s0509a:662_4": "sā paṭācārā therī “ime pañcakkhandhā, imāni dvādasāyatanāni, imā aṭṭhārasa dhātuyo”ti",
  "atk-s0509a:662_5": "khandhādike vibhajitvā dassentī mayhaṃ dhammaṃ desesi.",
  "atk-s0509a:663_0": "Tassā dhammaṃ suṇitvānāti tassā paṭisambhidāppattāya theriyā santike khandhādivibhāgapubbaṅgamaṃ",
  "atk-s0509a:663_1": "ariyamaggaṃ pāpetvā desitasaṇhasukhumavipassanādhammaṃ sutvā. Yathā maṃ anusāsi sāti",
  "atk-s0509a:663_2": "sā therī yathā maṃ anusāsi ovadi, tathā paṭipajjantī paṭipattiṃ matthakaṃ pāpetvāpi",
  "atk-s0509a:663_3": "sattāhaṃ ekapallaṅkena nisīdiṃ. Kathaṃ? Pītisukhasamappitāti jhānamayena pītisukhena",
  "atk-s0509a:663_4": "samaṅgībhūtā. Aṭṭhamiyā pāde pasāresiṃ, tamokhandhaṃ padāliyāti anavasesaṃ mohakkhandhaṃ",
  "atk-s0509a:663_5": "aggamaggena padāletvā aṭṭhame divase pallaṅkaṃ bhindantī pāde pasāresiṃ. Idameva",
  "atk-s0509a:663_6": "cassā aññābyākaraṇaṃ ahosi.",
  "atk-s0509a:664": "Uttamātherīgāthāvaṇṇanā niṭṭhitā.",
  "atk-s0509a:665": "3. Aparā uttamātherīgāthāvaṇṇanā",
  "atk-s0509a:666_0": "Ye ime satta bojjhaṅgātiādikā aparāya uttamāya theriyā gāthā. Ayampi purimabuddhesu",
  "atk-s0509a:666_1": "katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato",
  "atk-s0509a:666_2": "kāle bandhumatīnagare kuladāsī hutvā nibbatti. Sā ekadivasaṃ satthu sāvakaṃ ekaṃ",
  "atk-s0509a:666_3": "khīṇāsavattheraṃ piṇḍāya carantaṃ disvā pasannamānasā tīṇi modakāni adāsi. Sā tena",
  "atk-s0509a:666_4": "puññakammena devamanussesu saṃsarantī imasmiṃ buddhuppāde kosalajanapade aññatarasmiṃ",
  "atk-s0509a:666_5": "brāhmaṇamahāsālakule nibbattitvā viññutaṃ pattā janapadacārikaṃ carantassa satthu",
  "atk-s0509a:666_6": "santike dhammaṃ sutvā paṭiladdhasaddhā pabbajitvā nacirasseva saha paṭisambhidāhi",
  "atk-s0509a:666_7": "arahattaṃ pāpuṇi. Tena vuttaṃ apadāne –",
  "atk-s0509a:667": "“Nagare bandhumatiyā, kumbhadāsī ahosahaṃ;",
  "atk-s0509a:668": "Mama bhāgaṃ gahetvāna, gacchaṃ udakahārikā.",
  "atk-s0509a:669": "“Panthamhi samaṇaṃ disvā, santacittaṃ samāhitaṃ;",
  "atk-s0509a:670": "Pasannacittā sumanā, modake tīṇidāsahaṃ.",
  "atk-s0509a:671": "“Tena kammena sukatena, cetanāpaṇidhīhi ca;",
  "atk-s0509a:672": "Ekanavutikappāni, vinipātaṃ na gacchahaṃ.",
  "atk-s0509a:673": "“Sampatti taṃ karitvāna, sabbaṃ anubhaviṃ ahaṃ;",
  "atk-s0509a:674": "Modake tīṇi datvāna, pattāhaṃ acalaṃ padaṃ.",
  "atk-s0509a:675": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:676": "Arahattaṃ pana patvā attano paṭipattiṃ paccavekkhitvā udānavasena –",
  "atk-s0509a:677": "45.",
  "atk-s0509a:678": "“Ye ime satta bojjhaṅgā, maggā nibbānapattiyā;",
  "atk-s0509a:679": "Bhāvitā te mayā sabbe, yathā buddhena desitā.",
  "atk-s0509a:680": "46.",
  "atk-s0509a:681": "“Suññatassānimittassa, lābhinīhaṃ yadicchakaṃ;",
  "atk-s0509a:682": "Orasā dhītā buddhassa, nibbānābhiratā sadā.",
  "atk-s0509a:683": "47.",
  "atk-s0509a:684": "“Sabbe kāmā samucchinnā, ye dibbā ye ca mānusā;",
  "atk-s0509a:685": "Vikkhīṇo jātisaṃsāro, natthi dāni punabbhavo”ti. –",
  "atk-s0509a:686": "Imā gāthā abhāsi.",
  "atk-s0509a:687_0": "Tattha suññatassānimittassa, lābhinīhaṃ yadicchakanti suññatasamāpattiyā ca animittasamāpattiyā",
  "atk-s0509a:687_1": "ca ahaṃ yadicchakaṃ lābhinī, tattha yaṃ yaṃ samāpajjituṃ icchāmi yattha yattha yadā",
  "atk-s0509a:687_2": "yadā, taṃ taṃ tattha tattha tadā tadā samāpajjitvā viharāmīti attho. Yadipi hi suññatāppaṇihitādināmakassa",
  "atk-s0509a:687_3": "yassa kassacipi maggassa suññatādibhedaṃ tividhampi phalaṃ sambhavati. Ayaṃ pana",
  "atk-s0509a:687_4": "therī suññatānimittasamāpattiyova samāpajjati. Tena vuttaṃ – “suññatassānimittassa,",
  "atk-s0509a:687_5": "lābhinīhaṃ yadicchaka”nti. Yebhuyyavasena vā etaṃ vuttaṃ. Nidassanamattametanti apare.",
  "atk-s0509a:688_0": "Ye dibbā ye ca mānusāti ye devalokapariyāpannā ye ca manussalokapariyāpannā vatthukāmā,",
  "atk-s0509a:688_1": "te sabbepi tappaṭibaddhachandarāgappahānena mayā sammadeva ucchinnā, aparibhogārahā",
  "atk-s0509a:688_2": "katā. Vuttañhi – “abhabbo, āvuso, khīṇāsavo bhikkhu kāme paribhuñjituṃ. Seyyathāpi",
  "atk-s0509a:688_3": "pubbe agāriyabhūto”ti. Sesaṃ vuttanayameva.",
  "atk-s0509a:689": "Aparā uttamātherīgāthāvaṇṇanā niṭṭhitā.",
  "atk-s0509a:690": "4. Dantikātherīgāthāvaṇṇanā",
  "atk-s0509a:691_0": "Divāvihārā nikkhammātiādikā dantikāya theriyā gāthā. Ayampi purimabuddhesu katādhikārā",
  "atk-s0509a:691_1": "tattha tattha bhave vivaṭṭūpanissayaṃ kusalaṃ upacinantī buddhasuññakāle candabhāgāya",
  "atk-s0509a:691_2": "nadiyā tīre kinnarayoniyaṃ nibbatti. Sā ekadivasaṃ kinnarehi saddhiṃ kīḷantī vicaramānā",
  "atk-s0509a:691_3": "addasa aññataraṃ paccekabuddhaṃ aññatarasmiṃ rukkhamūle divāvihāraṃ nisinnaṃ. Disvāna",
  "atk-s0509a:691_4": "pasannamānasā upasaṅkamitvā sālapupphehi pūjaṃ katvā vanditvā pakkāmi. Sā tena puññakammena",
  "atk-s0509a:691_5": "devamanussesu saṃsarantī imasmiṃ buddhuppāde sāvatthiyaṃ kosalarañño purohitabrāhmaṇassa",
  "atk-s0509a:691_6": "gehe nibbattitvā viññutaṃ patvā jetavanapaṭiggahaṇe paṭiladdhasaddhā upāsikā hutvā",
  "atk-s0509a:691_7": "pacchā mahāpajāpatigotamiyā santike pabbajitvā rājagahe vasamānā ekadivasaṃ pacchābhattaṃ",
  "atk-s0509a:691_8": "gijjhakūṭaṃ abhiruhitvā divāvihāraṃ nisinnā hatthārohakassa abhiruhanatthāya pādaṃ",
  "atk-s0509a:691_9": "pasārentaṃ hatthiṃ disvā tadeva ārammaṇaṃ katvā vipassanaṃ vaḍḍhetvā saha paṭisambhidāhi",
  "atk-s0509a:691_10": "arahattaṃ pāpuṇi. Tena vuttaṃ apadāne –",
  "atk-s0509a:692": "“Candabhāgānadītīre, ahosiṃ kinnarī tadā;",
  "atk-s0509a:693": "Addasaṃ virajaṃ buddhaṃ, sayambhuṃ aparājitaṃ.",
  "atk-s0509a:694": "“Pasannacittā sumanā, vedajātā katañjalī;",
  "atk-s0509a:695": "Sālamālaṃ gahetvāna, sayambhuṃ abhipūjayiṃ.",
  "atk-s0509a:696": "“Tena kammena sukatena, cetanāpaṇidhīhi ca;",
  "atk-s0509a:697": "Jahitvā kinnarīdehaṃ, tāvatiṃsamagacchahaṃ.",
  "atk-s0509a:698": "“Chattiṃsadevarājūnaṃ, mahesittamakārayiṃ;",
  "atk-s0509a:699": "Manasā patthitaṃ mayhaṃ, nibbattati yathicchitaṃ.",
  "atk-s0509a:700": "“Dasannaṃ cakkavattīnaṃ, mahesittamakārayiṃ;",
  "atk-s0509a:701": "Ocitattāva hutvāna, saṃsarāmi bhavesvahaṃ.",
  "atk-s0509a:702": "“Kusalaṃ vijjate mayhaṃ, pabbajiṃ anagāriyaṃ;",
  "atk-s0509a:703": "Pūjārahā ahaṃ ajja, sakyaputtassa sāsane.",
  "atk-s0509a:704": "“Visuddhamanasā ajja, apetamanapāpikā;",
  "atk-s0509a:705": "Sabbāsavaparikkhīṇā, natthi dāni punabbhavo.",
  "atk-s0509a:706": "“Catunnavutito kappe, yaṃ buddhamabhipūjayiṃ;",
  "atk-s0509a:707": "Duggatiṃ nābhijānāmi, sālamālāyidaṃ phalaṃ.",
  "atk-s0509a:708": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:709": "Arahattaṃ pana patvā attano paṭipattiṃ paccavekkhitvā pītisomanassajātā udānavasena –",
  "atk-s0509a:710": "48.",
  "atk-s0509a:711": "“Divāvihārā nikkhamma, gijjhakūṭamhi pabbate;",
  "atk-s0509a:712": "Nāgaṃ ogāhamuttiṇṇaṃ, nadītīramhi addasaṃ.",
  "atk-s0509a:713": "49.",
  "atk-s0509a:714": "“Puriso aṅkusamādāya, ‘dehi pāda’nti yācati;",
  "atk-s0509a:715": "Nāgo pasārayī pādaṃ, puriso nāgamāruhi.",
  "atk-s0509a:716": "50.",
  "atk-s0509a:717": "“Disvā adantaṃ damitaṃ, manussānaṃ vasaṃ gataṃ;",
  "atk-s0509a:718": "Tato cittaṃ samādhesiṃ, khalu tāya vanaṃ gatā”ti. – imā gāthā abhāsi;",
  "atk-s0509a:719_0": "Tattha nāgaṃ ogāhamuttiṇṇanti hatthināgaṃ nadiyaṃ ogāhaṃ katvā ogayha tato uttiṇṇaṃ.",
  "atk-s0509a:719_1": "“Ogayha muttiṇṇa”nti vā pāṭho. Ma-kāro padasandhikaro. Nadītīramhi addasanti candabhāgāya",
  "atk-s0509a:719_2": "nadiyā tīre apassiṃ.",
  "atk-s0509a:720_0": "Kiṃ karontanti cetaṃ dassetuṃ vuttaṃ “puriso”tiādi. Tattha ‘dehi pāda’nti yācatīti",
  "atk-s0509a:720_1": "“pādaṃ dehi”iti piṭṭhiārohanatthaṃ pādaṃ pasāretuṃ saññaṃ deti, yathāparicitañhi",
  "atk-s0509a:720_2": "saññaṃ dento idha yācatīti vutto.",
  "atk-s0509a:721_0": "Disvā adantaṃ damitanti pakatiyā pubbe adantaṃ idāni hatthācariyena hatthisikkhāya",
  "atk-s0509a:721_1": "damitadamathaṃ upagamitaṃ. Kīdisaṃ damitaṃ? Manussānaṃ vasaṃ gataṃ yaṃ yaṃ manussā",
  "atk-s0509a:721_2": "āṇāpenti, taṃ taṃ disvāti yojanā. Tato cittaṃ samādhesiṃ, khalu tāya vanaṃ gatāti",
  "atk-s0509a:721_3": "khalūti avadhāraṇatthe nipāto. Tato hatthidassanato pacchā, tāya hatthino kiriyāya",
  "atk-s0509a:721_4": "hetubhūtāya, vanaṃ araññaṃ gatā cittaṃ samādhesiṃyeva. Kathaṃ? “Ayampi nāma tiracchānagato",
  "atk-s0509a:721_5": "hatthī hatthidamakassa vasena damathaṃ gato, kasmā manussabhūtāya cittaṃ purisadamakassa",
  "atk-s0509a:721_6": "satthu vasena damathaṃ na gamissatī”ti saṃvegajātā vipassanaṃ vaḍḍhetvā aggamaggasamādhinā",
  "atk-s0509a:721_7": "mama cittaṃ samādhesiṃ accantasamādhānena sabbaso kilese khepesinti attho.",
  "atk-s0509a:722": "Dantikātherīgāthāvaṇṇanā niṭṭhitā.",
  "atk-s0509a:723": "5. Ubbiritherīgāthāvaṇṇanā",
  "atk-s0509a:724_0": "Amma, jīvātiādikā ubbiriyā theriyā gāthā. Ayampi purimabuddhesu katādhikārā tattha",
  "atk-s0509a:724_1": "tattha bhave vivaṭṭūpanissayaṃ kusalaṃ upacinantī padumuttarassa bhagavato kāle haṃsavatīnagare",
  "atk-s0509a:724_2": "kulagehe nibbattitvā viññutaṃ pattā ekadivasaṃ mātāpitūsu maṅgalaṃ anubhavituṃ gehantaragatesu",
  "atk-s0509a:724_3": "adutiyā sayaṃ gehe ohīnā upakaṭṭhāya velāya bhagavato sāvakaṃ ekaṃ khīṇāsavattheraṃ",
  "atk-s0509a:724_4": "gehadvārasamīpena gacchantaṃ disvā bhikkhaṃ dātukāmā, “bhante, idha pavisathā”ti",
  "atk-s0509a:724_5": "vatvā there gehaṃ paviṭṭhe pañcapatiṭṭhitena theraṃ vanditvā gonakādīhi āsanaṃ paññāpetvā",
  "atk-s0509a:724_6": "adāsi. Nisīdi thero paññatte āsane. Sā pattaṃ gahetvā piṇḍapātassa pūretvā therassa",
  "atk-s0509a:724_7": "hatthe ṭhapesi. Thero anumodanaṃ katvā pakkāmi. Sā tena puññakammena tāvatiṃsesu",
  "atk-s0509a:724_8": "nibbattitvā tattha yāvatāyukaṃ uḷāradibbasampattiṃ anubhavitvā tato cutā sugatīsuyeva",
  "atk-s0509a:724_9": "saṃsarantī imasmiṃ buddhuppāde sāvatthiyaṃ gahapatimahāsālakule nibbattitvā ubbirīti",
  "atk-s0509a:724_10": "laddhanāmā abhirūpā dassanīyā pāsādikā ahosi. Sā vayappattakāle kosalaraññā attano",
  "atk-s0509a:724_11": "gehaṃ nītā, katipayasaṃvaccharātikkamena ekaṃ dhītaraṃ labhi. Tassā jīvantīti nāmaṃ",
  "atk-s0509a:724_12": "akaṃsu. Rājā tassā dhītaraṃ disvā tuṭṭhamānaso ubbiriyā abhisekaṃ adāsi. Dhītā panassā",
  "atk-s0509a:724_13": "ādhāvitvā paridhāvitvā vicaraṇakāle kālamakāsi. Mātā yattha tassā sarīranikkhepo",
  "atk-s0509a:724_14": "kato, taṃ susānaṃ gantvā divase divase paridevati. Ekadivasaṃ satthu santikaṃ gantvā",
  "atk-s0509a:724_15": "vanditvā thokaṃ nisīditvā gatā aciravatīnadiyā tīre ṭhatvā dhītaraṃ ārabbha paridevati.",
  "atk-s0509a:724_16": "Taṃ disvā satthā gandhakuṭiyaṃ yathānisinnova attānaṃ dassetvā “kasmā vippalapasī”ti",
  "atk-s0509a:724_17": "pucchi. “Mama dhītaraṃ ārabbha vippalapāmi, bhagavā”ti. “Imasmiṃ susāne jhāpitā tava",
  "atk-s0509a:724_18": "dhītaro caturāsītisahassamattā, tāsaṃ katara sandhāya vippalapasī”ti. Tāsaṃ taṃ taṃ",
  "atk-s0509a:724_19": "āḷāhanaṭṭhānaṃ dassetvā –",
  "atk-s0509a:725": "51.",
  "atk-s0509a:726": "“Amma jīvāti vanamhi kandasi, attānaṃ adhigaccha ubbiri;",
  "atk-s0509a:727": "Cullāsītisahassāni, sabbā jīvasanāmikā;",
  "atk-s0509a:728": "Etamhāḷāhane daḍḍhā, tāsaṃ kamanusocasī”ti. – saupaḍḍhagāthamāha;",
  "atk-s0509a:729_0": "Tattha, amma, jīvāti mātupacāranāmena dhītuyā ālapanaṃ, idañcassā vippalapanākāradassanaṃ.",
  "atk-s0509a:729_1": "Vanamhi kandasīti vanamajjhe paridevasi. Attānaṃ adhigaccha ubbirīti ubbiri tava",
  "atk-s0509a:729_2": "attānameva tāva bujjhassu yāthāvato jānāhi. Cullāsītisahassānīti caturāsītisahassāni.",
  "atk-s0509a:729_3": "Sabbā jīvasanāmikāti tā sabbāpi jīvanti, yā samānanāmikā. Etamhāḷāhane daḍḍhāti etamhi",
  "atk-s0509a:729_4": "susāne jhāpitā. Tāsaṃ kamanusocasīti tāsu jīvantīnāmāsu caturāsītisahassamattāsu",
  "atk-s0509a:729_5": "kaṃ sandhāya tvaṃ anusocasi anusokaṃ āpajjasīti evaṃ satthārā dhamme desite desanānusārena",
  "atk-s0509a:729_6": "ñāṇaṃ pesetvā vipassanaṃ ārabhitvā satthu desanāvilāsena attano ca hetusampattiyā",
  "atk-s0509a:729_7": "yathāṭhātāva vipassanaṃ ussukkāpetvā maggapaṭipāṭiyā aggaphale arahatte patiṭṭhāsi.",
  "atk-s0509a:729_8": "Tena vuttaṃ apadāne –",
  "atk-s0509a:730": "“Nagare haṃsavatiyā, ahosiṃ bālikā tadā;",
  "atk-s0509a:731": "Mātā ca me pitā ceva, kammantaṃ agamaṃsu te.",
  "atk-s0509a:732": "“Majjhanhikamhi sūriye, addasaṃ samaṇaṃ ahaṃ;",
  "atk-s0509a:733": "Vīthiyā anugacchantaṃ, āsanaṃ paññapesahaṃ.",
  "atk-s0509a:734": "“Gonakāvikatikāhi, paññapetvā mamāsanaṃ;",
  "atk-s0509a:735": "Pasannacittā sumanā, idaṃ vacanamabraviṃ.",
  "atk-s0509a:736": "“Santattā kuthitā bhūmi, sūro majjhanhike ṭhito;",
  "atk-s0509a:737": "Mālutā ca na vāyanti, kālo cevettha mehiti.",
  "atk-s0509a:738": "“Paññattamāsanamidaṃ, tavatthāya mahāmuni;",
  "atk-s0509a:739": "Anukampaṃ upādāya, nisīda mama āsane.",
  "atk-s0509a:740": "“Nisīdi tattha samaṇo, sudanto suddhamānaso;",
  "atk-s0509a:741": "Tassa pattaṃ gahetvāna, yathārandhaṃ adāsahaṃ.",
  "atk-s0509a:742": "“Tena kammena sukatena, cetanāpaṇidhīhi ca;",
  "atk-s0509a:743": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:744": "“Tattha me sukataṃ byamhaṃ, āsanena sunimmitaṃ;",
  "atk-s0509a:745": "Saṭṭhiyojanamubbedhaṃ, tiṃsayojanavitthataṃ.",
  "atk-s0509a:746": "“Soṇṇamayā maṇimayā, athopi phalikāmayā;",
  "atk-s0509a:747": "Lohitaṅgamayā ceva, pallaṅkā vividhā mama.",
  "atk-s0509a:748": "“Tūlikāvikatikāhi, kaṭṭissacittakāhi ca;",
  "atk-s0509a:749": "Uddhaekantalomī ca, pallaṅkā me susaṇṭhitā.",
  "atk-s0509a:750": "“Yadā icchāmi gamanaṃ, hāsakhiḍḍasamappitā;",
  "atk-s0509a:751": "Saha pallaṅkaseṭṭhena, gacchāmi mama patthitaṃ.",
  "atk-s0509a:752": "“Asītidevarājūnaṃ, mahesittamakārayiṃ;",
  "atk-s0509a:753": "Sattaticakkavattīnaṃ, mahesittamakārayiṃ.",
  "atk-s0509a:754": "“Bhavābhave saṃsarantī, mahābhogaṃ labhāmahaṃ;",
  "atk-s0509a:755": "Bhoge me ūnatā natthi, ekāsanassidaṃ phalaṃ.",
  "atk-s0509a:756": "“Duve bhave saṃsarāmi, devatte atha mānuse;",
  "atk-s0509a:757": "Aññe bhave na jānāmi, ekāsanassidaṃ phalaṃ.",
  "atk-s0509a:758": "“Duve kule pajāyāmi, khattiye cāpi brāhmaṇe;",
  "atk-s0509a:759": "Uccākulīnā sabbattha, ekāsanassidaṃ phalaṃ.",
  "atk-s0509a:760": "“Domanassaṃ na jānāmi, cittasantāpanaṃ mama;",
  "atk-s0509a:761": "Vevaṇṇiyaṃ na jānāmi, ekāsanassidaṃ phalaṃ.",
  "atk-s0509a:762": "“Dhātiyo maṃ upaṭṭhanti, khujjā celāpikā bahū;",
  "atk-s0509a:763": "Aṅkena aṅkaṃ gacchāmi, ekāsanassidaṃ phalaṃ.",
  "atk-s0509a:764": "“Aññā nhāpenti bhojenti, aññā ramenti maṃ sadā;",
  "atk-s0509a:765": "Aññā gandhaṃ vilimpanti, ekāsanassidaṃ phalaṃ.",
  "atk-s0509a:766": "“Maṇḍape rukkhamūle vā, suññāgāre vasantiyā;",
  "atk-s0509a:767": "Mama saṅkappamaññāya, pallaṅko upatiṭṭhati.",
  "atk-s0509a:768": "“Ayaṃ pacchimako mayhaṃ, carimo vattate bhavo;",
  "atk-s0509a:769": "Ajjāpi rajjaṃ chaḍḍetvā, pabbajiṃ anagāriyaṃ.",
  "atk-s0509a:770": "“Satasahassito kappe, yaṃ dānamadadiṃ tadā;",
  "atk-s0509a:771": "Duggatiṃ nābhijānāmi, ekāsanassidaṃ phalaṃ.",
  "atk-s0509a:772": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:773": "Arahatte pana patiṭṭhāya attanā adhigatavisesaṃ pakāsentī –",
  "atk-s0509a:774": "52.",
  "atk-s0509a:775": "“Abbahī tava me sallaṃ, duddasaṃ hadayassitaṃ;",
  "atk-s0509a:776": "Yaṃ me sokaparetāya, dhītusokaṃ byapānudi.",
  "atk-s0509a:777": "53.",
  "atk-s0509a:778": "“Sājja abbūḷhasallāhaṃ, nicchātā parinibbutā;",
  "atk-s0509a:779": "Buddhaṃ dhammañca saṅghañca, upemi saraṇaṃ muni”nti. –",
  "atk-s0509a:780": "Imā dve gāthā abhāsi.",
  "atk-s0509a:781_0": "Tattha abbahī vata me sallaṃ, duddasaṃ hadayassitanti anupacitakusalasambhārehi yāthāvato",
  "atk-s0509a:781_1": "duddasaṃ mama cittasannissitaṃ pīḷājananato dunnīharaṇato anto tudanato ca “salla”nti",
  "atk-s0509a:781_2": "laddhanāmaṃ sokaṃ taṇhañca abbahī vata nīhari vata. Yaṃ me sokaparetāyāti yasmā sokena",
  "atk-s0509a:781_3": "abhibhūtāya mayhaṃ dhītusokaṃ byapānudi anavasesato nīhari, tasmā abbahī vata me sallanti yojanā.",
  "atk-s0509a:782_0": "Sājja abbūḷhasallāhanti sā ahaṃ ajja sabbaso uddhaṭataṇhāsallā tato eva nicchātā",
  "atk-s0509a:782_1": "parinibbutā. Muninti sabbaññubuddhaṃ tadupadesitamaggaphalanibbānapabhedaṃ navavidhalokuttaradhammañca,",
  "atk-s0509a:782_2": "tattha patiṭṭhitaṃ aṭṭhaariyapuggalasamūhasaṅkhātaṃ saṅghañca, anuttarehi tehi yojanato",
  "atk-s0509a:782_3": "sakalavaṭṭadukkhavināsanato ca saraṇaṃ tāṇaṃ leṇaṃ parāyaṇanti, upemi upagacchāmi",
  "atk-s0509a:782_4": "bujjhāmi sevāmi cāti attho.",
  "atk-s0509a:783": "Ubbiritherīgāthāvaṇṇanā niṭṭhitā.",
  "atk-s0509a:784": "6. Sukkātherīgāthāvaṇṇanā",
  "atk-s0509a:785_0": "Kiṃme katā rājagahetiādikā sukkāya theriyā gāthā. Ayampi purimabuddhesu katādhikārā",
  "atk-s0509a:785_1": "tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle",
  "atk-s0509a:785_2": "bandhumatīnagare kulagehe nibbattitvā viññutaṃ pattā upāsikāhi saddhiṃ vihāraṃ gantvā",
  "atk-s0509a:785_3": "satthu santike dhammaṃ sutvā paṭiladdhasaddhā pabbajitvā bahussutā dhammadharā paṭibhānavatī",
  "atk-s0509a:785_4": "ahosi. Sā tattha bahūni vassasahassāni brahmacariyaṃ caritvā puthujjanakālakiriyameva",
  "atk-s0509a:785_5": "katvā tusite nibbatti. Tathā sikhissa bhagavato, vessabhussa bhagavato kāleti evaṃ",
  "atk-s0509a:785_6": "tiṇṇaṃ sammāsambuddhānaṃ sāsane sīlaṃ rakkhitvā bahussutā dhammadharā ahosi, tathā",
  "atk-s0509a:785_7": "kakusandhassa, koṇāgamanassa, kassapassa ca bhagavato sāsane pabbajitvā visuddhasīlā",
  "atk-s0509a:785_8": "bahussutā dhammakathikā ahosi.",
  "atk-s0509a:786_0": "Evaṃ sā tattha tattha bahuṃ puññaṃ upacinitvā sugatīsuyeva saṃsarantī imasmiṃ buddhuppāde",
  "atk-s0509a:786_1": "rājagahanagare gahapatimahāsālakule nibbatti, sukkātissā nāmaṃ ahosi. Sā viññutaṃ",
  "atk-s0509a:786_2": "pattā satthu rājagahapavesane laddhappasādā upāsikā hutvā aparabhāge dhammadinnāya",
  "atk-s0509a:786_3": "theriyā santike dhammaṃ sutvā sañjātasaṃvegā tassā eva santike pabbajitvā vipassanāya",
  "atk-s0509a:786_4": "kammaṃ karontī nacirasseva saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:787": "“Ekanavutito kappe, vipassī nāma nāyako;",
  "atk-s0509a:788": "Uppajji cārudassano, sabbadhammavipassako.",
  "atk-s0509a:789": "“Tadāhaṃ bandhumatiyaṃ, jātā aññatare kule;",
  "atk-s0509a:790": "Dhammaṃ sutvāna munino, pabbajiṃ anagāriyaṃ.",
  "atk-s0509a:791": "“Bahussutā dhammadharā, paṭibhānavatī tathā;",
  "atk-s0509a:792": "Vicittakathikā cāpi, jinasāsanakārikā.",
  "atk-s0509a:793": "“Tadā dhammakathaṃ katvā, hitāya janataṃ bahuṃ;",
  "atk-s0509a:794": "Tato cutāhaṃ tusitaṃ, upapannā yasassinī.",
  "atk-s0509a:795": "“Ekattiṃse ito kappe, sikhī viya sikhī jino;",
  "atk-s0509a:796": "Tapanto yasasā loke, uppajji vadataṃ varo.",
  "atk-s0509a:797": "“Tadāpi pabbajitvāna, buddhasāsanakovidā;",
  "atk-s0509a:798": "Jotetvā jinavākyāni, tatopi tidivaṃ gatā.",
  "atk-s0509a:799": "“Ekattiṃseva kappamhi, vessabhū nāma nāyako;",
  "atk-s0509a:800": "Uppajjittha mahāñāṇī, tadāpi ca tathevahaṃ.",
  "atk-s0509a:801": "“Pabbajitvā dhammadharā, jotayiṃ jinasāsanaṃ;",
  "atk-s0509a:802": "Gantvā marupuraṃ rammaṃ, anubhosiṃ mahāsukhaṃ.",
  "atk-s0509a:803": "“Imamhi bhaddake kappe, kakusandho jinuttamo;",
  "atk-s0509a:804": "Uppajji narasaraṇo, tadāpi ca tathevahaṃ.",
  "atk-s0509a:805": "“Pabbajitvā munimataṃ, jotayitvā yathāyukaṃ;",
  "atk-s0509a:806": "Tato cutāhaṃ tidivaṃ, agaṃ sabhavanaṃ yathā.",
  "atk-s0509a:807": "“Imasmiṃyeva kappamhi, koṇāgamananāyako;",
  "atk-s0509a:808": "Uppajji lokasaraṇo, araṇo amataṅgato.",
  "atk-s0509a:809": "“Tadāpi pabbajitvāna, sāsane tassa tādino;",
  "atk-s0509a:810": "Bahussutā dhammadharā, jotayiṃ jinasāsanaṃ.",
  "atk-s0509a:811": "“Imasmiṃyeva kappamhi, kassapo munimuttamo;",
  "atk-s0509a:812": "Uppajji lokasaraṇo, araṇo maraṇantagū.",
  "atk-s0509a:813": "“Tassāpi naravīrassa, pabbajitvāna sāsane;",
  "atk-s0509a:814": "Pariyāpuṭasaddhammā, paripucchā visāradā.",
  "atk-s0509a:815": "“Susīlā lajjinī ceva, tīsu sikkhāsu kovidā;",
  "atk-s0509a:816": "Bahuṃ dhammakathaṃ katvā, yāvajīvaṃ mahāmune.",
  "atk-s0509a:817": "“Tena kammavipākena, cetanāpaṇidhīhi ca;",
  "atk-s0509a:818": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:819": "“Pacchime ca bhave dāni, giribbajapuruttame;",
  "atk-s0509a:820": "Jātā seṭṭhikule phīte, mahāratanasañcaye.",
  "atk-s0509a:821": "“Yadā bhikkhusahassena, parivuto lokanāyako;",
  "atk-s0509a:822": "Upāgami rājagahaṃ, sahassakkhena vaṇṇito.",
  "atk-s0509a:823": "“Danto dantehi saha purāṇajaṭilehi, vippamutto vippamuttehi;",
  "atk-s0509a:824": "Siṅgīnikkhasavaṇṇo, rājagahaṃ pāvisi bhagavā.",
  "atk-s0509a:825": "“Disvā buddhānubhāvaṃ taṃ, sutvāva guṇasañcayaṃ;",
  "atk-s0509a:826": "Buddhe cittaṃ pasādetvā, pūjayiṃ taṃ yathābalaṃ.",
  "atk-s0509a:827": "“Aparena ca kālena, dhammadinnāya santike;",
  "atk-s0509a:828": "Agārā nikkhamitvāna, pabbajiṃ anagāriyaṃ.",
  "atk-s0509a:829": "“Kesesu chijjamānesu, kilese jhāpayiṃ ahaṃ;",
  "atk-s0509a:830": "Uggahiṃ sāsanaṃ sabbaṃ, pabbajitvā cirenahaṃ.",
  "atk-s0509a:831": "“Tato dhammamadesesiṃ, mahājanasamāgame;",
  "atk-s0509a:832": "Dhamme desiyamānamhi, dhammābhisamayo ahu.",
  "atk-s0509a:833": "“Nekapāṇasahassānaṃ, taṃ viditvātivimhito;",
  "atk-s0509a:834": "Abhippasanno me yakkho, bhamitvāna giribbajaṃ.",
  "atk-s0509a:835": "“Kiṃme katā rājagahe manussā, madhuṃ pītāva acchare;",
  "atk-s0509a:836": "Ye sukkaṃ na upāsanti, desentiṃ amataṃ padaṃ.",
  "atk-s0509a:837": "“Tañca appaṭivānīyaṃ, asecanakamojavaṃ;",
  "atk-s0509a:838": "Pivanti maññe sappaññā, valāhakamivaddhagū.",
  "atk-s0509a:839": "“Iddhīsu ca vasī homi, dibbāya sotadhātuyā;",
  "atk-s0509a:840": "Cetopariyañāṇassa, vasī homi mahāmune.",
  "atk-s0509a:841": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:842": "Sabbāsavaparikkhīṇā, natthi dāni punabbhavo.",
  "atk-s0509a:843": "“Atthadhammaniruttīsu, paṭibhāne tatheva ca;",
  "atk-s0509a:844": "Ñāṇaṃ mama mahāvīra, uppannaṃ tava santike.",
  "atk-s0509a:845": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:846_0": "Arahattaṃ pana patvā pañcasatabhikkhuniparivārā mahādhammakathikā ahosi. Sā ekadivasaṃ",
  "atk-s0509a:846_1": "rājagahe piṇḍāya caritvā katabhattakiccā bhikkhunupassayaṃ pavisitvā sannisinnāya",
  "atk-s0509a:846_2": "mahatiyā parisāya madhubhaṇḍaṃ pīḷetvā sumadhuraṃ pāyentī viya amatena abhisiñcantī",
  "atk-s0509a:846_3": "viya dhammaṃ deseti. Parisā cassā dhammakathaṃ ohitasotā avikkhittacittā sakkaccaṃ",
  "atk-s0509a:846_4": "suṇāti. Tasmiṃ khaṇe theriyā caṅkamanakoṭiyaṃ rukkhe adhivatthā devatā dhammadesanāya",
  "atk-s0509a:846_5": "pasannā rājagahaṃ pavisitvā rathiyāya rathiyaṃ siṅghāṭakena siṅghāṭakaṃ vicaritvā",
  "atk-s0509a:846_6": "tassā guṇaṃ vibhāventī –",
  "atk-s0509a:847": "54.",
  "atk-s0509a:848": "“Kiṃme katā rājagahe manussā, madhuṃ pītāva acchare;",
  "atk-s0509a:849": "Ye sukkaṃ na upāsanti, desentiṃ buddhasāsanaṃ.",
  "atk-s0509a:850": "55.",
  "atk-s0509a:851": "“Tañca appaṭivānīyaṃ, asecanakamojavaṃ;",
  "atk-s0509a:852": "Pivanti maññe sappaññā, valāhakamivaddhagū”ti. –",
  "atk-s0509a:853": "Imā dve gāthā abhāsi.",
  "atk-s0509a:854_0": "Tattha kiṃme katā rājagahe manussāti ime rājagahe manussā kiṃ katā, kismiṃ nāma kicce",
  "atk-s0509a:854_1": "byāvaṭā. Madhuṃ pītāva acchareti yathā bhaṇḍamadhuṃ gahetvā madhuṃ pītavanto visaññino",
  "atk-s0509a:854_2": "hutvā sīsaṃ ukkhipituṃ na sakkonti, evaṃ imepi dhammasaññāya visaññino hutvā maññe",
  "atk-s0509a:854_3": "sīsaṃ ukkhipituṃ na sakkonti, kevalaṃ acchantiyevāti attho. Ye sukkaṃ na upāsanti,",
  "atk-s0509a:854_4": "desentiṃ buddhasāsananti buddhassa bhagavato sāsanaṃ yāthāvato desentiṃ pakāsentiṃ",
  "atk-s0509a:854_5": "sukkaṃ theriṃ ye na upāsanti na payirupāsanti. Te ime rājagahe manussā kiṃ katāti yojanā.",
  "atk-s0509a:855_0": "Tañca appaṭivānīyanti tañca pana dhammaṃ anivattitabhāvāvahaṃ niyyānikaṃ, abhikkantatāya",
  "atk-s0509a:855_1": "vā yathā sotujanasavanamanoharabhāvena anapanīyaṃ, asecanakaṃ anāsittakaṃ pakatiyāva",
  "atk-s0509a:855_2": "mahārasaṃ tato eva ojavantaṃ. “Osadha”ntipi pāḷi. Vaṭṭadukkhabyādhitikicchāya osadhabhūtaṃ.",
  "atk-s0509a:855_3": "Pivanti maññe sappaññā, valāhakamivaddhagūti valāhakantarato nikkhantaṃ udakaṃ nirudakakantāre",
  "atk-s0509a:855_4": "pathagā viya taṃ dhammaṃ sappaññā paṇḍitapurisā pivanti maññe pivantā viya suṇanti.",
  "atk-s0509a:856_0": "Manussā taṃ sutvā pasannamānasā theriyā santikaṃ upasaṅkamitvā sakkaccaṃ dhammaṃ",
  "atk-s0509a:856_1": "suṇiṃsu. Aparabhāge theriyā āyupariyosāne parinibbānakāle sāsanassa niyyānikabhāvavibhāvanatthaṃ aññaṃ byākarontī –",
  "atk-s0509a:857": "56.",
  "atk-s0509a:858": "“Sukkā sukkehi dhammehi, vītarāgā samāhitā;",
  "atk-s0509a:859": "Dhāreti antimaṃ dehaṃ, jetvā māraṃ savāhana”nti. – imaṃ gāthaṃ abhāsi;",
  "atk-s0509a:860_0": "Tattha sukkāti sukkātherī attānameva paraṃ viya dasseti. Sukkehi dhammehīti suparisuddhehi",
  "atk-s0509a:860_1": "lokuttaradhammehi. Vītarāgā samāhitāti aggamaggena sabbaso vītarāgā arahattaphalasamādhinā",
  "atk-s0509a:860_2": "samāhitā. Sesaṃ vuttanayameva.",
  "atk-s0509a:861": "Sukkātherīgāthāvaṇṇanā niṭṭhitā.",
  "atk-s0509a:862": "7. Selātherīgāthāvaṇṇanā",
  "atk-s0509a:863_0": "Natthi nissaraṇaṃ loketiādikā selāya theriyā gāthā. Ayampi purimabuddhesu katādhikārā",
  "atk-s0509a:863_1": "tattha tattha bhave vivaṭṭūpanissayaṃ kusalaṃ upacinantī haṃsavatīnagare kulagehe",
  "atk-s0509a:863_2": "nibbattitvā viññutaṃ pattā mātāpitūhi samānajātikassa kulaputtassa dinnā, tena saddhiṃ",
  "atk-s0509a:863_3": "bahūni vassasatāni sukhasaṃvāsaṃ vasitvā tasmiṃ kālaṅkate sayampi addhagatā vayoanuppattā",
  "atk-s0509a:863_4": "saṃvegajātā kiṃkusalagavesinī kālena kālaṃ ārāmena ārāmaṃ vihārena vihāraṃ anuvicarati",
  "atk-s0509a:863_5": "“samaṇabrāhmaṇānaṃ santike dhammaṃ sossāmī”ti. Sā ekadivasaṃ satthu bodhirukkhaṃ",
  "atk-s0509a:863_6": "upasaṅkamitvā “yadi buddho bhagavā asamo asamasamo appaṭipuggalo, dassetu me ayaṃ",
  "atk-s0509a:863_7": "bodhi pāṭihāriya”nti nisīdi. Tassā tathā cittuppādasamanantarameva bodhi pajjali,",
  "atk-s0509a:863_8": "sabbasovaṇṇamayā sākhā uṭṭhahiṃsu, sabbā disā virociṃsu. Sā taṃ pāṭihāriyaṃ disvā",
  "atk-s0509a:863_9": "pasannamānasā garucittīkāraṃ upaṭṭhapetvā sirasi añjaliṃ paggayha sattarattindivaṃ",
  "atk-s0509a:863_10": "tattheva nisīdi. Sattame divase uḷāraṃ pūjāsakkāraṃ akāsi. Sā tena puññakammena devamanussesu",
  "atk-s0509a:863_11": "saṃsarantī imasmiṃ buddhuppāde āḷavīraṭṭhe āḷavikassa rañño dhītā hutvā nibbatti.",
  "atk-s0509a:863_12": "Selātissā nāmaṃ ahosi. Āḷavikassa pana rañño dhītāti katvā āḷavikātipi naṃ voharanti.",
  "atk-s0509a:863_13": "Sā viññutaṃ pattā satthari āḷavakaṃ dametvā tassa hatthe pattacīvaraṃ datvā tena",
  "atk-s0509a:863_14": "saddhiṃ āḷavīnagaraṃ upagate dārikā hutvā raññā saddhiṃ satthu santikaṃ upagantvā",
  "atk-s0509a:863_15": "dhammaṃ sutvā paṭiladdhasaddhā upāsikā ahosi. Sā aparabhāge sañjātasaṃvegā bhikkhunīsu",
  "atk-s0509a:863_16": "pabbajitvā katapubbakiccā vipassanaṃ paṭṭhapetvā saṅkhāre sammasantī upanissayasampannattā",
  "atk-s0509a:863_17": "paripakkañāṇā nacirasseva arahattaṃ pāpuṇi. Tena vuttaṃ apadāne –",
  "atk-s0509a:864": "“Nagare haṃsavatiyā, cārikī āsahaṃ tadā;",
  "atk-s0509a:865": "Ārāmena ca ārāmaṃ, carāmi kusalatthikā.",
  "atk-s0509a:866": "“Kāḷapakkhamhi divase, addasaṃ bodhimuttamaṃ;",
  "atk-s0509a:867": "Tattha cittaṃ pasādetvā, bodhimūle nisīdahaṃ.",
  "atk-s0509a:868": "“Garucittaṃ upaṭṭhetvā, sire katvāna añjaliṃ;",
  "atk-s0509a:869": "Somanassaṃ pavedetvā, evaṃ cintesi tāvade.",
  "atk-s0509a:870": "“Yadi buddho amitaguṇo, asamappaṭipuggalo;",
  "atk-s0509a:871": "Dassetu pāṭihīraṃ me, bodhi obhāsatu ayaṃ.",
  "atk-s0509a:872": "“Saha āvajjite mayhaṃ, bodhi pajjali tāvade;",
  "atk-s0509a:873": "Sabbasoṇṇamayā āsi, disā sabbā virocati.",
  "atk-s0509a:874": "“Sattarattindivaṃ tattha, bodhimūle nisīdahaṃ;",
  "atk-s0509a:875": "Sattame divase patte, dīpapūjaṃ akāsahaṃ.",
  "atk-s0509a:876": "“Āsanaṃ parivāretvā, pañcadīpāni pajjaluṃ;",
  "atk-s0509a:877": "Yāva udeti sūriyo, dīpā me pajjaluṃ tadā.",
  "atk-s0509a:878": "“Tena kammena sukatena, cetanāpaṇidhīhi ca;",
  "atk-s0509a:879": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:880": "“Tattha me sukataṃ byamhaṃ, pañcadīpāti vuccati;",
  "atk-s0509a:881": "Saṭṭhiyojanamubbedhaṃ, tiṃsayojanavitthataṃ.",
  "atk-s0509a:882": "“Asaṅkhiyāni dīpāni, parivāre jaliṃsu me;",
  "atk-s0509a:883": "Yāvatā devabhavanaṃ, dīpālokena jotati.",
  "atk-s0509a:884": "“Parammukhā nisīditvā, yadi icchāmi passituṃ;",
  "atk-s0509a:885": "Uddhaṃ adho ca tiriyaṃ, sabbaṃ passāmi cakkhunā.",
  "atk-s0509a:886": "“Yāvatā abhikaṅkhāmi, daṭṭhuṃ sugataduggate;",
  "atk-s0509a:887": "Tattha āvaraṇaṃ natthi, rukkhesu pabbatesu vā.",
  "atk-s0509a:888": "“Asītidevarājūnaṃ, mahesittamakārayiṃ;",
  "atk-s0509a:889": "Satānaṃ cakkavattīnaṃ, mahesittamakārayiṃ.",
  "atk-s0509a:890": "“Yaṃ yaṃ yonupapajjāmi, devattaṃ atha mānusaṃ;",
  "atk-s0509a:891": "Dīpasatasahassāni, parivāre jalanti me.",
  "atk-s0509a:892": "“Devalokā cavitvāna, uppajjiṃ mātukucchiyaṃ;",
  "atk-s0509a:893": "Mātukucchigatā santī, akkhi me na nimīlati.",
  "atk-s0509a:894": "“Dīpasatasahassāni, puññakammasamaṅgitā;",
  "atk-s0509a:895": "Jalanti sūtikāgehe, pañcadīpānidaṃ phalaṃ.",
  "atk-s0509a:896": "“Pacchime bhave sampatte, mānasaṃ vinivattayiṃ;",
  "atk-s0509a:897": "Ajarāmataṃ sītibhāvaṃ, nibbānaṃ phassayiṃ ahaṃ.",
  "atk-s0509a:898": "“Jātiyā sattavassāhaṃ, arahattamapāpuṇiṃ;",
  "atk-s0509a:899": "Upasampādayī buddho, guṇamaññāya gotamo.",
  "atk-s0509a:900": "“Maṇḍape rukkhamūle vā, suññāgāre vasantiyā;",
  "atk-s0509a:901": "Tadā pajjalate dīpaṃ, pañcadīpānidaṃ phalaṃ.",
  "atk-s0509a:902": "“Dibbacakkhuvisuddhaṃ me, samādhikusalā ahaṃ;",
  "atk-s0509a:903": "Abhiññāpāramippattā, pañcadīpānidaṃ phalaṃ.",
  "atk-s0509a:904": "“Sabbavositavosānā, katakiccā anāsavā;",
  "atk-s0509a:905": "Pañcadīpā mahāvīra, pāde vandāmi cakkhuma.",
  "atk-s0509a:906": "“Satasahassito kappe, yaṃ dīpamadadiṃ tadā;",
  "atk-s0509a:907": "Duggatiṃ nābhijānāmi, pañcadīpānidaṃ phalaṃ.",
  "atk-s0509a:908": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:909_0": "Arahattaṃ pana patvā therī sāvatthiyaṃ viharantī ekadivasaṃ pacchābhattaṃ sāvatthito",
  "atk-s0509a:909_1": "nikkhamitvā divāvihāratthāya andhavanaṃ pavisitvā aññatarasmiṃ rukkhamūle nisīdi.",
  "atk-s0509a:909_2": "Atha naṃ māro vivekato vicchedetukāmo aññātakarūpena upagantvā –",
  "atk-s0509a:910": "57.",
  "atk-s0509a:911": "“Natthi nissaraṇaṃ loke, kiṃ vivekena kāhasi;",
  "atk-s0509a:912": "Bhuñjāhi kāmaratiyo, māhu pacchānutāpinī”ti. – gāthamāha;",
  "atk-s0509a:913_0": "Tassattho – imasmiṃ loke sabbasamayesupi upaparikkhīyamānesu nissaraṇaṃ nibbānaṃ",
  "atk-s0509a:913_1": "nāma natthi tesaṃ tesaṃ samaṇabrāhmaṇānaṃ chandaso paṭiññāyamānaṃ vohāramattamevetaṃ,",
  "atk-s0509a:913_2": "tasmā kiṃ vivekena kāhasi evarūpe sampannapaṭhamavaye ṭhitā iminā kāyavivekena kiṃ",
  "atk-s0509a:913_3": "karissasi? Atha kho bhuñjāhi kāmaratiyo vatthukāmakilesakāmasannissitā khiḍḍāratiyo",
  "atk-s0509a:913_4": "paccanubhohi. Kasmā? Māhu pacchānutāpinī “yadatthaṃ brahmacariyaṃ carāmi, tadeva",
  "atk-s0509a:913_5": "nibbānaṃ natthi, tenevetaṃ nādhigataṃ, kāmabhogā ca parihīnā, anattho vata mayha”nti",
  "atk-s0509a:913_6": "pacchā vippaṭisārinī mā ahosīti adhippāyo.",
  "atk-s0509a:914_0": "Taṃ sutvā therī “bālo vatāyaṃ māro, yo mama paccakkhabhūtaṃ nibbānaṃ paṭikkhipati.",
  "atk-s0509a:914_1": "Kāmesu ca maṃ pavāreti, mama khīṇāsavabhāvaṃ na jānāti. Handa naṃ taṃ jānāpetvā tajjessāmī”ti cintetvā –",
  "atk-s0509a:915": "58.",
  "atk-s0509a:916": "“Sattisūlūpamā kāmā, khandhāsaṃ adhikuṭṭanā;",
  "atk-s0509a:917": "Yaṃ tvaṃ kāmaratiṃ brūsi, aratī dāni sā mama.",
  "atk-s0509a:918": "59.",
  "atk-s0509a:919": "“Sabbattha vihatā nandī, tamokkhandho padālito;",
  "atk-s0509a:920": "Evaṃ jānāhi pāpima, nihato tvamasi antakā”ti. – imaṃ gāthādvayamāha;",
  "atk-s0509a:921_0": "Tattha sattisūlūpamā kāmāti kāmā nāma yena adhiṭṭhitā, tassa sattassa vinivijjhanato",
  "atk-s0509a:921_1": "nisitasatti viya sūlaṃ viya ca daṭṭhabbā. Khandhāti upādānakkhandhā. Āsanti tesaṃ.",
  "atk-s0509a:921_2": "Adhikuṭṭanāti chindanādhiṭṭhānā, accādānaṭṭhānanti attho. Yato khandhe accādāya sattā",
  "atk-s0509a:921_3": "kāmehi chejjabhejjaṃ pāpuṇanti. Yaṃ tvaṃ kāmaratiṃ brūsi, arati dāni sā mamāti, pāpima,",
  "atk-s0509a:921_4": "tvaṃ yaṃ kāmaratiṃ ramitabbaṃ sevitabbaṃ katvā vadasi, sā dāni mama niratijātikattā",
  "atk-s0509a:921_5": "mīḷhasadisā, na tāya mama koci attho atthīti.",
  "atk-s0509a:922_0": "Tattha kāraṇamāha “sabbattha vihatā nandī”tiādinā. Tattha evaṃ jānāhīti “sabbaso",
  "atk-s0509a:922_1": "pahīnataṇhāvijjā”ti maṃ jānāhi, tato eva balavidhamanavisayātikkamanehi antaka lāmakācāra,",
  "atk-s0509a:922_2": "māra, tvaṃ mayā nihato bādhito asi, na panāhaṃ tayā bādhitabbāti attho.",
  "atk-s0509a:923": "Evaṃ theriyā māro santajjito tatthevantaradhāyi. Therīpi phalasamāpattisukhena andhavane divasabhāgaṃ vītināmetvā sāyanhe vasanaṭṭhānameva gatā.",
  "atk-s0509a:924": "Selātherīgāthāvaṇṇanā niṭṭhitā.",
  "atk-s0509a:925": "8. Somātherīgāthāvaṇṇanā",
  "atk-s0509a:926_0": "Yaṃ taṃ isīhi pattabbantiādikā somāya theriyā gāthā. Ayampi purimabuddhesu katādhikārā",
  "atk-s0509a:926_1": "tattha tattha bhave vivaṭṭūpanissayaṃ kusalaṃ upacinantī sikhissa bhagavato kāle",
  "atk-s0509a:926_2": "khattiyamahāsālakule nibbattitvā viññutaṃ patvā aruṇarañño aggamahesī ahosīti sabbaṃ",
  "atk-s0509a:926_3": "atītavatthu abhayattheriyā vatthusadisaṃ. Paccuppannavatthu pana ayaṃ therī tattha",
  "atk-s0509a:926_4": "tattha devamanussesu saṃsarantī imasmiṃ buddhuppāde rājagahe bimbisārassa rañño purohitassa",
  "atk-s0509a:926_5": "dhītā hutvā nibbatti. Tassā somāti nāmaṃ ahosi. Sā viññutaṃ pattā satthu rājagahapavesane",
  "atk-s0509a:926_6": "paṭiladdhasaddhā upāsikā hutvā aparabhāge sañjātasaṃvegā bhikkhunīsu pabbajitvā katapubbakiccā",
  "atk-s0509a:926_7": "vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:927": "“Nagare aruṇavatiyā, aruṇo nāma khattiyo;",
  "atk-s0509a:928": "Tassa rañño ahuṃ bhariyā, vāritaṃ vārayāmahaṃ.",
  "atk-s0509a:929": "“Yāvatā…pe… kataṃ buddhassa sāsana”nti. –",
  "atk-s0509a:930": "Sabbaṃ abhayattheriyā apadānasadisaṃ.",
  "atk-s0509a:931_0": "Arahattaṃ pana patvā vimuttisukhena sāvatthiyaṃ viharantī ekadivasaṃ divāvihāratthāya",
  "atk-s0509a:931_1": "andhavanaṃ pavisitvā aññatarasmiṃ rukkhamūle nisīdi. Atha naṃ māro vivekato vicchedetukāmo",
  "atk-s0509a:931_2": "adissamānurūpo upagantvā ākāse ṭhatvā –",
  "atk-s0509a:932": "60.",
  "atk-s0509a:933": "“Yaṃ taṃ isīhi pattabbaṃ, ṭhānaṃ durabhisambhavaṃ;",
  "atk-s0509a:934": "Na taṃ dvaṅgulapaññāya, sakkā pappotumitthiyā”ti. – imaṃ gāthamāha;",
  "atk-s0509a:935_0": "Tassattho – sīlakkhandhādīnaṃ esanaṭṭhena “isī”ti laddhanāmehi buddhādīhi mahāpaññehi",
  "atk-s0509a:935_1": "pattabbaṃ, taṃ aññehi pana durabhisambhavaṃ dunnipphādanīyaṃ. Yaṃ taṃ arahattasaṅkhātaṃ",
  "atk-s0509a:935_2": "paramassāsaṭṭhānaṃ, na taṃ dvaṅgulapaññāya nihīnapaññāya itthiyā pāpuṇituṃ sakkā.",
  "atk-s0509a:935_3": "Itthiyo hi sattaṭṭhavassakālato paṭṭhāya sabbakālaṃ odanaṃ pacantiyo pakkuthite udake",
  "atk-s0509a:935_4": "taṇḍule pakkhipitvā “ettāvatā odanaṃ pakka”nti na jānanti, pakkuthiyamāne pana taṇḍule",
  "atk-s0509a:935_5": "dabbiyā uddharitvā dvīhi aṅgulīhi pīḷetvā jānanti, tasmā dvaṅgulipaññāyāti vuttā.",
  "atk-s0509a:936": "Taṃ sutvā therī māraṃ apasādentī –",
  "atk-s0509a:937": "61.",
  "atk-s0509a:938": "“Itthibhāvo no kiṃ kayirā, cittamhi susamāhite;",
  "atk-s0509a:939": "Ñāṇamhi vattamānamhi, sammā dhammaṃ vipassato.",
  "atk-s0509a:940": "62.",
  "atk-s0509a:941": "“Sabbattha vihatā nandī, tamokkhandho padālito;",
  "atk-s0509a:942": "Evaṃ jānāhi pāpima, nihato tvamasi antakā”ti. –",
  "atk-s0509a:943": "Itarā dve gāthā abhāsi.",
  "atk-s0509a:944_0": "Tattha itthibhāvo no kiṃ kayirāti mātugāmabhāvo amhākaṃ kiṃ kareyya, arahattappattiyā",
  "atk-s0509a:944_1": "kīdisaṃ vibandhaṃ uppādeyya. Cittamhi susamāhiteti citte aggamaggasamādhinā suṭṭhu",
  "atk-s0509a:944_2": "samāhite. Ñāṇamhi vattamānamhīti tato arahattamaggañāṇe pavattamāne. Sammā dhammaṃ",
  "atk-s0509a:944_3": "vipassatoti catusaccadhammaṃ pariññādividhinā sammadeva passato. Ayañhettha saṅkhepo",
  "atk-s0509a:944_4": "– pāpima, itthī vā hotu puriso vā, aggamagge adhigate arahattaṃ hatthagatamevāti.",
  "atk-s0509a:945": "Idāni tassa attanā adhigatabhāvaṃ ujukameva dassentī “sabbattha vihatā nandī”ti gāthamāha. Sā vuttatthāyeva.",
  "atk-s0509a:946": "Somātherīgāthāvaṇṇanā niṭṭhitā.",
  "atk-s0509a:947": "Tikanipātavaṇṇanā niṭṭhitā.",
  "atk-s0509a:948": "4. Catukkanipāto",
  "atk-s0509a:949": "1. Bhaddākāpilānītherīgāthāvaṇṇanā",
  "atk-s0509a:950_0": "Catukkanipāte putto buddhassa dāyādotiādikā bhaddāya kāpilāniyā theriyā gāthā. Sā",
  "atk-s0509a:950_1": "kira padumuttarassa bhagavato kāle haṃsavatīnagare kulagehe nibbattitvā viññutaṃ",
  "atk-s0509a:950_2": "patvā satthu santike dhammaṃ suṇantī satthāraṃ ekaṃ bhikkhuniṃ pubbenivāsaṃ anussarantīnaṃ",
  "atk-s0509a:950_3": "aggaṭṭhāne ṭhapentaṃ disvā adhikārakammaṃ katvā sayampi taṃ ṭhānantaraṃ patthetvā",
  "atk-s0509a:950_4": "yāvajīvaṃ puññāni katvā tato cutā devamanussesu saṃsarantī anuppanne buddhe bārāṇasiyaṃ",
  "atk-s0509a:950_5": "kulagehe nibbattitvā patikulaṃ gantvā, ekadivasaṃ attano nanandāya saddhiṃ kalahaṃ",
  "atk-s0509a:950_6": "karontī tāya paccekabuddhassa piṇḍapāte dinne “ayaṃ imassa dānaṃ datvā uḷārasampattiṃ",
  "atk-s0509a:950_7": "labhissatī”ti paccekabuddhassa hatthato pattaṃ gahetvā bhattaṃ chaḍḍetvā kalalassa",
  "atk-s0509a:950_8": "pūretvā adāsi. Mahājano garahi – “bāle, paccekabuddho te kiṃ aparajjhī”ti? Sā tesaṃ",
  "atk-s0509a:950_9": "vacanena lajjamānā puna pattaṃ gahetvā kalalaṃ nīharitvā dhovitvā gandhacuṇṇena ubbaṭṭetvā",
  "atk-s0509a:950_10": "catumadhurassa pūretvā upari āsittena padumagabbhavaṇṇena sappinā vijjotamānaṃ paccekabuddhassa",
  "atk-s0509a:950_11": "hatthe ṭhapetvā “yathā ayaṃ piṇḍapāto obhāsajāto, evaṃ obhāsajātaṃ me sarīraṃ hotū”ti",
  "atk-s0509a:950_12": "patthanaṃ paṭṭhapesi. Sā tato cavitvā sugatīsuyeva saṃsarantī kassapabuddhakāle bārāṇasiyaṃ",
  "atk-s0509a:950_13": "mahāvibhavassa seṭṭhino dhītā hutvā nibbatti. Pubbakammaphalena duggandhasarīrā manussehi",
  "atk-s0509a:950_14": "jigucchitabbā hutvā saṃvegajātā attano ābharaṇehi suvaṇṇiṭṭhakaṃ kāretvā bhagavato",
  "atk-s0509a:950_15": "cetiye patiṭṭhapesi, uppalahatthena ca pūjaṃ akāsi. Tenassā sarīraṃ tasmiṃyeva bhave",
  "atk-s0509a:950_16": "sugandhaṃ manoharaṃ jātaṃ. Sā patino piyā manāpā hutvā yāvajīvaṃ kusalaṃ katvā tato",
  "atk-s0509a:950_17": "cutā sagge nibbatti. Tatthāpi yāvajīvaṃ dibbasukhaṃ anubhavitvā, tato cutā bārāṇasirañño",
  "atk-s0509a:950_18": "dhītā hutvā tattha devasampattisadisaṃ sampattiṃ anubhavantī cirakālaṃ paccekabuddhe",
  "atk-s0509a:950_19": "upaṭṭhahitvā, tesu parinibbutesu saṃvegajātā tāpasapabbajjāya pabbajitvā uyyāne vasantī",
  "atk-s0509a:950_20": "jhānāni bhāvetvā brahmaloke nibbattitvā tato cutā sāgalanagare kosiyagottassa brāhmaṇakulassa",
  "atk-s0509a:950_21": "gehe nibbattitvā mahatā parihārena vaḍḍhitvā vayappattā mahātitthagāme pipphalikumārassa",
  "atk-s0509a:950_22": "gehaṃ nītā. Tasmiṃ pabbajituṃ nikkhante mahantaṃ bhogakkhandhaṃ mahantañca ñātiparivaṭṭaṃ",
  "atk-s0509a:950_23": "pahāya pabbajjatthāya nikkhamitvā pañca vassāni titthiyārāme pavisitvā aparabhāge",
  "atk-s0509a:950_24": "mahāpajāpatigotamiyā santike pabbajjaṃ upasampadañca labhitvā vipassanaṃ paṭṭhapetvā",
  "atk-s0509a:950_25": "na cirasseva arahattaṃ pāpuṇi. Tena vuttaṃ apadāne –",
  "atk-s0509a:951": "“Padumuttaro nāma jino, sabbadhammāna pāragū;",
  "atk-s0509a:952": "Ito satasahassamhi, kappe uppajji nāyako.",
  "atk-s0509a:953": "“Tadāhu haṃsavatiyaṃ, videho nāma nāmato;",
  "atk-s0509a:954": "Seṭṭhī pahūtaratano, tassa jāyā ahosahaṃ.",
  "atk-s0509a:955": "“Kadāci so narādiccaṃ, upecca saparijjano;",
  "atk-s0509a:956": "Dhammamassosi buddhassa, sabbadukkhabhayappahaṃ.",
  "atk-s0509a:957": "“Sāvakaṃ dhutavādānaṃ, aggaṃ kittesi nāyako;",
  "atk-s0509a:958": "Sutvā sattāhikaṃ dānaṃ, datvā buddhassa tādino.",
  "atk-s0509a:959": "“Nipacca sirasā pāde, taṃ ṭhānamabhipatthayiṃ;",
  "atk-s0509a:960": "Sa hāsayanto parisaṃ, tadā hi narapuṅgavo.",
  "atk-s0509a:961": "“Seṭṭhino anukampāya, imā gāthā abhāsatha;",
  "atk-s0509a:962": "Lacchase patthitaṃ ṭhānaṃ, nibbuto hohi puttaka.",
  "atk-s0509a:963": "“Satasahassito kappe, okkākakulasambhavo;",
  "atk-s0509a:964": "Gotamo nāma gottena, satthā loke bhavissati.",
  "atk-s0509a:965": "“Tassa dhammesu dāyādo, oraso dhammanimmito;",
  "atk-s0509a:966": "Kassapo nāma gottena, hessati satthu sāvako.",
  "atk-s0509a:967": "“Taṃ sutvā mudito hutvā, yāvajīvaṃ tadā jinaṃ;",
  "atk-s0509a:968": "Mettacitto paricari, paccayehi vināyakaṃ.",
  "atk-s0509a:969": "“Sāsanaṃ jotayitvāna, so madditvā kutitthiye;",
  "atk-s0509a:970": "Veneyyaṃ vinayitvā ca, nibbuto so sasāvako.",
  "atk-s0509a:971": "“Nibbute tamhi lokagge, pūjanatthāya satthuno;",
  "atk-s0509a:972": "Ñātimitte samānetvā, saha tehi akārayi.",
  "atk-s0509a:973": "“Sattayojanikaṃ thūpaṃ, ubbiddhaṃ ratanāmayaṃ;",
  "atk-s0509a:974": "Jalantaṃ sataraṃsiṃva, sālarājaṃva phullitaṃ.",
  "atk-s0509a:975": "“Sattasatasahassāni, pātiyo tattha kārayi;",
  "atk-s0509a:976": "Naḷaggī viya jotantī, rataneheva sattahi.",
  "atk-s0509a:977": "“Gandhatelena pūretvā, dīpānujjalayī tahiṃ;",
  "atk-s0509a:978": "Pūjanatthāya mahesissa, sabbabhūtānukampino.",
  "atk-s0509a:979": "“Sattasatasahassāni, puṇṇakumbhāni kārayi;",
  "atk-s0509a:980": "Rataneheva puṇṇāni, pūjanatthāya mahesino.",
  "atk-s0509a:981": "“Majjhe aṭṭhaṭṭhakumbhīnaṃ, ussitā kañcanagghiyo;",
  "atk-s0509a:982": "Atirocanti vaṇṇena, saradeva divākaro.",
  "atk-s0509a:983": "“Catudvāresu sobhanti, toraṇā ratanāmayā;",
  "atk-s0509a:984": "Ussitā phalakā rammā, sobhanti ratanāmayā.",
  "atk-s0509a:985": "“Virocanti parikkhittā, avaṭaṃsā sunimmitā;",
  "atk-s0509a:986": "Ussitāni paṭākāni, ratanāni virocare.",
  "atk-s0509a:987": "“Surattaṃ sukataṃ cittaṃ, cetiyaṃ ratanāmayaṃ;",
  "atk-s0509a:988": "Atirocati vaṇṇena, sasañjhova divākaro.",
  "atk-s0509a:989": "“Thūpassa vediyo tisso, haritālena pūrayi;",
  "atk-s0509a:990": "Ekaṃ manosilāyekaṃ, añjanena ca ekikaṃ.",
  "atk-s0509a:991": "“Pūjaṃ etādisaṃ rammaṃ, kāretvā varavādino;",
  "atk-s0509a:992": "Adāsi dānaṃ saṅghassa, yāvajīvaṃ yathābalaṃ.",
  "atk-s0509a:993": "“Sahāva seṭṭhinā tena, tāni puññāni sabbaso;",
  "atk-s0509a:994": "Yāvajīvaṃ karitvāna, sahāva sugatiṃ gatā.",
  "atk-s0509a:995": "“Sampattiyonubhotvāna, devatte atha mānuse;",
  "atk-s0509a:996": "Chāyā viya sarīrena, saha teneva saṃsariṃ.",
  "atk-s0509a:997": "“Ekanavutito kappe, vipassī nāma nāyako;",
  "atk-s0509a:998": "Uppajji cārudassano, sabbadhammavipassako.",
  "atk-s0509a:999": "“Tadāyaṃ bandhupatiyaṃ, brāhmaṇo sādhusammato;",
  "atk-s0509a:1000": "Aḍḍho santo guṇenāpi, dhanena ca suduggato.",
  "atk-s0509a:1001": "“Tadāpi tassāhaṃ āsiṃ, brāhmaṇī samacetasā;",
  "atk-s0509a:1002": "Kadāci so dijavaro, saṅgamesi mahāmuniṃ.",
  "atk-s0509a:1003": "“Nisinnaṃ janakāyamhi, desentaṃ amataṃ padaṃ;",
  "atk-s0509a:1004": "Sutvā dhammaṃ pamudito, adāsi ekasāṭakaṃ.",
  "atk-s0509a:1005": "“Gharamekena vatthena, gantvānetaṃ sa mabravi;",
  "atk-s0509a:1006": "Anumoda mahāpuññaṃ, dinnaṃ buddhassa sāṭakaṃ.",
  "atk-s0509a:1007": "“Tadāhaṃ añjaliṃ katvā, anumodiṃ supīṇitā;",
  "atk-s0509a:1008": "Sudinno sāṭako sāmi, buddhaseṭṭhassa tādino.",
  "atk-s0509a:1009": "“Sukhito sajjito hutvā, saṃsaranto bhavābhave;",
  "atk-s0509a:1010": "Bārāṇasipure ramme, rājā āsi mahīpati.",
  "atk-s0509a:1011": "“Tadā tassa mahesīhaṃ, itthigumbassa uttamā;",
  "atk-s0509a:1012": "Tassāti dayitā āsiṃ, pubbasnehena bhattuno.",
  "atk-s0509a:1013": "“Piṇḍāya vicarante te, aṭṭha paccekanāyake;",
  "atk-s0509a:1014": "Disvā pamudito hutvā, datvā piṇḍaṃ mahārahaṃ.",
  "atk-s0509a:1015": "“Puno nimantayitvāna, katvā ratanamaṇḍapaṃ;",
  "atk-s0509a:1016": "Kammārehi kataṃ pattaṃ, sovaṇṇaṃ vata tattakaṃ.",
  "atk-s0509a:1017": "“Samānetvāna te sabbe, tesaṃ dānamadāsi so;",
  "atk-s0509a:1018": "Soṇṇāsane paviṭṭhānaṃ, pasanno sehi pāṇibhi.",
  "atk-s0509a:1019": "“Tampi dānaṃ sahādāsiṃ, kāsirājenahaṃ tadā;",
  "atk-s0509a:1020": "Punāhaṃ bārāṇasiyaṃ, jātā kāsikagāmake.",
  "atk-s0509a:1021": "“Kuṭumbikakule phīte, sukhito so sabhātuko;",
  "atk-s0509a:1022": "Jeṭṭhassa bhātuno jāyā, ahosiṃ supatibbatā.",
  "atk-s0509a:1023": "“Paccekabuddhaṃ disvāna, kaniyassa mama bhattuno;",
  "atk-s0509a:1024": "Bhāgannaṃ tassa datvāna, āgate tamhi pāvadiṃ.",
  "atk-s0509a:1025": "“Nābhinandittha so dānaṃ, tato tassa adāsahaṃ;",
  "atk-s0509a:1026": "Ukhā āniya taṃ annaṃ, puno tasseva so adā.",
  "atk-s0509a:1027": "“Tadannaṃ chaḍḍayitvāna, duṭṭhā buddhassahaṃ tadā;",
  "atk-s0509a:1028": "Pattaṃ kalalapuṇṇaṃ taṃ, adāsiṃ tassa tādino.",
  "atk-s0509a:1029": "“Dāne ca gahaṇe ceva, apace padusepi ca;",
  "atk-s0509a:1030": "Samacittamukhaṃ disvā, tadāhaṃ saṃvijiṃ bhusaṃ.",
  "atk-s0509a:1031": "“Puno pattaṃ gahetvāna, sodhayitvā sugandhinā,",
  "atk-s0509a:1032": "Pasannacittā pūretvā, saghataṃ sakkaraṃ adaṃ.",
  "atk-s0509a:1033": "“Yattha yatthūpapajjāmi, surūpā homi dānato;",
  "atk-s0509a:1034": "Buddhassa apakārena, duggandhā vadanena ca.",
  "atk-s0509a:1035": "“Puna kassapavīrassa, nidhāyantamhi cetiye;",
  "atk-s0509a:1036": "Sovaṇṇaṃ iṭṭhakaṃ varaṃ, adāsiṃ muditā ahaṃ.",
  "atk-s0509a:1037": "“Catujjātena gandhena, nicayitvā tamiṭṭhakaṃ;",
  "atk-s0509a:1038": "Muttā duggandhadosamhā, sabbaṅgasusamāgatā.",
  "atk-s0509a:1039": "“Satta pātisahassāni, rataneheva sattahi;",
  "atk-s0509a:1040": "Kāretvā ghatapūrāni, vaṭṭīni ca sahassaso.",
  "atk-s0509a:1041": "“Pakkhipitvā padīpetvā, ṭhapayiṃ sattapantiyo;",
  "atk-s0509a:1042": "Pūjanatthaṃ lokanāthassa, vippasannena cetasā.",
  "atk-s0509a:1043": "“Tadāpi tamhi puññamhi, bhāginīyi visesato;",
  "atk-s0509a:1044": "Puna kāsīsu sañjāto, sumittā iti vissuto.",
  "atk-s0509a:1045": "“Tassāhaṃ bhariyā āsiṃ, sukhitā sajjitā piyā;",
  "atk-s0509a:1046": "Tadā paccekamunino, adāsiṃ ghanaveṭhanaṃ.",
  "atk-s0509a:1047": "“Tassāpi bhāginī āsiṃ, moditvā dānamuttamaṃ;",
  "atk-s0509a:1048": "Punāpi kāsiraṭṭhamhi, jāto koliyajātiyā.",
  "atk-s0509a:1049": "“Tadā koliyaputtānaṃ, satehi saha pañcahi;",
  "atk-s0509a:1050": "Pañca paccekabuddhānaṃ, satāni samupaṭṭhahi.",
  "atk-s0509a:1051": "“Temāsaṃ tappayitvāna, adāsi ca ticīvare;",
  "atk-s0509a:1052": "Jāyā tassa tadā āsiṃ, puññakammapathānugā.",
  "atk-s0509a:1053": "“Tato cuto ahu rājā, nando nāma mahāyaso;",
  "atk-s0509a:1054": "Tassāpi mahesī āsiṃ, sabbakāmasamiddhinī.",
  "atk-s0509a:1055": "“Tadā rājā bhavitvāna, brahmadatto mahīpati;",
  "atk-s0509a:1056": "Padumavatīputtānaṃ, paccekamuninaṃ tadā.",
  "atk-s0509a:1057": "“Satāni pañcanūnāni, yāvajīvaṃ upaṭṭhahiṃ;",
  "atk-s0509a:1058": "Rājuyyāne nivāsetvā, nibbutāni ca pūjayiṃ.",
  "atk-s0509a:1059": "“Cetiyāni ca kāretvā, pabbajitvā ubho mayaṃ;",
  "atk-s0509a:1060": "Bhāvetvā appamaññāyo, brahmalokaṃ agamhase.",
  "atk-s0509a:1061": "“Tato cuto mahātitthe, sujāto pipphalāyano;",
  "atk-s0509a:1062": "Mātā sumanadevīti, kosigotto dijo pitā.",
  "atk-s0509a:1063": "“Ahaṃ madde janapade, sākalāya puruttame;",
  "atk-s0509a:1064": "Kappilassa dijassāsiṃ, dhītā mātā sucīmati.",
  "atk-s0509a:1065": "“Gharakañcanabimbena, nimminitvāna maṃ pitā;",
  "atk-s0509a:1066": "Adā kassapadhīrassa, kāmehi vajjitassamaṃ.",
  "atk-s0509a:1067": "“Kadāci so kāruṇiko, gantvā kammantapekkhako;",
  "atk-s0509a:1068": "Kākādikehi khajjante, pāṇe disvāna saṃviji.",
  "atk-s0509a:1069": "“Gharevāhaṃ tile jāte, disvānātapatāpane;",
  "atk-s0509a:1070": "Kimī kākehi khajjante, saṃvegamalabhiṃ tadā.",
  "atk-s0509a:1071": "“Tadā so pabbajī dhīro, ahaṃ tamanupabbajiṃ;",
  "atk-s0509a:1072": "Pañca vassāni nivasiṃ, paribbājavate ahaṃ.",
  "atk-s0509a:1073": "“Yadā pabbajitā āsi, gotamī jinaposikā;",
  "atk-s0509a:1074": "Tadāhaṃ tamupagantvā, buddhena anusāsitā.",
  "atk-s0509a:1075": "“Na cireneva kālena, arahattamapāpuṇiṃ;",
  "atk-s0509a:1076": "Aho kalyāṇamittattaṃ, kassapassa sirīmato.",
  "atk-s0509a:1077": "“Suto buddhassa dāyādo, kassapo susamāhito;",
  "atk-s0509a:1078": "Pubbenivāsaṃ yo vedi, saggāpāyañca passati.",
  "atk-s0509a:1079": "“Atho jātikkhayaṃ patto, abhiññāvosito muni;",
  "atk-s0509a:1080": "Etāhi tīhi vijjāhi, tevijjo hoti brāhmaṇo.",
  "atk-s0509a:1081": "“Tatheva bhaddākāpilānī, tevijjā maccuhāyinī;",
  "atk-s0509a:1082": "Dhāreti antimaṃ dehaṃ, jitvā māraṃ savāhanaṃ.",
  "atk-s0509a:1083": "“Disvā ādīnavaṃ loke, ubho pabbajitā mayaṃ;",
  "atk-s0509a:1084": "Tyamha khīṇāsavā dantā, sītibhūtāmha nibbutā.",
  "atk-s0509a:1085": "“Kilesā jhāpitā mayhaṃ…pe… kataṃ buddhassa sāsana”nti. ;",
  "atk-s0509a:1086_0": "Arahattaṃ pana patvā pubbenivāsañāṇe ciṇṇavasī ahosi. Tattha sātisayaṃ katādhikārattā",
  "atk-s0509a:1086_1": "aparabhāge taṃ satthā jetavane ariyagaṇamajjhe nisinno bhikkhuniyo paṭipāṭiyā ṭhānantaresu",
  "atk-s0509a:1086_2": "ṭhapento pubbenivāsaṃ anussarantīnaṃ aggaṭṭhāne ṭhapesi. Sā ekadivasaṃ mahākassapattherassa",
  "atk-s0509a:1086_3": "guṇābhitthavanapubbakaṃ attano katakiccatādivibhāvanamukhena udānaṃ udānentī –",
  "atk-s0509a:1087": "63.",
  "atk-s0509a:1088": "“Putto buddhassa dāyādo, kassapo susamāhito;",
  "atk-s0509a:1089": "Pubbenivāsaṃ yovedi, saggāpāyañca passati.",
  "atk-s0509a:1090": "64.",
  "atk-s0509a:1091": "“Atho jātikkhayaṃ patto, abhiññāvosito muni;",
  "atk-s0509a:1092": "Etāhi tīhi vijjāhi, tevijjo hoti brāhmaṇo.",
  "atk-s0509a:1093": "65.",
  "atk-s0509a:1094": "“Tatheva bhaddākāpilānī, tevijjā maccuhāyinī;",
  "atk-s0509a:1095": "Dhāreti antimaṃ dehaṃ, jetvā māraṃ savāhanaṃ.",
  "atk-s0509a:1096": "66.",
  "atk-s0509a:1097": "“Disvā ādīnavaṃ loke, ubho pabbajitā mayaṃ;",
  "atk-s0509a:1098": "Tyamha khīṇāsavā dantā, sītibhūtāmha nibbutā”ti. –",
  "atk-s0509a:1099": "Imā gāthā abhāsi.",
  "atk-s0509a:1100_0": "Tattha putto buddhassa dāyādoti buddhānubuddhabhāvato sammāsambuddhassa anujātasuto",
  "atk-s0509a:1100_1": "tato eva tassa dāyabhūtassa navalokuttaradhammassa ādānena dāyādo kassapo lokiyalokuttarehi",
  "atk-s0509a:1100_2": "samādhīhi suṭṭhu samāhitacittatāya susamāhito. Pubbenivāsaṃ yovedīti yo mahākassapatthero",
  "atk-s0509a:1100_3": "pubbenivāsaṃ attano paresañca nivutthakkhandhasantānaṃ pubbenivāsānussatiñāṇena pākaṭaṃ",
  "atk-s0509a:1100_4": "katvā avedi aññāsi paṭivijjhi. Saggāpāyañca passatīti chabbīsatidevalokabhedaṃ saggaṃ",
  "atk-s0509a:1100_5": "catubbidhaṃ apāyañca dibbacakkhunā hatthatale āmalakaṃ viya passati.",
  "atk-s0509a:1101_0": "Atho jātikkhayaṃ pattoti tato paraṃ jātikkhayasaṅkhātaṃ arahattaṃ patto. Abhiññāya",
  "atk-s0509a:1101_1": "abhivisiṭṭhena ñāṇena abhiññeyyaṃ dhammaṃ abhijānitvā pariññeyyaṃ parijānitvā, pahātabbaṃ",
  "atk-s0509a:1101_2": "pahāya, sacchikātabbaṃ sacchikatvā vosito niṭṭhaṃ patto katakicco. Āsavakkhayapaññāsaṅkhātaṃ",
  "atk-s0509a:1101_3": "monaṃ pattattā muni.",
  "atk-s0509a:1102_0": "Tatheva bhaddākāpilānīti yathā mahākassapo etāhi yathāvuttāhi tīhi vijjāhi tevijjo",
  "atk-s0509a:1102_1": "maccuhāyī ca, tatheva bhaddākāpilānī tevijjā maccuhāyinīti. Tato eva dhāreti antimaṃ",
  "atk-s0509a:1102_2": "dehaṃ, jetvā māraṃ savāhananti attānameva paraṃ viya katvā dasseti.",
  "atk-s0509a:1103_0": "Idāni yathā therassa paṭipatti ādimajjhapariyosānakalyāṇā, evaṃ mamapīti dassentī",
  "atk-s0509a:1103_1": "“disvā ādīnava”nti osānagāthamāha. Tattha tyamha khīṇāsavā dantāti te mayaṃ mahākassapatthero",
  "atk-s0509a:1103_2": "ahañca uttamena damena dantā sabbaso khīṇāsavā ca amha. Sītibhūtāmha nibbutāti tato",
  "atk-s0509a:1103_3": "eva kilesapariḷāhābhāvato sītibhūtā saupādisesāya nibbānadhātuyā nibbutā ca amha bhavāmāti attho.",
  "atk-s0509a:1104": "Bhaddākāpilānītherīgāthāvaṇṇanā niṭṭhitā.",
  "atk-s0509a:1105": "Catukkanipātavaṇṇanā niṭṭhitā.",
  "atk-s0509a:1106": "5. Pañcakanipāto",
  "atk-s0509a:1107": "1. Aññatarātherīgāthāvaṇṇanā",
  "atk-s0509a:1108_0": "Pañcakanipāte paṇṇavīsati vassānītiādikā aññatarāya theriyā gāthā. Ayampi purimabuddhesu",
  "atk-s0509a:1108_1": "katādhikārā tattha tattha bhave vivaṭṭūpanissayaṃ kusalaṃ upacinantī imasmiṃ buddhuppāde",
  "atk-s0509a:1108_2": "devadahanagare mahāpajāpatigotamiyā dhātī hutvā vaḍḍhesi. Nāmagottato pana apaññātā",
  "atk-s0509a:1108_3": "ahosi. Sā mahāpajāpatigotamiyā pabbajitakāle sayampi pabbajitvā pañcavīsati saṃvaccharāni",
  "atk-s0509a:1108_4": "kāmarāgena upaddutā accharāsaṅghātamattampi kālaṃ cittekaggataṃ alabhantī bāhā paggayha",
  "atk-s0509a:1108_5": "kandamānā dhammadinnātheriyā santike dhammaṃ sutvā kāmehi vinivattitamānasā kammaṭṭhānaṃ",
  "atk-s0509a:1108_6": "gahetvā bhāvanamanuyañjantī na cirasseva chaḷabhiññā hutvā attano paṭipattiṃ paccavekkhitvā udānavasena –",
  "atk-s0509a:1109": "67.",
  "atk-s0509a:1110": "“Paṇṇavīsati vassāni, yato pabbajitā ahaṃ;",
  "atk-s0509a:1111": "Nāccharāsaṅghātamattampi, cittassūpasamajjhagaṃ.",
  "atk-s0509a:1112": "68.",
  "atk-s0509a:1113": "“Aladdhā cetaso santiṃ, kāmarāgenavassutā;",
  "atk-s0509a:1114": "Bāhā paggayha kandantī, vihāraṃ pāvisiṃ ahaṃ.",
  "atk-s0509a:1115": "69.",
  "atk-s0509a:1116": "“Sā bhikkhuniṃ upāgacchiṃ, yā me saddhāyikā ahu;",
  "atk-s0509a:1117": "Sā me dhammamadesesi, khandhāyatanadhātuyo.",
  "atk-s0509a:1118": "70.",
  "atk-s0509a:1119": "“Tassā dhammaṃ suṇitvāna, ekamante upāvisiṃ;",
  "atk-s0509a:1120": "Pubbenivāsaṃ jānāmi, dibbacakkhu visodhitaṃ.",
  "atk-s0509a:1121": "71.",
  "atk-s0509a:1122": "“Cetopariccañāṇañca, sotadhātu visodhitā;",
  "atk-s0509a:1123": "Iddhīpi me sacchikatā, patto me āsavakkhayo;",
  "atk-s0509a:1124": "Chaḷabhiññā sacchikatā, kataṃ buddhassa sāsana”nti. –",
  "atk-s0509a:1125": "Imā gāthā abhāsi.",
  "atk-s0509a:1126_0": "Tattha nāccharāsaṅghātamattampīti accharāghaṭitamattampi khaṇaṃ aṅguliphoṭanamattampi",
  "atk-s0509a:1126_1": "kālanti attho. Cittassūpasamajjhaganti cittassa upasamaṃ cittekaggaṃ na ajjhaganti",
  "atk-s0509a:1126_2": "yojanā, na paṭilabhinti attho.",
  "atk-s0509a:1127": "Kāmarāgenavassutāti kāmaguṇasaṅkhātesu vatthukāmesu daḷhatarābhinivesitāya bahalena chandarāgena tintacittā.",
  "atk-s0509a:1128": "Bhikkhuninti dhammadinnattheriṃ sandhāya vadati.",
  "atk-s0509a:1129": "Cetopariccañāṇañcāti cetopariyañāṇañca visodhitanti sambandho, adhigatanti attho. Sesaṃ vuttanayameva.",
  "atk-s0509a:1130": "Aññatarātherīgāthāvaṇṇanā niṭṭhitā.",
  "atk-s0509a:1131": "2. Vimalātherīgāthāvaṇṇanā",
  "atk-s0509a:1132_0": "Mattā vaṇṇena rūpenātiādikā vimalāya theriyā gāthā. Ayampi purimabuddhesu katādhikārā",
  "atk-s0509a:1132_1": "tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde vesāliyaṃ",
  "atk-s0509a:1132_2": "aññatarāya rūpūpajīviniyā itthiyā dhītā hutvā nibbatti. Vimalātissā nāmaṃ ahosi.",
  "atk-s0509a:1132_3": "Sā vayappattā tatheva jīvikaṃ kappentī ekadivasaṃ āyasmantaṃ mahāmoggallānaṃ vesāliyaṃ",
  "atk-s0509a:1132_4": "piṇḍāya carantaṃ disvā paṭibaddhacittā hutvā therassa vasanaṭṭhānaṃ gantvā theraṃ",
  "atk-s0509a:1132_5": "uddissa palobhanakammaṃ kātuṃ ārabhi. “Titthiyehi uyyojitā tathā akāsī”ti keci vadanti.",
  "atk-s0509a:1132_6": "Thero tassā asubhavibhāvanamukhena santajjanaṃ katvā ovādamadāsi. Taṃ heṭṭhā theragāthāya",
  "atk-s0509a:1132_7": "āgatameva, tathā pana therena ovāde dinne sā saṃvegajātā hirottappaṃ paccupaṭṭhapetvā",
  "atk-s0509a:1132_8": "sāsane paṭiladdhasaddhā upāsikā hutvā aparabhāge bhikkhunīsu pabbajitvā ghaṭentī",
  "atk-s0509a:1132_9": "vāyamantī hetusampannatāya na cirasseva arahattaṃ patvā attano paṭipattiṃ paccavekkhitvā udānavasena –",
  "atk-s0509a:1133": "72.",
  "atk-s0509a:1134": "“Mattā vaṇṇena rūpena, sobhaggena yasena ca;",
  "atk-s0509a:1135": "Yobbanena cupatthaddhā, aññāsamatimaññihaṃ.",
  "atk-s0509a:1136": "73.",
  "atk-s0509a:1137": "“Vibhūsetvā imaṃ kāyaṃ, sucittaṃ bālalāpanaṃ;",
  "atk-s0509a:1138": "Aṭṭhāsiṃ vesidvāramhi, luddo pāsamivoḍḍiya.",
  "atk-s0509a:1139": "74.",
  "atk-s0509a:1140": "“Piḷandhanaṃ vidaṃsentī, guyhaṃ pakāsikaṃ bahuṃ;",
  "atk-s0509a:1141": "Akāsiṃ vividhaṃ māyaṃ, ujjhagghantī bahuṃ janaṃ.",
  "atk-s0509a:1142": "75.",
  "atk-s0509a:1143": "“Sājja piṇḍaṃ caritvāna, muṇḍā saṅghāṭipārutā;",
  "atk-s0509a:1144": "Nisinnā rukkhamūlamhi, avitakkassa lābhinī.",
  "atk-s0509a:1145": "76.",
  "atk-s0509a:1146": "“Sabbe yogā samucchinnā, ye dibbā ye ca mānusā;",
  "atk-s0509a:1147": "Khepetvā āsave sabbe, sītibhūtāmhi nibbutā”ti. –",
  "atk-s0509a:1148": "Imā gāthā abhāsi.",
  "atk-s0509a:1149_0": "Tattha mattā vaṇṇena rūpenāti guṇavaṇṇena ceva rūpasampattiyā ca. Sobhaggenāti subhagabhāvena.",
  "atk-s0509a:1149_1": "Yasenāti parivārasampattiyā. Mattā vaṇṇamadarūpamadasobhaggamadaparivāramadavasena",
  "atk-s0509a:1149_2": "madaṃ āpannāti attho. Yobbanena cupatthaddhāti yobbanamadena uparūpari thaddhā yobbananimittena",
  "atk-s0509a:1149_3": "ahaṅkārena upatthaddhacittā anupasantamānasā. Aññāsamatimaññihanti aññā itthiyo attano",
  "atk-s0509a:1149_4": "vaṇṇādiguṇehi sabbathāpi atikkamitvā maññiṃ ahaṃ. Aññāsaṃ vā itthīnaṃ vaṇṇādiguṇe",
  "atk-s0509a:1149_5": "atimaññiṃ atikkamitvā amaññiṃ avamānaṃ akāsiṃ.",
  "atk-s0509a:1150_0": "Vibhūsitvā imaṃ kāyaṃ, sucittaṃ bālalāpananti imaṃ nānāvidhaasucibharitaṃ jegucchaṃ",
  "atk-s0509a:1150_1": "ahaṃ mamāti bālānaṃ lāpanato vācanato bālalāpanaṃ mama kāyaṃ chavirāgakaraṇakesaṭṭhapanādinā",
  "atk-s0509a:1150_2": "sucittaṃ vatthābharaṇehi vibhūsitvā sumaṇḍitapasāditaṃ katvā. Aṭṭhāsiṃ vesidvāramhi,",
  "atk-s0509a:1150_3": "luddo pāsamivoḍḍiyāti migaluddo viya migānaṃ bandhanatthāya daṇḍavākurādimigapāsaṃ,",
  "atk-s0509a:1150_4": "mārassa pāsabhūtaṃ yathāvuttaṃ mama kāyaṃ vesidvāramhi vesiyā gharadvāre oḍḍiyitvā aṭṭhāsiṃ.",
  "atk-s0509a:1151_0": "Piḷandhanaṃ vidaṃsentī, guyhaṃ pakāsikaṃ bahunti ūrujaghanathanadassanādikaṃ guyhañceva",
  "atk-s0509a:1151_1": "pādajāṇusirādikaṃ pakāsañcāti guyhaṃ pakāsikañca bahuṃ nānappakāraṃ piḷandhanaṃ ābharaṇaṃ",
  "atk-s0509a:1151_2": "dassentī. Akāsiṃ vividhaṃ māyaṃ, ujjhagghantī bahuṃ jananti yobbanamadamattaṃ bahuṃ",
  "atk-s0509a:1151_3": "bālajanaṃ vippalambhetuṃ hasantī gandhamālāvatthābharaṇādīhi sarīrasabhāvapaṭicchādanena",
  "atk-s0509a:1151_4": "hasavilāsabhāvādīhi tehi ca vividhaṃ nānappakāraṃ vañcanaṃ akāsiṃ.",
  "atk-s0509a:1152_0": "Sājja piṇḍaṃ caritvāna…pe… avitakkassa lābhinīti sā ahaṃ evaṃ pamādavihārinī samānā",
  "atk-s0509a:1152_1": "ajja idāni ayyassa mahāmoggallānattherassa ovāde ṭhatvā sāsane pabbajitvā muṇḍā saṅghāṭipārutā",
  "atk-s0509a:1152_2": "hutvā piṇḍaṃ caritvāna bhikkhāhāraṃ bhuñjitvā nisinnā rukkhamūlamhi rukkhamūle vivittāsane",
  "atk-s0509a:1152_3": "nisinnā dutiyajjhānapādakassa aggaphalassa adhigamena avitakkassa lābhinī amhīti yojanā.",
  "atk-s0509a:1153": "Sabbe yogāti kāmayogādayo cattāropi yogā. Samucchinnāti paṭhamamaggādinā yathārahaṃ sammadeva ucchinnā pahīnā. Sesaṃ vuttanayameva.",
  "atk-s0509a:1154": "Vimalātherīgāthāvaṇṇanā niṭṭhitā.",
  "atk-s0509a:1155": "3. Sīhātherīgāthāvaṇṇanā",
  "atk-s0509a:1156_0": "Ayoniso manasikārātiādikā sīhāya theriyā gāthā. Ayampi purimabuddhesu katādhikārā",
  "atk-s0509a:1156_1": "tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde vesāliyaṃ",
  "atk-s0509a:1156_2": "sīhasenāpatino bhaginiyā dhītā hutvā nibbatti. Tassā “mātulassa nāmaṃ karomā”ti sīhāti",
  "atk-s0509a:1156_3": "nāmaṃ akaṃsu. Sā viññutaṃ patvā ekadivasaṃ satthārā sīhassa senāpatino dhamme desiyamāne",
  "atk-s0509a:1156_4": "taṃ dhammaṃ sutvā paṭiladdhasaddhā mātāpitaro anujānāpetvā pabbaji. Pabbajitvā ca",
  "atk-s0509a:1156_5": "vipassanaṃ ārabhitvāpi bahiddhā puthuttārammaṇe vidhāvantaṃ cittaṃ nivattetuṃ asakkontī",
  "atk-s0509a:1156_6": "satta saṃvaccharāni micchāvitakkehi bādhīyamānā cittassādaṃ alabhantī “kiṃ me iminā",
  "atk-s0509a:1156_7": "pāpajīvitena, ubbandhitvā marissāmī”ti pāsaṃ gahetvā rukkhasākhāyaṃ laggitvā taṃ",
  "atk-s0509a:1156_8": "attano kaṇṭhe paṭimuñcantī pubbāciṇṇavasena vipassanāya cittaṃ abhinīhari, antimabhavikatāya",
  "atk-s0509a:1156_9": "pāsassa bandhanaṃ gīvaṭṭhāne ahosi, ñāṇassa paripākaṃ gatattā sā tāvadeva vipassanaṃ",
  "atk-s0509a:1156_10": "vaḍḍhetvā saha paṭisambhidāhi arahattaṃ pāpuṇi. Arahattaṃ pattasamakālameva ca pāsabandho",
  "atk-s0509a:1156_11": "gīvato muccitvā vinivatti. Sā arahatte patiṭṭhitā udānavasena –",
  "atk-s0509a:1157": "77.",
  "atk-s0509a:1158": "“Ayoniso manasikārā, kāmarāgena aṭṭitā;",
  "atk-s0509a:1159": "Ahosiṃ uddhatā pubbe, citte avasavattinī.",
  "atk-s0509a:1160": "78.",
  "atk-s0509a:1161": "“Pariyuṭṭhitā klesehi, subhasaññānuvattinī;",
  "atk-s0509a:1162": "Samaṃ cittassa na labhiṃ, rāgacittavasānugā.",
  "atk-s0509a:1163": "79.",
  "atk-s0509a:1164": "“Kisā paṇḍu vivaṇṇā ca, satta vassāni cārihaṃ;",
  "atk-s0509a:1165": "Nāhaṃ divā vā rattiṃ vā, sukhaṃ vindiṃ sudukkhitā.",
  "atk-s0509a:1166": "80.",
  "atk-s0509a:1167": "“Tato rajjuṃ gahetvāna, pāvisiṃ vanamantaraṃ;",
  "atk-s0509a:1168": "Varaṃ me idha ubbandhaṃ, yañca hīnaṃ punācare.",
  "atk-s0509a:1169": "81.",
  "atk-s0509a:1170": "“Daḷhapāsaṃ karitvāna, rukkhasākhāya bandhiya;",
  "atk-s0509a:1171": "Pakkhipiṃ pāsaṃ gīvāyaṃ, atha cittaṃ vimucci me”ti. –",
  "atk-s0509a:1172": "Imā gāthā abhāsi.",
  "atk-s0509a:1173_0": "Tattha ayoniso manasikārāti anupāyamanasikārena, asubhe subhanti vipallāsaggāhena.",
  "atk-s0509a:1173_1": "Kāmarāgena aṭṭitāti kāmaguṇesu chandarāgena pīḷitā. Ahosiṃ uddhatā pubbe, citte avasavattinīti",
  "atk-s0509a:1173_2": "pubbe mama citte mayhaṃ vase avattamāne uddhatā nānārammaṇe vikkhittacittā asamāhitā ahosiṃ.",
  "atk-s0509a:1174_0": "Pariyuṭṭhitā klesehi, subhasaññānuvattinīti pariyuṭṭhānapattehi kāmarāgādikilesehi",
  "atk-s0509a:1174_1": "abhibhūtā rūpādīsu subhanti pavattāya kāmasaññāya anuvattanasīlā. Samaṃ cittassa",
  "atk-s0509a:1174_2": "na labhiṃ, rāgacittavasānugāti kāmarāgasampayuttacittassa vasaṃ anugacchantī īsakampi",
  "atk-s0509a:1174_3": "cittassa samaṃ cetosamathaṃ cittekaggataṃ na labhiṃ.",
  "atk-s0509a:1175_0": "Kisā paṇḍu vivaṇṇā cāti evaṃ ukkaṇṭhitabhāvena kisā dhamanisanthatagattā uppaṇḍuppaṇḍukajātā",
  "atk-s0509a:1175_1": "tato eva vivaṇṇā vigatachavivaṇṇā ca hutvā. Satta vassānīti satta saṃvaccharāni.",
  "atk-s0509a:1175_2": "Cārihanti cariṃ ahaṃ. Nāhaṃ divā vā rattiṃ vā, sukhaṃ vindiṃ sudukkhitāti evamahaṃ",
  "atk-s0509a:1175_3": "sattasu saṃvaccharesu kilesadukkhena dukkhitā ekadāpi divā vā rattiṃ vā samaṇasukhaṃ na paṭilabhiṃ.",
  "atk-s0509a:1176_0": "Tatoti kilesapariyuṭṭhānena samaṇasukhālābhabhāvato. Rajjuṃ gahetvāna pāvisiṃ, vanamantaranti",
  "atk-s0509a:1176_1": "pāsarajjuṃ ādāya vanantaraṃ pāvisiṃ. Kimatthaṃ pāvisīti ce āha – “varaṃ me idha ubbandhaṃ,",
  "atk-s0509a:1176_2": "yañca hīnaṃ punācare”ti yadahaṃ samaṇadhammaṃ kātuṃ asakkontī hīnaṃ gihibhāvaṃ puna",
  "atk-s0509a:1176_3": "ācare ācareyyaṃ anutiṭṭheyyaṃ, tato sataguṇena sahassaguṇena imasmiṃ vanantare ubbandhaṃ",
  "atk-s0509a:1176_4": "bandhitvā maraṇaṃ me varaṃ seṭṭhanti attho. Atha cittaṃ vimucci meti yadā rukkhasākhāya",
  "atk-s0509a:1176_5": "bandhapāsaṃ gīvāyaṃ pakkhipi, atha tadanantarameva vuṭṭhānagāminivipassanāmaggena",
  "atk-s0509a:1176_6": "ghaṭitattā maggapaṭipāṭiyā sabbāsavehi mama cittaṃ vimucci vimuttaṃ ahosīti.",
  "atk-s0509a:1177": "Sīhātherīgāthāvaṇṇanā niṭṭhitā.",
  "atk-s0509a:1178": "4. Sundarīnandātherīgāthāvaṇṇanā",
  "atk-s0509a:1179_0": "Āturaṃ asucintiādikā sundarīnandāya theriyā gāthā. Ayampi kira padumuttarassa bhagavato",
  "atk-s0509a:1179_1": "kāle haṃsavatīnagare kulagehe nibbattitvā viññutaṃ patvā, satthu santike dhammaṃ",
  "atk-s0509a:1179_2": "suṇantī satthāraṃ ekaṃ bhikkhuniṃ jhāyinīnaṃ aggaṭṭhāne ṭhapentaṃ disvā adhikārakammaṃ",
  "atk-s0509a:1179_3": "katvā taṃ ṭhānantaraṃ patthetvā kusalaṃ upacinantī kappasatasahassaṃ devamanussesu",
  "atk-s0509a:1179_4": "saṃsarantī imasmiṃ buddhuppāde sakyarājakule nibbatti. Nandātissā nāmaṃ akaṃsu. Aparabhāge",
  "atk-s0509a:1179_5": "rūpasampattiyā sundarīnandā, janapadakalyāṇīti ca paññāyittha. Sā amhākaṃ bhagavati",
  "atk-s0509a:1179_6": "sabbaññutaṃ patvā anupubbena kapilavatthuṃ gantvā nandakumārañca rāhulakumārañca",
  "atk-s0509a:1179_7": "pabbājetvā gate suddhodanamahārāje ca parinibbute mahāpajāpatigotamiyā rāhulamātāya",
  "atk-s0509a:1179_8": "ca pabbajitāya cintesi – “mayhaṃ jeṭṭhabhātā cakkavattirajjaṃ pahāya pabbajitvā loke",
  "atk-s0509a:1179_9": "aggapuggalo buddho jāto, puttopissa rāhulakumāro pabbaji, bhattāpi me nandarājā,",
  "atk-s0509a:1179_10": "mātāpi mahāpajāpatigotamī, bhaginīpi rāhulamātā pabbajitā, idānāhaṃ gehe kiṃ karissāmi,",
  "atk-s0509a:1179_11": "pabbajissāmī”ti bhikkhunupassayaṃ gantvā ñātisinehena pabbaji, no saddhāya. Tasmā",
  "atk-s0509a:1179_12": "pabbajitvāpi rūpaṃ nissāya uppannamadā. “Satthā rūpaṃ vivaṇṇeti garahati, anekapariyāyena",
  "atk-s0509a:1179_13": "rūpe ādīnavaṃ dassetī”ti buddhupaṭṭhānaṃ na gacchatītiādi sabbaṃ heṭṭhā abhirūpanandāya",
  "atk-s0509a:1179_14": "vatthusmiṃ vuttanayeneva veditabbaṃ. Ayaṃ pana viseso – satthārā nimmitaṃ itthirūpaṃ",
  "atk-s0509a:1179_15": "anukkamena jarābhibhūtaṃ disvā aniccato dukkhato anattato manasikarontiyā theriyā",
  "atk-s0509a:1179_16": "kammaṭṭhānābhimukhaṃ cittaṃ ahosi. Taṃ disvā satthā tassā sappāyavasena dhammaṃ desento –",
  "atk-s0509a:1180": "82.",
  "atk-s0509a:1181": "“Āturaṃ asuciṃ pūtiṃ, passa nande samussayaṃ;",
  "atk-s0509a:1182": "Asubhāya cittaṃ bhāvehi, ekaggaṃ susamāhitaṃ.",
  "atk-s0509a:1183": "83.",
  "atk-s0509a:1184": "“Yathā idaṃ tathā etaṃ, yathā etaṃ tathā idaṃ;",
  "atk-s0509a:1185": "Duggandhaṃ pūtikaṃ vāti, bālānaṃ abhinanditaṃ.",
  "atk-s0509a:1186": "84.",
  "atk-s0509a:1187": "“Evametaṃ avekkhantī, rattindivamatanditā;",
  "atk-s0509a:1188": "Tato sakāya paññāya, abhinibbijjha dakkhisa”nti. –",
  "atk-s0509a:1189": "Imā tisso gāthā abhāsi.",
  "atk-s0509a:1190_0": "Sā desanānusārena ñāṇaṃ pesetvā sotāpattiphale patiṭṭhahi. Tassā uparimaggatthāya",
  "atk-s0509a:1190_1": "kammaṭṭhānaṃ ācikkhanto “nande, imasmiṃ sarīre appamattakopi sāro natthi, maṃsalohitalepano",
  "atk-s0509a:1190_2": "jarādīnaṃ vāsabhūto, aṭṭhipuñjamatto evāya”nti dassetuṃ –",
  "atk-s0509a:1191": "“Aṭṭhinaṃ nagaraṃ kataṃ, maṃsalohitalepanaṃ;",
  "atk-s0509a:1192": "Yattha jarā ca maccu ca, māno makkho ca ohito”ti. –",
  "atk-s0509a:1193": "Dhammapade imaṃ gāthamāha.",
  "atk-s0509a:1194": "Sā desanāvasāne arahattaṃ pāpuṇi. Tena vuttaṃ apadāne –",
  "atk-s0509a:1195": "“Padumuttaro nāma jino, sabbadhammāna pāragū;",
  "atk-s0509a:1196": "Ito satasahassamhi, kappe uppajji nāyako.",
  "atk-s0509a:1197": "“Ovādako viññāpako, tārako sabbapāṇinaṃ;",
  "atk-s0509a:1198": "Desanākusalo buddho, tāresi janataṃ bahuṃ.",
  "atk-s0509a:1199": "“Anukampako kāruṇiko, hitesī sabbapāṇinaṃ;",
  "atk-s0509a:1200": "Sampatte titthiye sabbe, pañcasīle patiṭṭhapi.",
  "atk-s0509a:1201": "“Evaṃ nirākulaṃ āsi, suññataṃ titthiyehi ca;",
  "atk-s0509a:1202": "Vicittaṃ arahantehi, vasībhūtehi tādibhi.",
  "atk-s0509a:1203": "“Ratanānaṭṭhapaññāsaṃ, uggatova mahāmuni;",
  "atk-s0509a:1204": "Kañcanagghiyasaṅkāso, bāttiṃsavaralakkhaṇo.",
  "atk-s0509a:1205": "“Vassasatasahassāni, āyu vijjati tāvade;",
  "atk-s0509a:1206": "Tāvatā tiṭṭhamāno so, tāresi janataṃ bahuṃ.",
  "atk-s0509a:1207": "“Tadāhaṃ haṃsavatiyaṃ, jātā seṭṭhikule ahuṃ;",
  "atk-s0509a:1208": "Nānāratanapajjote, mahāsukhasamappitā.",
  "atk-s0509a:1209": "“Upetvā taṃ mahāvīraṃ, assosiṃ dhammadesanaṃ;",
  "atk-s0509a:1210": "Amataṃ paramassādaṃ, paramatthanivedakaṃ.",
  "atk-s0509a:1211": "“Tadā nimantayitvāna, sasaṅghaṃ lokanāyakaṃ;",
  "atk-s0509a:1212": "Datvā tassa mahādānaṃ, pasannā sehi pāṇibhi.",
  "atk-s0509a:1213": "“Jhāyinīnaṃ bhikkhunīnaṃ, aggaṭṭhānamapatthayiṃ;",
  "atk-s0509a:1214": "Nipacca sirasā dhīraṃ, sasaṅghaṃ lokanāyakaṃ.",
  "atk-s0509a:1215": "“Tadā adantadamako, tilokasaraṇo pabhū;",
  "atk-s0509a:1216": "Byākāsi narasārathi, lacchase taṃ supatthitaṃ.",
  "atk-s0509a:1217": "“Satasahassito kappe, okkākakulasambhavo;",
  "atk-s0509a:1218": "Gotamo nāma gottena, satthā loke bhavissati.",
  "atk-s0509a:1219": "“Tassa dhammesu dāyādā, orasā dhammanimmitā;",
  "atk-s0509a:1220": "Nandāti nāma nāmena, hessati satthu sāvikā.",
  "atk-s0509a:1221": "“Taṃ sutvā muditā hutvā, yāvajīvaṃ tadā jinaṃ;",
  "atk-s0509a:1222": "Mettacittā paricariṃ, paccayehi vināyakaṃ.",
  "atk-s0509a:1223": "“Tena kammena sukatena, cetanāpaṇidhīhi ca;",
  "atk-s0509a:1224": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1225": "“Tato cutā yāmamagaṃ, tatohaṃ tusitaṃ gatā;",
  "atk-s0509a:1226": "Tato ca nimmānaratiṃ, vasavattipuraṃ tato.",
  "atk-s0509a:1227": "“Yattha yatthūpapajjāmi, tassa kammassa vāhasā;",
  "atk-s0509a:1228": "Tattha tattheva rājūnaṃ, mahesittamakārayiṃ.",
  "atk-s0509a:1229": "“Tato cutā manussatte, rājānaṃ cakkavattinaṃ;",
  "atk-s0509a:1230": "Maṇḍalīnañca rājūnaṃ, mahesittamakārayiṃ.",
  "atk-s0509a:1231": "“Sampattiṃ anubhotvāna, devesu manujesu ca;",
  "atk-s0509a:1232": "Sabbattha sukhitā hutvā, nekakappesu saṃsariṃ.",
  "atk-s0509a:1233": "“Pacchime bhave sampatte, suramme kapilavhaye;",
  "atk-s0509a:1234": "Rañño suddhodanassāhaṃ, dhītā āsiṃ aninditā.",
  "atk-s0509a:1235": "“Siriyā rūpiniṃ disvā, nanditaṃ āsi taṃ kulaṃ;",
  "atk-s0509a:1236": "Tena nandāti me nāmaṃ, sundaraṃ pavaraṃ ahu.",
  "atk-s0509a:1237": "“Yuvatīnañca sabbāsaṃ, kalyāṇīti ca vissutā;",
  "atk-s0509a:1238": "Tasmimpi nagare ramme, ṭhapetvā taṃ yasodharaṃ.",
  "atk-s0509a:1239": "“Jeṭṭho bhātā tilokaggo, pacchimo arahā tathā;",
  "atk-s0509a:1240": "Ekākinī gahaṭṭhāhaṃ, mātarā paricoditā.",
  "atk-s0509a:1241": "“Sākiyamhi kule jātā, putte buddhānujā tuvaṃ;",
  "atk-s0509a:1242": "Nandenapi vinā bhūtā, agāre kinnu acchasi.",
  "atk-s0509a:1243": "“Jarāvasānaṃ yobbaññaṃ, rūpaṃ asucisammataṃ;",
  "atk-s0509a:1244": "Rogantamapicārogyaṃ, jīvitaṃ maraṇantikaṃ.",
  "atk-s0509a:1245": "“Idampi te subhaṃ rūpaṃ, sasīkantaṃ manoharaṃ;",
  "atk-s0509a:1246": "Bhūsanānaṃ alaṅkāraṃ, sirisaṅghāṭasaṃnibhaṃ.",
  "atk-s0509a:1247": "“Puñjitaṃ lokasāraṃva, nayanānaṃ rasāyanaṃ;",
  "atk-s0509a:1248": "Puññānaṃ kittijananaṃ, ukkākakulanandanaṃ.",
  "atk-s0509a:1249": "“Na cireneva kālena, jarā samadhisessati;",
  "atk-s0509a:1250": "Vihāya gehaṃ kāruññe, cara dhammamanindite.",
  "atk-s0509a:1251": "“Sutvāhaṃ mātu vacanaṃ, pabbajiṃ anagāriyaṃ;",
  "atk-s0509a:1252": "Dehena natu cittena, rūpayobbanalāḷitā.",
  "atk-s0509a:1253": "“Mahatā ca payattena, jhānajjhena paraṃ mama;",
  "atk-s0509a:1254": "Kātuñca vadate mātā, na cāhaṃ tattha ussukā.",
  "atk-s0509a:1255": "“Tato mahākāruṇiko, disvā maṃ kāmalālasaṃ;",
  "atk-s0509a:1256": "Nibbandanatthaṃ rūpasmiṃ, mama cakkhupathe jino.",
  "atk-s0509a:1257": "“Sakena ānubhāvena, itthiṃ māpesi sobhiniṃ;",
  "atk-s0509a:1258": "Dassanīyaṃ suruciraṃ, mamatopi surūpiniṃ.",
  "atk-s0509a:1259": "“Tamahaṃ vimhitā disvā, ativimhitadehiniṃ;",
  "atk-s0509a:1260": "Cintayiṃ saphalaṃ meti, nettalābhañca mānusaṃ.",
  "atk-s0509a:1261": "“Tamahaṃ ehi subhage, yenattho taṃ vadehi me;",
  "atk-s0509a:1262": "Kulaṃ te nāmagottañca, vada me yadi te piyaṃ.",
  "atk-s0509a:1263": "“Na vañcakālo subhage, ucchaṅge maṃ nivāsaya;",
  "atk-s0509a:1264": "Sīdantīva mamaṅgāni, pasuppayamuhuttakaṃ.",
  "atk-s0509a:1265": "“Tato sīsaṃ mamaṅge sā, katvā sayi sulocanā;",
  "atk-s0509a:1266": "Tassā nalāṭe patitā, luddhā paramadāruṇā.",
  "atk-s0509a:1267": "“Saha tassā nipātena, piḷakā upapajjatha;",
  "atk-s0509a:1268": "Pagghariṃsu pabhinnā ca, kuṇapā pubbalohitā.",
  "atk-s0509a:1269": "“Pabhinnaṃ vadanañcāpi, kuṇapaṃ pūtigandhanaṃ;",
  "atk-s0509a:1270": "Uddhumātaṃ vinilañca, pubbañcāpi sarīrakaṃ.",
  "atk-s0509a:1271": "“Sā paveditasabbaṅgī, nissasantī muhuṃ muhuṃ;",
  "atk-s0509a:1272": "Vedayantī sakaṃ dukkhaṃ, karuṇaṃ paridevayi.",
  "atk-s0509a:1273": "“Dukkhena dukkhitā homi, phusayanti ca vedanā;",
  "atk-s0509a:1274": "Mahādukkhe nimuggamhi, saraṇaṃ hohi me sakhī.",
  "atk-s0509a:1275": "“Kuhiṃ vadanasotaṃ te, kuhiṃ te tuṅganāsikā;",
  "atk-s0509a:1276": "Tambabimbavaroṭṭhante, vadanaṃ te kuhiṃ gataṃ.",
  "atk-s0509a:1277": "“Kuhiṃ sasīnibhaṃ vaṇṇaṃ, kambugīvā kuhiṃ gatā;",
  "atk-s0509a:1278": "Doḷā lolāva te kaṇṇā, vevaṇṇaṃ samupāgatā.",
  "atk-s0509a:1279": "“Makuḷakhārakākārā, kalikāva payodharā;",
  "atk-s0509a:1280": "Pabhinnā pūtikuṇapā, duṭṭhagandhittamāgatā.",
  "atk-s0509a:1281": "“Vedimajjhāva sussoṇī, sūnāva nītakibbisā;",
  "atk-s0509a:1282": "Jātā amajjhabharitā, aho rūpamasassataṃ.",
  "atk-s0509a:1283": "“Sabbaṃ sarīrasañjātaṃ, pūtigandhaṃ bhayānakaṃ;",
  "atk-s0509a:1284": "Susānamiva bībhacchaṃ, ramante yattha bālisā.",
  "atk-s0509a:1285": "“Tadā mahākāruṇiko, bhātā me lokanāyako;",
  "atk-s0509a:1286": "Disvā saṃviggacittaṃ maṃ, imā gāthā abhāsatha.",
  "atk-s0509a:1287": "“Āturaṃ kuṇapaṃ pūtiṃ, passa nande samussayaṃ;",
  "atk-s0509a:1288": "Asubhāya cittaṃ bhāvehi, ekaggaṃ susamāhitaṃ.",
  "atk-s0509a:1289": "“Yathā idaṃ tathā etaṃ, yathā etaṃ tathā idaṃ;",
  "atk-s0509a:1290": "Duggandhaṃ pūtikaṃ vāti, bālānaṃ abhinanditaṃ.",
  "atk-s0509a:1291": "“Evametaṃ avekkhantī, rattindivamatanditā;",
  "atk-s0509a:1292": "Tato sakāya paññāya, abhinibbijjha dakkhisaṃ.",
  "atk-s0509a:1293": "“Tatohaṃ atisaṃviggā, sutvā gāthā subhāsitā;",
  "atk-s0509a:1294": "Tatraṭṭhitāvahaṃ santī, arahattamapāpuṇiṃ.",
  "atk-s0509a:1295": "“Yattha yattha nisinnāhaṃ, sadā jhānaparāyaṇā;",
  "atk-s0509a:1296": "Jino tasmiṃ guṇe tuṭṭho, etadagge ṭhapesi maṃ.",
  "atk-s0509a:1297": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:1298": "Arahattaṃ pana patvā attano paṭipattiṃ paccavekkhitvā udānavasena “āturaṃ asuci”ntiādinā satthārā desitāhi tīhi gāthāhi saddhiṃ –",
  "atk-s0509a:1299": "85.",
  "atk-s0509a:1300": "“Tassā me appamattāya, vicinantiyā yoniso;",
  "atk-s0509a:1301": "Yathābhūtaṃ ayaṃ kāyo, diṭṭho santarabāhiro.",
  "atk-s0509a:1302": "86.",
  "atk-s0509a:1303": "“Atha nibbindahaṃ kāye, ajjhattañca virajjahaṃ;",
  "atk-s0509a:1304": "Appamattā visaṃyuttā, upasantāmhi nibbutā”ti. –",
  "atk-s0509a:1305": "Imā dve gāthā abhāsi.",
  "atk-s0509a:1306_0": "Tattha evametaṃ avekkhantī…pe… dakkhisanti etaṃ āturādisabhāvaṃ kāyaṃ evaṃ “yathā",
  "atk-s0509a:1306_1": "idaṃ tathā eta”ntiādinā vuttappakārena rattindivaṃ sabbakālaṃ atanditā hutvā parato",
  "atk-s0509a:1306_2": "ghosahetukaṃ sutamayañāṇaṃ muñcitvā, tato taṃnimittaṃ attani sambhūtattā sakāyabhāvanāmayāya",
  "atk-s0509a:1306_3": "paññāya yāthāvato ghanavinibbhogakaraṇena abhinibbijjha, kathaṃ nu kho dakkhisaṃ",
  "atk-s0509a:1306_4": "passissanti ābhogapurecārikena pubbabhāgañāṇacakkhunā avekkhantī vicinantīti attho.",
  "atk-s0509a:1307_0": "Tenāha “tassā me appamattāyā”tiādi. Tassattho – tassā me satiavippavāsena appamattāya",
  "atk-s0509a:1307_1": "yoniso upāyena aniccādivasena vipassanāpaññāya vicinantiyā vīmaṃsantiyā, ayaṃ khandhapañcakasaṅkhāto",
  "atk-s0509a:1307_2": "kāyo sasantānaparasantānavibhāgato santarabāhiro yathābhūtaṃ diṭṭho.",
  "atk-s0509a:1308_0": "Atha tathā dassanato pacchā nibbindahaṃ kāye vipassanāpaññāsahitāya maggapaññāya",
  "atk-s0509a:1308_1": "attabhāve nibbindiṃ, visesatova ajjhattasantāne virajji virāgaṃ āpajjiṃ, ahaṃ yathābhūtāya",
  "atk-s0509a:1308_2": "appamādapaṭipattiyā matthakappattiyā appamattā sabbaso saṃyojanānaṃ samucchinnattā",
  "atk-s0509a:1308_3": "visaṃyuttā upasantā ca nibbutā ca amhīti.",
  "atk-s0509a:1309": "Sundarīnandātherīgāthāvaṇṇanā niṭṭhitā.",
  "atk-s0509a:1310": "5. Nanduttarātherīgāthāvaṇṇanā",
  "atk-s0509a:1311_0": "Aggiṃ candañcātiādikā nanduttarāya theriyā gāthā. Ayampi purimabuddhesu katādhikārā",
  "atk-s0509a:1311_1": "tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde kururaṭṭhe",
  "atk-s0509a:1311_2": "kammāsadhammanigame brāhmaṇakule nibbattitvā, ekaccāni vijjāṭṭhānāni sippāyatanāni",
  "atk-s0509a:1311_3": "ca uggahetvā nigaṇṭhapabbajjaṃ upagantvā, vādappasutā jambusākhaṃ gahetvā bhaddākuṇḍalakesā",
  "atk-s0509a:1311_4": "viya jambudīpatale vicarantī mahāmoggallānattheraṃ upasaṅkamitvā pañhaṃ pucchitvā",
  "atk-s0509a:1311_5": "parājayaṃ pattā therassa ovāde ṭhatvā sāsane pabbajitvā samaṇadhammaṃ karontī na",
  "atk-s0509a:1311_6": "cirasseva saha paṭisambhidāhi arahattaṃ patvā attano paṭipattiṃ paccavekkhitvā udānavasena –",
  "atk-s0509a:1312": "87.",
  "atk-s0509a:1313": "“Aggiṃ candañca sūriyañca, devatā ca namassihaṃ;",
  "atk-s0509a:1314": "Nadītitthāni gantvāna, udakaṃ oruhāmihaṃ.",
  "atk-s0509a:1315": "88.",
  "atk-s0509a:1316": "“Bahūvatasamādānā, aḍḍhaṃ sīsassa olikhiṃ;",
  "atk-s0509a:1317": "Chamāya seyyaṃ kappemi, rattiṃ bhattaṃ na bhuñjahaṃ.",
  "atk-s0509a:1318": "89.",
  "atk-s0509a:1319": "“Vibhūsāmaṇḍanaratā, nhāpanucchādanehi ca;",
  "atk-s0509a:1320": "Upakāsiṃ imaṃ kāyaṃ, kāmarāgena aṭṭitā.",
  "atk-s0509a:1321": "90.",
  "atk-s0509a:1322": "“Tato saddhaṃ labhitvāna, pabbajiṃ anagāriyaṃ;",
  "atk-s0509a:1323": "Disvā kāyaṃ yathābhūtaṃ, kāmarāgo samūhato.",
  "atk-s0509a:1324": "91.",
  "atk-s0509a:1325": "“Sabbe bhavā samucchinnā, icchā ca patthanāpi ca;",
  "atk-s0509a:1326": "Sabbayogavisaṃyuttā, santiṃ pāpuṇi cetaso”ti. –",
  "atk-s0509a:1327": "Imā pañca gāthā abhāsi.",
  "atk-s0509a:1328_0": "Tattha aggiṃ candañca sūriyañca, devatā ca namassihanti aggippamukhā devāti indānaṃ",
  "atk-s0509a:1328_1": "devānaṃ ārādhanatthaṃ āhutiṃ paggahetvā aggiñca, māse māse sukkapakkhassa dutiyāya",
  "atk-s0509a:1328_2": "candañca, divase divase sāyaṃ pātaṃ sūriyañca, aññā ca bāhirā hiraññagabbhādayo devatā",
  "atk-s0509a:1328_3": "ca, visuddhimaggaṃ gavesantī namassihaṃ namakkāraṃ ahaṃ akāsiṃ. Nadītitthāni gantvāna,",
  "atk-s0509a:1328_4": "udakaṃ oruhāmihanti gaṅgādīnaṃ nadīnaṃ pūjātitthāni upagantvā sāyaṃ pātaṃ udakaṃ",
  "atk-s0509a:1328_5": "otarāmi udake nimujjitvā aṅgasiñcanaṃ karomi.",
  "atk-s0509a:1329_0": "Bahūvatasamādānāti pañcātapatappanādi bahuvidhavatasamādānā. Gāthāsukhatthaṃ bahūti",
  "atk-s0509a:1329_1": "dīghakaraṇaṃ. Aḍḍhaṃ sīsassa olikhinti mayhaṃ sīsassa aḍḍhameva muṇḍemi. Keci “aḍḍhaṃ",
  "atk-s0509a:1329_2": "sīsassa olikhinti kesakalāpassa aḍḍhaṃ jaṭābandhanavasena bandhitvā aḍḍhaṃ vissajjesi”nti",
  "atk-s0509a:1329_3": "atthaṃ vadanti. Chamāya seyyaṃ kappemīti thaṇḍilasāyinī hutvā anantarahitāya bhūmiyā",
  "atk-s0509a:1329_4": "sayāmi. Rattiṃ bhattaṃ na bhuñjahanti rattūparatā hutvā rattiyaṃ bhojanaṃ na bhuñjiṃ.",
  "atk-s0509a:1330_0": "Vibhūsāmaṇḍanaratāti cirakālaṃ attakilamathānuyogena kilantakāyā “evaṃ sarīrassa",
  "atk-s0509a:1330_1": "kilamanena natthi paññāsuddhi. Sace pana indriyānaṃ tosanavasena sarīrassa tappanena",
  "atk-s0509a:1330_2": "suddhi siyā”ti mantvā imaṃ kāyaṃ anuggaṇhantī vibhūsāyaṃ maṇḍane ca ratā vatthālaṅkārehi",
  "atk-s0509a:1330_3": "alaṅkaraṇe gandhamālādīhi maṇḍane ca abhiratā. Nhāpanucchādanehi cāti sambāhanādīni",
  "atk-s0509a:1330_4": "kāretvā nhāpanena ucchādanena ca. Upakāsiṃ imaṃ kāyanti imaṃ mama kāyaṃ anuggaṇhiṃ",
  "atk-s0509a:1330_5": "santappesiṃ. Kāmarāgena aṭṭitāti evaṃ kāyadaḷhībahulā hutvā ayonisomanasikārapaccayā",
  "atk-s0509a:1330_6": "pariyuṭṭhitena kāmarāgena aṭṭitā abhiṇhaṃ upaddutā ahosiṃ.",
  "atk-s0509a:1331_0": "Tato saddhaṃ labhitvānāti evaṃ samādinnavatāni bhinditvā kāyadaḷhībahulā vādappasutā",
  "atk-s0509a:1331_1": "hutvā tattha tattha vicarantī tato pacchā aparabhāge mahāmoggallānattherassa santike",
  "atk-s0509a:1331_2": "laddhovādānusāsanā saddhaṃ paṭilabhitvā. Disvā kāyaṃ yathābhūtanti saha vipassanāya",
  "atk-s0509a:1331_3": "maggapaññāya imaṃ mama kāyaṃ yathābhūtaṃ disvā anāgāmimaggena sabbaso kāmarāgo samūhato.",
  "atk-s0509a:1331_4": "Tato paraṃ aggamaggena sabbe bhavā samucchinnā, icchā ca patthanāpi cāti paccuppannavisayābhilāsasaṅkhātā",
  "atk-s0509a:1331_5": "icchā ca āyatibhavābhilāsasaṅkhātā patthanāpi sabbe bhavāpi samucchinnāti yojanā.",
  "atk-s0509a:1331_6": "Santiṃ pāpuṇi cetasoti accantaṃ santiṃ arahattaphalaṃ pāpuṇiṃ adhigacchinti attho.",
  "atk-s0509a:1332": "Nanduttarātherīgāthāvaṇṇanā niṭṭhitā.",
  "atk-s0509a:1333": "6. Mittākāḷītherīgāthāvaṇṇanā",
  "atk-s0509a:1334_0": "Saddhāya pabbajitvānātiādikā mittākāḷiyā theriyā gāthā. Ayampi purimabuddhesu katādhikārā",
  "atk-s0509a:1334_1": "tattha tattha bhave vivaṭṭūpanissayaṃ kusalaṃ upacinantī imasmiṃ buddhuppāde kururaṭṭhe",
  "atk-s0509a:1334_2": "kammāsadhammanigame brāhmaṇakule nibbattitvā viññutaṃ pattā mahāsatipaṭṭhānadesanāya",
  "atk-s0509a:1334_3": "paṭiladdhasaddhā bhikkhunīsu pabbajitvā satta saṃvaccharāni lābhasakkāragiddhikā",
  "atk-s0509a:1334_4": "hutvā samaṇadhammaṃ karontī tattha tattha vicaritvā aparabhāge yoniso ummujjantī",
  "atk-s0509a:1334_5": "saṃvegajātā hutvā vipassanaṃ paṭṭhapetvā na cirasseva saha paṭisambhidāhi arahattaṃ",
  "atk-s0509a:1334_6": "patvā attano paṭipattiṃ paccavekkhitvā udānavasena –",
  "atk-s0509a:1335": "92.",
  "atk-s0509a:1336": "“Saddhāya pabbajitvāna, agārasmānagāriyaṃ;",
  "atk-s0509a:1337": "Vicariṃhaṃ tena tena, lābhasakkāraussukā.",
  "atk-s0509a:1338": "93.",
  "atk-s0509a:1339": "“Riñcitvā paramaṃ atthaṃ, hīnamatthaṃ asevihaṃ;",
  "atk-s0509a:1340": "Kilesānaṃ vasaṃ gantvā, sāmaññatthaṃ na bujjhihaṃ.",
  "atk-s0509a:1341": "94.",
  "atk-s0509a:1342": "“Tassā me ahu saṃvego, nisinnāya vihārake;",
  "atk-s0509a:1343": "Ummaggapaṭipannāmhi, taṇhāya vasamāgatā.",
  "atk-s0509a:1344": "95.",
  "atk-s0509a:1345": "“Appakaṃ jīvitaṃ mayhaṃ, jarā byādhi ca maddati;",
  "atk-s0509a:1346": "Purāyaṃ bhijjati kāyo, na me kālo pamajjituṃ.",
  "atk-s0509a:1347": "96.",
  "atk-s0509a:1348": "“Yathābhūtamavekkhantī, khandhānaṃ udayabbayaṃ;",
  "atk-s0509a:1349": "Vimuttacittā uṭṭhāsiṃ, kataṃ buddhassa sāsana”nti. – imā gāthā abhāsi;",
  "atk-s0509a:1350": "Tattha vicariṃhaṃ tena tena, lābhasakkāraussukāti lābhe ca sakkāre ca ussukā yuttappayuttā hutvā tena tena bāhusaccadhammakathādinā lābhuppādahetunā vicariṃ ahaṃ.",
  "atk-s0509a:1351_0": "Riñcitvā paramaṃ atthanti jhānavipassanāmaggaphalādiṃ uttamaṃ atthaṃ jahitvā chaḍḍetvā.",
  "atk-s0509a:1351_1": "Hīnamatthaṃ asevihanti catupaccayasaṅkhātaāmisabhāvato hīnaṃ lāmakaṃ atthaṃ ayoniso",
  "atk-s0509a:1351_2": "pariyesanāya paṭiseviṃ ahaṃ. Kilesānaṃ vasaṃ gantvāti mānamadataṇhādīnaṃ kilesānaṃ",
  "atk-s0509a:1351_3": "vasaṃ upagantvā sāmaññatthaṃ samaṇakiccaṃ na bujjhiṃ na jāniṃ ahaṃ.",
  "atk-s0509a:1352_0": "Nisinnāya vihāraketi mama vasanakaovarake nisinnāya ahu saṃvego. Kathanti ce, āha",
  "atk-s0509a:1352_1": "“ummaggapaṭipannāmhī”ti. Tattha ummaggapaṭipannāmhīti yāvadeva anupādāya parinibbānatthamidaṃ",
  "atk-s0509a:1352_2": "sāsanaṃ, tattha sāsane pabbajitvā kammaṭṭhānaṃ amanasikarontī tassa ummaggapaṭipannā",
  "atk-s0509a:1352_3": "amhīti. Taṇhāya vasamāgatāti paccayuppādanataṇhāya vasaṃ upagatā.",
  "atk-s0509a:1353_0": "Appakaṃ jīvitaṃ mayhanti paricchinnakālā vajjitato bahūpaddavato ca mama jīvitaṃ",
  "atk-s0509a:1353_1": "appakaṃ parittaṃ lahukaṃ. Jarā byādhi ca maddatīti tañca samantato āpatitvā nippothentā",
  "atk-s0509a:1353_2": "pabbatā viya jarā byādhi ca maddati nimmathati. “Maddare”tipi pāṭho. Purāyaṃ bhijjati",
  "atk-s0509a:1353_3": "kāyoti ayaṃ kāyo bhijjati purā. Yasmā tassa ekaṃsiko bhedo, tasmā na me kālo pamajjituṃ",
  "atk-s0509a:1353_4": "ayaṃ kālo aṭṭhakkhaṇavajjito navamo khaṇo, so pamajjituṃ na yuttoti tassāhuṃ saṃvegoti yojanā.",
  "atk-s0509a:1354_0": "Yathābhūtamavekkhantīti evaṃ jātasaṃvegā vipassanaṃ paṭṭhapetvā aniccādimanasikārena",
  "atk-s0509a:1354_1": "yathābhūtamavekkhantī. Kiṃ avekkhantīti āha “khandhānaṃ udayabbaya”nti. “Avijjāsamudayā",
  "atk-s0509a:1354_2": "rūpasamudayo”tiādinā samapaññāsappabhedānaṃ pañcannaṃ upādānakkhandhānaṃ uppādanirodhañca",
  "atk-s0509a:1354_3": "udayabbayānupassanāya avekkhantī vipassanaṃ ussukkāpetvā maggapaṭipāṭiyā sabbaso",
  "atk-s0509a:1354_4": "kilesehi ca bhavehi ca vimuttacittā uṭṭhāsiṃ, ubhato uṭṭhānena maggena bhavattayato",
  "atk-s0509a:1354_5": "cāti vuṭṭhitā ahosiṃ. Sesaṃ vuttanayameva.",
  "atk-s0509a:1355": "Mittākāḷītherīgāthāvaṇṇanā niṭṭhitā.",
  "atk-s0509a:1356": "7. Sakulātherīgāthāvaṇṇanā",
  "atk-s0509a:1357_0": "Agārasmiṃ vasantītiādikā sakulāya theriyā gāthā. Ayaṃ kira padumuttarassa bhagavato",
  "atk-s0509a:1357_1": "kāle haṃsavatīnagare ānandassa rañño dhītā hutvā nibbattā, satthu vemātikabhaginī",
  "atk-s0509a:1357_2": "nandāti nāmena. Sā viññutaṃ patvā ekadivasaṃ satthu santike dhammaṃ suṇantī satthārā",
  "atk-s0509a:1357_3": "ekaṃ bhikkhuniṃ dibbacakkhukānaṃ aggaṭṭhāne ṭhapentaṃ disvā ussāhajātā adhikārakammaṃ",
  "atk-s0509a:1357_4": "katvā sayampi taṃ ṭhānantaraṃ patthentī paṇidhānamakāsi. Sā tattha yāvajīvaṃ bahuṃ",
  "atk-s0509a:1357_5": "uḷāraṃ kusalakammaṃ katvā devaloke nibbattitvā aparāparaṃ sugatīsuyeva saṃsarantī",
  "atk-s0509a:1357_6": "kassapassa bhagavato kāle brāhmaṇakule nibbattitvā paribbājakapabbajjaṃ pabbajitvā",
  "atk-s0509a:1357_7": "ekacārinī vicarantī ekadivasaṃ telabhikkhāya āhiṇḍitvā telaṃ labhitvā tena telena",
  "atk-s0509a:1357_8": "satthu cetiye sabbarattiṃ dīpapūjaṃ akāsi. Sā tato cutā tāvatiṃse nibbattitvā suvisuddhadibbacakkhukā",
  "atk-s0509a:1357_9": "hutvā ekaṃ buddhantaraṃ devesuyeva saṃsaritvā imasmiṃ buddhuppāde sāvatthiyaṃ brāhmaṇakule",
  "atk-s0509a:1357_10": "nibbatti. Sakulātissā nāmaṃ ahosi. Sā viññutaṃ pattā satthu jetavanapaṭiggahaṇe paṭiladdhasaddhā",
  "atk-s0509a:1357_11": "upāsikā hutvā aparabhāge aññatarassa khīṇāsavattherassa santike dhammaṃ sutvā sañjātasaṃvegā",
  "atk-s0509a:1357_12": "pabbajitvā vipassanaṃ paṭṭhapetvā ghaṭentī vāyamantī na cirasseva arahattaṃ pāpuṇi.",
  "atk-s0509a:1357_13": "Tena vuttaṃ apadāne –",
  "atk-s0509a:1358": "“Padumuttaro nāma jino, sabbadhammāna pāragū;",
  "atk-s0509a:1359": "Ito satasahassamhi, kappe uppajji nāyako.",
  "atk-s0509a:1360": "“Hitāya sabbasattānaṃ, sukhāya vadataṃ varo;",
  "atk-s0509a:1361": "Atthāya purisājañño, paṭipanno sadevake.",
  "atk-s0509a:1362": "“Yasaggapatto sirimā, kittivaṇṇagato jino;",
  "atk-s0509a:1363": "Pūjito sabbalokassa, disā sabbāsu vissuto.",
  "atk-s0509a:1364": "“Uttiṇṇavicikiccho so, vītivattakathaṃkatho;",
  "atk-s0509a:1365": "Sampuṇṇamanasaṅkappo, patto sambodhimuttamaṃ.",
  "atk-s0509a:1366": "“Anuppannassa maggassa, uppādetā naruttamo;",
  "atk-s0509a:1367": "Anakkhātañca akkhāsi, asañjātañca sañjanī.",
  "atk-s0509a:1368": "“Maggaññū ca maggavidū, maggakkhāyī narāsabho;",
  "atk-s0509a:1369": "Maggassa kusalo satthā, sārathīnaṃ varuttamo.",
  "atk-s0509a:1370": "“Mahākāruṇiko satthā, dhammaṃ deseti nāyako;",
  "atk-s0509a:1371": "Nimugge kāmapaṅkamhi, samuddharati pāṇine.",
  "atk-s0509a:1372": "“Tadāhaṃ haṃsavatiyaṃ, jātā khattiyanandanā;",
  "atk-s0509a:1373": "Surūpā sadhanā cāpi, dayitā ca sirīmatī.",
  "atk-s0509a:1374": "“Ānandassa mahārañño, dhītā paramasobhanā;",
  "atk-s0509a:1375": "Vemātā bhaginī cāpi, padumuttaranāmino.",
  "atk-s0509a:1376": "“Rājakaññāhi sahitā, sabbābharaṇabhūsitā;",
  "atk-s0509a:1377": "Upāgamma mahāvīraṃ, assosiṃ dhammadesanaṃ.",
  "atk-s0509a:1378": "“Tadā hi so lokagaru, bhikkhuniṃ dibbacakkhukaṃ;",
  "atk-s0509a:1379": "Kittayaṃ parisāmajjhe, aggaṭṭhāne ṭhapesi taṃ.",
  "atk-s0509a:1380": "“Suṇitvā tamahaṃ haṭṭhā, dānaṃ datvāna satthuno;",
  "atk-s0509a:1381": "Pūjitvāna ca sambuddhaṃ, dibbacakkhuṃ apatthayiṃ.",
  "atk-s0509a:1382": "“Tato avoca maṃ satthā, nande lacchasi patthitaṃ;",
  "atk-s0509a:1383": "Padīpadhammadānānaṃ, phalametaṃ sunicchitaṃ.",
  "atk-s0509a:1384": "“Satasahassito kappe, okkākakulasambhavo;",
  "atk-s0509a:1385": "Gotamo nāma gottena, satthā loke bhavissati.",
  "atk-s0509a:1386": "“Tassa dhammesu dāyādā, orasā dhammanimmitā;",
  "atk-s0509a:1387": "Sakulā nāma nāmena, hessati satthu sāvikā.",
  "atk-s0509a:1388": "“Tena kammena sukatena, cetanāpaṇidhīhi ca;",
  "atk-s0509a:1389": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1390": "“Imamhi bhaddake kappe, brahmabandhu mahāyaso;",
  "atk-s0509a:1391": "Kassapo nāma gottena, uppajji vadataṃ varo.",
  "atk-s0509a:1392": "“Paribbājakinī āsiṃ, tadāhaṃ ekacārinī;",
  "atk-s0509a:1393": "Bhikkhāya vicaritvāna, alabhiṃ telamattakaṃ.",
  "atk-s0509a:1394": "“Tena dīpaṃ padīpetvā, upaṭṭhiṃ sabbasaṃvariṃ;",
  "atk-s0509a:1395": "Cetiyaṃ dvipadaggassa, vippasannena cetasā.",
  "atk-s0509a:1396": "“Tena kammena sukatena, cetanāpaṇidhīhi ca;",
  "atk-s0509a:1397": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1398": "“Yattha yatthūpapajjāmi, tassa kammassa vāhasā;",
  "atk-s0509a:1399": "Pajjalanti mahādīpā, tattha tattha gatāya me.",
  "atk-s0509a:1400": "“Tirokuṭṭaṃ tiroselaṃ, samatiggayha pabbataṃ;",
  "atk-s0509a:1401": "Passāmahaṃ yadicchāmi, dīpadānassidaṃ phalaṃ.",
  "atk-s0509a:1402": "“Visuddhanayanā homi, yasasā ca jalāmahaṃ;",
  "atk-s0509a:1403": "Saddhāpaññāvatī ceva, dīpadānassidaṃ phalaṃ.",
  "atk-s0509a:1404": "“Pacchime ca bhave dāni, jātā vippakule ahaṃ;",
  "atk-s0509a:1405": "Pahūtadhanadhaññamhi, mudite rājapūjite.",
  "atk-s0509a:1406": "“Ahaṃ sabbaṅgasampannā, sabbābharaṇabhūsitā;",
  "atk-s0509a:1407": "Purappavese sugataṃ, vātapāne ṭhitā ahaṃ.",
  "atk-s0509a:1408": "“Disvā jalantaṃ yasasā, devamanussasakkataṃ;",
  "atk-s0509a:1409": "Anubyañjanasampannaṃ, lakkhaṇehi vibhūsitaṃ.",
  "atk-s0509a:1410": "“Udaggacittā sumanā, pabbajjaṃ samarocayiṃ;",
  "atk-s0509a:1411": "Na cireneva kālena, arahattamapāpuṇiṃ.",
  "atk-s0509a:1412": "“Iddhīsu ca vasī homi, dibbāya sotadhātuyā;",
  "atk-s0509a:1413": "Paracittāni jānāmi, satthusāsanakārikā.",
  "atk-s0509a:1414": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:1415": "Khepetvā āsave sabbe, visuddhāsiṃ sunimmalā.",
  "atk-s0509a:1416": "“Pariciṇṇo mayā satthā, kataṃ buddhassa sāsanaṃ;",
  "atk-s0509a:1417": "Ohito garuko bhāro, bhavanettisamūhatā.",
  "atk-s0509a:1418": "“Yassatthāya pabbajitā, agārasmānagāriyaṃ;",
  "atk-s0509a:1419": "So me attho anuppatto, sabbasaṃyojanakkhayo.",
  "atk-s0509a:1420": "“Tato mahākāruṇiko, etadagge ṭhapesi maṃ;",
  "atk-s0509a:1421": "Dibbacakkhukānaṃ aggā, sakulāti naruttamo.",
  "atk-s0509a:1422": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:1423_0": "Arahattaṃ pana patvā katādhikāratāya dibbacakkhuñāṇe ciṇṇavasī ahosi. Tena naṃ satthā",
  "atk-s0509a:1423_1": "dibbacakkhukānaṃ bhikkhunīnaṃ aggaṭṭhāne ṭhapesi. Sā attano paṭipattiṃ paccavekkhitvā",
  "atk-s0509a:1423_2": "pītisomanassajātā udānavasena –",
  "atk-s0509a:1424": "97.",
  "atk-s0509a:1425": "“Agārasmiṃ vasantīhaṃ, dhammaṃ sutvāna bhikkhuno;",
  "atk-s0509a:1426": "Addasaṃ virajaṃ dhammaṃ, nibbānaṃ padamaccutaṃ.",
  "atk-s0509a:1427": "98.",
  "atk-s0509a:1428": "“Sāhaṃ puttaṃ dhītarañca, dhanadhaññañca chaḍḍiya;",
  "atk-s0509a:1429": "Kese chedāpayitvāna, pabbajiṃ anagāriyaṃ.",
  "atk-s0509a:1430": "99.",
  "atk-s0509a:1431": "“Sikkhamānā ahaṃ santī, bhāventī maggamañjasaṃ;",
  "atk-s0509a:1432": "Pahāsiṃ rāgadosañca, tadekaṭṭhe ca āsave.",
  "atk-s0509a:1433": "100.",
  "atk-s0509a:1434": "“Bhikkhunī upasampajja, pubbajātimanussariṃ;",
  "atk-s0509a:1435": "Dibbacakkhu visodhitaṃ, vimalaṃ sādhubhāvitaṃ.",
  "atk-s0509a:1436": "101.",
  "atk-s0509a:1437": "“Saṅkhāre parato disvā, hetujāte palokite;",
  "atk-s0509a:1438": "Pahāsiṃ āsave sabbe, sītibhūtāmhi nibbutā”ti. –",
  "atk-s0509a:1439": "Imā gāthā abhāsi.",
  "atk-s0509a:1440_0": "Tattha agārasmiṃ vasantīhaṃ, dhammaṃ sutvāna bhikkhunoti ahaṃ pubbe agāramajjhe vasamānā",
  "atk-s0509a:1440_1": "aññatarassa bhinnakilesassa bhikkhuno santike catusaccagabbhaṃ dhammakathaṃ sutvā.",
  "atk-s0509a:1440_2": "Addasaṃ virajaṃ dhammaṃ, nibbānaṃ padamaccutanti rāgarajādīnaṃ abhāvena virajaṃ,",
  "atk-s0509a:1440_3": "vānato nikkhantattā nibbānaṃ, cavanābhāvato adhigatānaṃ accutihetutāya ca nibbānaṃ",
  "atk-s0509a:1440_4": "accutaṃ, padanti ca laddhanāmaṃ asaṅkhatadhammaṃ, sahassanayapaṭimaṇḍitena dassanasaṅkhātena",
  "atk-s0509a:1440_5": "dhammacakkhunā addasaṃ passiṃ.",
  "atk-s0509a:1441": "Sāhanti sā ahaṃ vuttappakārena sotāpannā homi.",
  "atk-s0509a:1442_0": "Sikkhamānā ahaṃ santīti ahaṃ sikkhamānāva samānā pabbajitvā vasse aparipuṇṇe eva.",
  "atk-s0509a:1442_1": "Bhāventī maggamañjasanti majjhimapaṭipattibhāvato añjasaṃ uparimaggaṃ uppādentī.",
  "atk-s0509a:1442_2": "Tadekaṭṭhe ca āsaveti rāgadosehi sahajekaṭṭhe pahānekaṭṭhe ca tatiyamaggavajjhe āsave",
  "atk-s0509a:1442_3": "pahāsiṃ samucchindiṃ.",
  "atk-s0509a:1443_0": "Bhikkhunī upasampajjāti vasse paripuṇṇe upasampajjitvā bhikkhunī hutvā. Vimalanti",
  "atk-s0509a:1443_1": "avijjādīhi upakkilesehi vimuttatāya vigatamalaṃ, sādhu sakkacca sammadeva bhāvitaṃ,",
  "atk-s0509a:1443_2": "sādhūhi vā buddhādīhi bhāvitaṃ uppāditaṃ dibbacakkhu visodhitanti sambandho.",
  "atk-s0509a:1444_0": "Saṅkhāreti tebhūmakasaṅkhāre. Paratoti anattato. Hetujāteti paccayuppanne. Palokiteti",
  "atk-s0509a:1444_1": "palujjanasabhāve pabhaṅgune paññācakkhunā disvā. Pahāsiṃ āsave sabbeti aggamaggena",
  "atk-s0509a:1444_2": "avasiṭṭhe sabbepi āsave pajahiṃ, khepesinti attho. Sesaṃ vuttanayameva.",
  "atk-s0509a:1445": "Sakulātherīgāthāvaṇṇanā niṭṭhitā.",
  "atk-s0509a:1446": "8. Soṇātherīgāthāvaṇṇanā",
  "atk-s0509a:1447_0": "Dasa putte vijāyitvātiādikā soṇāya theriyā gāthā. Ayampi padumuttarassa bhagavato",
  "atk-s0509a:1447_1": "kāle haṃsavatīnagare kulagehe nibbattitvā viññutaṃ patvā ekadivasaṃ satthu santike",
  "atk-s0509a:1447_2": "dhammaṃ suṇantī satthāraṃ ekaṃ bhikkhuniṃ āraddhavīriyānaṃ bhikkhunīnaṃ aggaṭṭhāne",
  "atk-s0509a:1447_3": "ṭhapentaṃ disvā, adhikārakammaṃ katvā sayampi taṃ ṭhānantaraṃ patthetvā yāvajīvaṃ",
  "atk-s0509a:1447_4": "puññāni katvā, tato cutā kappasatasahassaṃ devamanussesu saṃsaritvā imasmiṃ buddhuppāde",
  "atk-s0509a:1447_5": "sāvatthiyaṃ kulagehe nibbattitvā vayappattā patikulaṃ gatā dasa puttadhītaro labhitvā",
  "atk-s0509a:1447_6": "bahuputtikāti paññāyittha. Sā sāmike pabbajite vayappatte puttadhītaro gharāvāse",
  "atk-s0509a:1447_7": "patiṭṭhāpetvā sabbaṃ dhanaṃ puttānaṃ vibhajitvā adāsi, na kiñci attano ṭhapesi. Taṃ",
  "atk-s0509a:1447_8": "puttā ca dhītaro ca katipāhameva upaṭṭhahitvā paribhavaṃ akaṃsu. Sā “kiṃ mayhaṃ imehi",
  "atk-s0509a:1447_9": "paribhavāya ghare vasantiyā”ti bhikkhuniyo upasaṅkamitvā pabbajjaṃ yāci. Taṃ bhikkhuniyo",
  "atk-s0509a:1447_10": "pabbājesuṃ. Sā laddhūpasampadā “ahaṃ mahallikākāle pabbajitvā appamattāya bhavitabba”nti",
  "atk-s0509a:1447_11": "bhikkhunīnaṃ vattapaṭivattaṃ karontī “sabbarattiṃ samaṇadhammaṃ karissāmī”ti heṭṭhāpāsāde",
  "atk-s0509a:1447_12": "ekathambhaṃ hatthena gahetvā taṃ avijahamānā samaṇadhammaṃ karontī caṅkamamānāpi",
  "atk-s0509a:1447_13": "“andhakāre ṭhāne rukkhādīsu yattha katthaci me sīsaṃ paṭihaññeyyā”ti rukkhaṃ hatthena",
  "atk-s0509a:1447_14": "gahetvā taṃ avijahamānāva samaṇadhammaṃ karoti. Tato paṭṭhāya sā āraddhavīriyatāya",
  "atk-s0509a:1447_15": "pākaṭā ahosi. Satthā tassā ñāṇaparipākaṃ disvā gandhakuṭiyaṃ nisinnova obhāsaṃ pharitvā",
  "atk-s0509a:1447_16": "sammukhe nisinno viya attānaṃ dassetvā –",
  "atk-s0509a:1448": "“Yo ca vassasataṃ jīve, apassaṃ dhammamuttamaṃ;",
  "atk-s0509a:1449": "Ekāhaṃ jīvitaṃ seyyo, passato dhammamuttama”nti. –",
  "atk-s0509a:1450": "Gāthaṃ abhāsi. Sā gāthāpariyosāne arahattaṃ pāpuṇi. Tena vuttaṃ apadāne –",
  "atk-s0509a:1451": "“Padumuttaro nāma jino, sabbadhammāna pāragū;",
  "atk-s0509a:1452": "Ito satasahassamhi, kappe uppajji nāyako.",
  "atk-s0509a:1453": "“Tadā seṭṭhikule jātā, sukhitā pūjitā piyā;",
  "atk-s0509a:1454": "Upetvā taṃ munivaraṃ, assosiṃ madhuraṃ vacaṃ.",
  "atk-s0509a:1455": "“Āraddhavīriyānaggaṃ, vaṇṇesi bhikkhuniṃ jino;",
  "atk-s0509a:1456": "Taṃ sutvā muditā hutvā, kāraṃ katvāna satthuno.",
  "atk-s0509a:1457": "“Abhivādiya sambuddhaṃ, ṭhānaṃ taṃ patthayiṃ tadā;",
  "atk-s0509a:1458": "Anumodi mahāvīro, sijjhataṃ paṇidhī tava.",
  "atk-s0509a:1459": "“Satasahassito kappe, okkākakulasambhavo;",
  "atk-s0509a:1460": "Gotamo nāma gottena, satthā loke bhavissati.",
  "atk-s0509a:1461": "“Tassa dhammesu dāyādā, orasā dhammanimmitā;",
  "atk-s0509a:1462": "Soṇāti nāma nāmena, hessati satthu sāvikā.",
  "atk-s0509a:1463": "“Taṃ sutvā muditā hutvā, yāvajīvaṃ tadā jinaṃ;",
  "atk-s0509a:1464": "Mettacittā paricariṃ, paccayehi vināyakaṃ.",
  "atk-s0509a:1465": "“Tena kammena sukatena, cetanāpaṇidhīhi ca;",
  "atk-s0509a:1466": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1467": "“Pacchime ca bhave dāni, jātā seṭṭhikule ahaṃ;",
  "atk-s0509a:1468": "Sāvatthiyaṃ puravare, iddhe phīte mahaddhane.",
  "atk-s0509a:1469": "“Yadā ca yobbanappattā, gantvā patikulaṃ ahaṃ;",
  "atk-s0509a:1470": "Dasa puttāni ajaniṃ, surūpāni visesato.",
  "atk-s0509a:1471": "“Sukhedhitā ca te sabbe, jananettamanoharā;",
  "atk-s0509a:1472": "Amittānampi rucitā, mama pageva te siyā.",
  "atk-s0509a:1473": "“Tato mayhaṃ akāmāya, dasaputtapurakkhato;",
  "atk-s0509a:1474": "Pabbajittha sa me bhattā, devadevassa sāsane.",
  "atk-s0509a:1475": "“Tadekikā vicintesiṃ, jīvitenālamatthu me;",
  "atk-s0509a:1476": "Cattāya patiputtehi, vuḍḍhāya ca varākiyā.",
  "atk-s0509a:1477": "“Ahampi tattha gacchissaṃ, sampatto yattha me pati;",
  "atk-s0509a:1478": "Evāhaṃ cintayitvāna, pabbajiṃ anagāriyaṃ.",
  "atk-s0509a:1479": "“Tato ca maṃ bhikkhuniyo, ekaṃ bhikkhunupassaye;",
  "atk-s0509a:1480": "Vihāya gacchumovādaṃ, tāpehi udakaṃ iti.",
  "atk-s0509a:1481": "“Tadā udakamāhitvā, okiritvāna kumbhiyā;",
  "atk-s0509a:1482": "Culle ṭhapetvā āsīnā, tato cittaṃ samādahiṃ.",
  "atk-s0509a:1483": "“Khandhe aniccato disvā, dukkhato ca anattato;",
  "atk-s0509a:1484": "Khepetvā āsave sabbe, arahattamapāpuṇiṃ.",
  "atk-s0509a:1485": "“Tadāgantvā bhikkhuniyo, uṇhodakamapucchisuṃ;",
  "atk-s0509a:1486": "Tejodhātumadhiṭṭhāya, khippaṃ santāpayiṃ jalaṃ.",
  "atk-s0509a:1487": "“Vimhitā tā jinavaraṃ, etamatthamasāvayuṃ;",
  "atk-s0509a:1488": "Taṃ sutvā mudito nātho, imaṃ gāthaṃ abhāsatha.",
  "atk-s0509a:1489": "“Yo ca vassasataṃ jīve, kusīto hīnavīriyo;",
  "atk-s0509a:1490": "Ekāhaṃ jīvitaṃ seyyo, vīriyamārabhato daḷhaṃ.",
  "atk-s0509a:1491": "“Ārādhito mahāvīro, mayā suppaṭipattiyā;",
  "atk-s0509a:1492": "Āraddhavīriyānaggaṃ, mamāha sa mahāmuni.",
  "atk-s0509a:1493": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:1494": "Atha naṃ bhagavā bhikkhuniyo paṭipāṭiyā ṭhānantare ṭhapento āraddhavīriyānaṃ aggaṭṭhāne ṭhapesi. Sā ekadivasaṃ attano paṭipattiṃ paccavekkhitvā udānavasena –",
  "atk-s0509a:1495": "102.",
  "atk-s0509a:1496": "“Dasa putte vijāyitvā, asmiṃ rūpasamussaye;",
  "atk-s0509a:1497": "Tatohaṃ dubbalā jiṇṇā, bhikkhuniṃ upasaṅkamiṃ.",
  "atk-s0509a:1498": "103.",
  "atk-s0509a:1499": "“Sā me dhammamadesesi, khandhāyatanadhātuyo;",
  "atk-s0509a:1500": "Tassā dhammaṃ suṇitvāna, kese chetvāna pabbajiṃ.",
  "atk-s0509a:1501": "104.",
  "atk-s0509a:1502": "“Tassā me sikkhamānāya, dibbacakkhu visodhitaṃ;",
  "atk-s0509a:1503": "Pubbenivāsaṃ jānāmi, yattha me vusitaṃ pure.",
  "atk-s0509a:1504": "105.",
  "atk-s0509a:1505": "“Animittañca bhāvemi, ekaggā susamāhitā;",
  "atk-s0509a:1506": "Anantarāvimokkhāsiṃ, anupādāya nibbutā.",
  "atk-s0509a:1507": "106.",
  "atk-s0509a:1508": "“Pañcakkhandhā pariññātā, tiṭṭhanti chinnamūlakā;",
  "atk-s0509a:1509": "Dhi tavatthu jare jamme, natthi dāni punabbhavo”ti. – imā gāthā abhāsi;",
  "atk-s0509a:1510_0": "Tattha rūpasamussayeti rūpasaṅkhāte samussaye. Ayañhi rūpasaddo “cakkhuñca paṭicca",
  "atk-s0509a:1510_1": "rūpe ca uppajjati cakkhuviññāṇa”ntiādīsu rūpāyatane āgato. “Yaṃkiñci rūpaṃ atītānāgatapaccuppanna”ntiādīsu",
  "atk-s0509a:1510_2": "rūpakkhandhe. “Piyarūpe sātarūpe rajjatī”tiādīsu sabhāve. “Bahiddhā rūpāni passatī”tiādīsu",
  "atk-s0509a:1510_3": "kasiṇāyatane. “Rūpī rūpāni passatī”tiādīsu rūpajhāne. “Aṭṭhiñca paṭicca nhāruñca",
  "atk-s0509a:1510_4": "paṭicca maṃsañca paṭicca cammañca paṭicca ākāso parivārito rūpantveva saṅkhaṃ gacchatī”tiādīsu",
  "atk-s0509a:1510_5": "rūpakāye. Idhāpi rūpakāyeva daṭṭhabbo. Samussayasaddopi aṭṭhīnaṃ sarīrassa pariyāyo.",
  "atk-s0509a:1510_6": "“Satanti samussayā”tiādīsu aṭṭhisarīrapariyāye. “Āturaṃ asuciṃ pūtiṃ, passa nande",
  "atk-s0509a:1510_7": "samussaya”ntiādīsu sarīre. Idhāpi sarīre eva daṭṭhabbo. Tena vuttaṃ – “rūpasamussaye”ti,",
  "atk-s0509a:1510_8": "rūpasaṅkhāte samussaye sarīreti attho. Ṭhatvāti vacanaseso. Asmiṃ rūpasamussayeti",
  "atk-s0509a:1510_9": "hi imasmiṃ rūpasamussaye ṭhatvā imaṃ rūpakāyaṃ nissāya dasa putte vijāyitvāti yojanā.",
  "atk-s0509a:1510_10": "Tatoti tasmā dasaputtavijāyanahetu. Sā hi paṭhamavayaṃ atikkamitvā puttake vijāyantī",
  "atk-s0509a:1510_11": "anukkamena dubbalasarīrā jarājiṇṇā ca ahosi. Tena vuttaṃ “tatohaṃ dubbalā jiṇṇā”ti.",
  "atk-s0509a:1511": "Tassāti tato, tassāti vā tassā santike. Puna tassāti karaṇe sāmivacanaṃ, tāyāti attho. Sikkhamānāyāti tissopi sikkhā sikkhamānā.",
  "atk-s0509a:1512_0": "Anantarāvimokkhāsinti aggamaggassa anantarā uppannavimokkhā āsiṃ. Rūpī rūpāni passatītiādayo",
  "atk-s0509a:1512_1": "hi aṭṭhapi vimokkhā anantaravimokkhā nāma na honti. Maggānantaraṃ anuppattā hi phalavimokkhā",
  "atk-s0509a:1512_2": "phalasamāpattikāle pavattamānāpi paṭhamamaggānantarameva samuppattito taṃ upādāya",
  "atk-s0509a:1512_3": "anantaravimokkhā nāma, yathā maggasamādhi ānantarikasamādhīti vuccati. Anupādāya",
  "atk-s0509a:1512_4": "nibbutāti rūpādīsu kiñcipi aggahetvā kilesaparinibbānena nibbutā āsiṃ.",
  "atk-s0509a:1513_0": "Evaṃ vijjāttayaṃ vibhāvetvā arahattaphalena kūṭaṃ gaṇhantī udānetvā, idāni jarāya",
  "atk-s0509a:1513_1": "cirakālaṃ upaddutasarīraṃ vigarahantī saha vatthunā tassa samatikkantabhāvaṃ vibhāvetuṃ",
  "atk-s0509a:1513_2": "“pañcakkhandhā pariññātā”ti osānagāthamāha. Tattha dhi tavatthu jare jammeti aṅgānaṃ",
  "atk-s0509a:1513_3": "sithilabhāvakaraṇādinā jare jamme lāmake hīne tava tuyhaṃ dhi atthu dhikāro hotu.",
  "atk-s0509a:1513_4": "Natthi dāni punabbhavoti tasmā tvaṃ mayā atikkantā abhibhūtāsīti adhippāyo.",
  "atk-s0509a:1514": "Soṇātherīgāthāvaṇṇanā niṭṭhitā.",
  "atk-s0509a:1515": "9. Bhaddākuṇḍalakesātherīgāthāvaṇṇanā",
  "atk-s0509a:1516_0": "Lūnakesītiādikā bhaddāya kuṇḍalakesāya theriyā gāthā. Ayampi padumuttarassa bhagavato",
  "atk-s0509a:1516_1": "kāle haṃsavatīnagare kulagehe nibbattitvā viññutaṃ patvā ekadivasaṃ satthu santike",
  "atk-s0509a:1516_2": "dhammaṃ suṇantī satthāraṃ ekaṃ bhikkhuniṃ khippābhiññānaṃ aggaṭṭhāne ṭhapentaṃ disvā,",
  "atk-s0509a:1516_3": "adhikārakammaṃ katvā taṃ ṭhānantaraṃ patthetvā yāvajīvaṃ puññāni katvā kappasatasahassaṃ",
  "atk-s0509a:1516_4": "devamanussesu saṃsaritvā kassapabuddhakāle kikissa kāsirañño gehe sattannaṃ bhaginīnaṃ",
  "atk-s0509a:1516_5": "abbhantarā hutvā, vīsati vassasahassāni dasa sīlāni samādāya komāribrahmacariyaṃ",
  "atk-s0509a:1516_6": "carantī saṅghassa vasanapariveṇaṃ kāretvā, ekaṃ buddhantaraṃ sugatīsuyeva saṃsaritvā",
  "atk-s0509a:1516_7": "imasmiṃ buddhuppāde rājagahe seṭṭhikule nibbatti. Bhaddātissā nāmaṃ ahosi. Sā mahatā",
  "atk-s0509a:1516_8": "parivārena vaḍḍhamānā vayappattā, tasmiṃyeva nagare purohitassa puttaṃ sattukaṃ nāma",
  "atk-s0509a:1516_9": "coraṃ sahoḍḍhaṃ gahetvā rājāṇāya nagaraguttikena māretuṃ āghātanaṃ niyyamānaṃ, sīhapañjarena",
  "atk-s0509a:1516_10": "olokentī disvā paṭibaddhacittā hutvā sace taṃ labhāmi, jīvissāmi; no ce, marissāmīti",
  "atk-s0509a:1516_11": "sayane adhomukhī nipajji.",
  "atk-s0509a:1517_0": "Athassā pitā taṃ pavattiṃ sutvā ekadhītutāya balavasineho sahassalañjaṃ datvā upāyeneva",
  "atk-s0509a:1517_1": "coraṃ vissajjāpetvā gandhodakena nhāpetvā sabbābharaṇapaṭimaṇḍitaṃ kāretvā pāsādaṃ",
  "atk-s0509a:1517_2": "pesesi. Bhaddāpi paripuṇṇamanorathā atirekālaṅkārena alaṅkaritvā taṃ paricarati.",
  "atk-s0509a:1517_3": "Sattuko katipāhaṃ vītināmetvā tassā ābharaṇesu uppannalobho bhadde, ahaṃ nagaraguttikena",
  "atk-s0509a:1517_4": "gahitamattova corapapāte adhivatthāya devatāya “sacāhaṃ jīvitaṃ labhāmi, tuyhaṃ balikammaṃ",
  "atk-s0509a:1517_5": "upasaṃharissāmī”ti patthanaṃ āyāciṃ, tasmā balikammaṃ sajjāpehīti. Sā “tassa manaṃ",
  "atk-s0509a:1517_6": "pūressāmī”ti balikammaṃ sajjāpetvā sabbābharaṇavibhūsitā sāmikena saddhiṃ ekaṃ yānaṃ",
  "atk-s0509a:1517_7": "abhiruyha “devatāya balikammaṃ karissāmī”ti corapapātaṃ abhiruhituṃ āraddhā.",
  "atk-s0509a:1518_0": "Sattuko cintesi – “sabbesu abhiruhantesu imissā ābharaṇaṃ gahetuṃ na sakkā”ti parivārajanaṃ",
  "atk-s0509a:1518_1": "tattheva ṭhapetvā tameva balibhājanaṃ gāhāpetvā pabbataṃ abhiruhanto tāya saddhiṃ",
  "atk-s0509a:1518_2": "piyakathaṃ na kathesi. Sā iṅgiteneva tassādhippāyaṃ aññāsi. Sattuko, “bhadde, tava",
  "atk-s0509a:1518_3": "uttarasāṭakaṃ omuñcitvā kāyārūḷhapasādhanaṃ bhaṇḍikaṃ karohī”ti. Sā, “sāmi, mayhaṃ",
  "atk-s0509a:1518_4": "ko aparādho”ti? “Kiṃ nu maṃ, bāle,‘balikammatthaṃ āgato’ti saññaṃ karosi? Balikammāpadesena",
  "atk-s0509a:1518_5": "pana tava ābharaṇaṃ gahetuṃ āgato”ti. “Kassa pana, ayya, pasādhanaṃ, kassa aha”nti?",
  "atk-s0509a:1518_6": "“Nāhaṃ etaṃ vibhāgaṃ jānāmī”ti. “Hotu, ayya, ekaṃ pana me adhippāyaṃ pūrehi, alaṅkataniyāmena",
  "atk-s0509a:1518_7": "ca āliṅgituṃ dehī”ti. So “sādhū”ti sampaṭicchi. Sā tena sampaṭicchitabhāvaṃ ñatvā",
  "atk-s0509a:1518_8": "purato āliṅgitvā pacchato āliṅgantī viya pabbatapapāte pātesi. So patitvā cuṇṇavicuṇṇaṃ",
  "atk-s0509a:1518_9": "ahosi. Tāya kataṃ acchariyaṃ disvā pabbate adhivatthā devatā kosallaṃ vibhāventī imā gāthā abhāsi –",
  "atk-s0509a:1519": "“Na hi sabbesu ṭhānesu, puriso hoti paṇḍito;",
  "atk-s0509a:1520": "Itthīpi paṇḍitā hoti, tattha tattha vicakkhaṇā.",
  "atk-s0509a:1521": "“Na hi sabbesu ṭhānesu, puriso hoti paṇḍito;",
  "atk-s0509a:1522": "Itthīpi paṇḍitā hoti, lahuṃ atthavicintikā”ti. ;",
  "atk-s0509a:1523_0": "Tato bhaddā cintesi – “na sakkā mayā iminā niyāmena gehaṃ gantuṃ, itova gantvā ekaṃ",
  "atk-s0509a:1523_1": "pabbajjaṃ pabbajissāmī”ti nigaṇṭhārāmaṃ gantvā nigaṇṭhe pabbajjaṃ yāci. Atha naṃ",
  "atk-s0509a:1523_2": "te āhaṃsu – “kena niyāmena pabbajjā hotū”ti? “Yaṃ tumhākaṃ pabbajjāya uttamaṃ, tadeva",
  "atk-s0509a:1523_3": "karothā”ti. Te “sādhū”ti tassā tālaṭṭhinā kese luñcitvā pabbājesuṃ. Puna kesā vaḍḍhantā",
  "atk-s0509a:1523_4": "kuṇḍalāvaṭṭā hutvā vaḍḍhesuṃ. Tato paṭṭhāya sā kuṇḍalakesāti nāma jātā. Sā tattha",
  "atk-s0509a:1523_5": "uggahetabbaṃ samayaṃ vādamaggañca uggahetvā “ettakaṃ nāma ime jānanti, ito uttari",
  "atk-s0509a:1523_6": "viseso natthī”ti ñatvā tato apakkamitvā yattha yattha paṇḍitā atthi, tattha tattha",
  "atk-s0509a:1523_7": "gantvā tesaṃ jānanasippaṃ uggahetvā attanā saddhiṃ kathetuṃ samatthaṃ adisvā yaṃ",
  "atk-s0509a:1523_8": "yaṃ gāmaṃ vā nigamaṃ vā pavisati, tassa dvāre vālukārāsiṃ katvā tattha jambusākhaṃ",
  "atk-s0509a:1523_9": "ṭhapetvā “yo mama vādaṃ āropetuṃ sakkoti, so imaṃ sākhaṃ maddatū”ti samīpe ṭhitadārakānaṃ",
  "atk-s0509a:1523_10": "saññaṃ datvā vasanaṭṭhānaṃ gacchati. Sattāhampi jambusākhāya tatheva ṭhitāya taṃ gahetvā pakkamati.",
  "atk-s0509a:1524_0": "Tena ca samayena amhākaṃ bhagavā loke uppajjitvā pavattitavaradhammacakko anupubbena",
  "atk-s0509a:1524_1": "sāvatthiṃ upanissāya jetavane viharati. Kuṇḍalakesāpi vuttanayena gāmanigamarājadhānīsu",
  "atk-s0509a:1524_2": "vicarantī sāvatthiṃ patvā nagaradvāre vālukārāsimhi jambusākhaṃ ṭhapetvā dārakānaṃ",
  "atk-s0509a:1524_3": "saññaṃ datvā sāvatthiṃ pāvisi.",
  "atk-s0509a:1525_0": "Athāyasmā dhammasenāpati ekakova nagaraṃ pavisanto taṃ sākhaṃ disvā taṃ dametukāmo",
  "atk-s0509a:1525_1": "dārake pucchi – “kasmāyaṃ sākhā evaṃ ṭhapitā”ti? Dārakā tamatthaṃ ārocesuṃ. Thero",
  "atk-s0509a:1525_2": "“yadi evaṃ imaṃ sākhaṃ maddathā”ti āha. Dārakā taṃ maddiṃsu. Kuṇḍalakesā katabhattakiccā",
  "atk-s0509a:1525_3": "nagarato nikkhamantī taṃ sākhaṃ madditaṃ disvā “kenidaṃ maddita”nti pucchitvā therena",
  "atk-s0509a:1525_4": "maddāpitabhāvaṃ ñatvā “apakkhiko vādo na sobhatī”ti sāvatthiṃ pavisitvā vīthito vīthiṃ",
  "atk-s0509a:1525_5": "vicarantī “passeyyātha samaṇehi sakyaputtiyehi saddhiṃ mayhaṃ vāda”nti ugghosetvā",
  "atk-s0509a:1525_6": "mahājanaparivutā aññatarasmiṃ rukkhamūle nisinnaṃ dhammasenāpatiṃ upasaṅkamitvā paṭisanthāraṃ",
  "atk-s0509a:1525_7": "katvā ekamantaṃ ṭhitā “kiṃ tumhehi mama jambusākhā maddāpitā”ti pucchi. “Āma, mayā",
  "atk-s0509a:1525_8": "maddāpitā”ti. “Evaṃ sante tumhehi saddhiṃ mayhaṃ vādo hotū”ti. “Hotu, bhadde”ti.",
  "atk-s0509a:1525_9": "“Kassa pucchā, kassa vissajjanā”ti? “Pucchā nāma amhākaṃ pattā, tvaṃ yaṃ attano jānanakaṃ",
  "atk-s0509a:1525_10": "pucchā”ti. Sā sabbameva attano jānanakaṃ vādaṃ pucchi. Thero taṃ sabbaṃ vissajjesi.",
  "atk-s0509a:1525_11": "Sā upari pucchitabbaṃ ajānantī tuṇhī ahosi. Atha naṃ thero āha – “tayā bahuṃ pucchitaṃ,",
  "atk-s0509a:1525_12": "mayampi taṃ ekaṃ pañhaṃ pucchāmā”ti. “Pucchatha, bhante”ti. Thero “ekaṃ nāma ki”nti",
  "atk-s0509a:1525_13": "imaṃ pañhaṃ pucchi. Kuṇḍalakesā neva antaṃ na koṭiṃ passantī andhakāraṃ paviṭṭhā",
  "atk-s0509a:1525_14": "viya hutvā “na jānāmi, bhante”ti āha. “Tvaṃ ettakampi ajānantī aññaṃ kiṃ jānissasī”ti",
  "atk-s0509a:1525_15": "vatvā dhammaṃ desesi. Sā therassa pādesu patitvā, “bhante, tumhe saraṇaṃ gacchāmī”ti",
  "atk-s0509a:1525_16": "āha. “Mā maṃ tvaṃ, bhadde, saraṇaṃ gaccha, sadevake loke aggapuggalaṃ bhagavantameva",
  "atk-s0509a:1525_17": "saraṇaṃ gacchā”ti. “Evaṃ karissāmi, bhante”ti sā sāyanhasamaye dhammadesanāvelāyaṃ",
  "atk-s0509a:1525_18": "satthu santikaṃ gantvā pañcapatiṭṭhitena vanditvā ekamantaṃ aṭṭhāsi. Satthā tassā",
  "atk-s0509a:1525_19": "ñāṇaparipākaṃ ñatvā –",
  "atk-s0509a:1526": "“Sahassamapi ce gāthā, anatthapadasaṃhitā;",
  "atk-s0509a:1527": "Ekaṃ gāthāpadaṃ seyyo, yaṃ sutvā supasammatī”ti. –",
  "atk-s0509a:1528": "Imaṃ gāthamāha. Gāthāpariyosāne yathāṭhitāva saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:1529": "“Padumuttaro nāma jino, sabbadhammāna pāragū;",
  "atk-s0509a:1530": "Ito satasahassamhi, kappe uppajji nāyako.",
  "atk-s0509a:1531": "“Tadāhaṃ haṃsavatiyaṃ, jātā seṭṭhikule ahuṃ;",
  "atk-s0509a:1532": "Nānāratanapajjote, mahāsukhasamappitā.",
  "atk-s0509a:1533": "“Upetvā taṃ mahāvīraṃ, assosiṃ dhammadesanaṃ;",
  "atk-s0509a:1534": "Tato jātappasādāhaṃ, upesiṃ saraṇaṃ jinaṃ.",
  "atk-s0509a:1535": "“Tadā mahākāruṇiko, padumuttaranāmako;",
  "atk-s0509a:1536": "Khippābhiññānamagganti, ṭhapesi bhikkhuniṃ subhaṃ.",
  "atk-s0509a:1537": "“Taṃ sutvā muditā hutvā, dānaṃ datvā mahesino;",
  "atk-s0509a:1538": "Nipacca sirasā pāde, taṃ ṭhānamabhipatthayiṃ.",
  "atk-s0509a:1539": "“Anumodi mahāvīro, bhadde yaṃ tebhipatthitaṃ;",
  "atk-s0509a:1540": "Samijjhissati taṃ sabbaṃ, sukhinī hohi nibbutā.",
  "atk-s0509a:1541": "“Satasahassito kappe, okkākakulasambhavo;",
  "atk-s0509a:1542": "Gotamo nāma gottena, satthā loke bhavissati.",
  "atk-s0509a:1543": "“Tassa dhammesu dāyādā, orasā dhammanimmitā;",
  "atk-s0509a:1544": "Bhaddākuṇḍalakesāti, hessati satthu sāvikā.",
  "atk-s0509a:1545": "“Tena kammena sukatena, cetanāpaṇidhīhi ca;",
  "atk-s0509a:1546": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1547": "“Tato cutā yāmamagaṃ, tatohaṃ tusitaṃ gatā;",
  "atk-s0509a:1548": "Tato ca nimmānaratiṃ, vasavattipuraṃ tato.",
  "atk-s0509a:1549": "“Yattha yatthūpapajjāmi, tassa kammassa vāhasā;",
  "atk-s0509a:1550": "Tattha tattheva rājūnaṃ, mahesittamakārayiṃ.",
  "atk-s0509a:1551": "“Tato cutā manussesu, rājūnaṃ cakkavattinaṃ;",
  "atk-s0509a:1552": "Maṇḍalīnañca rājūnaṃ, mahesittamakārayiṃ.",
  "atk-s0509a:1553": "“Sampattiṃ anubhotvāna, devesu mānusesu ca;",
  "atk-s0509a:1554": "Sabbattha sukhitā hutvā, nekakappesu saṃsariṃ.",
  "atk-s0509a:1555": "“Imamhi bhaddake kappe, brahmabandhu mahāyaso;",
  "atk-s0509a:1556": "Kassapo nāma gottena, uppajji vadataṃ varo.",
  "atk-s0509a:1557": "“Upaṭṭhāko mahesissa, tadā āsi narissaro;",
  "atk-s0509a:1558": "Kāsirājā kikī nāma, bārāṇasipuruttame.",
  "atk-s0509a:1559": "“Tassa dhītā catutthāsiṃ, bhikkhudāyīti vissutā;",
  "atk-s0509a:1560": "Dhammaṃ sutvā jinaggassa, pabbajjaṃ samarocayiṃ.",
  "atk-s0509a:1561": "“Anujāni na no tāto, agāreva tadā mayaṃ;",
  "atk-s0509a:1562": "Vīsavassasahassāni, vicarimha atanditā.",
  "atk-s0509a:1563": "“Komāribrahmacariyaṃ, rājakaññā sukhedhitā;",
  "atk-s0509a:1564": "Buddhopaṭṭhānaniratā, muditā satta dhītaro.",
  "atk-s0509a:1565": "“Samaṇī samaṇaguttā ca, bhikkhunī bhikkhudāyikā;",
  "atk-s0509a:1566": "Dhammā ceva sudhammā ca, sattamī saṅghadāyikā.",
  "atk-s0509a:1567": "“Khemā uppalavaṇṇā ca, paṭācārā ahaṃ tadā;",
  "atk-s0509a:1568": "Kisāgotamī dhammadinnā, visākhā hoti sattamī.",
  "atk-s0509a:1569": "“Tehi kammehi sukatehi, cetanāpaṇidhīhi ca;",
  "atk-s0509a:1570": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1571": "“Pacchime ca bhave dāni, giribbajapuruttame;",
  "atk-s0509a:1572": "Jātā seṭṭhikule phīte, yadāhaṃ yobbane ṭhitā.",
  "atk-s0509a:1573": "“Coraṃ vadhatthaṃ nīyantaṃ, disvā rattā tahiṃ ahaṃ;",
  "atk-s0509a:1574": "Pitā me taṃ sahassena, mocayitvā vadhā tato.",
  "atk-s0509a:1575": "“Adāsi tassa maṃ tāto, viditvāna manaṃ mama;",
  "atk-s0509a:1576": "Tassāhamāsiṃ visaṭṭhā, atīva dayitā hitā.",
  "atk-s0509a:1577": "“So me bhūsanalobhena, balimajjhāsayo diso;",
  "atk-s0509a:1578": "Corappapātaṃ netvāna, pabbataṃ cetayī vadhaṃ.",
  "atk-s0509a:1579": "“Tadāhaṃ paṇamitvāna, sattukaṃ sukatañjalī;",
  "atk-s0509a:1580": "Rakkhantī attano pāṇaṃ, idaṃ vacanamabraviṃ.",
  "atk-s0509a:1581": "“Idaṃ suvaṇṇakeyūraṃ, muttā veḷuriyā bahū;",
  "atk-s0509a:1582": "Sabbaṃ harassu bhaddante, mañca dāsīti sāvaya.",
  "atk-s0509a:1583": "“Oropayassu kalyāṇī, mā bāḷhaṃ paridevasi;",
  "atk-s0509a:1584": "Na cāhaṃ abhijānāmi, ahantvā dhanamābhataṃ.",
  "atk-s0509a:1585": "“Yato sarāmi attānaṃ, yato pattosmi viññutaṃ;",
  "atk-s0509a:1586": "Na cāhaṃ abhijānāmi, aññaṃ piyataraṃ tayā.",
  "atk-s0509a:1587": "“Ehi taṃ upagūhissaṃ, katvāna taṃ padakkhiṇaṃ;",
  "atk-s0509a:1588": "Na ca dāni puno atthi, mama tuyhañca saṅgamo.",
  "atk-s0509a:1589": "“Na hi sabbesu ṭhānesu, puriso hoti paṇḍito;",
  "atk-s0509a:1590": "Itthīpi paṇḍitā hoti, tattha tattha vicakkhaṇā.",
  "atk-s0509a:1591": "“Na hi sabbesu ṭhānesu, puriso hoti paṇḍito;",
  "atk-s0509a:1592": "Itthīpi paṇḍitā hoti, lahuṃ atthavicintikā.",
  "atk-s0509a:1593": "“Lahuñca vata khippañca, nikaṭṭhe samacetayiṃ;",
  "atk-s0509a:1594": "Migaṃ uṇṇā yathā evaṃ, tadāhaṃ sattukaṃ vadhiṃ.",
  "atk-s0509a:1595": "“Yo ca uppatitaṃ atthaṃ, na khippamanubujjhati;",
  "atk-s0509a:1596": "So haññate mandamati, corova girigabbhare.",
  "atk-s0509a:1597": "“Yo ca uppatitaṃ atthaṃ, khippameva nibodhati;",
  "atk-s0509a:1598": "Muccate sattusambādhā, tadāhaṃ sattukā yathā.",
  "atk-s0509a:1599": "“Tadāhaṃ pātayitvāna, giriduggamhi sattukaṃ;",
  "atk-s0509a:1600": "Santikaṃ setavatthānaṃ, upetvā pabbajiṃ ahaṃ.",
  "atk-s0509a:1601": "“Saṇḍāsena ca kese me, luñcitvā sabbaso tadā;",
  "atk-s0509a:1602": "Pabbajitvāna samayaṃ, ācikkhiṃsu nirantaraṃ.",
  "atk-s0509a:1603": "“Tato taṃ uggahetvāhaṃ, nisīditvāna ekikā;",
  "atk-s0509a:1604": "Samayaṃ taṃ vicintesiṃ, suvāno mānusaṃ karaṃ.",
  "atk-s0509a:1605": "“Chinnaṃ gayha samīpe me, pātayitvā apakkami;",
  "atk-s0509a:1606": "Disvā nimittamalabhiṃ, hatthaṃ taṃ puḷavākulaṃ.",
  "atk-s0509a:1607": "“Tato uṭṭhāya saṃviggā, apucchiṃ sahadhammike;",
  "atk-s0509a:1608": "Te avocuṃ vijānanti, taṃ atthaṃ sakyabhikkhavo.",
  "atk-s0509a:1609": "“Sāhaṃ tamatthaṃ pucchissaṃ, upetvā buddhasāvake;",
  "atk-s0509a:1610": "Te mamādāya gacchiṃsu, buddhaseṭṭhassa santikaṃ.",
  "atk-s0509a:1611": "“So me dhammamadesesi, khandhāyatanadhātuyo;",
  "atk-s0509a:1612": "Asubhāniccadukkhāti, anattāti ca nāyako.",
  "atk-s0509a:1613": "“Tassa dhammaṃ suṇitvāhaṃ, dhammacakkhuṃ visodhayiṃ;",
  "atk-s0509a:1614": "Tato viññātasaddhammā, pabbajjaṃ upasampadaṃ.",
  "atk-s0509a:1615": "“Āyācito tadā āha, ehi bhaddeti nāyako;",
  "atk-s0509a:1616": "Tadāhaṃ upasampannā, parittaṃ toyamaddasaṃ.",
  "atk-s0509a:1617": "“Pādapakkhālanenāhaṃ, ñatvā saudayabbayaṃ;",
  "atk-s0509a:1618": "Tathā sabbepi saṅkhāre, īdisaṃ cintayiṃ tadā.",
  "atk-s0509a:1619": "“Tato cittaṃ vimucci me, anupādāya sabbaso;",
  "atk-s0509a:1620": "Khippābhiññānamaggaṃ me, tadā paññāpayī jino.",
  "atk-s0509a:1621": "“Iddhīsu ca vasī homi, dibbāya sotadhātuyā;",
  "atk-s0509a:1622": "Paracittāni jānāmi, satthusāsanakārikā.",
  "atk-s0509a:1623": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:1624": "Khepetvā āsave sabbe, visuddhāsiṃ sunimmalā.",
  "atk-s0509a:1625": "“Pariciṇṇo mayā satthā, kataṃ buddhassa sāsanaṃ;",
  "atk-s0509a:1626": "Ohito garuko bhāro, bhavanetti samūhatā.",
  "atk-s0509a:1627": "“Yassatthāya pabbajitā, agārasmānagāriyaṃ;",
  "atk-s0509a:1628": "So me attho anuppatto, sabbasaṃyojanakkhayo.",
  "atk-s0509a:1629": "“Atthadhammaniruttīsu, paṭibhāne tatheva ca;",
  "atk-s0509a:1630": "Ñāṇaṃ me vimalaṃ suddhaṃ, buddhaseṭṭhassa sāsane.",
  "atk-s0509a:1631": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:1632_0": "Arahattaṃ pana patvā tāvadeva pabbajjaṃ yāci. Satthā tassā pabbajjaṃ anujāni. Sā",
  "atk-s0509a:1632_1": "bhikkhunupassayaṃ gantvāna pabbajitvā phalasukhena nibbānasukhena ca vītināmentī",
  "atk-s0509a:1632_2": "attano paṭipattiṃ paccavekkhitvā udānavasena –",
  "atk-s0509a:1633": "107.",
  "atk-s0509a:1634": "“Lūnakesī paṅkadharī, ekasāṭī pure cariṃ;",
  "atk-s0509a:1635": "Avajje vajjamatinī, vajje cāvajjadassinī.",
  "atk-s0509a:1636": "108.",
  "atk-s0509a:1637": "“Divāvihārā nikkhamma, gijjhakūṭamhi pabbate;",
  "atk-s0509a:1638": "Addasaṃ virajaṃ buddhaṃ, bhikkhusaṅghapurakkhataṃ.",
  "atk-s0509a:1639": "109.",
  "atk-s0509a:1640": "“Nihacca jāṇuṃ vanditvā, sammukhā añjaliṃ akaṃ;",
  "atk-s0509a:1641": "Ehi bhaddeti maṃ avaca, sā me āsūpasampadā.",
  "atk-s0509a:1642": "110.",
  "atk-s0509a:1643": "“Ciṇṇā aṅgā ca magadhā, vajjī kāsī ca kosalā;",
  "atk-s0509a:1644": "Anakā paṇṇāsa vassāni, raṭṭhapiṇḍaṃ abhuñjahaṃ.",
  "atk-s0509a:1645": "111.",
  "atk-s0509a:1646": "“Puññaṃ vata pasavi bahuṃ, sappañño vatāyaṃ upāsako;",
  "atk-s0509a:1647": "Yo bhaddāya cīvaraṃ adāsi, vippamuttāya sabbaganthehī”ti. –",
  "atk-s0509a:1648": "Imā gāthā abhāsi.",
  "atk-s0509a:1649_0": "Tattha lūnakesīti lūnā luñcitā kesā mayhanti lūnakesī, nigaṇṭhesu pabbajjāya tālaṭṭhinā",
  "atk-s0509a:1649_1": "luñcitakesā, taṃ sandhāya vadati. Paṅkadharīti dantakaṭṭhassa akhādanena dantesu",
  "atk-s0509a:1649_2": "malapaṅkadhāraṇato paṅkadharī. Ekasāṭīti nigaṇṭhacārittavasena ekasāṭikā. Pure carinti",
  "atk-s0509a:1649_3": "pubbe nigaṇṭhī hutvā evaṃ vicariṃ. Avajje vajjamatinīti nhānucchādanadantakaṭṭhakhādanādike",
  "atk-s0509a:1649_4": "anavajje sāvajjasaññī. Vajje cāvajjadassinīti mānamakkhapalāsavipallāsādike sāvajje anavajjadiṭṭhī.",
  "atk-s0509a:1650_0": "Divāvihārā nikkhammāti attano divāvihāraṭṭhānato nikkhamitvā. Ayampi ṭhitamajjhanhikavelāyaṃ",
  "atk-s0509a:1650_1": "therena samāgatā tassa pañhassa vissajjanena dhammadesanāya ca nihatamānadabbā pasannamānasā",
  "atk-s0509a:1650_2": "hutvā satthu santikaṃ upasaṅkamitukāmāva attano vasanaṭṭhānaṃ gantvā divāṭṭhāne nisīditvā",
  "atk-s0509a:1650_3": "sāyanhasamaye satthu santikaṃ upasaṅkamitvā.",
  "atk-s0509a:1651_0": "Nihacca jāṇuṃ vanditvāti jāṇudvayaṃ pathaviyaṃ nihantvā patiṭṭhapetvā pañcapatiṭṭhitena",
  "atk-s0509a:1651_1": "vanditvā. Sammukhā añjaliṃ akanti satthu sammukhā dasanakhasamodhānasamujjalaṃ añjaliṃ",
  "atk-s0509a:1651_2": "akāsiṃ. Ehi, bhaddeti maṃ avaca, sā me āsūpasampadāti yaṃ maṃ bhagavā arahattaṃ patvā",
  "atk-s0509a:1651_3": "pabbajjañca upasampadañca yācitvā ṭhitaṃ “ehi, bhadde, bhikkhunupassayaṃ gantvā bhikkhunīnaṃ",
  "atk-s0509a:1651_4": "santike pabbaja upasampajjassū”ti avaca āṇāpesi. Sā satthu āṇā mayhaṃ upasampadāya",
  "atk-s0509a:1651_5": "kāraṇattā upasampadā āsi ahosi.",
  "atk-s0509a:1652_0": "Ciṇṇātiādikā dve gāthā aññābyākaraṇagāthā. Tattha ciṇṇā aṅgā ca magadhāti ye ime",
  "atk-s0509a:1652_1": "aṅgā ca magadhā ca vajjī ca kāsī ca kosalā ca janapadā pubbe sāṇāya mayā raṭṭhapiṇḍaṃ",
  "atk-s0509a:1652_2": "bhuñjantiyā ciṇṇā caritā, tesuyeva satthārā samāgamato paṭṭhāya anaṇā niddosā apagatakilesā",
  "atk-s0509a:1652_3": "hutvā paññāsa saṃvaccharāni raṭṭhapiṇḍaṃ abhuñjiṃ ahaṃ.",
  "atk-s0509a:1653": "Yena abhippasannamānasena upāsakena attano cīvaraṃ dinnaṃ, tassa puññavisesakittanamukhena aññaṃ byākarontī “puññaṃ vata pasavī bahu”nti osānagāthamāha. Sā suviññeyyāva.",
  "atk-s0509a:1654": "Bhaddākuṇḍalakesātherīgāthāvaṇṇanā niṭṭhitā.",
  "atk-s0509a:1655": "10. Paṭācārātherīgāthāvaṇṇanā",
  "atk-s0509a:1656_0": "Naṅgalehi kasaṃ khettantiādikā paṭācārāya theriyā gāthā. Ayampi padumuttarassa bhagavato",
  "atk-s0509a:1656_1": "kāle haṃsavatīnagare kulagehe nibbattitvā viññutaṃ patvā, ekadivasaṃ satthu santike",
  "atk-s0509a:1656_2": "dhammaṃ suṇantī satthāraṃ ekaṃ bhikkhuniṃ vinayadharānaṃ aggaṭṭhāne ṭhapentaṃ disvā,",
  "atk-s0509a:1656_3": "adhikārakammaṃ katvā taṃ ṭhānantaraṃ patthesi. Sā yāvajīvaṃ kusalaṃ katvā devamanussesu",
  "atk-s0509a:1656_4": "saṃsarantī kassapabuddhakāle kikissa kāsirañño gehe paṭisandhiṃ gahetvā sattannaṃ",
  "atk-s0509a:1656_5": "bhaginīnaṃ abbhantarā hutvā vīsati vassasahassāni brahmacariyaṃ caritvā bhikkhusaṅghassa",
  "atk-s0509a:1656_6": "pariveṇaṃ akāsi. Sā tato cutā devaloke nibbattā, ekaṃ buddhantaraṃ dibbasampattiṃ",
  "atk-s0509a:1656_7": "anubhavitvā imasmiṃ buddhuppāde sāvatthiyaṃ seṭṭhigehe nibbattitvā vayappattā attano",
  "atk-s0509a:1656_8": "gehe ekena kammakārena saddhiṃ kilesasanthavaṃ akāsi. Taṃ mātāpitaro samajātikassa",
  "atk-s0509a:1656_9": "kumārassa dātuṃ divasaṃ saṇṭhapesuṃ. Taṃ ñatvā sā hatthasāraṃ gahetvā tena katasanthavena",
  "atk-s0509a:1656_10": "purisena saddhiṃ aggadvārena nikkhamitvā ekasmiṃ gāmake vasantī gabbhinī ahosi. Sā",
  "atk-s0509a:1656_11": "paripakke gabbhe “kiṃ idha anāthavāsena, kulagehaṃ gacchāma, sāmī”ti vatvā tasmiṃ",
  "atk-s0509a:1656_12": "“ajja gacchāma, sve gacchāmā”ti kālakkhepaṃ karonte “nāyaṃ bālo maṃ nessatī”ti tasmiṃ",
  "atk-s0509a:1656_13": "bahi gate gehe paṭisāmetabbaṃ paṭisāmetvā “kulagharaṃ gatāti mayhaṃ sāmikassa kathethā”ti",
  "atk-s0509a:1656_14": "paṭivissakagharavāsīnaṃ ācikkhitvā “ekikāva kulagharaṃ gamissāmī”ti maggaṃ paṭipajji.",
  "atk-s0509a:1656_15": "So āgantvā gehe taṃ apassanto paṭivissake pucchitvā “kulagharaṃ gatā”ti sutvā “maṃ",
  "atk-s0509a:1656_16": "nissāya kuladhītā anāthā jātā”ti padānupadaṃ gantvā sampāpuṇi. Tassā antarāmagge",
  "atk-s0509a:1656_17": "eva gabbhavuṭṭhānaṃ ahosi. Sā pasutakālato paṭṭhāya paṭippassaddhagamanussukkā sāmikaṃ",
  "atk-s0509a:1656_18": "gahetvā nivatti. Dutiyavārampi gabbhinī ahosītiādi sabbaṃ purimanayeneva vitthāretabbaṃ.",
  "atk-s0509a:1657_0": "Ayaṃ pana viseso – yadā tassā antarāmagge kammajavātā caliṃsu, tadā mahāakālamegho",
  "atk-s0509a:1657_1": "udapādi. Samantato vijjulatāhi ādittaṃ viya meghathanitehi bhijjamānaṃ viya ca udakadhārānipātanirantaraṃ",
  "atk-s0509a:1657_2": "nabhaṃ ahosi. Sā taṃ disvā, “sāmi, me anovassakaṃ ṭhānaṃ jānāhī”ti āha. So ito cito",
  "atk-s0509a:1657_3": "ca olokento ekaṃ tiṇasañchannaṃ gumbaṃ disvā tattha gantvā hatthagatāya vāsiyā tasmiṃ",
  "atk-s0509a:1657_4": "gumbe daṇḍake chinditukāmo tiṇehi sañchāditavammikasīsante uṭṭhitarukkhadaṇḍakaṃ",
  "atk-s0509a:1657_5": "chindi. Tāvadeva ca naṃ tato vammikato nikkhamitvā ghoraviso āsīviso ḍaṃsi. So tattheva",
  "atk-s0509a:1657_6": "patitvā kālamakāsi. Sā mahādukkhaṃ anubhavantī tassa āgamanaṃ olokentī dvepi dārake",
  "atk-s0509a:1657_7": "vātavuṭṭhiṃ asahamāne viravante urantare katvā, dvīhi jāṇukehi dvīhi hatthehi ca",
  "atk-s0509a:1657_8": "bhūmiṃ uppīḷetvā yathāṭhitāva rattiṃ vītināmetvā vibhātāya rattiyā maṃsapesivaṇṇaṃ",
  "atk-s0509a:1657_9": "ekaṃ puttaṃ pilotikacumbaṭake nipajjāpetvā hatthehi urehi ca pariggahetvā, itaraṃ",
  "atk-s0509a:1657_10": "“ehi, tāta, pitā te ito gato”ti vatvā sāmikena gatamaggena gacchantī taṃ vammikasamīpe",
  "atk-s0509a:1657_11": "kālaṅkataṃ nisinnaṃ disvā “maṃ nissāya mama sāmiko mato”ti rodantī paridevantī sakalarattiṃ",
  "atk-s0509a:1657_12": "devena vuṭṭhattā jaṇṇukappamāṇaṃ thanappamāṇaṃ udakaṃ savantiṃ antarāmagge nadiṃ",
  "atk-s0509a:1657_13": "patvā, attano mandabuddhitāya dubbalatāya ca dvīhi dārakehi saddhiṃ udakaṃ otarituṃ",
  "atk-s0509a:1657_14": "avisahantī jeṭṭhaputtaṃ orimatīre ṭhapetvā itaraṃ ādāya paratīraṃ gantvā sākhābhaṅgaṃ",
  "atk-s0509a:1657_15": "attharitvā tattha pilotikacumbaṭake nipajjāpetvā “itarassa santikaṃ gamissāmī”ti",
  "atk-s0509a:1657_16": "bālaputtakaṃ pahātuṃ asakkontī punappunaṃ nivattitvā olokayamānā nadiṃ otarati.",
  "atk-s0509a:1658_0": "Athassā nadīmajjhaṃ gatakāle eko seno taṃ dārakaṃ disvā “maṃsapesī”ti saññāya ākāsato",
  "atk-s0509a:1658_1": "bhassi. Sā taṃ disvā ubho hatthe ukkhipitvā “sūsū”ti tikkhattuṃ mahāsaddaṃ nicchāresi.",
  "atk-s0509a:1658_2": "Seno dūrabhāvena taṃ anādiyanto kumāraṃ gahetvā vehāsaṃ uppati. Orimatīre ṭhito putto",
  "atk-s0509a:1658_3": "ubho hatthe ukkhipitvā mahāsaddaṃ nicchārayamānaṃ disvā “maṃ sandhāya vadatī”ti saññāya",
  "atk-s0509a:1658_4": "vegena udake pati. Iti bālaputtako senena, jeṭṭhaputtako udakena hato. Sā “eko me",
  "atk-s0509a:1658_5": "putto senena gahito, eko udakena vūḷho, panthe me pati mato”ti rodantī paridevantī",
  "atk-s0509a:1658_6": "gacchantī sāvatthito āgacchantaṃ ekaṃ purisaṃ disvā pucchi – “kattha vāsikosi, tātā”ti?",
  "atk-s0509a:1658_7": "“Sāvatthivāsikomhi, ammā”ti. “Sāvatthiyaṃ asukavīthiyaṃ asukakulaṃ nāma atthi, taṃ",
  "atk-s0509a:1658_8": "jānāsi, tātā”ti? “Jānāmi, amma, taṃ pana mā pucchi, aññaṃ pucchā”ti. “Aññena me payojanaṃ",
  "atk-s0509a:1658_9": "natthi, tadeva pucchāmi, tātā”ti. “Amma, tvaṃ attano anācikkhituṃ na desi, ajja te",
  "atk-s0509a:1658_10": "sabbarattiṃ devo vassanto diṭṭho”ti? “Diṭṭho me, tāta, mayhameva so sabbarattiṃ vuṭṭho,",
  "atk-s0509a:1658_11": "taṃ kāraṇaṃ pacchā kathessāmi, etasmiṃ tāva me seṭṭhigehe pavattiṃ kathehī”ti. “Amma,",
  "atk-s0509a:1658_12": "ajja rattiyaṃ seṭṭhi ca bhariyā ca seṭṭhiputto cāti tayopi jane avattharamānaṃ gehaṃ",
  "atk-s0509a:1658_13": "pati, te ekacitakāyaṃ jhāyanti, svāyaṃ dhūmo paññāyati, ammā”ti. Sā tasmiṃ khaṇe",
  "atk-s0509a:1658_14": "nivatthavatthampi patamānaṃ na sañjāni. Sokummattattaṃ patvā jātarūpeneva –",
  "atk-s0509a:1659": "“Ubho puttā kālaṅkatā, panthe mayhaṃ patī mato;",
  "atk-s0509a:1660": "Mātā pitā ca bhātā ca, ekacitamhi ḍayhare”ti. –",
  "atk-s0509a:1661": "Vilapantī paribbhamati.",
  "atk-s0509a:1662_0": "Tato paṭṭhāya tassā nivāsanamattenapi paṭena acaraṇato patitācārattā paṭācārātveva",
  "atk-s0509a:1662_1": "samaññā ahosi. Taṃ disvā manussā “gaccha, ummattike”ti keci kacavaraṃ matthake khipanti,",
  "atk-s0509a:1662_2": "aññe paṃsuṃ okiranti, apare leḍḍuṃ khipanti. Satthā jetavane mahāparisāmajjhe nisīditvā",
  "atk-s0509a:1662_3": "dhammaṃ desento taṃ tathā paribbhamantiṃ disvā ñāṇaparipākañca oloketvā yathā vihārābhimukhī",
  "atk-s0509a:1662_4": "āgacchati, tathā akāsi. Parisā taṃ disvā “imissā ummattikāya ito āgantuṃ mādatthā”ti",
  "atk-s0509a:1662_5": "āha. “Bhagavā mā naṃ vārayitthā”ti vatvā avidūraṭṭhānaṃ āgatakāle “satiṃ paṭilabha",
  "atk-s0509a:1662_6": "bhaginī”ti āha. Sā tāvadeva buddhānubhāvena satiṃ paṭilabhitvā nivatthavatthassa",
  "atk-s0509a:1662_7": "patitabhāvaṃ sallakkhetvā hirottappaṃ paccupaṭṭhapetvā ukkuṭikaṃ upanisajjāya nisīdi.",
  "atk-s0509a:1662_8": "Eko puriso uttarasāṭakaṃ khipi. Sā taṃ nivāsetvā satthāraṃ upasaṅkamitvā pañcapatiṭṭhitena",
  "atk-s0509a:1662_9": "vanditvā, “bhante, avassayo me hotha, ekaṃ me puttaṃ seno gaṇhi, eko udakena vūḷho,",
  "atk-s0509a:1662_10": "panthe pati mato, mātāpitaro bhātā ca gehena avatthaṭā matā ekacitakasmiṃ jhāyantī”ti",
  "atk-s0509a:1662_11": "sā sokakāraṇaṃ ācikkhi. Satthā “paṭācāre, mā cintayi, tava avassayo bhavituṃ samatthasseva",
  "atk-s0509a:1662_12": "santikaṃ āgatāsi. Yathā hi tvaṃ idāni puttādīnaṃ maraṇanimittaṃ assūni pavattesi,",
  "atk-s0509a:1662_13": "evaṃ anamatagge saṃsāre puttādīnaṃ maraṇahetu pavattitaṃ assu catunnaṃ mahāsamuddānaṃ",
  "atk-s0509a:1662_14": "udakato bahutara”nti dassento –",
  "atk-s0509a:1663": "“Catūsu samuddesu jalaṃ parittakaṃ, tato bahuṃ assujalaṃ anappakaṃ;",
  "atk-s0509a:1664": "Dukkhena phuṭṭhassa narassa socanā, kiṃ kāraṇā amma tuvaṃ pamajjasī”ti. –",
  "atk-s0509a:1665": "Gāthaṃ abhāsi.",
  "atk-s0509a:1666_0": "Evaṃ satthari anamataggapariyāyakathaṃ kathente tassā soko tanutarabhāvaṃ agamāsi.",
  "atk-s0509a:1666_1": "Atha naṃ tanubhūtasokaṃ ñatvā “paṭācāre, puttādayo nāma paralokaṃ gacchantassa tāṇaṃ",
  "atk-s0509a:1666_2": "vā leṇaṃ vā saraṇaṃ vā bhavituṃ na sakkontī”ti vijjamānāpi te na santi eva, tasmā",
  "atk-s0509a:1666_3": "paṇḍitena attano sīlaṃ visodhetvā nibbānagāmimaggoyeva sādhetabboti dassento –",
  "atk-s0509a:1667": "“Na santi puttā tāṇāya, na pitā nāpi bandhavā;",
  "atk-s0509a:1668": "Antakenādhipannassa, natthi ñātīsu tāṇatā.",
  "atk-s0509a:1669": "“Etamatthavasaṃ ñatvā, paṇḍito sīlasaṃvuto;",
  "atk-s0509a:1670": "Nibbānagamanaṃ maggaṃ, khippameva visodhaye”ti. –",
  "atk-s0509a:1671_0": "Imāhi gāthāhi dhammaṃ desesi. Desanāvasāne paṭācārā sotāpattiphale patiṭṭhahitvā",
  "atk-s0509a:1671_1": "satthāraṃ pabbajjaṃ yāci. Satthā taṃ bhikkhunīnaṃ santikaṃ netvā pabbājesi. Sā laddhūpasampadā",
  "atk-s0509a:1671_2": "uparimaggatthāya vipassanāya kammaṃ karontī ekadivasaṃ ghaṭena udakaṃ ādāya pāde",
  "atk-s0509a:1671_3": "dhovantī udakaṃ āsiñci. Taṃ thokaṃ ṭhānaṃ gantvā pacchijji, dutiyavāraṃ āsittaṃ tato",
  "atk-s0509a:1671_4": "dūraṃ agamāsi, tatiyavāraṃ āsittaṃ tatopi dūrataraṃ agamāsi. Sā tadeva ārammaṇaṃ",
  "atk-s0509a:1671_5": "gahetvā tayo vaye paricchinditvā “mayā paṭhamaṃ āsittaudakaṃ viya ime sattā paṭhamavayepi",
  "atk-s0509a:1671_6": "maranti, tato dūraṃ gataṃ dutiyavāraṃ āsittaṃ udakaṃ viya majjhimavayepi, tato dūrataraṃ",
  "atk-s0509a:1671_7": "gataṃ tatiyavāraṃ āsittaṃ udakaṃ viya pacchimavayepi marantiyevā”ti cintesi. Satthā",
  "atk-s0509a:1671_8": "gandhakuṭiyaṃ nisinnova obhāsaṃ pharitvā tassā sammukhe ṭhatvā kathento viya “evametaṃ,",
  "atk-s0509a:1671_9": "paṭācāre, sabbepime sattā maraṇadhammā, tasmā pañcannaṃ khandhānaṃ udayabbayaṃ apassantassa",
  "atk-s0509a:1671_10": "vassasataṃ jīvato taṃ passantassa ekāhampi ekakkhaṇampi jīvitaṃ seyyo”ti imamatthaṃ dassento –",
  "atk-s0509a:1672": "“Yo ca vassasataṃ jīve, apassaṃ udayabbayaṃ;",
  "atk-s0509a:1673": "Ekāhaṃ jīvitaṃ seyyo, passato udayabbaya”nti. –",
  "atk-s0509a:1674": "Gāthamāha. Gāthāpariyosāne paṭācārā saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:1675": "“Padumuttaro nāma jino, sabbadhammāna pāragū;",
  "atk-s0509a:1676": "Ito satasahassamhi, kappe uppajji nāyako.",
  "atk-s0509a:1677": "“Tadāhaṃ haṃsavatiyaṃ, jātā seṭṭhikule ahuṃ;",
  "atk-s0509a:1678": "Nānāratanapajjote, mahāsukhasamappitā.",
  "atk-s0509a:1679": "“Upetvā taṃ mahāvīraṃ, assosiṃ dhammadesanaṃ;",
  "atk-s0509a:1680": "Tato jātapasādāhaṃ, upesiṃ saraṇaṃ jinaṃ.",
  "atk-s0509a:1681": "“Tato vinayadhārīnaṃ, aggaṃ vaṇṇesi nāyako;",
  "atk-s0509a:1682": "Bhikkhuniṃ lajjiniṃ tādiṃ, kappākappavisāradaṃ.",
  "atk-s0509a:1683": "“Tadā muditacittāhaṃ, taṃ ṭhānamabhikaṅkhinī;",
  "atk-s0509a:1684": "Nimantetvā dasabalaṃ, sasaṅghaṃ lokanāyakaṃ.",
  "atk-s0509a:1685": "“Bhojayitvāna sattāhaṃ, daditvāva ticīvaraṃ;",
  "atk-s0509a:1686": "Nipacca sirasā pāde, idaṃ vacanamabraviṃ.",
  "atk-s0509a:1687": "“Yā tayā vaṇṇitā vīra, ito aṭṭhamake muni;",
  "atk-s0509a:1688": "Tādisāhaṃ bhavissāmi, yadi sijjhati nāyaka.",
  "atk-s0509a:1689": "“Tadā avoca maṃ satthā, bhadde mā bhāyi assasa;",
  "atk-s0509a:1690": "Anāgatamhi addhāne, lacchase taṃ manorathaṃ.",
  "atk-s0509a:1691": "“Satasahassito kappe, okkākakulasambhavo;",
  "atk-s0509a:1692": "Gotamo nāma gottena, satthā loke bhavissati.",
  "atk-s0509a:1693": "“Tassa dhammesu dāyādā, orasā dhammanimmitā;",
  "atk-s0509a:1694": "Paṭācārāti nāmena, hessati satthu sāvikā.",
  "atk-s0509a:1695": "“Tadāhaṃ muditā hutvā, yāvajīvaṃ tadā jinaṃ;",
  "atk-s0509a:1696": "Mettacittā paricariṃ, sasaṅghaṃ lokanāyakaṃ.",
  "atk-s0509a:1697": "“Tena kammena sukatena, cetanāpaṇidhīhi ca;",
  "atk-s0509a:1698": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1699": "“Imamhi bhaddake kappe, brahmabandhu mahāyaso;",
  "atk-s0509a:1700": "Kassapo nāma gottena, uppajji vadataṃ varo.",
  "atk-s0509a:1701": "“Upaṭṭhāko mahesissa, tadā āsi narissaro;",
  "atk-s0509a:1702": "Kāsirājā kikī nāma, bārāṇasipuruttame.",
  "atk-s0509a:1703": "“Tassāsiṃ tatiyā dhītā, bhikkhunī iti vissutā;",
  "atk-s0509a:1704": "Dhammaṃ sutvā jinaggassa, pabbajjaṃ samarocayiṃ.",
  "atk-s0509a:1705": "“Anujāni na no tāto, agāreva tadā mayaṃ;",
  "atk-s0509a:1706": "Vīsavassasahassāni, vicarimha atanditā.",
  "atk-s0509a:1707": "“Komāribrahmacariyaṃ, rājakaññā sukhedhitā;",
  "atk-s0509a:1708": "Buddhopaṭṭhānaniratā, muditā sattadhītaro.",
  "atk-s0509a:1709": "“Samaṇī samaṇaguttā ca, bhikkhunī bhikkhudāyikā;",
  "atk-s0509a:1710": "Dhammā ceva sudhammā ca, sattamī saṅghadāyikā.",
  "atk-s0509a:1711": "“Ahaṃ uppalavaṇṇā ca, khemā bhaddā ca bhikkhunī;",
  "atk-s0509a:1712": "Kisāgotamī dhammadinnā, visākhā hoti sattamī.",
  "atk-s0509a:1713": "“Tehi kammehi sukatehi, cetanāpaṇidhīhi ca;",
  "atk-s0509a:1714": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1715": "“Pacchime ca bhave dāni, jātā seṭṭhikule ahaṃ;",
  "atk-s0509a:1716": "Sāvatthiyaṃ puravare, iddhe phīte mahaddhane.",
  "atk-s0509a:1717": "“Yadā ca yobbanūpetā, vitakkavasagā ahaṃ;",
  "atk-s0509a:1718": "Naraṃ jārapatiṃ disvā, tena saddhiṃ agacchahaṃ.",
  "atk-s0509a:1719": "“Ekaputtapasūtāhaṃ, dutiyo kucchiyā mama;",
  "atk-s0509a:1720": "Tadāhaṃ mātāpitaro, okkhāmīti sunicchitā.",
  "atk-s0509a:1721": "“Nārocesiṃ patiṃ mayhaṃ, tadā tamhi pavāsite;",
  "atk-s0509a:1722": "Ekikā niggatā gehā, gantuṃ sāvatthimuttamaṃ.",
  "atk-s0509a:1723": "“Tato me sāmi āgantvā, sambhāvesi pathe mamaṃ;",
  "atk-s0509a:1724": "Tadā me kammajā vātā, uppannā atidāruṇā.",
  "atk-s0509a:1725": "“Uṭṭhito ca mahāmegho, pasūtisamaye mama;",
  "atk-s0509a:1726": "Dabbatthāya tadā gantvā, sāmi sappena mārito.",
  "atk-s0509a:1727": "“Tadā vijātadukkhena, anāthā kapaṇā ahaṃ;",
  "atk-s0509a:1728": "Kunnadiṃ pūritaṃ disvā, gacchantī sakulālayaṃ.",
  "atk-s0509a:1729": "“Bālaṃ ādāya atariṃ, pārakūle ca ekakaṃ;",
  "atk-s0509a:1730": "Sāyetvā bālakaṃ puttaṃ, itaraṃ taraṇāyahaṃ.",
  "atk-s0509a:1731": "“Nivattā ukkuso hāsi, taruṇaṃ vilapantakaṃ;",
  "atk-s0509a:1732": "Itarañca vahī soto, sāhaṃ sokasamappitā.",
  "atk-s0509a:1733": "“Sāvatthinagaraṃ gantvā, assosiṃ sajane mate;",
  "atk-s0509a:1734": "Tadā avocaṃ sokaṭṭā, mahāsokasamappitā.",
  "atk-s0509a:1735": "“Ubho puttā kālaṅkatā, panthe mayhaṃ patī mato;",
  "atk-s0509a:1736": "Mātā pitā ca bhātā ca, ekacitamhi ḍayhare.",
  "atk-s0509a:1737": "“Tadā kisā ca paṇḍu ca, anāthā dīnamānasā;",
  "atk-s0509a:1738": "Ito tato bhamantīhaṃ, addasaṃ narasārathiṃ.",
  "atk-s0509a:1739": "“Tato avoca maṃ satthā, putte mā soci assasa;",
  "atk-s0509a:1740": "Attānaṃ te gavesassu, kiṃ niratthaṃ vihaññasi.",
  "atk-s0509a:1741": "“Na santi puttā tāṇāya, na ñātī nāpi bandhavā;",
  "atk-s0509a:1742": "Antakenādhipannassa, natthi ñātīsu tāṇatā.",
  "atk-s0509a:1743": "“Taṃ sutvā munino vākyaṃ, paṭhamaṃ phalamajjhagaṃ;",
  "atk-s0509a:1744": "Pabbajitvāna naciraṃ, arahattamapāpuṇiṃ.",
  "atk-s0509a:1745": "“Iddhīsu ca vasī homi, dibbāya sotadhātuyā;",
  "atk-s0509a:1746": "Paracittāni jānāmi, satthusāsanakārikā.",
  "atk-s0509a:1747": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:1748": "Khepetvā āsave sabbe, visuddhāsiṃ sunimmalā.",
  "atk-s0509a:1749": "“Tatohaṃ vinayaṃ sabbaṃ, santike sabbadassino;",
  "atk-s0509a:1750": "Uggahiṃ sabbavitthāraṃ, byāhariñca yathātathaṃ.",
  "atk-s0509a:1751": "“Jino tasmiṃ guṇe tuṭṭho, etadagge ṭhapesi maṃ;",
  "atk-s0509a:1752": "Aggā vinayadhārīnaṃ, paṭācārāva ekikā.",
  "atk-s0509a:1753": "“Pariciṇṇo mayā satthā, kataṃ buddhassa sāsanaṃ;",
  "atk-s0509a:1754": "Ohito garuko bhāro, bhavanetti samūhatā.",
  "atk-s0509a:1755": "“Yassatthāya pabbajitā, agārasmānagāriyaṃ;",
  "atk-s0509a:1756": "So me attho anuppatto, sabbasaṃyojanakkhayo.",
  "atk-s0509a:1757": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:1758": "Arahattaṃ pana patvā sekkhakāle attano paṭipattiṃ paccavekkhitvā uparivisesassa nibbattitākāraṃ vibhāventī udānavasena –",
  "atk-s0509a:1759": "112.",
  "atk-s0509a:1760": "“Naṅgalehi kasaṃ khettaṃ, bījāni pavapaṃ chamā;",
  "atk-s0509a:1761": "Puttadārāni posentā, dhanaṃ vindanti māṇavā.",
  "atk-s0509a:1762": "113.",
  "atk-s0509a:1763": "“Kimahaṃ sīlasampannā, satthusāsanakārikā;",
  "atk-s0509a:1764": "Nibbānaṃ nādhigacchāmi, akusītā anuddhatā.",
  "atk-s0509a:1765": "114.",
  "atk-s0509a:1766": "“Pāde pakkhālayitvāna, udakesu karomahaṃ;",
  "atk-s0509a:1767": "Pādodakañca disvāna, thalato ninnamāgataṃ.",
  "atk-s0509a:1768": "115.",
  "atk-s0509a:1769": "“Tato cittaṃ samādhesiṃ, assaṃ bhadraṃvajāniyaṃ;",
  "atk-s0509a:1770": "Tato dīpaṃ gahetvāna, vihāraṃ pāvisiṃ ahaṃ;",
  "atk-s0509a:1771": "Seyyaṃ olokayitvāna, mañcakamhi upāvisiṃ.",
  "atk-s0509a:1772": "116.",
  "atk-s0509a:1773": "“Tato sūciṃ gahetvāna, vaṭṭiṃ okassayāmahaṃ;",
  "atk-s0509a:1774": "Padīpasseva nibbānaṃ, vimokkho ahu cetaso”ti. – imā gāthā abhāsi;",
  "atk-s0509a:1775_0": "Tattha kasanti kasantā kasikammaṃ karontā. Bahutthe hi idaṃ ekavacanaṃ. Pavapanti",
  "atk-s0509a:1775_1": "bījāni vapantā. Chamāti chamāyaṃ. Bhummatthe hi idaṃ paccattavacanaṃ. Ayañhettha",
  "atk-s0509a:1775_2": "saṅkhepattho – ime māṇavā sattā naṅgalehi phālehi khettaṃ kasantā yathādhippāyaṃ",
  "atk-s0509a:1775_3": "khettabhūmiyaṃ pubbaṇṇāparaṇṇabhedāni bījāni vapantā taṃhetu taṃnimittaṃ attānaṃ",
  "atk-s0509a:1775_4": "puttadārādīni posentā hutvā dhanaṃ paṭilabhanti. Evaṃ imasmiṃ loke yoniso payutto",
  "atk-s0509a:1775_5": "paccattapurisakāro nāma saphalo saudayo.",
  "atk-s0509a:1776_0": "Tattha kimahaṃ sīlasampannā, satthusāsanakārikā. Nibbānaṃ nādhigacchāmi, akusītā",
  "atk-s0509a:1776_1": "anuddhatāti ahaṃ suvisuddhasīlā āraddhavīriyatāya akusītā ajjhattaṃ susamāhitacittatāya",
  "atk-s0509a:1776_2": "anuddhatā ca hutvā catusaccakammaṭṭhānabhāvanāsaṅkhātaṃ satthu sāsanaṃ karontī kasmā",
  "atk-s0509a:1776_3": "nibbānaṃ nādhigacchāmi, adhigamissāmi evāti.",
  "atk-s0509a:1777_0": "Evaṃ pana cintetvā vipassanāya kammaṃ karontī ekadivasaṃ pādadhovanaudake nimittaṃ",
  "atk-s0509a:1777_1": "gaṇhi. Tenāha “pāde pakkhālayitvānā”tiādi. Tassattho – ahaṃ pāde dhovantī pādapakkhālanahetu",
  "atk-s0509a:1777_2": "tikkhattuṃ āsittesu udakesu thalato ninnamāgataṃ pādodakaṃ disvā nimittaṃ karomi.",
  "atk-s0509a:1778_0": "“Yathā idaṃ udakaṃ khayadhammaṃ vayadhammaṃ, evaṃ sattānaṃ āyusaṅkhārā”ti evaṃ aniccalakkhaṇaṃ,",
  "atk-s0509a:1778_1": "tadanusārena dukkhalakkhaṇaṃ, anattalakkhaṇañca upadhāretvā vipassanaṃ vaḍḍhentī",
  "atk-s0509a:1778_2": "tato cittaṃ samādhesiṃ, assaṃ bhadraṃvajāniyanti yathā assaṃ bhadraṃ ājāniyaṃ kusalo",
  "atk-s0509a:1778_3": "sārathi sukhena sāreti, evaṃ mayhaṃ cittaṃ sukheneva samādhesiṃ, vipassanāsamādhinā",
  "atk-s0509a:1778_4": "samāhitaṃ akāsiṃ. Evaṃ pana vipassanaṃ vaḍḍhentī utusappāyanijigisāya ovarakaṃ pavisantī",
  "atk-s0509a:1778_5": "andhakāravidhamanatthaṃ dīpaṃ gahetvā gabbhaṃ pavisitvā dīpaṃ ṭhapetvā mañcake nisinnamattāva",
  "atk-s0509a:1778_6": "dīpaṃ vijjhāpetuṃ aggaḷasūciyā dīpavaṭṭiṃ ākaḍḍhiṃ, tāvadeva utusappāyalābhena tassā",
  "atk-s0509a:1778_7": "cittaṃ samāhitaṃ ahosi, vipassanāvīthiṃ otari, maggena ghaṭṭesi. Tato maggapaṭipāṭiyā",
  "atk-s0509a:1778_8": "sabbaso āsavānaṃ khayo ahosi. Tena vuttaṃ – “tato dīpaṃ gahetvāna…pe… vimokkho ahu",
  "atk-s0509a:1778_9": "cetaso”ti. Tattha seyyaṃ olokayitvānāti dīpālokena seyyaṃ passitvā.",
  "atk-s0509a:1779_0": "Sūcinti aggaḷasūciṃ. Vaṭṭiṃ okassayāmīti dīpaṃ vijjhāpetuṃ telābhimukhaṃ dīpavaṭṭiṃ",
  "atk-s0509a:1779_1": "ākaḍḍhemi. Vimokkhoti kilesehi vimokkho. So pana yasmā paramatthato cittassa santati,",
  "atk-s0509a:1779_2": "tasmā vuttaṃ “cetaso”ti. Yathā pana vaṭṭitelādike paccaye sati uppajjanāraho padīpo",
  "atk-s0509a:1779_3": "tadabhāve anuppajjanato nibbutoti vuccati, evaṃ kilesādipaccaye sati uppajjanārahaṃ",
  "atk-s0509a:1779_4": "cittaṃ tadabhāve anuppajjanato vimuttanti vuccatīti āha – “padīpasseva nibbānaṃ,",
  "atk-s0509a:1779_5": "vimokkho ahu cetaso”ti.",
  "atk-s0509a:1780": "Paṭācārātherīgāthāvaṇṇanā niṭṭhitā.",
  "atk-s0509a:1781": "11. Tiṃsamattātherīgāthāvaṇṇanā",
  "atk-s0509a:1782_0": "Musalāni gahetvānātiādikā tiṃsamattānaṃ therīnaṃ gāthā. Tāpi purimabuddhesu katādhikārā",
  "atk-s0509a:1782_1": "tattha tattha bhave vivaṭṭūpanissayaṃ kusalaṃ upacinantiyo anukkamena upacitavimokkhasambhārā",
  "atk-s0509a:1782_2": "imasmiṃ buddhuppāde sakakammasañcoditā tattha tattha kulagehe nibbattitvā viññutaṃ",
  "atk-s0509a:1782_3": "patvā paṭācārāya theriyā santike dhammaṃ sutvā paṭiladdhasaddhā pabbajitvā parisuddhasīlā",
  "atk-s0509a:1782_4": "vattapaṭivattaṃ paripūrentiyo viharanti. Athekadivasaṃ paṭācārātherī tāsaṃ ovādaṃ dentī –",
  "atk-s0509a:1783": "117.",
  "atk-s0509a:1784": "“Musalāni gahetvāna, dhaññaṃ koṭṭenti māṇavā;",
  "atk-s0509a:1785": "Puttadārāni posentā, dhanaṃ vindanti māṇavā.",
  "atk-s0509a:1786": "118.",
  "atk-s0509a:1787": "“Karotha buddhasāsanaṃ, yaṃ katvā nānutappati;",
  "atk-s0509a:1788": "Khippaṃ pādāni dhovitvā, ekamante nisīdatha;",
  "atk-s0509a:1789": "Cetosamathamanuyuttā, karotha buddhasāsana”nti. – imā dve gāthā abhāsi;",
  "atk-s0509a:1790_0": "Tatthāyaṃ saṅkhepattho – ime sattā jīvitahetu musalāni gahetvā paresaṃ dhaññaṃ koṭṭenti,",
  "atk-s0509a:1790_1": "udukkhalakammaṃ karonti. Aññampi edisaṃ nihīnakammaṃ katvā puttadāraṃ posentā yathārahaṃ",
  "atk-s0509a:1790_2": "dhanampi saṃharanti. Taṃ pana nesaṃ kammaṃ nihīnaṃ gammaṃ pothujjanikaṃ dukkhaṃ anatthasañhitañca.",
  "atk-s0509a:1790_3": "Tasmā edisaṃ saṃkilesikapapañcaṃ vajjetvā karotha buddhasāsanaṃ sikkhattayasaṅkhātaṃ",
  "atk-s0509a:1790_4": "sammāsambuddhasāsanaṃ karotha sampādetha attano santāne nibbattetha. Tattha kāraṇamāha",
  "atk-s0509a:1790_5": "– “yaṃ katvā nānutappatī”ti, yassa karaṇahetu etarahi āyatiñca anutāpaṃ nāpajjati.",
  "atk-s0509a:1790_6": "Idāni tassa karaṇe pubbakiccaṃ anuyogavidhiñca dassetuṃ, “khippaṃ pādāni dhovitvā”tiādi",
  "atk-s0509a:1790_7": "vuttaṃ. Tattha yasmā adhovitapādassa avikkhālitamukhassa ca nisajjasukhaṃ utusappāyalābho",
  "atk-s0509a:1790_8": "ca na hoti, pāde pana dhovitvā mukhañca vikkhāletvā ekamante nisinnassa tadubhayaṃ",
  "atk-s0509a:1790_9": "labhati, tasmā khippaṃ imaṃ yathāladdhaṃ khaṇaṃ avirādhentiyo pādāni attano pāde",
  "atk-s0509a:1790_10": "dhovitvā ekamante vivitte okāse nisīdatha nisajjatha. Aṭṭhatiṃsāya ārammaṇesu yattha",
  "atk-s0509a:1790_11": "katthaci cittarucike ārammaṇe attano cittaṃ upanibandhitvā cetosamathamanuyuttā samāhitena",
  "atk-s0509a:1790_12": "cittena catusaccakammaṭṭhānabhāvanāvasena buddhassa bhagavato sāsanaṃ ovādaṃ anusiṭṭhiṃ",
  "atk-s0509a:1790_13": "karotha sampādethāti.",
  "atk-s0509a:1791_0": "Atha tā bhikkhuniyo tassā theriyā ovāde ṭhatvā vipassanaṃ paṭṭhapetvā bhāvanāya kammaṃ",
  "atk-s0509a:1791_1": "karontiyo ñāṇassa paripākaṃ gatattā hetusampannatāya ca saha paṭisambhidāhi arahattaṃ",
  "atk-s0509a:1791_2": "patvā attano paṭipattiṃ paccavekkhitvā ovādagāthāhi saddhiṃ –",
  "atk-s0509a:1792": "119.",
  "atk-s0509a:1793": "“Tassā tā vacanaṃ sutvā, paṭācārāya sāsanaṃ;",
  "atk-s0509a:1794": "Pāde pakkhālayitvāna, ekamantaṃ upāvisuṃ;",
  "atk-s0509a:1795": "Cetosamathamanuyuttā, akaṃsu buddhasāsanaṃ.",
  "atk-s0509a:1796": "120.",
  "atk-s0509a:1797": "“Rattiyā purime yāme, pubbajātimanussaruṃ;",
  "atk-s0509a:1798": "Rattiyā majjhime yāme, dibbacakkhuṃ visodhayuṃ;",
  "atk-s0509a:1799": "Rattiyā pacchime yāme, tamokhandhaṃ padālayuṃ.",
  "atk-s0509a:1800": "121.",
  "atk-s0509a:1801": "“Uṭṭhāya pāde vandiṃsu, katā te anusāsanī;",
  "atk-s0509a:1802": "Indaṃva devā tidasā, saṅgāme aparājitaṃ;",
  "atk-s0509a:1803": "Purakkhatvā vihassāma, tevijjāmha anāsavā”ti. –",
  "atk-s0509a:1804": "Imā gāthā abhāsiṃsu.",
  "atk-s0509a:1805_0": "Tattha tassā tā vacanaṃ sutvā, paṭācārāya sāsananti tassā paṭācārāya theriyā kilesapaṭisattusāsanaṭṭhena",
  "atk-s0509a:1805_1": "sāsanabhūtaṃ ovādavacanaṃ, tā tiṃsamattā bhikkhuniyo sutvā paṭissutvā sirasā sampaṭicchitvā.",
  "atk-s0509a:1806_0": "Uṭṭhāya pāde vandiṃsu, katā te anusāsanīti yathāsampaṭicchitaṃ tassā sāsanaṃ aṭṭhiṃ",
  "atk-s0509a:1806_1": "katvā manasi katvā yathāphāsukaṭṭhāne nisīditvā bhāventiyo bhāvanaṃ matthakaṃ pāpetvā",
  "atk-s0509a:1806_2": "attanā adhigatavisesaṃ ārocetuṃ nisinnāsanato uṭṭhāya tassā santikaṃ gantvā “mahātheri",
  "atk-s0509a:1806_3": "tavānusāsanī yathānusiṭṭhaṃ amhehi katā”ti vatvā tassā pāde pañcapatiṭṭhitena vandiṃsu.",
  "atk-s0509a:1806_4": "Indaṃva devā tidasā, saṅgāme aparājitanti devāsurasaṅgāme aparājitaṃ vijitāviṃ indaṃ",
  "atk-s0509a:1806_5": "tāvatiṃsā devā viya mahātheri, mayaṃ taṃ purakkhatvā viharissāma aññassa kattabbassa",
  "atk-s0509a:1806_6": "abhāvato. Tasmā “tevijjāmha anāsavā”ti attano kataññubhāvaṃ pavedentī idameva tāsaṃ",
  "atk-s0509a:1806_7": "aññābyākaraṇaṃ ahosi. Yaṃ panettha atthato avibhattaṃ, taṃ heṭṭhā vuttanayameva.",
  "atk-s0509a:1807": "Tiṃsamattātherīgāthāvaṇṇanā niṭṭhitā.",
  "atk-s0509a:1808": "12. Candātherīgāthāvaṇṇanā",
  "atk-s0509a:1809_0": "Duggatāhaṃ pure āsintiādikā candāya theriyā gāthā. Ayampi purimabuddhesu katādhikārā",
  "atk-s0509a:1809_1": "tattha tattha bhave vivaṭṭūpanissayaṃ kusalaṃ upacinantī anukkamena sambhatavimokkhasambhārā",
  "atk-s0509a:1809_2": "paripakkañāṇā imasmiṃ buddhuppāde aññatarasmiṃ brāhmaṇagāme apaññātassa brāhmaṇassa",
  "atk-s0509a:1809_3": "gehe paṭisandhiṃ gaṇhi. Tassā nibbattito paṭṭhāyaṃ taṃ kulaṃ bhogehi parikkhayaṃ",
  "atk-s0509a:1809_4": "gataṃ. Sā anukkamena viññutaṃ patvā dukkhena jīvati. Atha tasmiṃ gehe ahivātarogo",
  "atk-s0509a:1809_5": "uppajji. Tenassā sabbepi ñātakā maraṇabyasanaṃ pāpuṇiṃsu. Sā ñātikkhaye jāte aññattha",
  "atk-s0509a:1809_6": "jīvituṃ asakkontī kapālahatthā kule kule vicaritvā laddhaladdhena bhikkhāhārena yāpentī",
  "atk-s0509a:1809_7": "ekadivasaṃ paṭācārāya theriyā bhattavissaggaṭṭhānaṃ agamāsi. Bhikkhuniyo taṃ dukkhitaṃ",
  "atk-s0509a:1809_8": "khuddābhibhūtaṃ disvāna sañjātakāruññā piyasamudācārena saṅgahetvā tattha vijjamānena",
  "atk-s0509a:1809_9": "upacāramanoharena āhārena santappesuṃ. Sā tāsaṃ ācārasīle pasīditvā theriyā santikaṃ",
  "atk-s0509a:1809_10": "upasaṅkamitvā vanditvā ekamantaṃ nisīdi. Tassā therī dhammaṃ kathesi. Sā taṃ dhammaṃ",
  "atk-s0509a:1809_11": "sutvā sāsane abhippasannā saṃsāre ca sañjātasaṃvegā pabbaji. Pabbajitvā ca theriyā",
  "atk-s0509a:1809_12": "ovāde ṭhatvā vipassanaṃ paṭṭhapetvā bhāvanaṃ anuyuñjantī katādhikāratāya ñāṇassa",
  "atk-s0509a:1809_13": "ca paripākaṃ gatattā na cirasseva saha paṭisambhidāhi arahattaṃ patvā attano paṭipattiṃ paccavekkhitvā –",
  "atk-s0509a:1810": "122.",
  "atk-s0509a:1811": "“Duggatāhaṃ pure āsiṃ, vidhavā ca aputtikā;",
  "atk-s0509a:1812": "Vinā mittehi ñātīhi, bhattacoḷassa nādhigaṃ.",
  "atk-s0509a:1813": "123.",
  "atk-s0509a:1814": "“Pattaṃ daṇḍañca gaṇhitvā, bhikkhamānā kulā kulaṃ;",
  "atk-s0509a:1815": "Sītuṇhena ca ḍayhantī, satta vassāni cārihaṃ.",
  "atk-s0509a:1816": "124.",
  "atk-s0509a:1817": "“Bhikkhuniṃ puna disvāna, annapānassa lābhiniṃ;",
  "atk-s0509a:1818": "Upasaṅkammaṃ avocaṃ, pabbajjaṃ anagāriyaṃ.",
  "atk-s0509a:1819": "125.",
  "atk-s0509a:1820": "“Sā ca maṃ anukampāya, pabbājesi paṭācārā;",
  "atk-s0509a:1821": "Tato maṃ ovaditvāna, paramatthe niyojayi.",
  "atk-s0509a:1822": "126.",
  "atk-s0509a:1823": "“Tassāhaṃ vacanaṃ sutvā, akāsiṃ anusāsaniṃ;",
  "atk-s0509a:1824": "Amogho ayyāyovādo, tevijjāmhi anāsavā”ti. –",
  "atk-s0509a:1825": "Udānavasena imā gāthā abhāsi.",
  "atk-s0509a:1826_0": "Tattha duggatāti daliddā. Pureti pabbajitato pubbe. Pabbajitakālato paṭṭhāya hi idha",
  "atk-s0509a:1826_1": "puggalo bhogehi aḍḍho vā daliddo vāti na vattabbo. Guṇehi pana ayaṃ therī aḍḍhāyeva.",
  "atk-s0509a:1826_2": "Tenāha “duggatāhaṃ pure āsi”nti. Vidhavāti dhavo vuccati sāmiko, tadabhāvā vidhavā,",
  "atk-s0509a:1826_3": "matapatikāti attho. Aputtikāti puttarahitā. Vinā mittehīti mittehi bandhavehi ca",
  "atk-s0509a:1826_4": "parihīnā rahitā. Bhattacoḷassa nādhiganti bhattassa coḷassa ca pāripūriṃ nādhigacchiṃ,",
  "atk-s0509a:1826_5": "kevalaṃ pana bhikkhāpiṇḍassa pilotikākhaṇḍassa ca vasena ghāsacchādanamattameva alatthanti",
  "atk-s0509a:1826_6": "adhippāyo. Tenāha “pattaṃ daṇḍañca gaṇhitvā”tiādi.",
  "atk-s0509a:1827": "Tattha pattanti mattikābhājanaṃ. Daṇḍanti goṇasunakhādipariharaṇadaṇḍakaṃ. Kulā kulanti kulato kulaṃ. Sītuṇhena ca ḍayhantīti vasanagehābhāvato sītena ca uṇhena ca pīḷiyamānā.",
  "atk-s0509a:1828": "Bhikkhuninti paṭācārātheriṃ sandhāya vadati. Punāti pacchā, sattasaṃvaccharato aparabhāge.",
  "atk-s0509a:1829": "Paramattheti parame uttame atthe, nibbānagāminiyā paṭipadāya nibbāne ca. Niyojayīti kammaṭṭhānaṃ ācikkhantī niyojesi. Sesaṃ vuttanayameva.",
  "atk-s0509a:1830": "Candātherīgāthāvaṇṇanā niṭṭhitā.",
  "atk-s0509a:1831": "Pañcakanipātavaṇṇanā niṭṭhitā.",
  "atk-s0509a:1832": "6. Chakkanipāto",
  "atk-s0509a:1833": "1. Pañcasatamattātherīgāthāvaṇṇanā",
  "atk-s0509a:1834_0": "Chakkanipāte yassa maggaṃ na jānāsītiādikā pañcasatamattānaṃ therīnaṃ gāthā. Imāpi",
  "atk-s0509a:1834_1": "purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantiyo",
  "atk-s0509a:1834_2": "anukkamena upacitavimokkhasambhārā hutvā imasmiṃ buddhuppāde tattha tattha kulagehe",
  "atk-s0509a:1834_3": "nibbattitvā vayappattā mātāpitūhi patikulaṃ ānītā tattha tattha putte labhitvā gharāvāsaṃ",
  "atk-s0509a:1834_4": "vasantiyo samānajātikassa tādisassa kammassa katattā sabbāva mataputtā hutvā, puttasokena",
  "atk-s0509a:1834_5": "abhibhūtā paṭācārāya theriyā santikaṃ upasaṅkamitvā vanditvā nisinnā attano sokakāraṇaṃ",
  "atk-s0509a:1834_6": "ārocesuṃ. Therī tāsaṃ sokaṃ vinodentī –",
  "atk-s0509a:1835": "127.",
  "atk-s0509a:1836": "“Yassa maggaṃ na jānāsi, āgatassa gatassa vā;",
  "atk-s0509a:1837": "Taṃ kuto cāgataṃ sattaṃ, mama puttoti rodasi.",
  "atk-s0509a:1838": "128.",
  "atk-s0509a:1839": "“Maggañca khossa jānāsi, āgatassa gatassa vā;",
  "atk-s0509a:1840": "Na naṃ samanusocesi, evaṃdhammā hi pāṇino.",
  "atk-s0509a:1841": "129.",
  "atk-s0509a:1842": "“Ayācito tatāgacchi, nānuññāto ito gato;",
  "atk-s0509a:1843": "Kutoci nūna āgantvā, vasitvā katipāhakaṃ;",
  "atk-s0509a:1844": "Itopi aññena gato, tatopaññena gacchati.",
  "atk-s0509a:1845": "130.",
  "atk-s0509a:1846": "“Peto manussarūpena, saṃsaranto gamissati;",
  "atk-s0509a:1847": "Yathāgato tathā gato, kā tattha paridevanā”ti. –",
  "atk-s0509a:1848": "Imāhi catūhi gāthāhi dhammaṃ desesi.",
  "atk-s0509a:1849_0": "Tā tassā dhammaṃ sutvā sañjātasaṃvegā theriyā santike pabbajiṃsu. Pabbajitvā vipassanāya",
  "atk-s0509a:1849_1": "kammaṃ karontiyo vimuttiparipācanīyānaṃ dhammānaṃ paripākaṃ gatattā na cirasseva",
  "atk-s0509a:1849_2": "saha paṭisambhidāhi arahatte patiṭṭhahiṃsu. Atha tā adhigatārahattā attano paṭipattiṃ",
  "atk-s0509a:1849_3": "paccavekkhitvā udānavasena “yassa maggaṃ na jānāsī”tiādikāhi ovādagāthāhi saddhiṃ –",
  "atk-s0509a:1850": "131.",
  "atk-s0509a:1851": "“Abbahī vata me sallaṃ, duddasaṃ hadayassitaṃ;",
  "atk-s0509a:1852": "Yā me sokaparetāya, puttasokaṃ byapānudi.",
  "atk-s0509a:1853": "132.",
  "atk-s0509a:1854": "“Sājja abbūḷhasallāhaṃ, nicchātā parinibbutā;",
  "atk-s0509a:1855": "Buddhaṃ dhammañca saṅghañca, upemi saraṇaṃ muni”nti. –",
  "atk-s0509a:1856": "Imā gāthā visuṃ visuṃ abhāsiṃsu.",
  "atk-s0509a:1857_0": "Tattha yassa maggaṃ na jānāsi, āgatassa gatassa vāti yassa sattassa idha āgatassa",
  "atk-s0509a:1857_1": "āgatamaggaṃ vā ito gatassa gatamaggaṃ vā tvaṃ na jānāsi. Anantarā atītānāgatabhavūpapattiyo",
  "atk-s0509a:1857_2": "sandhāya vadati. Taṃ kuto cāgataṃ sattanti taṃ evaṃ aviññātāgatagatamaggaṃ kutoci",
  "atk-s0509a:1857_3": "gatito āgatamaggaṃ āgacchantena antarāmagge sabbena sabbaṃ akataparicayasamāgatapurisasadisaṃ",
  "atk-s0509a:1857_4": "sattaṃ kevalaṃ mamattaṃ uppādetvā mama puttoti kuto kena kāraṇena rodasi. Appaṭikārato",
  "atk-s0509a:1857_5": "mama puttassa ca akātabbato na ettha rodanakāraṇaṃ atthīti adhippāyo.",
  "atk-s0509a:1858_0": "Maggañca khossa jānāsīti assa tava puttābhimatassa sattassa āgatassa āgatamaggañca",
  "atk-s0509a:1858_1": "gatassa gatamaggañca atha jāneyyāsi. Na naṃ samanusocesīti evampi naṃ na samanusoceyyāsi.",
  "atk-s0509a:1858_2": "Kasmā? Evaṃdhammā hi pāṇino, diṭṭhadhammepi hi sattānaṃ sabbehi piyehi manāpehi nānābhāvā",
  "atk-s0509a:1858_3": "vinābhāvā tattha vasavattitāya abhāvato, pageva abhisamparāyaṃ.",
  "atk-s0509a:1859_0": "Ayācito tatāgacchīti tato paralokato kenaci ayācito idha āgacchi. “Āgato”tipi pāḷi,",
  "atk-s0509a:1859_1": "so evattho. Nānuññāto ito gatoti idhalokato kenaci ananuññāto paralokaṃ gato. Kutocīti",
  "atk-s0509a:1859_2": "nirayādito yato kutoci gatito. Nūnāti parisaṅkāyaṃ. Vasitvā katipāhakanti katipayadivasamattaṃ",
  "atk-s0509a:1859_3": "idha vasitvā. Itopi aññena gatoti itopi bhavato aññena gato, ito aññampi bhavaṃ paṭisandhivasena",
  "atk-s0509a:1859_4": "upagato. Tatopaññena gacchatīti tatopi bhavato aññena gamissati, aññameva bhavaṃ upagamissati.",
  "atk-s0509a:1860_0": "Petoti apeto taṃ taṃ bhavaṃ upapajjitvā tato apagato. Manussarūpenāti nidassanamattametaṃ,",
  "atk-s0509a:1860_1": "manussabhāvena tiracchānādibhāvena cāti attho. Saṃsarantoti aparāparaṃ upapattivasena",
  "atk-s0509a:1860_2": "saṃsaranto. Yathāgato tathā gatoti yathā aviññātagatito ca anāmantetvā āgato tathā",
  "atk-s0509a:1860_3": "aviññātagatiko ananuññātova gato. Kā tattha paridevanāti tattha tādise avasavattini",
  "atk-s0509a:1860_4": "yathākāmāvacare kā nāma paridevanā, kiṃ paridevitena payojananti attho. Sesaṃ vuttanayameva.",
  "atk-s0509a:1861_0": "Ettha ca ādito catasso gāthā paṭācārāya theriyā tesaṃ pañcamattānaṃ itthisatānaṃ",
  "atk-s0509a:1861_1": "sokavinodanavasena visuṃ visuṃ bhāsitā. Tassā ovāde ṭhatvā pabbajitvā adhigatavisesāhi",
  "atk-s0509a:1861_2": "tāhi pañcasatamattāhi bhikkhunīhi chapi gāthā paccekaṃ bhāsitāti daṭṭhabbā.",
  "atk-s0509a:1862": "Pañcasatā paṭācārāti paṭācārāya theriyā santike laddhaovādatāya paṭācārāya vuttaṃ avedisunti katvā “paṭācārā”ti laddhanāmā pañcasatā bhikkhuniyo.",
  "atk-s0509a:1863": "Pañcasatamattātherīgāthāvaṇṇanā niṭṭhitā.",
  "atk-s0509a:1864": "2. Vāseṭṭhītherīgāthāvaṇṇanā",
  "atk-s0509a:1865_0": "Puttasokenahaṃ aṭṭātiādikā vāseṭṭhiyā theriyā gāthā. Ayampi purimabuddhesu katādhikārā",
  "atk-s0509a:1865_1": "tattha tattha bhave vivaṭṭūpanissayaṃ kusalaṃ upacinantī anukkamena sambhatavimokkhasambhārā",
  "atk-s0509a:1865_2": "devamanussesu saṃsarantī imasmiṃ buddhuppāde vesāliyaṃ kulagehe nibbattitvā vayappattā",
  "atk-s0509a:1865_3": "mātāpitūhi samānajātikassa kulaputtassa dinnā patikulaṃ gantvā tena saddhiṃ sukhasaṃvāsaṃ",
  "atk-s0509a:1865_4": "vasantī ekaṃ puttaṃ labhitvā tasmiṃ ādhāvitvā paridhāvitvā vicaraṇakāle kālaṃ kate",
  "atk-s0509a:1865_5": "puttasokena aṭṭitā ummattikā ahosi. Sā ñātakesu sāmike ca tikicchaṃ karontesu tesaṃ",
  "atk-s0509a:1865_6": "ajānantānaṃyeva palāyitvā yato tato paribbhamantī mithilānagaraṃ sampattā tatthaddasa",
  "atk-s0509a:1865_7": "bhagavantaṃ antaravīthiyaṃ gacchantaṃ dantaṃ guttaṃ saṃyatindriyaṃ nāgaṃ. Disvāna",
  "atk-s0509a:1865_8": "saha dassanena buddhānubhāvato apagatummādā pakaticittaṃ paṭilabhi. Athassā satthā",
  "atk-s0509a:1865_9": "saṃkhittena dhammaṃ desesi. Sā taṃ dhammaṃ sutvā paṭiladdhasaṃvegā satthāraṃ pabbajjaṃ",
  "atk-s0509a:1865_10": "yācitvā satthu āṇāya bhikkhunīsu pabbajitvā katapubbakiccā vipassanaṃ paṭṭhapetvā",
  "atk-s0509a:1865_11": "ghaṭentī vāyamantī paripakkañāṇatāya na cirasseva saha paṭisambhidāhi arahattaṃ patvā",
  "atk-s0509a:1865_12": "attano paṭipattiṃ paccavekkhitvā udānavasena –",
  "atk-s0509a:1866": "133.",
  "atk-s0509a:1867": "“Puttasokenahaṃ aṭṭā, khittacittā visaññinī;",
  "atk-s0509a:1868": "Naggā pakiṇṇakesī ca, tena tena vicārihaṃ.",
  "atk-s0509a:1869": "134.",
  "atk-s0509a:1870": "“Vīthisaṅkārakūṭesu, susāne rathiyāsu ca;",
  "atk-s0509a:1871": "Acariṃ tīṇi vassāni, khuppipāsā samappitā.",
  "atk-s0509a:1872": "135.",
  "atk-s0509a:1873": "“Athaddasāsiṃ sugataṃ, nagaraṃ mithilaṃ pati;",
  "atk-s0509a:1874": "Adantānaṃ dametāraṃ, sambuddhamakutobhayaṃ.",
  "atk-s0509a:1875": "136.",
  "atk-s0509a:1876": "“Sacittaṃ paṭiladdhāna, vanditvāna upāvisiṃ;",
  "atk-s0509a:1877": "So me dhammamadesesi, anukampāya gotamo.",
  "atk-s0509a:1878": "137.",
  "atk-s0509a:1879": "“Tassa dhammaṃ suṇitvāna, pabbajiṃ anagāriyaṃ;",
  "atk-s0509a:1880": "Yuñjantī satthuvacane, sacchākāsiṃ padaṃ sivaṃ.",
  "atk-s0509a:1881": "138.",
  "atk-s0509a:1882": "“Sabbe sokā samucchinnā, pahīnā etadantikā;",
  "atk-s0509a:1883": "Pariññātā hi me vatthū, yato sokāna sambhavo”ti. –",
  "atk-s0509a:1884": "Imā gāthā abhāsi.",
  "atk-s0509a:1885_0": "Tattha aṭṭāti aṭṭitā. Ayameva vā pāṭho, aṭṭitā pīḷitāti attho. Khittacittāti sokummādena",
  "atk-s0509a:1885_1": "khittahadayā. Tato eva pakatisaññāya vigamena visaññinī. Hirottappābhāvato apagatavatthatāya",
  "atk-s0509a:1885_2": "naggā. Vidhutakesatāya pakiṇṇakesī. Tena tenāti gāmena gāmaṃ nagarena nagaraṃ vīthiyā",
  "atk-s0509a:1885_3": "vīthiṃ vicariṃ ahaṃ.",
  "atk-s0509a:1886_0": "Athāti pacchā ummādasaṃvattaniyassa kammassa parikkhaye. Sugatanti sobhanagamanattā",
  "atk-s0509a:1886_1": "sundaraṃ ṭhānaṃ gatattā sammā gadattā sammā ca gatattā sugataṃ bhagavantaṃ. Mithilaṃ",
  "atk-s0509a:1886_2": "patīti mithilābhimukhaṃ, mithilānagarābhimukhaṃ gacchantanti attho.",
  "atk-s0509a:1887": "Sacittaṃ paṭiladdhānāti buddhānubhāvena ummādaṃ pahāya attano pakaticittaṃ paṭilabhitvā.",
  "atk-s0509a:1888_0": "Yuñjantī satthuvacaneti satthu sammāsambuddhassa sāsane yogaṃ karontī bhāvanaṃ anuyuñjantī.",
  "atk-s0509a:1888_1": "Sacchākāsiṃ padaṃ sivanti sivaṃ khemaṃ catūhi yogehi anupaddutaṃ nibbānaṃ padaṃ sacchiakāsiṃ.",
  "atk-s0509a:1889_0": "Etadantikāti etaṃ idāni mayā adhigataṃ arahattaṃ anto pariyosānaṃ etesanti etadantikā,",
  "atk-s0509a:1889_1": "sokā. Na dāni tesaṃ sambhavo atthīti attho. Yato sokāna sambhavoti yato antonijjhānalakkhaṇānaṃ",
  "atk-s0509a:1889_2": "sokānaṃ sambhavo, tesaṃ sokānaṃ pañcupādānakkhandhasaṅkhātā vatthū adhiṭṭhānāni ñātatīraṇapahānapariññāhi",
  "atk-s0509a:1889_3": "pariññātā. Tasmā sokā etadantikāti yojanā.",
  "atk-s0509a:1890": "Vāseṭṭhītherīgāthāvaṇṇanā niṭṭhitā.",
  "atk-s0509a:1891": "3. Khemātherīgāthāvaṇṇanā",
  "atk-s0509a:1892_0": "Daharā tvaṃ rūpavatītiādikā khemāya theriyā gāthā. Ayaṃ kira padumuttarassa bhagavato",
  "atk-s0509a:1892_1": "kāle haṃsavatīnagare parādhīnavuttikā paresaṃ dāsī ahosi. Sā paresaṃ veyyāvaccakaraṇena",
  "atk-s0509a:1892_2": "jīvikaṃ kappentī ekadivasaṃ padumuttarassa sammāsambuddhassa aggasāvakaṃ sujātattheraṃ",
  "atk-s0509a:1892_3": "piṇḍāya carantaṃ disvā tayo modake datvā taṃdivasameva attano kese vissajjetvā therassa",
  "atk-s0509a:1892_4": "dānaṃ datvā “anāgate mahāpaññā buddhassa sāvikā bhaveyya”nti patthanaṃ katvā yāvajīvaṃ",
  "atk-s0509a:1892_5": "kusalakamme appamattā hutvā devamanussesu saṃsarantī anukkamena chakāmasagge, tesaṃ",
  "atk-s0509a:1892_6": "tesaṃ devarājūnaṃ mahesibhāvena upapannā, manussalokepi anekavāraṃ cakkavattīnaṃ",
  "atk-s0509a:1892_7": "maṇḍalarājūnañca mahesibhāvaṃ upagatā mahāsampattiyo anubhavitvā vipassissa bhagavato",
  "atk-s0509a:1892_8": "kāle manussaloke uppajjitvā viññutaṃ patvā, satthu santike dhammaṃ sutvā paṭiladdhasaṃvegā",
  "atk-s0509a:1892_9": "pabbajitvā dasavassasahassāni brahmacariyaṃ carantī bahussutā dhammakathikā hutvā",
  "atk-s0509a:1892_10": "bahujanassa dhammakathanādinā paññāsaṃvattaniyakammaṃ katvā tato cavitvā sugatīsuyeva",
  "atk-s0509a:1892_11": "saṃsarantī imasmiṃ kappe bhagavato ca kakusandhassa bhagavato ca koṇāgamanassa kāle",
  "atk-s0509a:1892_12": "vibhavasampanne kule nibbattitvā viññutaṃ patvā mahantaṃ saṅghārāmaṃ kāretvā buddhappamukhassa",
  "atk-s0509a:1892_13": "bhikkhusaṅghassa niyyādesi.",
  "atk-s0509a:1893_0": "Bhagavato pana kassapadasabalassa kāle kikissa kāsirañño sabbajeṭṭhikā samaṇī nāma",
  "atk-s0509a:1893_1": "dhītā hutvā, satthu santike dhammaṃ sutvā paṭiladdhasaṃvegā agāreyeva ṭhitā, vīsati",
  "atk-s0509a:1893_2": "vassasahassāni komāribrahmacariyaṃ carantī samaṇaguttādīhi attano bhaginīhi saddhiṃ",
  "atk-s0509a:1893_3": "ramaṇīyaṃ pariveṇaṃ kāretvā buddhappamukhassa bhikkhusaṅghassa niyyādesi. Evameva",
  "atk-s0509a:1893_4": "tattha tattha bhave āyatanagataṃ uḷāraṃ puññakammaṃ katvā sugatīsuyeva saṃsaritvā",
  "atk-s0509a:1893_5": "imasmiṃ buddhuppāde maddaraṭṭhe sākalanagare rājakule nibbatti. Khemātissā nāmaṃ",
  "atk-s0509a:1893_6": "ahosi, suvaṇṇavaṇṇā kañcanasannibhattacā. Sā vayappattā bimbisārarañño gehaṃ gatā.",
  "atk-s0509a:1893_7": "Satthari veḷuvane viharante rūpamattā hutvā “rūpe dosaṃ dassetī”ti satthu dassanāya na gacchati.",
  "atk-s0509a:1894_0": "Rājā manussehi veḷuvanassa vaṇṇe pakāsāpetvā deviyā vihāradassanāya cittaṃ uppādesi.",
  "atk-s0509a:1894_1": "Atha devī “vihāraṃ passissāmī”ti rājānaṃ paṭipucchi. Rājā “vihāraṃ gantvā satthāraṃ",
  "atk-s0509a:1894_2": "adisvā āgantuṃ na labhissasī”ti vatvā purisānaṃ saññaṃ adāsi – “balakkārenapi deviṃ",
  "atk-s0509a:1894_3": "dasabalaṃ dassethā”ti. Devī vihāraṃ gantvā divasabhāgaṃ khepetvā nivattentī satthāraṃ",
  "atk-s0509a:1894_4": "adisvāva gantuṃ āraddhā. Atha naṃ rājapurisā anicchantimpi satthu santikaṃ nayiṃsu.",
  "atk-s0509a:1894_5": "Satthā taṃ āgacchantiṃ disvā iddhiyā devaccharāsadisaṃ itthiṃ nimminitvā tālapaṇṇaṃ",
  "atk-s0509a:1894_6": "gahetvā bījayamānaṃ akāsi. Khemā devī taṃ disvā cintesi – “evarūpā nāma devaccharapaṭibhāgā",
  "atk-s0509a:1894_7": "itthiyo bhagavato avidūre tiṭṭhanti, ahaṃ etāsaṃ paricārikatāyapi nappahomi, manampi",
  "atk-s0509a:1894_8": "nikkāraṇā pāpacittassa vasena naṭṭhā”ti nimittaṃ gahetvā tameva itthiṃ olokayamānā",
  "atk-s0509a:1894_9": "aṭṭhāsi. Athassā passantiyāva satthu adhiṭṭhānabalena sā itthī paṭhamavayaṃ atikkamma",
  "atk-s0509a:1894_10": "majjhimavayampi atikkamma pacchimavayaṃ patvā khaṇḍadantā palitakesā valittacā hutvā",
  "atk-s0509a:1894_11": "saddhiṃ tālapaṇṇena parivattitvā pati. Tato khemā katādhikārattā evaṃ cintesi – “evaṃvidhampi",
  "atk-s0509a:1894_12": "sarīraṃ īdisaṃ vipattiṃ pāpuṇi, mayhampi sarīraṃ evaṃgatikameva bhavissatī”ti. Athassā",
  "atk-s0509a:1894_13": "cittācāraṃ ñatvā satthā –",
  "atk-s0509a:1895": "“Ye rāgarattānupatanti sotaṃ, sayaṃ kataṃ makkaṭakova jālaṃ;",
  "atk-s0509a:1896": "Etampi chetvāna paribbajanti, anapekkhino kāmasukhaṃ pahāyā”ti. –",
  "atk-s0509a:1897_0": "Gāthamāha. Sā gāthāpariyosāne saha paṭisambhidāhi arahattaṃ pāpuṇīti aṭṭhakathāsu",
  "atk-s0509a:1897_1": "āgataṃ. Apadāne pana “imaṃ gāthaṃ sutvā sotāpattiphale patiṭṭhitā rājānaṃ anujānāpetvā",
  "atk-s0509a:1897_2": "pabbajitvā arahattaṃ pāpuṇī”ti āgataṃ. Tatthāyaṃ apadānapāḷi –",
  "atk-s0509a:1898": "“Padumuttaro nāma jino, sabbadhammesu cakkhumā;",
  "atk-s0509a:1899": "Ito satasahassamhi, kappe uppajji nāyako.",
  "atk-s0509a:1900": "“Tadāhaṃ haṃsavatiyaṃ, jātā seṭṭhikule ahuṃ;",
  "atk-s0509a:1901": "Nānāratanapajjote, mahāsukhasamappitā.",
  "atk-s0509a:1902": "“Upetvā taṃ mahāvīraṃ, assosiṃ dhammadesanaṃ;",
  "atk-s0509a:1903": "Tato jātappasādāhaṃ, upemi saraṇaṃ jinaṃ.",
  "atk-s0509a:1904": "“Mātaraṃ pitaraṃ cāhaṃ, āyācitvā vināyakaṃ;",
  "atk-s0509a:1905": "Nimantayitvā sattāhaṃ, bhojayiṃ sahasāvakaṃ.",
  "atk-s0509a:1906": "“Atikkante ca sattāhe, mahāpaññānamuttamaṃ;",
  "atk-s0509a:1907": "Bhikkhuniṃ etadaggamhi, ṭhapesi narasārathi.",
  "atk-s0509a:1908": "“Taṃ sutvā muditā hutvā, puno tassa mahesino;",
  "atk-s0509a:1909": "Kāraṃ katvāna taṃ ṭhānaṃ, paṇipacca paṇīdahiṃ.",
  "atk-s0509a:1910": "“Tato mama jino āha, sijjhataṃ paṇidhī tava;",
  "atk-s0509a:1911": "Sasaṅghe me kataṃ kāraṃ, appameyyaphalaṃ tayā.",
  "atk-s0509a:1912": "“Satasahassito kappe, okkākakulasambhavo;",
  "atk-s0509a:1913": "Gotamo nāma gottena, satthā loke bhavissati.",
  "atk-s0509a:1914": "“Tassa dhammesu dāyādā, orasā dhammanimmitā;",
  "atk-s0509a:1915": "Etadaggamanuppattā, khemā nāma bhavissati.",
  "atk-s0509a:1916": "“Tena kammena sukatena, cetanāpaṇidhīhi ca;",
  "atk-s0509a:1917": "Jahitvā mānusaṃ dehaṃ, tāvatiṃsūpagā ahaṃ.",
  "atk-s0509a:1918": "“Tato cutā yāmamagaṃ, tatohaṃ tusitaṃ gatā;",
  "atk-s0509a:1919": "Tato ca nimmānaratiṃ, vasavattipuraṃ tato.",
  "atk-s0509a:1920": "“Yattha yatthūpapajjāmi, tassa kammassa vāhasā;",
  "atk-s0509a:1921": "Tattha tattheva rājūnaṃ, mahesittamakārayiṃ.",
  "atk-s0509a:1922": "“Tato cutā manussatte, rājūnaṃ cakkavattinaṃ;",
  "atk-s0509a:1923": "Maṇḍalīnañca rājūnaṃ, mahesittamakārayiṃ.",
  "atk-s0509a:1924": "“Sampattiṃ anubhotvāna, devesu manujesu ca;",
  "atk-s0509a:1925": "Sabbattha sukhitā hutvā, nekakappesu saṃsariṃ.",
  "atk-s0509a:1926": "“Ekanavutito kappe, vipassī lokanāyako;",
  "atk-s0509a:1927": "Uppajji cārudassano, sabbadhammavipassako.",
  "atk-s0509a:1928": "“Tamahaṃ lokanāyakaṃ, upetvā narasārathiṃ;",
  "atk-s0509a:1929": "Dhammaṃ bhaṇitaṃ sutvāna, pabbajiṃ anagāriyaṃ.",
  "atk-s0509a:1930": "“Dasavassasahassāni, tassa vīrassa sāsane;",
  "atk-s0509a:1931": "Brahmacariyaṃ caritvāna, yuttayogā bahussutā.",
  "atk-s0509a:1932": "“Paccayākārakusalā, catusaccavisāradā;",
  "atk-s0509a:1933": "Nipuṇā cittakathikā, satthusāsanakārikā.",
  "atk-s0509a:1934": "“Tato cutāhaṃ tusitaṃ, upapannā yasassinī;",
  "atk-s0509a:1935": "Abhibhomi tahiṃ aññe, brahmacārīphalenahaṃ.",
  "atk-s0509a:1936": "“Yattha yatthūpapannāhaṃ, mahābhogā mahaddhanā;",
  "atk-s0509a:1937": "Medhāvinī sīlavatī, vinītaparisāpi ca.",
  "atk-s0509a:1938": "“Bhavāmi tena kammena, yogena jinasāsane;",
  "atk-s0509a:1939": "Sabbā sampattiyo mayhaṃ, sulabhā manaso piyā.",
  "atk-s0509a:1940": "“Yopi me bhavate bhattā, yattha yattha gatāyapi;",
  "atk-s0509a:1941": "Vimāneti na maṃ koci, paṭipattibalena me.",
  "atk-s0509a:1942": "“Imamhi bhaddake kappe, brahmabandhu mahāyaso;",
  "atk-s0509a:1943": "Nāmena koṇāgamano, uppajji vadataṃ varo.",
  "atk-s0509a:1944": "“Tadā hi bārāṇasiyaṃ, susamiddhakulappajā;",
  "atk-s0509a:1945": "Dhanañjānī sumedhā ca, ahampi ca tayo janā.",
  "atk-s0509a:1946": "“Saṅghārāmamadāsimha, dānasahāyikā pure;",
  "atk-s0509a:1947": "Saṅghassa ca vihārampi, uddissa kārikā mayaṃ.",
  "atk-s0509a:1948": "“Tato cutā mayaṃ sabbā, tāvatiṃsūpagā ahuṃ;",
  "atk-s0509a:1949": "Yasasā aggataṃ pattā, manussesu tatheva ca.",
  "atk-s0509a:1950": "“Imasmiṃyeva kappamhi, brahmabandhu mahāyaso;",
  "atk-s0509a:1951": "Kassapo nāma gottena, uppajji vadataṃ varo.",
  "atk-s0509a:1952": "“Upaṭṭhāko mahesissa, tadā āsi narissaro;",
  "atk-s0509a:1953": "Kāsirājā kikī nāma, bārāṇasipuruttame.",
  "atk-s0509a:1954": "“Tassāsiṃ jeṭṭhikā dhītā, samaṇī iti vissutā;",
  "atk-s0509a:1955": "Dhammaṃ sutvā jinaggassa, pabbajjaṃ samarocayiṃ.",
  "atk-s0509a:1956": "“Anujāni na no tāto, agāreva tadā mayaṃ;",
  "atk-s0509a:1957": "Vīsavassasahassāni, vicarimha atanditā.",
  "atk-s0509a:1958": "“Komāribrahmacariyaṃ, rājakaññā sukhedhitā;",
  "atk-s0509a:1959": "Buddhopaṭṭhānaniratā, muditā satta dhītaro.",
  "atk-s0509a:1960": "“Samaṇī samaṇaguttā ca, bhikkhunī bhikkhudāyikā;",
  "atk-s0509a:1961": "Dhammā ceva sudhammā ca, sattamī saṅghadāyikā.",
  "atk-s0509a:1962": "“Ahaṃ uppalavaṇṇā ca, paṭācārā ca kuṇḍalā;",
  "atk-s0509a:1963": "Kisāgotamī dhammadinnā, visākhā hoti sattamī.",
  "atk-s0509a:1964": "“Kadāci so narādicco, dhammaṃ desesi abbhutaṃ;",
  "atk-s0509a:1965": "Mahānidānasuttantaṃ, sutvā taṃ pariyāpuṇiṃ.",
  "atk-s0509a:1966": "“Tehi kammehi sukatehi, cetanāpaṇidhīhi ca;",
  "atk-s0509a:1967": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:1968": "“Pacchime ca bhave dāni, sākalāya puruttame;",
  "atk-s0509a:1969": "Rañño maddassa dhītāmhi, manāpā dayitā piyā.",
  "atk-s0509a:1970": "“Saha me jātamattamhi, khemaṃ tamhi pure ahu;",
  "atk-s0509a:1971": "Tato khemāti nāmaṃ me, guṇato upapajjatha.",
  "atk-s0509a:1972": "“Yadāhaṃ yobbanaṃ pattā, rūpalāvaññabhūsitā;",
  "atk-s0509a:1973": "Tadā adāsi maṃ tāto, bimbisārassa rājino.",
  "atk-s0509a:1974": "“Tassāhaṃ suppiyā āsiṃ, rūpakelāyane ratā;",
  "atk-s0509a:1975": "Rūpānaṃ dosavādīti, na upesiṃ mahādayaṃ.",
  "atk-s0509a:1976": "“Bimbisāro tadā rājā, mamānuggahabuddhiyā;",
  "atk-s0509a:1977": "Vaṇṇayitvā veḷuvanaṃ, gāyake gāpayī mamaṃ.",
  "atk-s0509a:1978": "“Rammaṃ veḷuvanaṃ yena, na diṭṭhaṃ sugatālayaṃ;",
  "atk-s0509a:1979": "Na tena nandanaṃ diṭṭhaṃ, iti maññāmase mayaṃ.",
  "atk-s0509a:1980": "“Yena veḷuvanaṃ diṭṭhaṃ, naranandananandanaṃ;",
  "atk-s0509a:1981": "Sudiṭṭhaṃ nandanaṃ tena, amarindasunandanaṃ.",
  "atk-s0509a:1982": "“Vihāya nandanaṃ devā, otaritvā mahītalaṃ;",
  "atk-s0509a:1983": "Rammaṃ veḷuvanaṃ disvā, na tappanti suvimhitā.",
  "atk-s0509a:1984": "“Rājapuññena nibbattaṃ, buddhapuññena bhūsitaṃ;",
  "atk-s0509a:1985": "Ko vattā tassa nissesaṃ, vanassa guṇasañcayaṃ.",
  "atk-s0509a:1986": "“Taṃ sutvā vanasamiddhaṃ, mama sotamanoharaṃ;",
  "atk-s0509a:1987": "Daṭṭhukāmā tamuyyānaṃ, rañño ārocayiṃ tadā.",
  "atk-s0509a:1988": "“Mahatā parivārena, tadā ca so mahīpati;",
  "atk-s0509a:1989": "Maṃ pesesi tamuyyānaṃ, dassanāya samussukaṃ.",
  "atk-s0509a:1990": "“Gaccha passa mahābhoge, vanaṃ nettarasāyanaṃ;",
  "atk-s0509a:1991": "Yaṃ sadā bhāti siriyā, sugatābhānurañjitaṃ.",
  "atk-s0509a:1992": "“Yadā ca piṇḍāya muni, giribbajapuruttamaṃ;",
  "atk-s0509a:1993": "Paviṭṭhohaṃ tadāyeva, vanaṃ daṭṭhumupāgamiṃ.",
  "atk-s0509a:1994": "“Tadā taṃ phullavipinaṃ, nānābhamarakūjitaṃ;",
  "atk-s0509a:1995": "Kokilāgītasahitaṃ, mayūragaṇanaccitaṃ.",
  "atk-s0509a:1996": "“Appasaddamanākiṇṇaṃ, nānācaṅkamabhūsitaṃ;",
  "atk-s0509a:1997": "Kuṭimaṇḍapasaṃkiṇṇaṃ, yogīvaravirājitaṃ.",
  "atk-s0509a:1998": "“Vicarantī amaññissaṃ, saphalaṃ nayanaṃ mama;",
  "atk-s0509a:1999": "Tatthāpi taruṇaṃ bhikkhuṃ, yuttaṃ disvā vicintayiṃ.",
  "atk-s0509a:2000": "“Īdise vipine ramme, ṭhitoyaṃ navayobbane;",
  "atk-s0509a:2001": "Vasantamiva kantena, rūpena ca samanvito.",
  "atk-s0509a:2002": "“Nisinno rukkhamūlamhi, muṇḍo saṅghāṭipāruto;",
  "atk-s0509a:2003": "Jhāyate vatayaṃ bhikkhu, hitvā visayajaṃ ratiṃ.",
  "atk-s0509a:2004": "“Nanu nāma gahaṭṭhena, kāmaṃ bhutvā yathāsukhaṃ;",
  "atk-s0509a:2005": "Pacchā jiṇṇena dhammoyaṃ, caritabbo subhaddako.",
  "atk-s0509a:2006": "“Suññakanti viditvāna, gandhagehaṃ jinālayaṃ;",
  "atk-s0509a:2007": "Upetvā jinamaddakkhaṃ, udayantaṃ va bhākaraṃ.",
  "atk-s0509a:2008": "“Ekakaṃ sukhamāsīnaṃ, bījamānaṃ varitthiyā;",
  "atk-s0509a:2009": "Disvānevaṃ vicintesiṃ, nāyaṃ lūkho narāsabho.",
  "atk-s0509a:2010": "“Sā kaññā kanakābhāsā, padumānanalocanā;",
  "atk-s0509a:2011": "Bimboṭṭhī kundadasanā, manonettarasāyanā.",
  "atk-s0509a:2012": "“Hemadolābhasavanā, kalikākārasutthanī;",
  "atk-s0509a:2013": "Vedimajjhāva sussoṇī, rambhoru cārubhūsanā.",
  "atk-s0509a:2014": "“Rattaṃsakupasaṃbyānā, nīlamaṭṭhanivāsanā;",
  "atk-s0509a:2015": "Atappaneyyarūpena, hāsabhāvasamanvitā.",
  "atk-s0509a:2016": "“Disvā tamevaṃ cintesiṃ, ahoyamabhirūpinī;",
  "atk-s0509a:2017": "Na mayānena nettena, diṭṭhapubbā kudācanaṃ.",
  "atk-s0509a:2018": "“Tato jarābhibhūtā sā, vivaṇṇā vikatānanā;",
  "atk-s0509a:2019": "Bhinnadantā setasirā, salālā vadanāsuci.",
  "atk-s0509a:2020": "“Saṃkhittakaṇṇā setakkhī, lambāsubhapayodharā;",
  "atk-s0509a:2021": "Valivitatasabbaṅgī, sirāvitatadehinī.",
  "atk-s0509a:2022": "“Nataṅgā daṇḍadutiyā, upphāsulikatā kisā;",
  "atk-s0509a:2023": "Pavedhamānā patitā, nissasantī muhuṃ muhuṃ.",
  "atk-s0509a:2024": "“Tato me āsi saṃvego, abbhuto lomahaṃsano;",
  "atk-s0509a:2025": "Dhiratthu rūpaṃ asuciṃ, ramante yattha bālisā.",
  "atk-s0509a:2026": "“Tadā mahākāruṇiko, disvā saṃviggamānasaṃ;",
  "atk-s0509a:2027": "Udaggacitto sugato, imā gāthā abhāsatha.",
  "atk-s0509a:2028": "“Āturaṃ asuciṃ pūtiṃ, passa kheme samussayaṃ;",
  "atk-s0509a:2029": "Uggharantaṃ paggharantaṃ, bālānaṃ abhinanditaṃ.",
  "atk-s0509a:2030": "“Asubhāya cittaṃ bhāvehi, ekaggaṃ susamāhitaṃ;",
  "atk-s0509a:2031": "Sati kāyagatā tyatthu, nibbidā bahulā bhava.",
  "atk-s0509a:2032": "“Yathā idaṃ tathā etaṃ, yathā etaṃ tathā idaṃ;",
  "atk-s0509a:2033": "Ajjhattañca bahiddhā ca, kāye chandaṃ virājaya.",
  "atk-s0509a:2034": "“Animittañca bhāvehi, mānānusayamujjaha;",
  "atk-s0509a:2035": "Tato mānābhisamayā, upasantā carissasi.",
  "atk-s0509a:2036": "“Ye rāgarattānupatanti sotaṃ, sayaṃ kataṃ makkaṭakova jālaṃ;",
  "atk-s0509a:2037": "Etampi chetvāna paribbajanti, anapekkhino kāmasukhaṃ pahāya.",
  "atk-s0509a:2038": "“Tato kallitacittaṃ maṃ, ñatvāna narasārathi;",
  "atk-s0509a:2039": "Mahānidānaṃ desesi, suttantaṃ vinayāya me.",
  "atk-s0509a:2040": "“Sutvā suttantaseṭṭhaṃ taṃ, pubbasaññamanussariṃ;",
  "atk-s0509a:2041": "Tattha ṭhitāvahaṃ santī, dhammacakkhuṃ visodhayiṃ.",
  "atk-s0509a:2042": "“Nipatitvā mahesissa, pādamūlamhi tāvade;",
  "atk-s0509a:2043": "Accayaṃ desanatthāya, idaṃ vacanamabraviṃ.",
  "atk-s0509a:2044": "“Namo te sabbadassāvi, namo te karuṇākara;",
  "atk-s0509a:2045": "Namo te tiṇṇasaṃsāra, namo te amataṃ dada.",
  "atk-s0509a:2046": "“Diṭṭhigahanapakkhandā, kāmarāgavimohitā;",
  "atk-s0509a:2047": "Tayā sammā upāyena, vinītā vinaye ratā.",
  "atk-s0509a:2048": "“Adassanena vibhogā, tādisānaṃ mahesinaṃ;",
  "atk-s0509a:2049": "Anubhonti mahādukkhaṃ, sattā saṃsārasāgare.",
  "atk-s0509a:2050": "“Yadāhaṃ lokasaraṇaṃ, araṇaṃ araṇantaguṃ;",
  "atk-s0509a:2051": "Nāddasāmi adūraṭṭhaṃ, desayāmi tamaccayaṃ.",
  "atk-s0509a:2052": "“Mahāhitaṃ varadadaṃ, ahitoti visaṅkitā;",
  "atk-s0509a:2053": "Nopesiṃ rūpaniratā, desayāmi tamaccayaṃ.",
  "atk-s0509a:2054": "“Tadā madhuranigghoso, mahākāruṇiko jino;",
  "atk-s0509a:2055": "Avoca tiṭṭha khemeti, siñcanto amatena maṃ.",
  "atk-s0509a:2056": "“Tadā pakamya sirasā, katvā ca naṃ padakkhiṇaṃ;",
  "atk-s0509a:2057": "Gantvā disvā narapatiṃ, idaṃ vacanamabraviṃ.",
  "atk-s0509a:2058": "“Aho sammā upāyo te, cintitoyamarindama;",
  "atk-s0509a:2059": "Vanadassanakāmāya, diṭṭho nibbānato muni.",
  "atk-s0509a:2060": "“Yadi te ruccate rāja, sāsane tassa tādino;",
  "atk-s0509a:2061": "Pabbajissāmi rūpehaṃ, nibbinnā munivāṇinā.",
  "atk-s0509a:2062": "“Añjaliṃ paggahetvāna, tadāha sa mahīpati;",
  "atk-s0509a:2063": "Anujānāmi te bhadde, pabbajjā tava sijjhatu.",
  "atk-s0509a:2064": "“Pabbajitvā tadā cāhaṃ, addhamāse upaṭṭhite;",
  "atk-s0509a:2065": "Dīpodayañca bhedañca, disvā saṃviggamānasā.",
  "atk-s0509a:2066": "“Nibbinnā sabbasaṅkhāre, paccayākārakovidā;",
  "atk-s0509a:2067": "Caturoghe atikkamma, arahattamapāpuṇiṃ.",
  "atk-s0509a:2068": "“Iddhīsu ca vasī āsiṃ, dibbāya sotadhātuyā;",
  "atk-s0509a:2069": "Cetopariyañāṇassa, vasī cāpi bhavāmahaṃ.",
  "atk-s0509a:2070": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:2071": "Sabbāsavaparikkhīṇā, natthi dāni punabbhavo.",
  "atk-s0509a:2072": "“Atthadhammaniruttīsa, paṭibhāne tatheva ca;",
  "atk-s0509a:2073": "Parisuddhaṃ mama ñāṇaṃ, uppannaṃ buddhasāsane.",
  "atk-s0509a:2074": "“Kusalāhaṃ visuddhīsu, kathāvatthuvisāradā;",
  "atk-s0509a:2075": "Abhidhammanayaññū ca, vasippattāmhi sāsane.",
  "atk-s0509a:2076": "“Tato toraṇavatthusmiṃ, raññā kosalasāminā;",
  "atk-s0509a:2077": "Pucchitā nipuṇe pañhe, byākarontī yathātathaṃ.",
  "atk-s0509a:2078": "“Tadā sa rājā sugataṃ, upasaṅkamma pucchatha;",
  "atk-s0509a:2079": "Tatheva buddho byākāsi, yathā te byākatā mayā.",
  "atk-s0509a:2080": "“Jino tasmiṃ guṇe tuṭṭho, etadagge ṭhapesi maṃ;",
  "atk-s0509a:2081": "Mahāpaññānamaggāti, bhikkhunīnaṃ naruttamo.",
  "atk-s0509a:2082": "“Kilesā jhāpitā mayhaṃ…pe… kataṃ buddhassa sāsana”nti. ;",
  "atk-s0509a:2083_0": "Arahattaṃ pana patvā phalasukhena nibbānasukhena ca viharantiyā imissā theriyā satipi",
  "atk-s0509a:2083_1": "aññāsaṃ khīṇāsavattherīnaṃ paññāvepullappattiyaṃ tattha pana katādhikāratāya mahāpaññābhāvo",
  "atk-s0509a:2083_2": "pākaṭo ahosi. Tathā hi naṃ bhagavā jetavanamahāvihāre ariyagaṇamajjhe nisinno paṭipāṭiyā",
  "atk-s0509a:2083_3": "bhikkhuniyo ṭhānantare ṭhapento “etadaggaṃ, bhikkhave, mama sāvikānaṃ bhikkhunīnaṃ",
  "atk-s0509a:2083_4": "mahāpaññānaṃ yadidaṃ khemā”ti mahāpaññatāya aggaṭṭhāne ṭhapesi. Taṃ ekadivasaṃ aññatarasmiṃ",
  "atk-s0509a:2083_5": "rukkhamūle divāvihāraṃ nisinnaṃ māro pāpimā taruṇarūpena upasaṅkamitvā kāmehi palobhento –",
  "atk-s0509a:2084": "139.",
  "atk-s0509a:2085": "“Daharā tvaṃ rūpavatī, ahampi daharo yuvā;",
  "atk-s0509a:2086": "Pañcaṅgikena turiyena, ehi kheme ramāmase”ti. – gāthamāha;",
  "atk-s0509a:2087_0": "Tassattho – kheme, tvaṃ taruṇappattā, yobbane ṭhitā rūpasampannā, ahampi taruṇo yuvā,",
  "atk-s0509a:2087_1": "tasmā mayaṃ yobbaññaṃ akhepetvā pañcaṅgikena turiyena vajjamānena ehi kāmakhiḍḍāratiyā ramāma kīḷāmāti.",
  "atk-s0509a:2088": "Taṃ sutvā sā kāmesu sabbadhammesu ca attano virattabhāvaṃ tassa ca mārabhāvaṃ attābhinivesesu sattesu attano thāmagataṃ appasādaṃ katakiccatañca pakāsentī –",
  "atk-s0509a:2089": "140.",
  "atk-s0509a:2090": "“Iminā pūtikāyena, āturena pabhaṅgunā;",
  "atk-s0509a:2091": "Aṭṭiyāmi harāyāmi, kāmataṇhā samūhatā.",
  "atk-s0509a:2092": "141.",
  "atk-s0509a:2093": "“Sattisūlūpamā kāmā, khandhāsaṃ adhikuṭṭanā;",
  "atk-s0509a:2094": "Yaṃ tvaṃ kāmaratiṃ brūsi, aratī dāni sā mama.",
  "atk-s0509a:2095": "142.",
  "atk-s0509a:2096": "“Sabbattha vihatā nandī, tamokhandho padālito;",
  "atk-s0509a:2097": "Evaṃ jānāhi pāpima, nihato tvamasi antaka.",
  "atk-s0509a:2098": "143.",
  "atk-s0509a:2099": "“Nakkhattāni namassantā, aggiṃ paricaraṃ vane;",
  "atk-s0509a:2100": "Yathābhuccamajānantā, bālā suddhimamaññatha.",
  "atk-s0509a:2101": "144.",
  "atk-s0509a:2102": "“Ahañca kho namassantī, sambuddhaṃ purisuttamaṃ;",
  "atk-s0509a:2103": "Pamuttā sabbadukkhehi, satthusāsanakārikā”ti. – imā gāthā abhāsi;",
  "atk-s0509a:2104": "Tattha aggiṃ paricaraṃ vaneti tapovane aggihuttaṃ paricaranto. Yathābhuccamajānantāti pavattiyo yathābhūtaṃ aparijānantā. Sesamettha heṭṭhā vuttanayattā uttānameva.",
  "atk-s0509a:2105": "Khemātherīgāthāvaṇṇanā niṭṭhitā.",
  "atk-s0509a:2106": "4. Sujātātherīgāthāvaṇṇanā",
  "atk-s0509a:2107_0": "Alaṅkatā suvasanātiādikā sujātāya theriyā gāthā. Ayampi purimabuddhesu katādhikārā",
  "atk-s0509a:2107_1": "tattha tattha bhave vivaṭṭūpanissayaṃ kusalaṃ upacinantī anukkamena sambhatavimokkhasambhārā",
  "atk-s0509a:2107_2": "hutvā imasmiṃ buddhuppāde sāketanagare seṭṭhikule nibbattitvā vayappattā mātāpitūhi",
  "atk-s0509a:2107_3": "samānajātikassa seṭṭhiputtassa dinnā hutvā patikulaṃ gatā. Tattha tena saddhiṃ sukhasaṃvāsaṃ",
  "atk-s0509a:2107_4": "vasantī ekadivasaṃ uyyānaṃ gantvā nakkhattakīḷaṃ kīḷitvā parijanena saddhiṃ nagaraṃ",
  "atk-s0509a:2107_5": "āgacchantī añjanavane satthāraṃ disvā pasannamānasā upasaṅkamitvā vanditvā ekamantaṃ",
  "atk-s0509a:2107_6": "nisīdi. Satthā tassā anupubbiṃ kathaṃ kathetvā kallacittataṃ ñatvā upari sāmukkaṃsikaṃ",
  "atk-s0509a:2107_7": "dhammadesanaṃ pakāsesi. Sā desanāvasāne attano katādhikāratāya ñāṇassa paripākaṃ",
  "atk-s0509a:2107_8": "gatattā ca, satthu ca desanāvilāsena yathānisinnāva saha paṭisambhidāhi arahattaṃ",
  "atk-s0509a:2107_9": "patvā satthāraṃ vanditvā gehaṃ gantvā sāmikañca mātāpitaro ca anujānāpetvā satthuāṇāya",
  "atk-s0509a:2107_10": "bhikkhunupassayaṃ gantvā bhikkhunīnaṃ santike pabbaji. Pabbajitvā ca attano paṭipattiṃ",
  "atk-s0509a:2107_11": "paccavekkhitvā udānavasena –",
  "atk-s0509a:2108": "145.",
  "atk-s0509a:2109": "“Alaṅkatā suvasanā, mālinī candanokkhitā;",
  "atk-s0509a:2110": "Sabbābharaṇasañchannā, dāsīgaṇapurakkhatā.",
  "atk-s0509a:2111": "146.",
  "atk-s0509a:2112": "“Annaṃ pānañca ādāya, khajjaṃ bhojjaṃ anappakaṃ;",
  "atk-s0509a:2113": "Gehato nikkhamitvāna, uyyānamabhihārayiṃ.",
  "atk-s0509a:2114": "147.",
  "atk-s0509a:2115": "“Tattha ramitvā kīḷitvā, āgacchantī sakaṃ gharaṃ;",
  "atk-s0509a:2116": "Vihāraṃ daṭṭhuṃ pāvisiṃ, sākete añjanaṃ vanaṃ.",
  "atk-s0509a:2117": "148.",
  "atk-s0509a:2118": "“Disvāna lokapajjotaṃ, vanditvāna upāvisiṃ;",
  "atk-s0509a:2119": "So me dhammamadesesi, anukampāya cakkhumā.",
  "atk-s0509a:2120": "149.",
  "atk-s0509a:2121": "“Sutvā ca kho mahesissa, saccaṃ sampaṭivijjhahaṃ;",
  "atk-s0509a:2122": "Tattheva virajaṃ dhammaṃ, phusayiṃ amataṃ padaṃ.",
  "atk-s0509a:2123": "150.",
  "atk-s0509a:2124": "“Tato viññātasaddhammā, pabbajiṃ anagāriyaṃ;",
  "atk-s0509a:2125": "Tisso vijjā anuppattā, amoghaṃ buddhasāsana”nti. –",
  "atk-s0509a:2126": "Imā gāthā abhāsi.",
  "atk-s0509a:2127_0": "Tattha alaṅkatāti vibhūsitā. Taṃ pana alaṅkatākāraṃ dassetuṃ “suvasanā mālinī candanokkhitā”ti",
  "atk-s0509a:2127_1": "vuttaṃ. Tattha mālinīti mālādhārinī. Candanokkhitāti candanānulittā. Sabbābharaṇasañchannāti",
  "atk-s0509a:2127_2": "hatthūpagādīhi sabbehi ābharaṇehi alaṅkāravasena sañchāditasarīrā.",
  "atk-s0509a:2128_0": "Annaṃ pānañca ādāya, khajjaṃ bhojjaṃ anappakanti sāliodanādiannaṃ, ambapānādipānaṃ,",
  "atk-s0509a:2128_1": "piṭṭhakhādanīyādikhajjaṃ, avasiṭṭhaṃ āhārasaṅkhātaṃ bhojjañca pahūtaṃ gahetvā. Uyyānamabhihārayinti",
  "atk-s0509a:2128_2": "nakkhattakīḷāvasena uyyānaṃ upanesiṃ. Annapānādiṃ tattha ānetvā saha parijanena kīḷantī",
  "atk-s0509a:2128_3": "ramantī paricāresinti adhippāyo.",
  "atk-s0509a:2129": "Sākete añjanaṃ vananti sāketasamīpe añjanavane vihāraṃ pāvisiṃ.",
  "atk-s0509a:2130": "Lokapajjotanti ñāṇapajjotena lokassa pajjotabhūtaṃ.",
  "atk-s0509a:2131": "Phusayinti phusiṃ, adhigacchinti attho. Sesaṃ vuttanayameva.",
  "atk-s0509a:2132": "Sujātātherīgāthāvaṇṇanā niṭṭhitā.",
  "atk-s0509a:2133": "5. Anopamātherīgāthāvaṇṇanā",
  "atk-s0509a:2134_0": "Ucce kuletiādikā anopamāya theriyā gāthā. Ayampi purimabuddhesu katādhikārā tattha",
  "atk-s0509a:2134_1": "tattha bhave vivaṭṭūpanissayaṃ kusalaṃ upacinantī anukkamena vimuttiparipācanīye",
  "atk-s0509a:2134_2": "dhamme paribrūhitvā imasmiṃ buddhuppāde sāketanagare majjhassa nāma seṭṭhino dhītā",
  "atk-s0509a:2134_3": "hutvā nibbatti. Tassā rūpasampattiyā anopamāti nāmaṃ ahosi. Tassā vayappattakāle",
  "atk-s0509a:2134_4": "bahū seṭṭhiputtā rājamahāmattā rājāno ca pitu dūtaṃ pāhesuṃ – “attano dhītaraṃ anopamaṃ",
  "atk-s0509a:2134_5": "dehi, idañcidañca te dassāmā”ti. Sā taṃ sutvā upanissayasampannatāya “gharāvāsena",
  "atk-s0509a:2134_6": "mayhaṃ attho natthī”ti satthu santikaṃ gantvā dhammaṃ sutvā ñāṇassa paripākaṃ gatattā",
  "atk-s0509a:2134_7": "desanānusārena vipassanaṃ ārabhitvā taṃ ussukkāpentī maggapaṭipāṭiyā tatiyaphale",
  "atk-s0509a:2134_8": "patiṭṭhāsi. Sā satthāraṃ pabbajjaṃ yācitvā satthuāṇāya bhikkhunupassayaṃ upagantvā",
  "atk-s0509a:2134_9": "bhikkhunīnaṃ santike pabbajitvā sattame divase arahattaṃ sacchikatvā attano paṭipattiṃ",
  "atk-s0509a:2134_10": "paccavekkhitvā udānavasena –",
  "atk-s0509a:2135": "151.",
  "atk-s0509a:2136": "“Ucce kule ahaṃ jātā, bahuvitte mahaddhane;",
  "atk-s0509a:2137": "Vaṇṇarūpena sampannā, dhītā majjhassa atrajā.",
  "atk-s0509a:2138": "152.",
  "atk-s0509a:2139": "“Patthitā rājaputtehi, seṭṭhiputtehi gijjhitā;",
  "atk-s0509a:2140": "Pitu me pesayī dūtaṃ, detha mayhaṃ anopamaṃ.",
  "atk-s0509a:2141": "153.",
  "atk-s0509a:2142": "“Yattakaṃ tulitā esā, tuyhaṃ dhītā anopamā;",
  "atk-s0509a:2143": "Tato aṭṭhaguṇaṃ dassaṃ, hiraññaṃ ratanāni ca.",
  "atk-s0509a:2144": "154.",
  "atk-s0509a:2145": "“Sāhaṃ disvāna sambuddhaṃ, lokajeṭṭhaṃ anuttaraṃ;",
  "atk-s0509a:2146": "Tassa pādāni vanditvā, ekamantaṃ upāvisiṃ.",
  "atk-s0509a:2147": "155.",
  "atk-s0509a:2148": "“So me dhammamadesesi, anukampāya gotamo;",
  "atk-s0509a:2149": "Nisinnā āsane tasmiṃ, phusayiṃ tatiyaṃ phalaṃ.",
  "atk-s0509a:2150": "156.",
  "atk-s0509a:2151": "“Tato kesāni chetvāna, pabbajiṃ anagāriyaṃ;",
  "atk-s0509a:2152": "Ajja me sattamī ratti, yato taṇhā visesitā”ti. –",
  "atk-s0509a:2153": "Imā gāthā abhāsi.",
  "atk-s0509a:2154_0": "Tattha ucce kuleti uḷāratame vessakule. Bahuvitteti alaṅkārādipahūtavittūpakaraṇe.",
  "atk-s0509a:2154_1": "Mahaddhaneti nidhānagatasseva cattārīsakoṭiparimāṇassa mahato dhanassa atthibhāvena",
  "atk-s0509a:2154_2": "mahaddhane ahaṃ jātāti yojanā. Vaṇṇarūpena sampannāti vaṇṇasampannā ceva rūpasampannā",
  "atk-s0509a:2154_3": "ca, siniddhabhāsurāya chavisampattiyā vatthābharaṇādisarīrāvayavasampattiyā ca samannāgatāti",
  "atk-s0509a:2154_4": "attho. Dhītā majjhassa atrajāti majjhanāmassa seṭṭhino orasā dhītā.",
  "atk-s0509a:2155_0": "Patthitā rājaputtehīti “kathaṃ nu kho taṃ labheyyāmā”ti rājakumārehi abhipatthitā.",
  "atk-s0509a:2155_1": "Seṭṭhiputtehi gijjhitāti tathā seṭṭhikumārehipi abhigijjhitā paccāsīsitā. Detha mayhaṃ",
  "atk-s0509a:2155_2": "anopamanti rājaputtādayo “detha mayhaṃ anopamaṃ detha mayha”nti pitu santike dūtaṃ pesayiṃsu.",
  "atk-s0509a:2156_0": "Yattakaṃ tulitā esāti “tuyhaṃ dhītā anopamā yattakaṃ dhanaṃ agghatī”ti tulitā lakkhaṇaññūhi",
  "atk-s0509a:2156_1": "paricchinnā, “tato aṭṭhaguṇaṃ dassāmī”ti pitu me pesayi dūtanti yojanā. Sesaṃ heṭṭhā vuttanayameva.",
  "atk-s0509a:2157": "Anopamātherīgāthāvaṇṇanā niṭṭhitā.",
  "atk-s0509a:2158": "6. Mahāpajāpatigotamītherīgāthāvaṇṇanā",
  "atk-s0509a:2159_0": "Buddha vīra namo tyatthūtiādikā mahāpajāpatigotamiyā gāthā. Ayampi kira padumuttarassa",
  "atk-s0509a:2159_1": "bhagavato kāle haṃsavatīnagare kulagehe nibbattitvā viññutaṃ patvā satthu santike",
  "atk-s0509a:2159_2": "dhammaṃ suṇantī satthāraṃ ekaṃ bhikkhuniṃ rattaññūnaṃ aggaṭṭhāne ṭhapentaṃ disvā,",
  "atk-s0509a:2159_3": "adhikārakammaṃ katvā taṃ ṭhānantaraṃ patthetvā yāvajīvaṃ dānādīni puññāni katvā kappasatasahassaṃ",
  "atk-s0509a:2159_4": "devamanussesu saṃsaritvā, kassapassa ca bhagavato antare amhākañca bhagavato buddhasuññe",
  "atk-s0509a:2159_5": "loke bārāṇasiyaṃ pañcannaṃ dāsisatānaṃ jeṭṭhikā hutvā nibbatti. Atha sā vassūpanāyikasamaye",
  "atk-s0509a:2159_6": "pañca paccekabuddhe nandamūlakapabbhārato isipatane otaritvā, nagare piṇḍāya caritvā",
  "atk-s0509a:2159_7": "isipatanameva gantvā, vassūpanāyikasamaye kuṭiyā atthāya hatthakammaṃ pariyesante",
  "atk-s0509a:2159_8": "disvā, tā dāsiyo tāsaṃ attano ca sāmike samādapetvā caṅkamādiparivārasampannā pañca",
  "atk-s0509a:2159_9": "kuṭiyo kāretvā, mañcapīṭhapānīyaparibhojanīyabhājanādīni upaṭṭhapetvā paccekabuddhe",
  "atk-s0509a:2159_10": "temāsaṃ tattheva vasanatthāya paṭiññaṃ kāretvā vārabhikkhaṃ paṭṭhapesuṃ. Yā attano",
  "atk-s0509a:2159_11": "vāradivase bhikkhaṃ dātuṃ na sakkoti, tassā sayaṃ sakagehato nīharitvā deti. Evaṃ",
  "atk-s0509a:2159_12": "temāsaṃ paṭijaggitvā pavāraṇāya sampattāya ekekaṃ dāsiṃ ekekaṃ sāṭakaṃ vissajjāpesi.",
  "atk-s0509a:2159_13": "Pañcathūlasāṭakasatāni ahesuṃ. Tāni parivattāpetvā pañcannaṃ paccekabuddhānaṃ ticīvarāni",
  "atk-s0509a:2159_14": "katvā adāsi. Paccekabuddhā tāsaṃ passantīnaṃyeva ākāsena gandhamādanapabbataṃ agamaṃsu.",
  "atk-s0509a:2160_0": "Tāpi sabbā yāvajīvaṃ kusalaṃ katvā devaloke nibbattiṃsu. Tāsaṃ jeṭṭhikā tato cavitvā",
  "atk-s0509a:2160_1": "bārāṇasiyā avidūre pesakāragāme pesakārajeṭṭhakassa gehe nibbattitvā viññutaṃ patvā,",
  "atk-s0509a:2160_2": "padumavatiyā putte pañcasate paccekabuddhe disvā sampiyāyamānā sabbe vanditvā bhikkhaṃ",
  "atk-s0509a:2160_3": "adāsi. Te bhattakiccaṃ katvā gandhamādanameva agamaṃsu. Sāpi yāvajīvaṃ kusalaṃ katvā",
  "atk-s0509a:2160_4": "devamanussesu saṃsarantī amhākaṃ satthu nibbattito puretarameva devadahanagare mahāsuppabuddhassa",
  "atk-s0509a:2160_5": "gehe paṭisandhiṃ gaṇhi, gotamītissā gottāgatameva nāmaṃ ahosi; mahāmāyāya kaniṭṭhabhaginī.",
  "atk-s0509a:2160_6": "Lakkhaṇapāṭhakāpi “imāsaṃ dvinnampi kucchiyaṃ vasitā dārakā cakkavattino bhavissantī”ti",
  "atk-s0509a:2160_7": "byākariṃsu. Suddhodanamahārājā vayappattakāle dvepi maṅgalaṃ katvā attano gharaṃ abhinesi.",
  "atk-s0509a:2161_0": "Aparabhāge amhākaṃ satthari uppajjitvā pavattitavaradhammacakke anupubbena tattha",
  "atk-s0509a:2161_1": "tattha veneyyānaṃ anuggahaṃ karonte vesāliṃ upanissāya kūṭāgārasālāyaṃ viharante",
  "atk-s0509a:2161_2": "suddhodanamahārājā setacchattassa heṭṭhā arahattaṃ sacchikatvā parinibbāyi. Atha",
  "atk-s0509a:2161_3": "mahāpajāpatigotamī pabbajitukāmā hutvā satthāraṃ ekavāraṃ pabbajjaṃ yācamānā alabhitvā",
  "atk-s0509a:2161_4": "dutiyavāraṃ kese chindāpetvā kāsāyāni acchādetvā kalahavivādasuttantadesanāpariyosāne",
  "atk-s0509a:2161_5": "nikkhamitvā pabbajitānaṃ pañcannaṃ sakyakumārasatānaṃ pādaparicārikāhi saddhiṃ vesāliṃ",
  "atk-s0509a:2161_6": "gantvā ānandattheraṃ satthāraṃ yācāpetvā aṭṭhahi garudhammehi pabbajjañca upasampadañca",
  "atk-s0509a:2161_7": "paṭilabhi. Itarā pana sabbāpi ekatoupasampannā ahesuṃ. Ayamettha saṅkhepo, vitthārato",
  "atk-s0509a:2161_8": "panetaṃ vatthu pāḷiyaṃ āgatameva.",
  "atk-s0509a:2162_0": "Evaṃ upasampannā pana mahāpajāpatigotamī satthāraṃ upasaṅkamitvā abhivādetvā ekamantaṃ",
  "atk-s0509a:2162_1": "aṭṭhāsi. Athassā satthā dhammaṃ desesi. Sā satthu santike kammaṭṭhānaṃ gahetvā bhāvanamanuyuñjantī",
  "atk-s0509a:2162_2": "na cirasseva abhiññāpaṭisambhidāparivāraṃ arahattaṃ pāpuṇi. Sesā pana pañcasatā bhikkhuniyo",
  "atk-s0509a:2162_3": "nandakovādapariyosāne chaḷabhiññā ahesuṃ. Athekadivasaṃ satthā jetavanamahāvihāre",
  "atk-s0509a:2162_4": "ariyagaṇamajjhe nisinno bhikkhuniyo ṭhānantare ṭhapento mahāpajāpatigotamiṃ rattaññūnaṃ",
  "atk-s0509a:2162_5": "bhikkhunīnaṃ aggaṭṭhāne ṭhapesi. Sā phalasukhena nibbānasukhena ca vītināmentī kataññutāya",
  "atk-s0509a:2162_6": "ṭhatvā ekadivasaṃ satthu guṇābhitthavanapubbakaupakārakavibhāvanāmukhena aññaṃ byākarontī –",
  "atk-s0509a:2163": "157.",
  "atk-s0509a:2164": "“Buddhavīra namo tyatthu, sabbasattānamuttama;",
  "atk-s0509a:2165": "Yo maṃ dukkhā pamocesi, aññañca bahukaṃ janaṃ.",
  "atk-s0509a:2166": "158.",
  "atk-s0509a:2167": "“Sabbadukkhaṃ pariññātaṃ, hetutaṇhā visositā;",
  "atk-s0509a:2168": "Bhāvito aṭṭhaṅgiko maggo, nirodho phusito mayā.",
  "atk-s0509a:2169": "159.",
  "atk-s0509a:2170": "“Mātā putto pitā bhātā, ayyakā ca pure ahuṃ;",
  "atk-s0509a:2171": "Yathābhuccamajānantī, saṃsariṃhaṃ anibbisaṃ.",
  "atk-s0509a:2172": "160.",
  "atk-s0509a:2173": "“Diṭṭho hi me so bhagavā, antimoyaṃ samussayo;",
  "atk-s0509a:2174": "Vikkhīṇo jātisaṃsāro, natthi dāni punabbhavo.",
  "atk-s0509a:2175": "161.",
  "atk-s0509a:2176": "“Āraddhavīriye pahitatte, niccaṃ daḷhaparakkame;",
  "atk-s0509a:2177": "Samagge sāvake passe, esā buddhāna vandanā.",
  "atk-s0509a:2178": "162.",
  "atk-s0509a:2179": "“Bahūnaṃ vata atthāya, māyā janayi gotamaṃ;",
  "atk-s0509a:2180": "Byādhimaraṇatunnānaṃ, dukkhakkhandhaṃ byapānudī”ti. – imā gāthā abhāsi;",
  "atk-s0509a:2181_0": "Tattha buddhavīrāti catusaccabuddhesu vīra, sabbabuddhā hi uttamavīriyehi catusaccabuddhehi",
  "atk-s0509a:2181_1": "vā catubbidhasammappadhānavīriyanipphattiyā vijitavijayattā vīrā nāma. Bhagavā pana",
  "atk-s0509a:2181_2": "vīriyapāramipāripūriyā caturaṅgasamannāgatavīriyādhiṭṭhānena sātisayacatubbidhasammappadhānakiccanipphattiyā",
  "atk-s0509a:2181_3": "tassā ca veneyyasantāne sammadeva patiṭṭhāpitattā visesato vīriyayuttatāya vīroti",
  "atk-s0509a:2181_4": "vattabbataṃ arahati. Namo tyatthūti namo namakkāro te hotu. Sabbasattānamuttamāti",
  "atk-s0509a:2181_5": "apadādibhedesu sattesu sīlādiguṇehi uttamo bhagavā. Tadekadesaṃ satthupakāraguṇaṃ",
  "atk-s0509a:2181_6": "dassetuṃ, “yo maṃ dukkhā pamocesi, aññañca bahukaṃ jana”nti vatvā attano dukkhā pamuttabhāvaṃ",
  "atk-s0509a:2181_7": "vibhāventī “sabbadukkha”nti gāthamāha.",
  "atk-s0509a:2182_0": "Puna yato pamocesi, taṃ vaṭṭadukkhaṃ ekadesena dassentī “mātā putto”ti gāthamāha.",
  "atk-s0509a:2182_1": "Tattha yathābhuccamajānantīti pavattihetuādiṃ yathābhūtaṃ anavabujjhantī. Saṃsariṃhaṃ",
  "atk-s0509a:2182_2": "anibbisanti saṃsārasamudde patiṭṭhaṃ avindantī alabhantī bhavādīsu aparāparuppattivasena",
  "atk-s0509a:2182_3": "saṃsariṃ ahanti kathentī āha “mātā putto”tiādi. Yasmiṃ bhave etassa mātā ahosi, tato",
  "atk-s0509a:2182_4": "aññasmiṃ bhave tasseva putto, tato aññasmiṃ bhave pitā bhātā ahūti attho.",
  "atk-s0509a:2183_0": "“Diṭṭho hi me”ti gāthāyapi attano dukkhato pamuttabhāvameva vibhāveti. Tattha diṭṭho",
  "atk-s0509a:2183_1": "hi me so bhagavāti so bhagavā sammāsambuddho attanā diṭṭhalokuttaradhammadassanena",
  "atk-s0509a:2183_2": "ñāṇacakkhunā mayā paccakkhato diṭṭho. Yo hi dhammaṃ passati, so bhagavantaṃ passati",
  "atk-s0509a:2183_3": "nāma. Yathāha – “yo kho, vakkali, dhammaṃ passati, so maṃ passatī”tiādi.",
  "atk-s0509a:2184_0": "Āraddhavīriyeti paggahitavīriye. Pahitatteti nibbānaṃ pesitacitte. Niccaṃ daḷhaparakkameti",
  "atk-s0509a:2184_1": "apattassa pattiyā pattassa vepullatthāya sabbakālaṃ thiraparakkame. Samaggeti sīladiṭṭhisāmaññena",
  "atk-s0509a:2184_2": "saṃhatabhāvena samagge. Satthudesanāya savanante jātattā sāvake, “ime maggaṭṭhā ime",
  "atk-s0509a:2184_3": "phalaṭṭhā”ti yāthāvato passati. Esā buddhāna vandanāti yā satthu dhammasarīrabhūtassa",
  "atk-s0509a:2184_4": "ariyasāvakānaṃ ariyabhāvabhūtassa ca lokuttaradhammassa attapaccakkhakiriyā, esā",
  "atk-s0509a:2184_5": "sammāsambuddhānaṃ sāvakabuddhānañca vandanā yāthāvato guṇaninnatā.",
  "atk-s0509a:2185": "“Bahūnaṃ vata atthāyā”ti osānagāthāyapi satthu lokassa bahūpakārataṃyeva vibhāveti. Yaṃ panettha atthato na vibhattaṃ, taṃ suviññeyyameva.",
  "atk-s0509a:2186_0": "Athekadā mahāpajāpatigotamī satthari vesāliyaṃ viharante mahāvane kūṭāgārasālāyaṃ",
  "atk-s0509a:2186_1": "sayaṃ vesāliyaṃ bhikkhunupassaye viharantī pubbaṇhasamayaṃ vesāliyaṃ piṇḍāya caritvā",
  "atk-s0509a:2186_2": "bhattaṃ bhuñjitvā attano divāṭṭhāne yathāparicchinnakālaṃ phalasamāpattisukhena vītināmetvā",
  "atk-s0509a:2186_3": "phalasamāpattito vuṭṭhāya attano paṭipattiṃ paccavekkhitvā somanassajātā attano āyusaṅkhāre",
  "atk-s0509a:2186_4": "āvajjentī tesaṃ khīṇabhāvaṃ ñatvā evaṃ cintesi – “yaṃnūnāhaṃ vihāraṃ gantvā bhagavantaṃ",
  "atk-s0509a:2186_5": "anujānāpetvā manobhāvanīye ca there sabbeva sabrahmacariye āpucchitvā idheva āgantvā",
  "atk-s0509a:2186_6": "parinibbāyeyya”nti. Yathā ca theriyā, evaṃ tassā parivārabhūtānaṃ pañcannaṃ bhikkhunisatānaṃ",
  "atk-s0509a:2186_7": "parivitakko ahosi. Tena vuttaṃ apadāne –",
  "atk-s0509a:2187": "“Ekadā lokapajjoto, vesāliyaṃ mahāvane;",
  "atk-s0509a:2188": "Kūṭāgāre kusālāyaṃ, vasate narasārathi.",
  "atk-s0509a:2189": "“Tadā jinassa mātucchā, mahāgotami bhikkhunī;",
  "atk-s0509a:2190": "Tahiṃ kate pure ramme, vasī bhikkhunupassaye.",
  "atk-s0509a:2191": "“Bhikkhunīhi vimuttāhi, satehi saha pañcahi;",
  "atk-s0509a:2192": "Rahogatāya tassevaṃ, citassāsi vitakkitaṃ.",
  "atk-s0509a:2193": "“Buddhassa parinibbānaṃ, sāvakaggayugassa vā;",
  "atk-s0509a:2194": "Rāhulānandanandānaṃ, nāhaṃ lacchāmi passituṃ.",
  "atk-s0509a:2195": "“Buddhassa parinibbānā, sāvakaggayugassa vā;",
  "atk-s0509a:2196": "Mahākassapanandānaṃ, ānandarāhulāna ca.",
  "atk-s0509a:2197": "“Paṭikaccāyusaṅkhāraṃ, osajjitvāna nibbutiṃ;",
  "atk-s0509a:2198": "Gaccheyyaṃ lokanāthena, anuññātā mahesinā.",
  "atk-s0509a:2199": "“Tathā pañcasatānampi, bhikkhunīnaṃ vitakkitaṃ;",
  "atk-s0509a:2200": "Āsi khemādikānampi, etadeva vitakkitaṃ.",
  "atk-s0509a:2201": "“Bhūmicālo tadā asi, nāditā devadundubhī;",
  "atk-s0509a:2202": "Upassayādhivatthāyo, devatā sokapīḷitā.",
  "atk-s0509a:2203": "“Vilapantā sukaruṇaṃ, tatthassūni pavattayuṃ;",
  "atk-s0509a:2204": "Mittā bhikkhuniyo tāhi, upagantvāna gotamiṃ.",
  "atk-s0509a:2205": "“Nipacca sirasā pāde, idaṃ vacanamabravuṃ;",
  "atk-s0509a:2206": "Tattha toyalavāsittā, mayamayye rahogatā.",
  "atk-s0509a:2207": "“Sā calā calitā bhūmi, nāditā devadundubhī;",
  "atk-s0509a:2208": "Paridevā ca suyyante, kimatthaṃ nūna gotamī.",
  "atk-s0509a:2209": "“Tadā avoca sā sabbaṃ, yathāparivitakkitaṃ;",
  "atk-s0509a:2210": "Tāyopi sabbā āhaṃsu, yathāparivitakkitaṃ.",
  "atk-s0509a:2211": "“Yadi te rucitaṃ ayye, nibbānaṃ paramaṃ sivaṃ;",
  "atk-s0509a:2212": "Nibbāyissāma sabbāpi, buddhānuññāya subbate.",
  "atk-s0509a:2213": "“Mayaṃ sahāva nikkhantā, gharāpi ca bhavāpi ca;",
  "atk-s0509a:2214": "Sahāyeva gamissāma, nibbānaṃ padamuttamaṃ.",
  "atk-s0509a:2215": "“Nibbānāya vajantīnaṃ, kiṃ vakkhāmīti sā vadaṃ;",
  "atk-s0509a:2216": "Saha sabbāhi niggañchi, bhikkhunīnilayā tadā.",
  "atk-s0509a:2217": "“Upassaye yādhivatthā, devatā tā khamantu me;",
  "atk-s0509a:2218": "Bhikkhunīnilayassedaṃ, pacchimaṃ dassanaṃ mama.",
  "atk-s0509a:2219": "“Na jarā maccu vā yattha, appiyehi samāgamo;",
  "atk-s0509a:2220": "Piyehi na viyogotthi, taṃ vajissaṃ asaṅkhataṃ.",
  "atk-s0509a:2221": "“Avītarāgā taṃ sutvā, vacanaṃ sugatorasā;",
  "atk-s0509a:2222": "Sokaṭṭā parideviṃsu, aho no appapuññatā.",
  "atk-s0509a:2223": "“Bhikkhunīnilayo suñño, bhūto tāhi vinā ayaṃ;",
  "atk-s0509a:2224": "Pabhāte viya tārāyo, na dissanti jinorasā.",
  "atk-s0509a:2225": "“Nibbānaṃ gotamī yāti, satehi saha pañcahi;",
  "atk-s0509a:2226": "Nadīsatehiva saha, gaṅgā pañcahi sāgaraṃ.",
  "atk-s0509a:2227": "“Rathiyāya vajantiyo, disvā saddhā upāsikā;",
  "atk-s0509a:2228": "Gharā nikkhamma pādesu, nipacca idamabravuṃ.",
  "atk-s0509a:2229": "“Pasīdassu mahābhoge, anāthāyo vihāya no;",
  "atk-s0509a:2230": "Tayā na yuttā nibbātuṃ, icchaṭṭā vilapiṃsu tā.",
  "atk-s0509a:2231": "“Tāsaṃ sokapahānatthaṃ, avoca madhuraṃ giraṃ;",
  "atk-s0509a:2232": "Ruditena alaṃ puttā, hāsakāloyamajja vo.",
  "atk-s0509a:2233": "“Pariññātaṃ mayā dukkhaṃ, dukkhahetu vivajjito;",
  "atk-s0509a:2234": "Nirodho me sacchikato, maggo cāpi subhāvito.",
  "atk-s0509a:2235": "“Pariciṇṇo mayā satthā, kataṃ buddhassa sāsanaṃ;",
  "atk-s0509a:2236": "Ohito garuko bhāro, bhavanetti samūhatā.",
  "atk-s0509a:2237": "“Yassatthāya pabbajitā, agārasmānagāriyaṃ;",
  "atk-s0509a:2238": "So me attho anuppatto, sabbasaṃyojanakkhayo.",
  "atk-s0509a:2239": "“Buddho tassa ca saddhammo, anūno yāva tiṭṭhati;",
  "atk-s0509a:2240": "Nibbātuṃ tāva kālo me, mā maṃ socatha puttikā.",
  "atk-s0509a:2241": "“Koṇḍaññānandanandādī, tiṭṭhanti rāhulo jino;",
  "atk-s0509a:2242": "Sukhito sahito saṅgho, hatadabbā ca titthiyā.",
  "atk-s0509a:2243": "“Okkākavaṃsassa yaso, ussito māramaddano;",
  "atk-s0509a:2244": "Nanu sampati kālo me, nibbānatthāya puttikā.",
  "atk-s0509a:2245": "“Cirappabhuti yaṃ mayhaṃ, patthitaṃ ajja sijjhate;",
  "atk-s0509a:2246": "Ānandabherikāloyaṃ, kiṃ vo assūhi puttikā.",
  "atk-s0509a:2247": "“Sace mayi dayā atthi, yadi catthi kataññutā;",
  "atk-s0509a:2248": "Saddhammaṭṭhitiyā sabbā, karotha vīriyaṃ daḷhaṃ.",
  "atk-s0509a:2249": "“Thīnaṃ adāsi pabbajjaṃ, sambuddho yācito mayā;",
  "atk-s0509a:2250": "Tasmā yathāhaṃ nandissaṃ, tathā tamanutiṭṭhatha.",
  "atk-s0509a:2251": "“Tā evamanusāsitvā, bhikkhunīhi purakkhatā;",
  "atk-s0509a:2252": "Upecca buddhaṃ vanditvā, idaṃ vacanamabravi.",
  "atk-s0509a:2253": "“Ahaṃ sugata te mātā, tvañca vīra pitā mama;",
  "atk-s0509a:2254": "Saddhammasukhada nātha, tayi jātāmhi gotama.",
  "atk-s0509a:2255": "“Saṃvaddhitoyaṃ sugata, rūpakāyo mayā tava;",
  "atk-s0509a:2256": "Anindito dhammakāyo, mama saṃvaddhito tayā.",
  "atk-s0509a:2257": "“Muhuttaṃ taṇhāsamaṇaṃ, khīraṃ tvaṃ pāyito mayā;",
  "atk-s0509a:2258": "Tayāhaṃ santamaccantaṃ, dhammakhīrañhi pāyitā.",
  "atk-s0509a:2259": "“Bandhanārakkhaṇe mayhaṃ, aṇaṇo tvaṃ mahāmune;",
  "atk-s0509a:2260": "Puttakāmā thiyo yācaṃ, labhanti tādisaṃ sutaṃ.",
  "atk-s0509a:2261": "“Mandhātādinarindānaṃ, yā mātā sā bhavaṇṇave;",
  "atk-s0509a:2262": "Nimuggāhaṃ tayā putta, tāritā bhavasāgarā.",
  "atk-s0509a:2263": "“Rañño mātā mahesīti, sulabhaṃ nāmamitthinaṃ;",
  "atk-s0509a:2264": "Buddhamātāti yaṃ nāmaṃ, etaṃ paramadullabhaṃ.",
  "atk-s0509a:2265": "“Tañca laddhaṃ mahāvīra, paṇidhānaṃ mamaṃ tayā;",
  "atk-s0509a:2266": "Aṇukaṃ vā mahantaṃ vā, taṃ sabbaṃ pūritaṃ mayā.",
  "atk-s0509a:2267": "“Parinibbātumicchāmi, vihāyemaṃ kaḷevaraṃ;",
  "atk-s0509a:2268": "Anujānāhi me vīra, dukkhantakara nāyaka.",
  "atk-s0509a:2269": "“Cakkaṅkusadhajākiṇṇe, pāde kamalakomale;",
  "atk-s0509a:2270": "Pasārehi paṇāmaṃ te, karissaṃ puttauttame.",
  "atk-s0509a:2271": "“Suvaṇṇarāsisaṅkāsaṃ, sarīraṃ kuru pākaṭaṃ;",
  "atk-s0509a:2272": "Katvā dehaṃ sudiṭṭhaṃ te, santiṃ gacchāmi nāyaka.",
  "atk-s0509a:2273": "“Dvattiṃsalakkhaṇūpetaṃ, suppabhālaṅkataṃ tanuṃ;",
  "atk-s0509a:2274": "Sañjhāghanāva bālakkaṃ, mātucchaṃ dassayī jino.",
  "atk-s0509a:2275": "“Phullāravindasaṃkāse, taruṇādiccasappabhe;",
  "atk-s0509a:2276": "Cakkaṅkite pādatale, tato sā sirasā pati.",
  "atk-s0509a:2277": "“Paṇamāmi narādicca, ādiccakulaketukaṃ;",
  "atk-s0509a:2278": "Pacchime maraṇe mayhaṃ, na taṃ ikkhāmahaṃ puno.",
  "atk-s0509a:2279": "“Itthiyo nāma lokagga, sabbadosākarā matā;",
  "atk-s0509a:2280": "Yadi ko catthi doso me, khamassu karuṇākara.",
  "atk-s0509a:2281": "“Itthikānañca pabbajjaṃ, haṃ taṃ yāciṃ punappunaṃ;",
  "atk-s0509a:2282": "Tattha ce atthi doso me, taṃ khamassu narāsabha.",
  "atk-s0509a:2283": "“Mayā bhikkhuniyo vīra, tavānuññāya sāsitā;",
  "atk-s0509a:2284": "Tatra ce atthi dunnītaṃ, taṃ khamassu khamādhipa.",
  "atk-s0509a:2285": "“Akkhante nāma khantabbaṃ, kiṃ bhave guṇabhūsane;",
  "atk-s0509a:2286": "Kimuttaraṃ te vatthāmi, nibbānāya vajantiyā.",
  "atk-s0509a:2287": "“Suddhe anūne mama bhikkhusaṅghe, lokā ito nissarituṃ khamante;",
  "atk-s0509a:2288": "Pabhātakāle byasanaṅgatānaṃ, disvāna niyyātiva candalekhā.",
  "atk-s0509a:2289": "“Tadetarā bhikkhuniyo jinaggaṃ, tārāva candānugatā sumeruṃ;",
  "atk-s0509a:2290": "Padakkhiṇaṃ kacca nipacca pāde, ṭhitā mukhantaṃ samudikkhamānā.",
  "atk-s0509a:2291": "“Na tittipubbaṃ tava dassanena, cakkhuṃ na sotaṃ tava bhāsitena;",
  "atk-s0509a:2292": "Cittaṃ mamaṃ kevalamekameva, pappuyya taṃ dhammarasena titti.",
  "atk-s0509a:2293": "“Nadato parisāyaṃ te, vāditabbapahārino;",
  "atk-s0509a:2294": "Ye te dakkhanti vadanaṃ, dhaññā te narapuṅgava.",
  "atk-s0509a:2295": "“Dīghaṅgulī tambanakhe, subhe āyatapaṇhike;",
  "atk-s0509a:2296": "Ye pāde paṇamissanti, tepi dhaññā guṇandhara.",
  "atk-s0509a:2297": "“Madhurāni pahaṭṭhāni, dosagghāni hitāni ca;",
  "atk-s0509a:2298": "Ye te vākyāni suyyanti, tepi dhaññā naruttama.",
  "atk-s0509a:2299": "“Dhaññāhaṃ te mahāvīra, pādapūjanatapparā;",
  "atk-s0509a:2300": "Tiṇṇasaṃsārakantārā, suvākyena sirīmato.",
  "atk-s0509a:2301": "“Tato sā anusāvetvā, bhikkhusaṅghampi subbatā;",
  "atk-s0509a:2302": "Rāhulānandanande ca, vanditvā idamabravi.",
  "atk-s0509a:2303": "“Āsīvisālayasame, rogāvāse kaḷevare;",
  "atk-s0509a:2304": "Nibbindā dukkhasaṅghāṭe, jarāmaraṇagocare.",
  "atk-s0509a:2305": "“Nānākalimalākiṇṇe, parāyatte nirīhake;",
  "atk-s0509a:2306": "Tena nibbātumicchāmi, anumaññatha puttakā.",
  "atk-s0509a:2307": "“Nando rāhulabhaddo ca, vītasokā nirāsavā;",
  "atk-s0509a:2308": "Ṭhitācalaṭṭhiti thirā, dhammatamanucintayuṃ.",
  "atk-s0509a:2309": "“Dhiratthu saṅkhataṃ lolaṃ, asāraṃ kadalūpamaṃ;",
  "atk-s0509a:2310": "Māyāmarīcisadisaṃ, ittaraṃ anavaṭṭhitaṃ.",
  "atk-s0509a:2311": "“Yattha nāma jinassāyaṃ, mātucchā buddhaposikā;",
  "atk-s0509a:2312": "Gotamī nidhanaṃ yāti, aniccaṃ sabbasaṅkhataṃ.",
  "atk-s0509a:2313": "“Ānando ca tadā sekho, sokaṭṭo jinavacchalo;",
  "atk-s0509a:2314": "Tatthassūni karonto so, karuṇaṃ paridevati.",
  "atk-s0509a:2315": "“Hā santiṃ gotamī yāti, nūna buddhopi nibbutiṃ;",
  "atk-s0509a:2316": "Gacchati na cireneva, aggiriva nirindhano.",
  "atk-s0509a:2317": "“Evaṃ vilāpamānaṃ taṃ, ānandaṃ āha gotamī;",
  "atk-s0509a:2318": "Sutasāgaragambhīra, buddhopaṭṭhāna tappara.",
  "atk-s0509a:2319": "“Na yuttaṃ socituṃ putta, hāsakāle upaṭṭhite;",
  "atk-s0509a:2320": "Tayā me saraṇaṃ putta, nibbānaṃ tamupāgataṃ.",
  "atk-s0509a:2321": "“Tayā tāta samajjhiṭṭho, pabbajjaṃ anujāni no;",
  "atk-s0509a:2322": "Mā putta vimano hohi, saphalo te parissamo.",
  "atk-s0509a:2323": "“Yaṃ na diṭṭhaṃ purāṇehi, titthikācariyehipi;",
  "atk-s0509a:2324": "Taṃ padaṃ sukumārīhi, sattavassāhi veditaṃ.",
  "atk-s0509a:2325": "“Buddhasāsanapāleta, pacchimaṃ dassanaṃ tava;",
  "atk-s0509a:2326": "Tattha gacchāmahaṃ putta, gato yattha na dissate.",
  "atk-s0509a:2327": "“Kadāci dhammaṃ desento, khipī lokagganāyako;",
  "atk-s0509a:2328": "Tadāhaṃ āsīsavācaṃ, avocaṃ anukampikā.",
  "atk-s0509a:2329": "“Ciraṃ jīva mahāvīra, kappaṃ tiṭṭha mahāmune;",
  "atk-s0509a:2330": "Sabbalokassa atthāya, bhavassu ajarāmaro.",
  "atk-s0509a:2331": "“Taṃ tathāvādiniṃ buddho, mamaṃ so etadabravi;",
  "atk-s0509a:2332": "Na hevaṃ vandiyā buddhā, yathā vandasi gotamī.",
  "atk-s0509a:2333": "“Kathaṃ carahi sabbaññū, vanditabbā tathāgatā;",
  "atk-s0509a:2334": "Kathaṃ avandiyā buddhā, taṃ me akkhāhi pucchito.",
  "atk-s0509a:2335": "“Āraddhavīriye pahitatte, niccaṃ daḷhaparakkame;",
  "atk-s0509a:2336": "Samagge sāvake passa, etaṃ buddhānavandanaṃ.",
  "atk-s0509a:2337": "“Tato upassayaṃ gantvā, ekikāhaṃ vicintayiṃ;",
  "atk-s0509a:2338": "Samaggaparisaṃ nātho, rodhesi tibhavantago.",
  "atk-s0509a:2339": "“Handāhaṃ parinibbissaṃ, mā vipattitamaddasaṃ;",
  "atk-s0509a:2340": "Evāhaṃ cintayitvāna, disvāna isisattamaṃ.",
  "atk-s0509a:2341": "“Parinibbānakālaṃ me, ārocesiṃ vināyakaṃ;",
  "atk-s0509a:2342": "Tato so samanuññāsi, kālaṃ jānāhi gotamī.",
  "atk-s0509a:2343": "“Kilesā jhāpitā mayhaṃ, bhavā sabbe samūhatā;",
  "atk-s0509a:2344": "Nāgova bandhanaṃ chetvā, viharāmi anāsavā.",
  "atk-s0509a:2345": "“Svāgataṃ vata me āsi, mama buddhassa santike;",
  "atk-s0509a:2346": "Tisso vijjā anuppattā, kataṃ buddhassa sāsanaṃ.",
  "atk-s0509a:2347": "“Paṭisambhidā catasso, vimokkhāpi ca aṭṭhime;",
  "atk-s0509a:2348": "Chaḷabhiññā sacchikatā, kataṃ buddhassa sāsanaṃ.",
  "atk-s0509a:2349": "“Thīnaṃ dhammābhisamaye, ye bālā vimatiṃ gatā;",
  "atk-s0509a:2350": "Tesaṃ diṭṭhippahānatthaṃ, iddhiṃ dassehi gotamī.",
  "atk-s0509a:2351": "“Tadā nipacca sambuddhaṃ, uppatitvāna ambaraṃ;",
  "atk-s0509a:2352": "Iddhī anekā dassesi, buddhānuññāya gotamī.",
  "atk-s0509a:2353": "“Ekikā bahudhā āsi, bahudhā cekikā tathā;",
  "atk-s0509a:2354": "Āvibhāvaṃ tirobhāvaṃ, tirokuṭṭaṃ tironagaṃ.",
  "atk-s0509a:2355": "“Asajjamānā agamā, bhūmiyampi nimujjatha;",
  "atk-s0509a:2356": "Abhijjamāne udake, agañchi mahiyā yathā.",
  "atk-s0509a:2357": "“Sakuṇīva tathākāse, pallaṅkena kamī tadā;",
  "atk-s0509a:2358": "Vasaṃ vattesi kāyena, yāva brahmanivesanaṃ.",
  "atk-s0509a:2359": "“Sineruṃ daṇḍaṃ katvāna, chattaṃ katvā mahāmahiṃ;",
  "atk-s0509a:2360": "Samūlaṃ parivattetvā, dhārayaṃ caṅkamī nabhe.",
  "atk-s0509a:2361": "“Chassūrodayakāleva, lokañcākāsi dhūmikaṃ;",
  "atk-s0509a:2362": "Yugante viya lokaṃ sā, jālāmālākulaṃ akā.",
  "atk-s0509a:2363": "“Mucalindaṃ mahāselaṃ, merumūlanadantare;",
  "atk-s0509a:2364": "Sāsapāriva sabbāni, ekenaggahi muṭṭhinā.",
  "atk-s0509a:2365": "“Aṅgulaggena chādesi, bhākaraṃ sanisākaraṃ;",
  "atk-s0509a:2366": "Candasūrasahassāni, āveḷamiva dhārayi.",
  "atk-s0509a:2367": "“Catusāgaratoyāni, dhārayī ekapāṇinā;",
  "atk-s0509a:2368": "Yugantajaladākāraṃ, mahāvassaṃ pavassatha.",
  "atk-s0509a:2369": "“Cakkavattiṃ saparisaṃ, māpayī sā nabhattale;",
  "atk-s0509a:2370": "Garuḷaṃ dviradaṃ sīhaṃ, vinadantaṃ padassayi.",
  "atk-s0509a:2371": "“Ekikā abhinimmitvā, appameyyaṃ bhikkhunīgaṇaṃ;",
  "atk-s0509a:2372": "Puna antaradhāpetvā, ekikā munimabravi.",
  "atk-s0509a:2373": "“Mātucchā te mahāvīra, tava sāsanakārikā;",
  "atk-s0509a:2374": "Anuppattā sakaṃ atthaṃ, pāde vandāmi cakkhuma.",
  "atk-s0509a:2375": "“Dassetvā vividhā iddhī, orohitvā nabhattalā;",
  "atk-s0509a:2376": "Vanditvā lokapajjotaṃ, ekamantaṃ nisīdi sā.",
  "atk-s0509a:2377": "“Sā vīsavassasatikā, jātiyāhaṃ mahāmune;",
  "atk-s0509a:2378": "Alamettāvatā vīra, nibbāyissāmi nāyaka.",
  "atk-s0509a:2379": "“Tadātivimhitā sabbā, parisā sā katañjalī;",
  "atk-s0509a:2380": "Avocayye kathaṃ āsi, atuliddhiparakkamā.",
  "atk-s0509a:2381": "“Padumuttaro nāma jino, sabbadhammesu cakkhumā;",
  "atk-s0509a:2382": "Ito satasahassamhi, kappe uppajji nāyako.",
  "atk-s0509a:2383": "“Tadāhaṃ haṃsavatiyaṃ, jātāmaccakule ahuṃ;",
  "atk-s0509a:2384": "Sabbopakārasampanne, iddhe phīte mahaddhane.",
  "atk-s0509a:2385": "“Kadāci pitunā saddhiṃ, dāsīgaṇapurakkhatā;",
  "atk-s0509a:2386": "Mahatā parivārena, taṃ upecca narāsabhaṃ.",
  "atk-s0509a:2387": "“Vāsavaṃ viya vassantaṃ, dhammameghaṃ anāsavaṃ;",
  "atk-s0509a:2388": "Saradādiccasadisaṃ, raṃsijālasamujjalaṃ.",
  "atk-s0509a:2389": "“Disvā cittaṃ pasādetvā, sutvā cassa subhāsitaṃ;",
  "atk-s0509a:2390": "Mātucchaṃ bhikkhuniṃ agge, ṭhapentaṃ naranāyakaṃ.",
  "atk-s0509a:2391": "“Sutvā datvā mahādānaṃ, sattāhaṃ tassa tādino;",
  "atk-s0509a:2392": "Sasaṅghassa naraggassa, paccayāni bahūni ca.",
  "atk-s0509a:2393": "“Nipacca pādamūlamhi, taṃ ṭhānamabhipatthayiṃ;",
  "atk-s0509a:2394": "Tato mahāparisatiṃ, avoca isisattamo.",
  "atk-s0509a:2395": "“Yā sasaṅghaṃ abhojesi, sattāhaṃ lokanāyakaṃ;",
  "atk-s0509a:2396": "Tamahaṃ kittayissāmi, suṇātha mama bhāsato.",
  "atk-s0509a:2397": "“Satasahassito kappe, okkākakulasambhavo;",
  "atk-s0509a:2398": "Gotamo nāma gottena, satthā loke bhavissati.",
  "atk-s0509a:2399": "Tassa dhammesu dāyādā, orasā dhammanimmitā;",
  "atk-s0509a:2400": "Gotamī nāma nāmena, hessati satthu sāvikā.",
  "atk-s0509a:2401": "“Tassa buddhassa mātucchā, jīvitāpādikā ayaṃ;",
  "atk-s0509a:2402": "Rattaññūnañca aggattaṃ, bhikkhunīnaṃ labhissati.",
  "atk-s0509a:2403": "“Taṃ sutvāna pamoditvā, yāvajīvaṃ tadā jinaṃ;",
  "atk-s0509a:2404": "Paccayehi upaṭṭhitvā, tato kālaṅkatā ahaṃ.",
  "atk-s0509a:2405": "“Tāvatiṃsesu devesu, sabbakāmasamiddhisu;",
  "atk-s0509a:2406": "Nibbattā dasahaṅgehi, aññe abhibhaviṃ ahaṃ.",
  "atk-s0509a:2407": "“Rūpasaddehi gandhehi, rasehi phusanehi ca;",
  "atk-s0509a:2408": "Āyunāpi ca vaṇṇena, sukhena yasasāpi ca.",
  "atk-s0509a:2409": "“Tathevādhipateyyena, adhigayha virocahaṃ;",
  "atk-s0509a:2410": "Ahosiṃ amarindassa, mahesī dayitā tahiṃ.",
  "atk-s0509a:2411": "“Saṃsāre saṃsarantīhaṃ, kammavāyusameritā;",
  "atk-s0509a:2412": "Kāsissa rañño visaye, ajāyiṃ dāsagāmake.",
  "atk-s0509a:2413": "“Pañcadāsasatānūnā, nivasanti tahiṃ tadā;",
  "atk-s0509a:2414": "Sabbesaṃ tattha yo jeṭṭho, tassa jāyā ahosahaṃ.",
  "atk-s0509a:2415": "“Sayambhuno pañcasatā, gāmaṃ piṇḍāya pāvisuṃ;",
  "atk-s0509a:2416": "Te disvāna ahaṃ tuṭṭhā, saha sabbāhi itthibhi.",
  "atk-s0509a:2417": "“Pūgā hutvāva sabbāyo, catumāse upaṭṭhahuṃ;",
  "atk-s0509a:2418": "Ticīvarāni datvāna, saṃsarimha sasāmikā.",
  "atk-s0509a:2419": "“Tato cutā sabbāpi tā, tāvatiṃsagatā mayaṃ;",
  "atk-s0509a:2420": "Pacchime ca bhave dāni, jātā devadahe pure.",
  "atk-s0509a:2421": "“Pitā añjanasakko me, mātā mama sulakkhaṇā;",
  "atk-s0509a:2422": "Tato kapilavatthusmiṃ, suddhodanagharaṃ gatā.",
  "atk-s0509a:2423": "“Sesā sakyakule jātā, sakyānaṃ gharamāgamuṃ;",
  "atk-s0509a:2424": "Ahaṃ visiṭṭhā sabbāsaṃ, jinassāpādikā ahuṃ.",
  "atk-s0509a:2425": "“Mama puttobhinikkhamma, buddho āsi vināyako;",
  "atk-s0509a:2426": "Pacchāhaṃ pabbajitvāna, satehi saha pañcahi.",
  "atk-s0509a:2427": "“Sākiyānīhi dhīrāhi, saha santisukhaṃ phusiṃ;",
  "atk-s0509a:2428": "Ye tadā pubbajātiyaṃ, amhākaṃ āsu sāmino.",
  "atk-s0509a:2429": "“Sahapuññassa kattāro, mahāsamayakārakā;",
  "atk-s0509a:2430": "Phusiṃsu arahattaṃ te, sugatenānukampitā.",
  "atk-s0509a:2431": "“Tadetarā bhikkhuniyo, āruhiṃsu nabhattalaṃ;",
  "atk-s0509a:2432": "Saṃgatā viya tārāyo, virociṃsu mahiddhikā.",
  "atk-s0509a:2433": "“Iddhī anekā dassesuṃ, piḷandhavikatiṃ yathā;",
  "atk-s0509a:2434": "Kammāro kanakasseva, kammaññassa susikkhito.",
  "atk-s0509a:2435": "“Dassetvā pāṭihīrāni, vicittāni bahūni ca;",
  "atk-s0509a:2436": "Tosetvā vādipavaraṃ, muniṃ saparisaṃ tadā.",
  "atk-s0509a:2437": "“Orohitvāna gaganā, vanditvā isisattamaṃ;",
  "atk-s0509a:2438": "Anuññātā naraggena, yathāṭhāne nisīdisuṃ.",
  "atk-s0509a:2439": "“Ahonukampikā amhaṃ, sabbāsaṃ cira gotamī;",
  "atk-s0509a:2440": "Vāsitā tava puññehi, pattā no āsavakkhayaṃ.",
  "atk-s0509a:2441": "“Kilesā jhāpitā amhaṃ, bhavā sabbe samūhatā;",
  "atk-s0509a:2442": "Nāgīva bandhanaṃ chetvā, viharāma anāsavā.",
  "atk-s0509a:2443": "“Svāgataṃ vata no āsi, buddhaseṭṭhassa santike;",
  "atk-s0509a:2444": "Tisso vijjā anuppattā, kataṃ buddhassa sāsanaṃ.",
  "atk-s0509a:2445": "“Paṭisambhidā catasso, vimokkhāpi ca aṭṭhime;",
  "atk-s0509a:2446": "Chaḷabhiññā sacchikatā, kataṃ buddhassa sāsanaṃ.",
  "atk-s0509a:2447": "“Iddhīsu ca vasī homa, dibbāya sotadhātuyā;",
  "atk-s0509a:2448": "Cetopariyañāṇassa, vasī homa mahāmune.",
  "atk-s0509a:2449": "“Pubbenivāsaṃ jānāma, dibbacakkhu visodhitaṃ;",
  "atk-s0509a:2450": "Sabbāsavaparikkhīṇā, natthi dāni punabbhavā.",
  "atk-s0509a:2451": "“Atthe dhamme ca nerutte, paṭibhāne ca vijjati;",
  "atk-s0509a:2452": "Ñāṇaṃ amhaṃ mahāvīra, uppannaṃ tava santike.",
  "atk-s0509a:2453": "“Asmābhi pariciṇṇosi, mettacittā hi nāyaka;",
  "atk-s0509a:2454": "Anujānāhi sabbāsaṃ, nibbānāya mahāmune.",
  "atk-s0509a:2455": "“Nibbāyissāma iccevaṃ, kiṃ vakkhāmi vadantiyo;",
  "atk-s0509a:2456": "Yassa dāni ca vo kālaṃ, maññathāti jinobravi.",
  "atk-s0509a:2457": "“Gotamīādikā tāyo, tadā bhikkhuniyo jinaṃ;",
  "atk-s0509a:2458": "Vanditvā āsanā tamhā, vuṭṭhāya āgamiṃsu tā.",
  "atk-s0509a:2459": "“Mahatā janakāyena, saha lokagganāyako;",
  "atk-s0509a:2460": "Anusaṃyāyī so vīro, mātucchaṃ yāvakoṭṭhakaṃ.",
  "atk-s0509a:2461": "“Tadā nipati pādesu, gotamī lokabandhuno;",
  "atk-s0509a:2462": "Saheva tāhi sabbāhi, pacchimaṃ pādavandanaṃ.",
  "atk-s0509a:2463": "“Idaṃ pacchimakaṃ mayhaṃ, lokanāthassa dassanaṃ;",
  "atk-s0509a:2464": "Na puno amatākāraṃ, passissāmi mukhaṃ tava.",
  "atk-s0509a:2465": "“Na ca me vandanaṃ vīra, tava pāde sukomale;",
  "atk-s0509a:2466": "Samphusissati lokagga, ajja gacchāmi nibbutiṃ.",
  "atk-s0509a:2467": "“Rūpena kiṃ tavānena, diṭṭhe dhamme yathātathe;",
  "atk-s0509a:2468": "Sabbaṃ saṅkhatamevetaṃ, anassāsikamittaraṃ.",
  "atk-s0509a:2469": "“Sā saha tāhi gantvāna, bhikkhunupassayaṃ sakaṃ;",
  "atk-s0509a:2470": "Aḍḍhapallaṅkamābhujja, nisīdi paramāsane.",
  "atk-s0509a:2471": "“Tadā upāsikā tattha, buddhasāsanavacchalā;",
  "atk-s0509a:2472": "Tassā pavattiṃ sutvāna, upesuṃ pādavandikā.",
  "atk-s0509a:2473": "“Karehi uraṃ pahantā, chinnamūlā yathā latā;",
  "atk-s0509a:2474": "Rodantā karuṇaṃ ravaṃ, sokaṭṭā bhūmipātitā.",
  "atk-s0509a:2475": "“Mā no saraṇade nāthe, vihāya gami nibbutiṃ;",
  "atk-s0509a:2476": "Nipatitvāna yācāma, sabbāyo sirasā mayaṃ.",
  "atk-s0509a:2477": "“Yā padhānatamā tāsaṃ, saddhā paññā upāsikā;",
  "atk-s0509a:2478": "Tassā sīsaṃ pamajjantī, idaṃ vacanamabravi.",
  "atk-s0509a:2479": "“Alaṃ puttā visādena, mārapāsānuvattinā;",
  "atk-s0509a:2480": "Aniccaṃ saṅkhataṃ sabbaṃ, viyogantaṃ calācalaṃ.",
  "atk-s0509a:2481": "“Tato sā tā visajjitvā, paṭhamaṃ jhānamuttamaṃ;",
  "atk-s0509a:2482": "Dutiyañca tatiyañca, samāpajji catutthakaṃ.",
  "atk-s0509a:2483": "“Ākāsāyatanañceva, viññāṇāyatanaṃ tathā;",
  "atk-s0509a:2484": "Ākiñcaṃ nevasaññañca, samāpajji yathākkamaṃ.",
  "atk-s0509a:2485": "“Paṭilomena jhānāni, samāpajjittha gotamī;",
  "atk-s0509a:2486": "Yāvatā paṭhamaṃ jhānaṃ, tato yāvacatutthakaṃ.",
  "atk-s0509a:2487": "“Tato vuṭṭhāya nibbāyi, dīpaccīva nirāsavā;",
  "atk-s0509a:2488": "Bhūmicālo mahā āsi, nabhasā vijjutā pati.",
  "atk-s0509a:2489": "“Panāditā dundubhiyo, parideviṃsu devatā;",
  "atk-s0509a:2490": "Pupphavuṭṭhī ca gaganā, abhivassatha medaniṃ.",
  "atk-s0509a:2491": "“Kampito merurājāpi, raṅgamajjhe yathā naṭo;",
  "atk-s0509a:2492": "Sokena cātidīnova, viravo āsi sāgaro.",
  "atk-s0509a:2493": "“Devā nāgāsurā brahmā, saṃviggāhiṃsu taṅkhaṇe;",
  "atk-s0509a:2494": "Aniccā vata saṅkhārā, yathāyaṃ vilayaṃ gatā.",
  "atk-s0509a:2495": "“Yā ce maṃ parivāriṃsu, satthu sāsanakārikā;",
  "atk-s0509a:2496": "Tayopi anupādānā, dīpacci viya nibbutā.",
  "atk-s0509a:2497": "“Hā yogā vippayogantā, hāniccaṃ sabbasaṅkhataṃ;",
  "atk-s0509a:2498": "Hā jīvitaṃ vināsantaṃ, iccāsi paridevanā.",
  "atk-s0509a:2499": "“Tato devā ca brahmā ca, lokadhammānuvattanaṃ;",
  "atk-s0509a:2500": "Kālānurūpaṃ kubbanti, upetvā isisattamaṃ.",
  "atk-s0509a:2501": "“Tadā āmantayī satthā, ānandaṃ sutasāgaraṃ;",
  "atk-s0509a:2502": "Gacchānanda nivedehi, bhikkhūnaṃ mātu nibbutiṃ.",
  "atk-s0509a:2503": "“Tadānando nirānando, assunā puṇṇalocano;",
  "atk-s0509a:2504": "Gaggarena sarenāha, samāgacchantu bhikkhavo.",
  "atk-s0509a:2505": "“Pubbadakkhiṇapacchāsu, uttarāya ca santike;",
  "atk-s0509a:2506": "Suṇantu bhāsitaṃ mayhaṃ, bhikkhavo sugatorasā.",
  "atk-s0509a:2507": "“Yā vaḍḍhayi payattena, sarīraṃ pacchimaṃ mune;",
  "atk-s0509a:2508": "Sā gotamī gatā santiṃ, tārāva sūriyodaye.",
  "atk-s0509a:2509": "“Buddhamātāpi paññattiṃ, ṭhapayitvā gatāsamaṃ;",
  "atk-s0509a:2510": "Na yattha pañcanettopi, gatiṃ dakkhati nāyako.",
  "atk-s0509a:2511": "“Yassatthi sugate saddhā, yo ca piyo mahāmune;",
  "atk-s0509a:2512": "Buddhamātussa sakkāraṃ, karotu sugatoraso.",
  "atk-s0509a:2513": "“Sudūraṭṭhāpi taṃ sutvā, sīghamāgacchu bhikkhavo;",
  "atk-s0509a:2514": "Keci buddhānubhāvena, keci iddhīsu kovidā.",
  "atk-s0509a:2515": "“Kūṭāgāravare ramme, sabbasoṇṇamaye subhe;",
  "atk-s0509a:2516": "Mañcakaṃ samāropesuṃ, yattha suttāsi gotamī.",
  "atk-s0509a:2517": "“Cattāro lokapālā te, aṃsehi samadhārayuṃ;",
  "atk-s0509a:2518": "Sesā sakkādikā devā, kūṭāgāre samaggahuṃ.",
  "atk-s0509a:2519": "“Kūṭāgārāni sabbāni, āsuṃ pañcasatānipi;",
  "atk-s0509a:2520": "Saradādiccavaṇṇāni, vissakammakatāni hi.",
  "atk-s0509a:2521": "“Sabbā tāpi bhikkhuniyo, āsuṃ mañcesu sāyitā;",
  "atk-s0509a:2522": "Devānaṃ khandhamāruḷhā, niyyanti anupubbaso.",
  "atk-s0509a:2523": "“Sabbaso chāditaṃ āsi, vitānena nabhattalaṃ;",
  "atk-s0509a:2524": "Satārā candasūrā ca, lañchitā kanakāmayā.",
  "atk-s0509a:2525": "“Paṭākā ussitānekā, vitatā pupphakañcukā;",
  "atk-s0509a:2526": "Ogatākāsapadumā, mahiyā pupphamuggataṃ.",
  "atk-s0509a:2527": "“Dissanti candasūriyā, pajjalanti ca tārakā;",
  "atk-s0509a:2528": "Majjhaṃ gatopi cādicco, na tāpesi sasī yathā.",
  "atk-s0509a:2529": "“Devā dibbehi gandhehi, mālehi surabhīhi ca;",
  "atk-s0509a:2530": "Vāditehi ca naccehi, saṅgītīhi ca pūjayuṃ.",
  "atk-s0509a:2531": "“Nāgāsurā ca brahmāno, yathāsatti yathābalaṃ;",
  "atk-s0509a:2532": "Pūjayiṃsu ca niyyantiṃ, nibbutaṃ buddhamātaraṃ.",
  "atk-s0509a:2533": "“Sabbāyo purato nītā, nibbutā sugatorasā;",
  "atk-s0509a:2534": "Gotamī niyyate pacchā, sakkatā buddhaposikā.",
  "atk-s0509a:2535": "“Purato devamanujā, sanāgāsurabrahmakā;",
  "atk-s0509a:2536": "Pacchā sasāvako buddho, pūjatthaṃ yāti mātuyā.",
  "atk-s0509a:2537": "“Buddhassa parinibbānaṃ, nedisaṃ āsi yādisaṃ;",
  "atk-s0509a:2538": "Gotamīparinibbānaṃ, atevacchariyaṃ ahu.",
  "atk-s0509a:2539": "“Buddho buddhassa nibbāne, nopaṭiyādi bhikkhavo;",
  "atk-s0509a:2540": "Buddho gotaminibbāne, sāriputtādikā tathā.",
  "atk-s0509a:2541": "“Citakāni karitvāna, sabbagandhamayāni te;",
  "atk-s0509a:2542": "Gandhacuṇṇapakiṇṇāni, jhāpayiṃsu ca tā tahiṃ.",
  "atk-s0509a:2543": "“Sesabhāgāni ḍayhiṃsu, aṭṭhī sesāni sabbaso;",
  "atk-s0509a:2544": "Ānando ca tadāvoca, saṃvegajanakaṃ vaco.",
  "atk-s0509a:2545": "“Gotamī nidhanaṃ yātā, ḍayhañcassa sarīrakaṃ;",
  "atk-s0509a:2546": "Saṅketaṃ buddhanibbānaṃ, na cirena bhavissati.",
  "atk-s0509a:2547": "“Tato gotamidhātūni, tassā pattagatāni so;",
  "atk-s0509a:2548": "Upanāmesi nāthassa, ānando buddhacodito.",
  "atk-s0509a:2549": "“Pāṇinā tāni paggayha, avoca isisattamo;",
  "atk-s0509a:2550": "Mahato sāravantassa, yathā rukkhassa tiṭṭhato.",
  "atk-s0509a:2551": "“Yo so mahattaro khandho, palujjeyya aniccatā;",
  "atk-s0509a:2552": "Tathā bhikkhunisaṅghassa, gotamī parinibbutā.",
  "atk-s0509a:2553": "“Aho acchariyaṃ mayhaṃ, nibbutāyapi mātuyā;",
  "atk-s0509a:2554": "Sārīramattasesāya, natthi sokapariddavo.",
  "atk-s0509a:2555": "“Na sociyā paresaṃ sā, tiṇṇasaṃsārasāgarā;",
  "atk-s0509a:2556": "Parivajjitasantāpā, sītibhūtā sunibbutā.",
  "atk-s0509a:2557": "“Paṇḍitāsi mahāpaññā, puthupaññā tatheva ca;",
  "atk-s0509a:2558": "Rattaññū bhikkhunīnaṃ sā, evaṃ dhāretha bhikkhavo.",
  "atk-s0509a:2559": "“Iddhīsu ca vasī āsi, dibbāya sotadhātuyā;",
  "atk-s0509a:2560": "Cetopariyañāṇassa, vasī āsi ca gotamī.",
  "atk-s0509a:2561": "“Pubbenivāsamaññāsi, dibbacakkhu visodhitaṃ;",
  "atk-s0509a:2562": "Sabbāsavaparikkhīṇā, natthi tassā punabbhavo.",
  "atk-s0509a:2563": "“Atthadhammaniruttīsu, paṭibhāne tatheva ca;",
  "atk-s0509a:2564": "Parisuddhaṃ ahu ñāṇaṃ, tasmā socaniyā na sā.",
  "atk-s0509a:2565": "“Ayoghanahatasseva, jalato jātavedassa;",
  "atk-s0509a:2566": "Anupubbūpasantassa, yathā na ñāyate gati.",
  "atk-s0509a:2567": "“Evaṃ sammā vimuttānaṃ, kāmabandhoghatārinaṃ;",
  "atk-s0509a:2568": "Paññāpetuṃ gati natthi, pattānaṃ acalaṃ sukhaṃ.",
  "atk-s0509a:2569": "“Attadīpā tato hotha, satipaṭṭhānagocarā;",
  "atk-s0509a:2570": "Bhāvetvā sattabojjhaṅge, dukkhassantaṃ karissathā”ti. ;",
  "atk-s0509a:2571": "Mahāpajāpatigotamītherīgāthāvaṇṇanā niṭṭhitā.",
  "atk-s0509a:2572": "7. Guttātherīgāthāvaṇṇanā",
  "atk-s0509a:2573_0": "Gutte yadatthaṃ pabbajjātiādikā guttāya theriyā gāthā. Ayampi purimabuddhesu katādhikārā",
  "atk-s0509a:2573_1": "tattha tattha bhave vivaṭṭūpanissayaṃ kusalaṃ upacinantī anukkamena sambhatavimokkhasambhārā",
  "atk-s0509a:2573_2": "hutvā, paripakkakusalamūlā sugatīsuyeva saṃsarantī imasmiṃ buddhuppāde sāvatthiyaṃ",
  "atk-s0509a:2573_3": "brāhmaṇakule nibbattā, guttātissā nāmaṃ ahosi. Sā viññutaṃ patvā upanissayasampattiyā",
  "atk-s0509a:2573_4": "codiyamānā gharāvāsaṃ jigucchantī mātāpitaro anujānāpetvā mahāpajāpatigotamiyā santike",
  "atk-s0509a:2573_5": "pabbaji. Pabbajitvā ca vipassanaṃ paṭṭhapetvā bhāvanaṃ anuyuñjantiyā tassā cittaṃ",
  "atk-s0509a:2573_6": "cirakālaparicayena bahiddhārammaṇe vidhāvati, ekaggaṃ nāhosi. Satthā disvā taṃ anuggaṇhanto,",
  "atk-s0509a:2573_7": "gandhakuṭiyaṃ yathānisinnova obhāsaṃ pharitvā tassā āsanne ākāse nisinnaṃ viya attānaṃ dassetvā ovadanto –",
  "atk-s0509a:2574": "163.",
  "atk-s0509a:2575": "“Gutte yadatthaṃ pabbajjā, hitvā puttaṃ vasuṃ piyaṃ;",
  "atk-s0509a:2576": "Tameva anubrūhehi, mā cittassa vasaṃ gami.",
  "atk-s0509a:2577": "164.",
  "atk-s0509a:2578": "“Cittena vañcitā sattā, mārassa visaye ratā;",
  "atk-s0509a:2579": "Anekajātisaṃsāraṃ, sandhāvanti aviddasū.",
  "atk-s0509a:2580": "165.",
  "atk-s0509a:2581": "“Kāmācchandañca byāpādaṃ, sakkāyadiṭṭhimeva ca;",
  "atk-s0509a:2582": "Sīlabbataparāmāsaṃ, vicikicchaṃ ca pañcamaṃ.",
  "atk-s0509a:2583": "166.",
  "atk-s0509a:2584": "“Saṃyojanāni etāni, pajahitvāna bhikkhunī;",
  "atk-s0509a:2585": "Orambhāgamanīyāni, nayidaṃ punarehisi.",
  "atk-s0509a:2586": "167.",
  "atk-s0509a:2587": "“Rāgaṃ mānaṃ avijjañca, uddhaccañca vivajjiya;",
  "atk-s0509a:2588": "Saṃyojanāni chetvāna, dukkhassantaṃ karissasi.",
  "atk-s0509a:2589": "168.",
  "atk-s0509a:2590": "“Khepetvā jātisaṃsāraṃ, pariññāya punabbhavaṃ;",
  "atk-s0509a:2591": "Diṭṭheva dhamme nicchātā, upasantā carissasī”ti. – imā gāthā ābhāsi;",
  "atk-s0509a:2592_0": "Tattha tameva anubrūhehīti yadatthaṃ yassa kilesaparinibbānassa khandhaparinibbānassa",
  "atk-s0509a:2592_1": "ca atthāya. Hitvā puttaṃ vasuṃ piyanti piyāyitabbaṃ ñātiparivaṭṭaṃ bhogakkhandhañca",
  "atk-s0509a:2592_2": "hitvā mama sāsane pabbajjā brahmacariyavāso icchito, tameva vaḍḍheyyāsi sampādeyyāsi.",
  "atk-s0509a:2592_3": "Mā cittassa vasaṃ gamīti dīgharattaṃ rūpādiārammaṇavasena vaḍḍhitassa kūṭacittassa vasaṃ mā gacchi.",
  "atk-s0509a:2593": "Yasmā cittaṃ nāmetaṃ māyūpamaṃ, yena vañcitā andhaputhujjanā māravasānugā saṃsāraṃ nātivattanti. Tena vuttaṃ “cittena vañcitā”tiādi.",
  "atk-s0509a:2594_0": "Saṃyojanāni etānīti etāni “kāmacchandañca byāpāda”ntiādinā yathāvuttāni pañca bandhanaṭṭhena",
  "atk-s0509a:2594_1": "saṃyojanāni. Pajahitvānāti anāgāmimaggena samucchinditvā. Bhikkhunīti tassā ālapanaṃ.",
  "atk-s0509a:2594_2": "Orambhāgamanīyānīti rūpārūpadhātuto heṭṭhābhāge kāmadhātuyaṃ manussajīvassa hitāni",
  "atk-s0509a:2594_3": "upakārāni tattha paṭisandhiyā paccayabhāvato. Ma-kāro padasandhikaro. “Oramāgamanīyānī”ti",
  "atk-s0509a:2594_4": "pāḷi, so evattho. Nayidaṃ punarehisīti orambhāgiyānaṃ saṃyojanānaṃ pahānena idaṃ",
  "atk-s0509a:2594_5": "kāmaṭṭhānaṃ kāmabhavaṃ paṭisandhivasena puna nāgamissasi. Ra-kāro padasandhikaro.",
  "atk-s0509a:2594_6": "“Ittha”nti vā pāḷi, itthattaṃ kāmabhavamicceva attho.",
  "atk-s0509a:2595_0": "Rāganti rūparāgañca arūparāgañca. Mānanti aggamaggavajjhaṃ mānaṃ. Avijjañca uddhaccañcāti",
  "atk-s0509a:2595_1": "etthāpi eseva nayo. Vivajjiyāti vipassanāya vikkhambhetvā. Saṃyojanāni chetvānāti",
  "atk-s0509a:2595_2": "etāni rūparāgādīni pañcuddhambhāgiyāni saṃyojanāni arahattamaggena samucchinditvā.",
  "atk-s0509a:2595_3": "Dukkhassantaṃ karissasīti sabbassāpi vaṭṭadukkhassa pariyantaṃ pariyosānaṃ pāpuṇissasi.",
  "atk-s0509a:2596": "Khepetvā jātisaṃsāranti jāti samūlikasaṃsārapavattiṃ pariyosāpetvā. Nicchātāti nittaṇhā. Upasantāti sabbaso kilesānaṃ vūpasamena upasantā. Sesaṃ vuttanayameva.",
  "atk-s0509a:2597_0": "Evaṃ satthārā imāsu gāthāsu bhāsitāsu gāthāpariyosāne therī saha paṭisambhidāhi arahattaṃ",
  "atk-s0509a:2597_1": "patvā udānavasena bhagavatā bhāsitaniyāmeneva imā gāthā abhāsi. Teneva tā theriyā gāthā nāma jātā.",
  "atk-s0509a:2598": "Guttātherīgāthāvaṇṇanā niṭṭhitā.",
  "atk-s0509a:2599": "8. Vijayātherīgāthāvaṇṇanā",
  "atk-s0509a:2600_0": "Catukkhattuntiādikā vijayāya theriyā gāthā. Ayampi purimabuddhesu katādhikārā tattha",
  "atk-s0509a:2600_1": "tattha bhave vivaṭṭūpanissayaṃ kusalaṃ upacinantī, anukkamena paribrūhitakusalamūlā",
  "atk-s0509a:2600_2": "devamanussesu saṃsarantī, imasmiṃ buddhuppāde rājagahe aññatarasmiṃ kulagehe nibbattitvā",
  "atk-s0509a:2600_3": "viññutaṃ patvā khemāya theriyā gihikāle sahāyikā ahosi. Sā tassā pabbajitabhāvaṃ",
  "atk-s0509a:2600_4": "sutvā “sāpi nāma rājamahesī pabbajissati kimaṅgaṃ panāha”nti pabbajitukāmāyeva hutvā",
  "atk-s0509a:2600_5": "khemātheriyā santikaṃ upasaṅkami. Therī tassā ajjhāsayaṃ ñatvā tathā dhammaṃ desesi,",
  "atk-s0509a:2600_6": "yathā saṃsāre saṃviggamānasā sāsane sā abhippasannā bhavissati. Sā taṃ dhammaṃ sutvā",
  "atk-s0509a:2600_7": "saṃvegajātā paṭiladdhasaddhā ca hutvā pabbajjaṃ yāci. Therī taṃ pabbājesi. Sā pabbajitvā",
  "atk-s0509a:2600_8": "katapubbakiccā vipassanaṃ paṭṭhapetvā hetusampannatāya, na cirasseva saha paṭisambhidāhi",
  "atk-s0509a:2600_9": "arahattaṃ patvā attano paṭipattiṃ paccavekkhitvā udānavasena –",
  "atk-s0509a:2601": "169.",
  "atk-s0509a:2602": "“Catukkhattuṃ pañcakkhattuṃ, vihārā upanikkhamiṃ;",
  "atk-s0509a:2603": "Aladdhā cetaso santiṃ, citte avasavattinī.",
  "atk-s0509a:2604": "170.",
  "atk-s0509a:2605": "“Bhikkhuniṃ upasaṅkamma, sakkaccaṃ paripucchahaṃ;",
  "atk-s0509a:2606": "Sā me dhammamadesesi, dhātuāyatanāni ca.",
  "atk-s0509a:2607": "171.",
  "atk-s0509a:2608": "“Cattāri ariyasaccāni, indriyāni balāni ca;",
  "atk-s0509a:2609": "Bojjhaṅgaṭṭhaṅgikaṃ maggaṃ, uttamatthassa pattiyā.",
  "atk-s0509a:2610": "172.",
  "atk-s0509a:2611": "“Tassāhaṃ vacanaṃ sutvā, karontī anusāsaniṃ;",
  "atk-s0509a:2612": "Rattiyā purime yāme, pubbajātimanussariṃ.",
  "atk-s0509a:2613": "173.",
  "atk-s0509a:2614": "“Rattiyā majjhime yāme, dibbacakkhuṃ visodhayiṃ;",
  "atk-s0509a:2615": "Rattiyā pacchime yāme, tamokhandhaṃ padālayiṃ.",
  "atk-s0509a:2616": "174.",
  "atk-s0509a:2617": "“Pītisukhena ca kāyaṃ, pharitvā vihariṃ tadā;",
  "atk-s0509a:2618": "Sattamiyā pāde pasāresiṃ, tamokhandhaṃ padāliyā”ti. –",
  "atk-s0509a:2619": "Imā gāthā abhāsi.",
  "atk-s0509a:2620": "Tattha bhikkhuninti khemātheriṃ sandhāya vadati.",
  "atk-s0509a:2621": "Bojjhaṅgaṭṭhaṅgikaṃ magganti sattabojjhaṅgañca aṭṭhaṅgikañca ariyamaggaṃ. Uttamatthassa pattiyāti arahattassa nibbānasseva vā pattiyā adhigamāya.",
  "atk-s0509a:2622_0": "Pītisukhenāti phalasamāpattipariyāpannāya pītiyā sukhena ca. Kāyanti taṃsampayuttaṃ",
  "atk-s0509a:2622_1": "nāmakāyaṃ tadanusārena rūpakāyañca. Pharitvāti phusitvā byāpetvā vā. Sattamiyā pāde",
  "atk-s0509a:2622_2": "pasāresinti vipassanāya āraddhadivasato sattamiyaṃ pallaṅkaṃ bhinditvā pāde pasāresiṃ.",
  "atk-s0509a:2622_3": "Kathaṃ? Tamokhandhaṃ padāliya, appadālitapubbaṃ mohakkhandhaṃ aggamaggañāṇāsinā padāletvā.",
  "atk-s0509a:2622_4": "Sesaṃ heṭṭhā vuttanayameva.",
  "atk-s0509a:2623": "Vijayātherīgāthāvaṇṇanā niṭṭhitā.",
  "atk-s0509a:2624": "Chakkanipātavaṇṇanā niṭṭhitā.",
  "atk-s0509a:2625": "7. Sattakanipāto",
  "atk-s0509a:2626": "1. Uttarātherīgāthāvaṇṇanā",
  "atk-s0509a:2627_0": "Sattakanipāte musalāni gahetvānāti uttarāya theriyā gāthā. Ayampi purimabuddhesu",
  "atk-s0509a:2627_1": "katādhikārā tattha tattha bhave vivaṭṭūpanissayaṃ kusalaṃ upacinantī, anukkamena",
  "atk-s0509a:2627_2": "sambhāvitakusalamūlā samupacitavimokkhasambhārā paripakkavimuttiparipācanīyadhammā",
  "atk-s0509a:2627_3": "hutvā, imasmiṃ buddhuppāde sāvatthiyaṃ aññatarasmiṃ kulagehe nibbattitvā uttarāti",
  "atk-s0509a:2627_4": "laddhanāmā anukkamena viññutaṃ patvā paṭācārāya theriyā santikaṃ upasaṅkami. Therī",
  "atk-s0509a:2627_5": "tassā dhammaṃ kathesi. Sā dhammaṃ sutvā saṃsāre jātasaṃvegā sāsane abhippasannā hutvā",
  "atk-s0509a:2627_6": "pabbaji. Pabbajitvā ca katapubbakiccā paṭācārāya theriyā santike vipassanaṃ paṭṭhapetvā",
  "atk-s0509a:2627_7": "bhāvanamanuyuñjantī upanissayasampannatāya indriyānaṃ paripākaṃ gatattā ca na cirasseva",
  "atk-s0509a:2627_8": "vipassanaṃ ussukkāpetvā saha paṭisambhidāhi arahattaṃ pāpuṇi. Arahattaṃ pana patvā",
  "atk-s0509a:2627_9": "attano paṭipattiṃ paccavekkhitvā udānavasena –",
  "atk-s0509a:2628": "175.",
  "atk-s0509a:2629": "“Musalāni gahetvāna, dhaññaṃ koṭṭenti māṇavā;",
  "atk-s0509a:2630": "Puttadārāni posentā, dhanaṃ vindanti māṇavā.",
  "atk-s0509a:2631": "176.",
  "atk-s0509a:2632": "“Ghaṭetha buddhasāsane, yaṃ katvā nānutappati;",
  "atk-s0509a:2633": "Khippaṃ pādāni dhovitvā, ekamantaṃ nisīdatha.",
  "atk-s0509a:2634": "177.",
  "atk-s0509a:2635": "“Cittaṃ upaṭṭhapetvāna, ekaggaṃ susamāhitaṃ;",
  "atk-s0509a:2636": "Paccavekkhatha saṅkhāre, parato no ca attato.",
  "atk-s0509a:2637": "178.",
  "atk-s0509a:2638": "“Tassāhaṃ vacanaṃ sutvā, paṭācārānusāsaniṃ;",
  "atk-s0509a:2639": "Pāde pakkhālayitvāna, ekamante upāvisiṃ.",
  "atk-s0509a:2640": "179.",
  "atk-s0509a:2641": "“Rattiyā purime yāme, pubbajātimanussariṃ;",
  "atk-s0509a:2642": "Rattiyā majjhime yāme, dibbacakkhuṃ visodhayiṃ.",
  "atk-s0509a:2643": "180.",
  "atk-s0509a:2644": "“Rattiyā pacchime yāme, tamokkhandhaṃ padālayiṃ;",
  "atk-s0509a:2645": "Tevijjā atha vuṭṭhāsiṃ, katā te anusāsanī.",
  "atk-s0509a:2646": "181.",
  "atk-s0509a:2647": "“Sakkaṃva devā tidasā, saṅgāme aparājitaṃ;",
  "atk-s0509a:2648": "Purakkhatvā vihassāmi, tevijjāmhi anāsavā”ti. –",
  "atk-s0509a:2649": "Imā gāthā abhāsi.",
  "atk-s0509a:2650_0": "Tattha cittaṃ upaṭṭhapetvānāti bhāvanācittaṃ kammaṭṭhāne upaṭṭhapetvā. Kathaṃ? Ekaggaṃ",
  "atk-s0509a:2650_1": "susamāhitaṃ paccavekkhathāti paṭipattiṃ avekkhatha, saṅkhāre aniccātipi, dukkhātipi,",
  "atk-s0509a:2650_2": "anattātipi lakkhaṇattayaṃ vipassathāti attho. Idañca ovādakāle attano aññesañca bhikkhunīnaṃ",
  "atk-s0509a:2650_3": "theriyādīnaṃ ovādassa anuvādavasena vuttaṃ. Paṭācārānusāsaninti paṭācārāya theriyā",
  "atk-s0509a:2650_4": "anusiṭṭhiṃ. “Paṭācārāya sāsana”ntipi vā pāṭho.",
  "atk-s0509a:2651_0": "Atha vuṭṭhāsinti tevijjābhāvappattito pacchā āsanato vuṭṭhāsiṃ. Ayampi therī ekadivasaṃ",
  "atk-s0509a:2651_1": "paṭācārāya theriyā santike kammaṭṭhānaṃ sodhetvā attano vasanaṭṭhānaṃ pavisitvā pallaṅkaṃ",
  "atk-s0509a:2651_2": "ābhujitvā nisīdi. “Na tāvimaṃ pallaṅkaṃ bhindissāmi, yāva me na anupādāya āsavehi",
  "atk-s0509a:2651_3": "cittaṃ vimuccatī”ti nicchayaṃ katvā sammasanaṃ ārabhitvā, anukkamena vipassanaṃ ussukkāpetvā",
  "atk-s0509a:2651_4": "maggapaṭipāṭiyā abhiññāpaṭisambhidāparivāraṃ arahattaṃ patvā ekūnavīsatiyā paccavekkhaṇāñāṇāya",
  "atk-s0509a:2651_5": "pavattāya “idānimhi katakiccā”ti somanassajātā imā gāthā udānetvā pāde pasāresi aruṇuggamanavelāyaṃ.",
  "atk-s0509a:2651_6": "Tato sammadeva vibhātāya rattiyā theriyā santikaṃ upagantvā imā gāthā paccudāhāsi.",
  "atk-s0509a:2651_7": "Tena vuttaṃ “katā te anusāsanī”tiādi. Sesaṃ sabbaṃ heṭṭhā vuttanayameva.",
  "atk-s0509a:2652": "Uttarātherīgāthāvaṇṇanā niṭṭhitā.",
  "atk-s0509a:2653": "2. Cālātherīgāthāvaṇṇanā",
  "atk-s0509a:2654_0": "Satiṃ upaṭṭhapetvānātiādikā cālāya theriyā gāthā. Ayampi purimabuddhesu katādhikārā",
  "atk-s0509a:2654_1": "tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde magadhesu",
  "atk-s0509a:2654_2": "nālakagāme rūpasāribrāhmaṇiyā kucchimhi nibbatti. Tassā nāmaggahaṇadivase cālāti",
  "atk-s0509a:2654_3": "nāmaṃ akaṃsu, tassā kaniṭṭhāya upacālāti, atha tassā kaniṭṭhāya sīsūpacālāti. Imā",
  "atk-s0509a:2654_4": "tissopi dhammasenāpatissa kaniṭṭhabhaginiyo, imāsaṃ puttānampi tiṇṇaṃ idameva nāmaṃ.",
  "atk-s0509a:2654_5": "Ye sandhāya theragāthāya “cāle upacāle sīsūpacāle”ti āgataṃ.",
  "atk-s0509a:2655_0": "Imā pana tissopi bhaginiyo “dhammasenāpati pabbajī”ti sutvā “na hi nūna so orako",
  "atk-s0509a:2655_1": "dhammavinayo, na sā orikā pabbajjā, yattha amhākaṃ ayyo pabbajito”ti ussāhajātā tibbacchandā",
  "atk-s0509a:2655_2": "assumukhaṃ rudamānaṃ ñātiparijanaṃ pahāya pabbajiṃsu. Pabbajitvā ca ghaṭentiyo vāyamantiyo",
  "atk-s0509a:2655_3": "nacirasseva arahattaṃ pāpuṇiṃsu. Arahattaṃ pana patvā nibbānasukhena phalasukhena viharanti.",
  "atk-s0509a:2656": "Tāsu cālā bhikkhunī ekadivasaṃ pacchābhattaṃ piṇḍapātapaṭikkantā andhavanaṃ pavisitvā divāvihāraṃ nisīdi. Atha naṃ māro upasaṅkamitvā kāmehi upanesi. Yaṃ sandhāya sutte vuttaṃ –",
  "atk-s0509a:2657_0": "“Atha kho cālā bhikkhunī pubbaṇhasamayaṃ nivāsetvā pattacīvaraṃ ādāya sāvatthiṃ piṇḍāya",
  "atk-s0509a:2657_1": "pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ,",
  "atk-s0509a:2657_2": "tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ",
  "atk-s0509a:2657_3": "nisīdi. Atha kho māro pāpimā yena cālā bhikkhunī, tenupasaṅkami, upasaṅkamitvā cālaṃ",
  "atk-s0509a:2657_4": "bhikkhuniṃ etadavocā”ti.",
  "atk-s0509a:2658_0": "Andhavanamhi divāvihāraṃ nisinnaṃ māro upasaṅkamitvā brahmacariyavāsato vicchinditukāmo",
  "atk-s0509a:2658_1": "“kaṃ nu uddissa muṇḍāsī”tiādiṃ pucchi. Athassa satthu guṇe dhammassa ca niyyānikabhāvaṃ",
  "atk-s0509a:2658_2": "pakāsetvā attano katakiccabhāvavibhāvanena tassa visayātikkamaṃ pavedesi. Taṃ sutvā",
  "atk-s0509a:2658_3": "māro dukkhī dummano tatthevantaradhāyi. Atha sā attanā mārena ca bhāsitā gāthā udānavasena kathentī –",
  "atk-s0509a:2659": "182.",
  "atk-s0509a:2660": "“Satiṃ upaṭṭhapetvāna, bhikkhunī bhāvitindriyā;",
  "atk-s0509a:2661": "Paṭivijjhi padaṃ santaṃ, saṅkhārūpasamaṃ sukhaṃ.",
  "atk-s0509a:2662": "183.",
  "atk-s0509a:2663": "“Kaṃ nu uddissa muṇḍāsi, samaṇī viya dissati;",
  "atk-s0509a:2664": "Na ca rocesi pāsaṇḍe, kimidaṃ carasi momuhā.",
  "atk-s0509a:2665": "184.",
  "atk-s0509a:2666": "“Ito bahiddhā pāsaṇḍā, diṭṭhiyo upanissitā;",
  "atk-s0509a:2667": "Na te dhammaṃ vijānanti, na te dhammassa kovidā.",
  "atk-s0509a:2668": "185.",
  "atk-s0509a:2669": "“Atthi sakyakule jāto, buddho appaṭipuggalo;",
  "atk-s0509a:2670": "So me dhammamadesesi, diṭṭhīnaṃ samatikkamaṃ.",
  "atk-s0509a:2671": "186.",
  "atk-s0509a:2672": "“Dukkhaṃ dukkhasamuppādaṃ, dukkhassa ca atikkamaṃ;",
  "atk-s0509a:2673": "Ariyaṃ caṭṭhaṅgikaṃ maggaṃ, dukkhūpasamagāminaṃ.",
  "atk-s0509a:2674": "187.",
  "atk-s0509a:2675": "“Tassāhaṃ vacanaṃ sutvā, vihariṃ sāsane ratā;",
  "atk-s0509a:2676": "Tisso vijjā anuppattā, kataṃ buddhassa sāsanaṃ.",
  "atk-s0509a:2677": "188.",
  "atk-s0509a:2678": "“Sabbattha vihatā nandī, tamokkhandho padālito;",
  "atk-s0509a:2679": "Evaṃ jānāhi pāpima, nihato tvamasi antakā”ti. –",
  "atk-s0509a:2680": "Imā gāthā abhāsi.",
  "atk-s0509a:2681_0": "Tattha satiṃ upaṭṭhapetvānāti satipaṭṭhānabhāvanāvasena kāyādīsu asubhadukkhāniccānattavasena",
  "atk-s0509a:2681_1": "satiṃ suṭṭhu upaṭṭhitaṃ katvā. Bhikkhunīti attānaṃ sandhāya vadati. Bhāvitindriyāti",
  "atk-s0509a:2681_2": "ariyamaggabhāvanāya bhāvitasaddhādipañcindriyā. Paṭivijjhi padaṃ santanti santaṃ",
  "atk-s0509a:2681_3": "padaṃ nibbānaṃ sacchikiriyāpaṭivedhena paṭivijjhi sacchākāsi. Saṅkhārūpasamanti sabbasaṅkhārānaṃ",
  "atk-s0509a:2681_4": "upasamahetubhūtaṃ. Sukhanti accantasukhaṃ.",
  "atk-s0509a:2682_0": "“Kaṃ nu uddissā”ti gāthā mārena vuttā. Tatrāyaṃ saṅkhepattho – imasmiṃ loke bahū",
  "atk-s0509a:2682_1": "samayā tesañca desetāro bahū eva titthakarā, tesu kaṃ nu kho tvaṃ uddissa muṇḍāsi",
  "atk-s0509a:2682_2": "muṇḍitakesā asi. Na kevalaṃ muṇḍāva, atha kho kāsāvadhāraṇena ca samaṇī viya dissati.",
  "atk-s0509a:2682_3": "Na ca rocesi pāsaṇḍeti tāpasaparibbājakādīnaṃ ādāsabhūte pāsaṇḍe te te samayantare",
  "atk-s0509a:2682_4": "neva rocesi. Kimidaṃ carasi momuhāti kiṃ nāmidaṃ, yaṃ pāsaṇḍavihitaṃ ujuṃ nibbānamaggaṃ",
  "atk-s0509a:2682_5": "pahāya ajja kālikaṃ kumaggaṃ paṭipajjantī ativiya mūḷhā carasi paribbhamasīti.",
  "atk-s0509a:2683_0": "Taṃ sutvā therī paṭivacanadānamukhena taṃ tajjentī “ito bahiddhā”tiādimāha. Tattha",
  "atk-s0509a:2683_1": "ito bahiddhā pāsaṇḍā nāma ito sammāsambuddhassa sāsanato bahiddhā kuṭīsakabahukārādikā.",
  "atk-s0509a:2683_2": "Te hi sattānaṃ taṇhāpāsaṃ diṭṭhipāsañca ḍenti oḍḍentīti pāsaṇḍāti vuccati. Tenāha",
  "atk-s0509a:2683_3": "– “diṭṭhiyo upanissitā”ti sassatadiṭṭhigatāni upecca nissitā, diṭṭhigatāni ādiyiṃsūti",
  "atk-s0509a:2683_4": "attho. Yadaggena ca diṭṭhisannissitā, tadaggena pāsaṇḍasannissitā. Na te dhammaṃ",
  "atk-s0509a:2683_5": "vijānantīti ye pāsaṇḍino sassatadiṭṭhigatasannissitā “ayaṃ pavatti evaṃ pavattatī”ti",
  "atk-s0509a:2683_6": "pavattidhammampi yathābhūtaṃ na vijānanti. Na te dhammassa kovidāti “ayaṃ nivatti",
  "atk-s0509a:2683_7": "evaṃ nivattatī”ti nivattidhammassāpi akusalā, pavattidhammamaggepi hi te saṃmūḷhā,",
  "atk-s0509a:2683_8": "kimaṅgaṃ pana nivattidhammeti.",
  "atk-s0509a:2684_0": "Evaṃ pāsaṇḍavādānaṃ aniyyānikataṃ dassetvā idāni kaṃ nu uddissa muṇḍāsīti pañhaṃ",
  "atk-s0509a:2684_1": "vissajjetuṃ “atthi sakyakule jāto”tiādi vuttaṃ. Tattha diṭṭhīnaṃ samatikkamanti sabbāsaṃ",
  "atk-s0509a:2684_2": "diṭṭhīnaṃ samatikkamanupāyaṃ diṭṭhijālaviniveṭhanaṃ. Sesaṃ vuttanayameva.",
  "atk-s0509a:2685": "Cālātherīgāthāvaṇṇanā niṭṭhitā.",
  "atk-s0509a:2686": "3. Upacālātherīgāthāvaṇṇanā",
  "atk-s0509a:2687": "Satimatītiādikā upacālāya theriyā gāthā. Tassā vatthu cālāya theriyā vatthumhi vuttameva. Ayampi hi cālā viya pabbajitvā vipassanaṃ paṭṭhapetvā arahattaṃ patvā udānentī –",
  "atk-s0509a:2688": "189.",
  "atk-s0509a:2689": "“Satimatī cakkhumatī, bhikkhunī bhāvitindriyā;",
  "atk-s0509a:2690": "Paṭivijjhi padaṃ santaṃ, akāpurisasevita”nti. –",
  "atk-s0509a:2691": "Imaṃ gāthaṃ abhāsi.",
  "atk-s0509a:2692_0": "Tattha satimatīti satisampannā, pubbabhāge paramena satinepakkena samannāgatā hutvā",
  "atk-s0509a:2692_1": "pacchā ariyamaggassa bhāvitattā sativepullappattiyā uttamāya satiyā samannāgatāti",
  "atk-s0509a:2692_2": "attho. Cakkhumatīti paññācakkhunā samannāgatā, ādito udayatthagāminiyā paññāya ariyāya",
  "atk-s0509a:2692_3": "nibbedhikāya samannāgatā hutvā paññāvepullappattiyā paramena paññācakkhunā samannāgatāti",
  "atk-s0509a:2692_4": "vuttaṃ hoti. Akāpurisasevitanti alāmakapurisehi uttamapurisehi ariyehi buddhādīhi sevitaṃ.",
  "atk-s0509a:2693_0": "“Kinnu jātiṃ na rocesī”ti gāthā theriṃ kāmesu upahāretukāmena mārena vuttā. “Kiṃ",
  "atk-s0509a:2693_1": "nu tvaṃ bhikkhuni na rocesī”ti hi mārena puṭṭhā therī āha – “jātiṃ khvāhaṃ, āvuso,",
  "atk-s0509a:2693_2": "na rocemī”ti. Atha naṃ māro jātassa kāmā paribhogā, tasmā jātipi icchitabbā, kāmāpi",
  "atk-s0509a:2693_3": "paribhuñjitabbāti dassento –",
  "atk-s0509a:2694": "190.",
  "atk-s0509a:2695": "“Kinnu jātiṃ na rocesi, jāto kāmāni bhuñjati;",
  "atk-s0509a:2696": "Bhuñjāhi kāmaratiyo, māhu pacchānutāpinī”ti. –",
  "atk-s0509a:2697": "Gāthamāha.",
  "atk-s0509a:2698_0": "Tassattho – kiṃ nu taṃ kāraṇaṃ, yena tvaṃ upacāle jātiṃ na rocesi na roceyyāsi, na",
  "atk-s0509a:2698_1": "taṃ kāraṇaṃ atthi. Yasmā jāto kāmāni bhuñjati idha jāto kāmaguṇasaṃhitāni rūpādīni",
  "atk-s0509a:2698_2": "paṭisevanto kāmasukhaṃ paribhuñjati. Na hi ajātassa taṃ atthi, tasmā bhuñjāhi kāmaratiyo",
  "atk-s0509a:2698_3": "kāmakhiḍḍāratiyo anubhava. Māhu pacchānutāpinī “yobbaññe sati vijjamānesu bhogesu",
  "atk-s0509a:2698_4": "na mayā kāmasukhamanubhūta”nti pacchānutāpinī mā ahosi. Imasmiṃ loke dhammā nāma",
  "atk-s0509a:2698_5": "yāvadeva atthādhigamattho attho ca kāmasukhatthoti pākaṭoyamatthoti adhippāyo.",
  "atk-s0509a:2699": "Taṃ sutvā therī jātiyā dukkhanimittataṃ attano ca tassa visayātikkamaṃ vibhāvetvā tajjentī –",
  "atk-s0509a:2700": "191.",
  "atk-s0509a:2701": "“Jātassa maraṇaṃ hoti, hatthapādāna chedanaṃ;",
  "atk-s0509a:2702": "Vadhabandhapariklesaṃ, jāto dukkhaṃ nigacchati.",
  "atk-s0509a:2703": "192.",
  "atk-s0509a:2704": "“Atthi sakyakule jāto, sambuddho aparājito;",
  "atk-s0509a:2705": "So me dhammamadesesi, jātiyā samatikkamaṃ.",
  "atk-s0509a:2706": "193.",
  "atk-s0509a:2707": "“Dukkhaṃ dukkhasamuppādaṃ, dukkhassa ca atikkamaṃ;",
  "atk-s0509a:2708": "Ariyaṃ caṭṭhaṅgikaṃ maggaṃ, dukkhūpasamagāminaṃ.",
  "atk-s0509a:2709": "194.",
  "atk-s0509a:2710": "“Tassāhaṃ vacanaṃ sutvā, vihariṃ sāsane ratā;",
  "atk-s0509a:2711": "Tisso vijjā anuppattā, kataṃ buddhassa sāsanaṃ.",
  "atk-s0509a:2712": "195.",
  "atk-s0509a:2713": "“Sabbattha vihatā nandī, tamokkhandho padālito;",
  "atk-s0509a:2714": "Evaṃ jānāhi pāpima, nihato tvamasi antakā”ti. –",
  "atk-s0509a:2715": "Imā gāthā abhāsi.",
  "atk-s0509a:2716_0": "Tattha jātassa maraṇaṃ hotīti yasmā jātassa sattassa maraṇaṃ hoti, na ajātassa. Na",
  "atk-s0509a:2716_1": "kevalaṃ maraṇameva, atha kho jarārogādayo yattakānatthā, sabbepi te jātassa honti",
  "atk-s0509a:2716_2": "jātihetukā. Tenāha bhagavā – “jātipaccayā jarāmaraṇaṃ sokaparidevadukkhadomanassupāyāsā",
  "atk-s0509a:2716_3": "sambhavantī”ti. Tenevāha – “hatthapādāna chedana”nti hatthapādānaṃ chedanaṃ jātasseva",
  "atk-s0509a:2716_4": "hoti, na ajātassa. Hatthapādachedanāpadesena cettha bāttiṃsa kammakāraṇāpi dassitā",
  "atk-s0509a:2716_5": "evāti daṭṭhabbaṃ. Tenevāha – “vadhabandhapariklesaṃ, jāto dukkhaṃ nigacchatī”ti.",
  "atk-s0509a:2716_6": "Jīvitaviyojanamuṭṭhippahārādisaṅkhātaṃ vadhapariklesañceva andubandhanādisaṅkhātaṃ",
  "atk-s0509a:2716_7": "bandhapariklesaṃ aññañca yaṃkiñci dukkhaṃ nāma taṃ sabbaṃ jāto eva nigacchati, na",
  "atk-s0509a:2716_8": "ajāto, tasmā jātiṃ na rocemīti.",
  "atk-s0509a:2717_0": "Idāni jātiyā kāmānañca accantameva attanā samatikkantabhāvaṃ mūlato paṭṭhāya dassentī",
  "atk-s0509a:2717_1": "– “atthi sakyakule jāto”tiādimāha. Tattha aparājitoti kilesamārādinā kenaci na parājito.",
  "atk-s0509a:2717_2": "Satthā hi sabbābhibhū sadevakaṃ lokaṃ aññadatthu abhibhavitvā ṭhito, tasmā aparājito.",
  "atk-s0509a:2717_3": "Sesaṃ vuttanayattā uttānameva.",
  "atk-s0509a:2718": "Upacālātherīgāthāvaṇṇanā niṭṭhitā.",
  "atk-s0509a:2719": "Sattakanipātavaṇṇanā niṭṭhitā.",
  "atk-s0509a:2720": "8. Aṭṭhakanipāto",
  "atk-s0509a:2721": "1. Sīsūpacālātherīgāthāvaṇṇanā",
  "atk-s0509a:2722_0": "Aṭṭhakanipāte bhikkhunī sīlasampannātiādikā sīsūpacālāya theriyā gāthā. Imissāpi",
  "atk-s0509a:2722_1": "vatthu cālāya theriyā vatthumhi vuttanayameva. Ayampi hi āyasmato dhammasenāpatissa",
  "atk-s0509a:2722_2": "pabbajitabhāvaṃ sutvā sayampi ussāhajātā pabbajitvā katapubbakiccā vipassanaṃ paṭṭhapetvā,",
  "atk-s0509a:2722_3": "ghaṭentī vāyamantī nacirasseva arahattaṃ pāpuṇi. Arahattaṃ patvā phalasamāpattisukhena",
  "atk-s0509a:2722_4": "viharantī ekadivasaṃ attano paṭipattiṃ paccavekkhitvā katakiccāti somanassajātā udānavasena –",
  "atk-s0509a:2723": "196.",
  "atk-s0509a:2724": "“Bhikkhunī sīlasampannā, indriyesu susaṃvutā;",
  "atk-s0509a:2725": "Adhigacche padaṃ santaṃ, asecanakamojava”nti. – gāthamāha;",
  "atk-s0509a:2726_0": "Tattha sīlasampannāti parisuddhena bhikkhunisīlena samannāgatā paripuṇṇā. Indriyesu",
  "atk-s0509a:2726_1": "susaṃvutāti manacchaṭṭhesu indriyesu suṭṭhu saṃvutā, rūpādiārammaṇe iṭṭhe rāgaṃ,",
  "atk-s0509a:2726_2": "aniṭṭhe dosaṃ, asamapekkhane mohañca pahāya suṭṭhu pihitindriyā. Asecanakamojavanti",
  "atk-s0509a:2726_3": "kenaci anāsittakaṃ ojavantaṃ sabhāvamadhuraṃ sabbassāpi kilesarogassa vūpasamanosadhabhūtaṃ",
  "atk-s0509a:2726_4": "ariyamaggaṃ, nibbānameva vā. Ariyamaggampi hi nibbānatthikehi paṭipajjitabbato kilesapariḷāhābhāvato",
  "atk-s0509a:2726_5": "ca padaṃ santanti vattuṃ vaṭṭati.",
  "atk-s0509a:2727": "197.",
  "atk-s0509a:2728": "“Tāvatiṃsā ca yāmā ca, tusitā cāpi devatā;",
  "atk-s0509a:2729": "Nimmānaratino devā, ye devā vasavattino;",
  "atk-s0509a:2730": "Tattha cittaṃ paṇīdhehi, yattha te vusitaṃ pure”ti. –",
  "atk-s0509a:2731": "Ayaṃ gāthā kāmasaggesu nikantiṃ uppādehīti tattha uyyojanavasena theriṃ samāpattiyā cāvetukāmena mārena vuttā.",
  "atk-s0509a:2732_0": "Tattha sahapuññakārino tettiṃsa janā yattha upapannā, taṃ ṭhānaṃ tāvatiṃsanti. Tattha",
  "atk-s0509a:2732_1": "nibbattā sabbepi devaputtā tāvatiṃsā. Keci pana “tāvatiṃsāti tesaṃ devānaṃ nāmamevā”ti",
  "atk-s0509a:2732_2": "vadanti. Dvīhi devalokehi visiṭṭhaṃ dibbaṃ sukhaṃ yātā upayātā sampannāti yāmā. Dibbāya",
  "atk-s0509a:2732_3": "sampattiyā tuṭṭhā pahaṭṭhāti tusitā. Pakatipaṭiyattārammaṇato atirekena ramitukāmatākāle",
  "atk-s0509a:2732_4": "yathārucite bhoge nimminitvā ramantīti nimmānaratino. Cittaruciṃ ñatvā parehi nimmitesu",
  "atk-s0509a:2732_5": "bhogesu vasaṃ vattentīti vasavattino. Tattha cittaṃ paṇīdhehīti tasmiṃ tāvatiṃsādike",
  "atk-s0509a:2732_6": "devanikāye tava cittaṃ ṭhapehi, upapajjanāya nikantiṃ karohi. Cātumahārājikānaṃ bhogā",
  "atk-s0509a:2732_7": "itarehi nihīnāti adhippāyena tāvatiṃsādayova vuttā. Yattha te vusitaṃ pureti yesu",
  "atk-s0509a:2732_8": "devanikāyesu tayā pubbe vutthaṃ. Ayaṃ kira pubbe devesu uppajjantī, tāvatiṃsato paṭṭhāya",
  "atk-s0509a:2732_9": "pañcakāmasagge sodhetvā puna heṭṭhato otarantī, tusitesu ṭhatvā tato cavitvā idāni manussesu nibbattā.",
  "atk-s0509a:2733_0": "Taṃ sutvā therī – “tiṭṭhatu, māra, tayā vuttakāmaloko. Aññopi sabbo loko rāgaggiādīhi",
  "atk-s0509a:2733_1": "āditto sampajjalito. Na tattha viññūnaṃ cittaṃ ramatī”ti kāmato ca lokato ca attano",
  "atk-s0509a:2733_2": "vinivattitamānasataṃ dassetvā māraṃ tajjentī –",
  "atk-s0509a:2734": "198.",
  "atk-s0509a:2735": "Yāmā ca“tāvatiṃsā ca yāmā ca, tusitā cāpi devatā;",
  "atk-s0509a:2736": "Nimmānaratino devā, ye devā vasavattino.",
  "atk-s0509a:2737": "199.",
  "atk-s0509a:2738": "“Kālaṃ kālaṃ bhavā bhavaṃ, sakkāyasmiṃ purakkhatā;",
  "atk-s0509a:2739": "Avītivattā sakkāyaṃ, jātimaraṇasārino.",
  "atk-s0509a:2740": "200.",
  "atk-s0509a:2741": "“Sabbo ādīpito loko, sabbo loko padīpito;",
  "atk-s0509a:2742": "Sabbo pajjalito loko, sabbo loko pakampito.",
  "atk-s0509a:2743": "201.",
  "atk-s0509a:2744": "“Akampiyaṃ atuliyaṃ, aputhujjanasevitaṃ;",
  "atk-s0509a:2745": "Buddho dhammamadesesi, tattha me nirato mano.",
  "atk-s0509a:2746": "202.",
  "atk-s0509a:2747": "“Tassāhaṃ vacanaṃ sutvā, vihariṃ sāsane ratā;",
  "atk-s0509a:2748": "Tisso vijjā anuppattā, kataṃ buddhassa sāsanaṃ.",
  "atk-s0509a:2749": "203.",
  "atk-s0509a:2750": "“Sabbattha vihatā nandī, tamokkhandho padālito;",
  "atk-s0509a:2751": "Evaṃ jānāhi pāpima, nihato tvamasi antakā”ti. –",
  "atk-s0509a:2752": "Imā gāthā abhāsi.",
  "atk-s0509a:2753_0": "Tattha kālaṃ kālanti taṃ taṃ kālaṃ. Bhavā bhavanti bhavato bhavaṃ. Sakkāyasminti",
  "atk-s0509a:2753_1": "khandhapañcake. Purakkhatāti purakkhārakārino. Idaṃ vuttaṃ hoti – māra, tayā vuttā",
  "atk-s0509a:2753_2": "tāvatiṃsādayo devā bhavato bhavaṃ upagacchantā aniccatādianekādīnavākule sakkāye",
  "atk-s0509a:2753_3": "patiṭṭhitā, tasmā tasmiṃ bhave uppattikāle, vemajjhakāle, pariyosānakāleti tasmiṃ",
  "atk-s0509a:2753_4": "tasmiṃ kāle sakkāyameva purakkhatvā ṭhitā. Tato eva avītivattā sakkāyaṃ nissaraṇābhimukhā",
  "atk-s0509a:2753_5": "ahutvā sakkāyatīrameva anuparidhāvantā jātimaraṇasārino rāgādīhi anugatattā punappunaṃ",
  "atk-s0509a:2753_6": "jātimaraṇameva anussaranti, tato na vimuccantīti.",
  "atk-s0509a:2754_0": "Sabbo ādīpito lokoti, māra, na kevalaṃ tayā vuttakāmalokoyeva dhātuttayasaññito,",
  "atk-s0509a:2754_1": "sabbopi loko rāgaggiādīhi ekādasahi āditto. Tehiyeva punappunaṃ ādīpitatāya padīpito.",
  "atk-s0509a:2754_2": "Nirantaraṃ ekajālībhūtatāya pajjalito. Taṇhāya sabbakilesehi ca ito cito ca kampitatāya",
  "atk-s0509a:2754_3": "calitatāya pakampito.",
  "atk-s0509a:2755_0": "Evaṃ āditte pajjalite pakampite ca loke kenacipi kampetuṃ cāletuṃ asakkuṇeyyatāya",
  "atk-s0509a:2755_1": "akampiyaṃ, guṇato “ettako”ti tuletuṃ asakkuṇeyyatāya attanā sadisassa abhāvato ca",
  "atk-s0509a:2755_2": "atuliyaṃ. Buddhādīhi ariyehi eva gocarabhāvanābhigamato sevitattā aputhujjanasevitaṃ.",
  "atk-s0509a:2755_3": "Buddho bhagavā maggaphalanibbānappabhedaṃ navavidhaṃ lokuttaradhammaṃ mahākaruṇāya",
  "atk-s0509a:2755_4": "sañcoditamānaso adesesi sadevakassa lokassa kathesi pavedesi. Tattha tasmiṃ ariyadhamme",
  "atk-s0509a:2755_5": "mayhaṃ mano nirato abhirato, na tato vinivattatīti attho. Sesaṃ heṭṭhā vuttanayameva.",
  "atk-s0509a:2756": "Sīsūpacālātherīgāthāvaṇṇanā niṭṭhitā.",
  "atk-s0509a:2757": "Aṭṭhakanipātavaṇṇanā niṭṭhitā.",
  "atk-s0509a:2758": "9. Navakanipāto",
  "atk-s0509a:2759": "1. Vaḍḍhamātutherīgāthāvaṇṇanā",
  "atk-s0509a:2760_0": "Navakanipāte mā su te vaḍḍha lokamhītiādikā vaḍḍhamātāya theriyā gāthā. Ayampi purimabuddhesu",
  "atk-s0509a:2760_1": "katādhikārā tattha tattha bhave vivaṭṭūpanissayaṃ kusalaṃ upacinantī, anukkamena",
  "atk-s0509a:2760_2": "sambhatavimokkhasambhārā hutvā imasmiṃ buddhuppāde bhārukacchakanagare kulagehe nibbattitvā",
  "atk-s0509a:2760_3": "vayappattā patikulaṃ gatā ekaṃ puttaṃ vijāyi. Tassa vaḍḍhoti nāmaṃ ahosi. Tato paṭṭhāya",
  "atk-s0509a:2760_4": "sā vaḍḍhamātāti voharīyittha. Sā bhikkhūnaṃ santike dhammaṃ sutvā paṭiladdhasaddhā",
  "atk-s0509a:2760_5": "puttaṃ ñātīnaṃ niyyādetvā bhikkhunupassayaṃ gantvā pabbaji. Ito paraṃ yaṃ vattabbaṃ,",
  "atk-s0509a:2760_6": "taṃ vaḍḍhattherassa vatthumhi āgatameva. Vaḍḍhattherañhi attano puttaṃ santaruttaraṃ",
  "atk-s0509a:2760_7": "ekakaṃ bhikkhunupassaye attano dassanatthāya upagataṃ ayaṃ therī “kasmā tvaṃ ekako",
  "atk-s0509a:2760_8": "santaruttarova idhāgato”ti codetvā ovadantī –",
  "atk-s0509a:2761": "204.",
  "atk-s0509a:2762": "“Mā su te vaḍḍha lokamhi, vanatho ahu kudācanaṃ;",
  "atk-s0509a:2763": "Mā puttaka punappunaṃ, ahu dukkhassa bhāgimā.",
  "atk-s0509a:2764": "205.",
  "atk-s0509a:2765": "“Sukhañhi vaḍḍha munayo, anejā chinnasaṃsayā;",
  "atk-s0509a:2766": "Sītibhūtā damappattā, viharanti anāsavā.",
  "atk-s0509a:2767": "206.",
  "atk-s0509a:2768": "“Tehānuciṇṇaṃ isīhi, maggaṃ dassanapattiyā;",
  "atk-s0509a:2769": "Dukkhassantakiriyāya, tvaṃ vaḍḍha anubrūhayā”ti. –",
  "atk-s0509a:2770": "Imā tisso gāthā abhāsi.",
  "atk-s0509a:2771_0": "Tattha mā su te vaḍḍha lokamhi, vanatho ahu kudācananti sūti nipātamattaṃ. Vaḍḍha,",
  "atk-s0509a:2771_1": "puttaka, sabbasmimpi sattaloke, saṅkhāraloke ca kilesavanatho tuyhaṃ kadācipi mā",
  "atk-s0509a:2771_2": "ahu mā ahosi. Tattha kāraṇamāha – “mā, puttaka, punappunaṃ, ahu dukkhassa bhāgimā”ti",
  "atk-s0509a:2771_3": "vanathaṃ anucchindanto taṃ nimittassa punappunaṃ aparāparaṃ jātiādidukkhassa bhāgī mā ahosi.",
  "atk-s0509a:2772_0": "Evaṃ vanathassa asamucchede ādīnavaṃ dassetvā idāni samucchede ānisaṃsaṃ dassentī",
  "atk-s0509a:2772_1": "“sukhañhi vaḍḍhā”tiādimāha. Tassattho – puttaka, vaḍḍha moneyyadhammasamannāgatena",
  "atk-s0509a:2772_2": "munayo, ejāsaṅkhātāya taṇhāya abhāvena anejā, dassanamaggeneva pahīnavicikicchatāya",
  "atk-s0509a:2772_3": "chinnasaṃsayā, sabbakilesapariḷāhābhāvena sītibhūtā, uttamassa damathassa adhigatattā",
  "atk-s0509a:2772_4": "damappattā anāsavā khīṇāsavā sukhaṃ viharanti, na tesaṃ etarahi cetodukkhaṃ atthi,",
  "atk-s0509a:2772_5": "āyatiṃ pana sabbampi dukkhaṃ na bhavissateva.",
  "atk-s0509a:2773_0": "Yasmā cetevaṃ, tasmā tehānuciṇṇaṃ isīhi…pe… anubrūhayāti tehi khīṇāsavehi isīhi anuciṇṇaṃ",
  "atk-s0509a:2773_1": "paṭipannaṃ samathavipassanāmaggaṃ ñāṇadassanassa adhigamāya sakalassāpi vaṭṭadukkhassa",
  "atk-s0509a:2773_2": "antakiriyāya vaḍḍha, tvaṃ anubrūhaya vaḍḍheyyāsīti.",
  "atk-s0509a:2774": "Taṃ sutvā vaḍḍhatthero “addhā mama mātā arahatte patiṭṭhitā”ti cintetvā tamatthaṃ pavedento –",
  "atk-s0509a:2775": "207.",
  "atk-s0509a:2776": "“Visāradāva bhaṇasi, etamatthaṃ janetti me;",
  "atk-s0509a:2777": "Maññāmi nūna māmike, vanatho te na vijjatī”ti. – gāthamāha;",
  "atk-s0509a:2778_0": "Tattha visāradāva bhaṇasi, etamatthaṃ janetti meti “mā su te vaḍḍha lokamhi, vanatho",
  "atk-s0509a:2778_1": "ahu kudācana”nti etamatthaṃ etaṃ ovādaṃ, amma, vigatasārajjā katthaci alaggā anallīnāva",
  "atk-s0509a:2778_2": "hutvā mayhaṃ vadasi. Tasmā maññāmi nūna māmike, vanatho te na vijjatīti, nūna māmike",
  "atk-s0509a:2778_3": "mayhaṃ, amma, gehasitapemamattopi vanatho tuyhaṃ mayi na vijjatīti maññāmi, na māmikāti attho.",
  "atk-s0509a:2779": "Taṃ sutvā therī “aṇumattopi kileso katthacipi visaye mama na vijjatī”ti vatvā attano katakiccataṃ pakāsentī –",
  "atk-s0509a:2780": "208.",
  "atk-s0509a:2781": "“Ye keci vaḍḍha saṅkhārā, hīnā ukkaṭṭhamajjhimā;",
  "atk-s0509a:2782": "Aṇūpi aṇumattopi, vanatho me na vijjati.",
  "atk-s0509a:2783": "209.",
  "atk-s0509a:2784": "“Sabbe me āsavā khīṇā, appamattassa jhāyato;",
  "atk-s0509a:2785": "Tisso vijjā anuppattā, kataṃ buddhassa sāsana”nti. –",
  "atk-s0509a:2786": "Imaṃ gāthādvayamāha.",
  "atk-s0509a:2787_0": "Tattha ye kecīti aniyamavacanaṃ. Saṅkhārāti saṅkhatadhammā. Hīnāti lāmakā patikuṭṭhā.",
  "atk-s0509a:2787_1": "Ukkaṭṭhamajjhimāti paṇītā ceva majjhimā ca. Tesu vā asaṅkhatā hīnā jātisaṅkhatā ukkaṭṭhā,",
  "atk-s0509a:2787_2": "ubhayavimissitā majjhimā. Hīnehi vā chandādīhi nibbattitā hīnā, majjhimehi majjhimā,",
  "atk-s0509a:2787_3": "paṇītehi ukkaṭṭhā. Akusalā dhammā vā hīnā, lokuttarā dhammā ukkaṭṭhā, itarā majjhimā.",
  "atk-s0509a:2787_4": "Aṇūpi aṇumattopīti na kevalaṃ tayi eva, atha kho ye keci hīnādibhedabhinnā saṅkhārā.",
  "atk-s0509a:2787_5": "Tesu sabbesu aṇūpi aṇumattopi atiparittakopi vanatho mayhaṃ na vijjati.",
  "atk-s0509a:2788_0": "Tattha kāraṇamāha – “sabbe me āsavā khīṇā, appamattassa jhāyato”ti. Tattha appamattassa",
  "atk-s0509a:2788_1": "jhāyatoti appamattāya jhāyantiyā, liṅgavipallāsena hetaṃ vuttaṃ. Ettha ca yasmā tisso",
  "atk-s0509a:2788_2": "vijjā anuppattā, tasmā kataṃ buddhassa sāsanaṃ. Yasmā appamattā jhāyinī, tasmā sabbe",
  "atk-s0509a:2788_3": "me āsavā khīṇā, aṇūpi aṇumattopi vanatho me na vijjatīti yojanā.",
  "atk-s0509a:2789_0": "Evaṃ vuttaovādaṃ aṅkusaṃ katvā sañjātasaṃvego thero vihāraṃ gantvā divāṭṭhāne nisinno",
  "atk-s0509a:2789_1": "vipassanaṃ vaḍḍhetvā arahattaṃ patvā attano paṭipattiṃ paccavekkhitvā sañjātasomanasso",
  "atk-s0509a:2789_2": "mātu santikaṃ gantvā aññaṃ byākaronto –",
  "atk-s0509a:2790": "210.",
  "atk-s0509a:2791": "“Uḷāraṃ vata me mātā, patodaṃ samavassari;",
  "atk-s0509a:2792": "Paramatthasañhitā gāthā, yathāpi anukampikā.",
  "atk-s0509a:2793": "211.",
  "atk-s0509a:2794": "“Tassāhaṃ vacanaṃ sutvā, anusiṭṭhiṃ janettiyā;",
  "atk-s0509a:2795": "Dhammasaṃvegamāpādiṃ, yogakkhemassa pattiyā.",
  "atk-s0509a:2796": "212.",
  "atk-s0509a:2797": "“Sohaṃ padhānapahitatto, rattindivamatandito;",
  "atk-s0509a:2798": "Mātarā codito sante, aphusiṃ santimuttama”nti. –",
  "atk-s0509a:2799": "Imā tisso gāthā abhāsi.",
  "atk-s0509a:2800": "Atha therī attano vacanaṃ aṅkusaṃ katvā puttassa arahattappattiyā ārādhitacittā tena bhāsitagāthā sayaṃ paccanubhāsi. Evaṃ tāpi theriyā gāthā nāma jātā.",
  "atk-s0509a:2801_0": "Tattha uḷāranti vipulaṃ mahantaṃ. Patodanti ovādapatodaṃ. Samavassarīti sammā pavattesi",
  "atk-s0509a:2801_1": "vatāti yojanā. Ko pana so patodoti āha “paramatthasañhitā gāthā”ti. Taṃ “mā su te,",
  "atk-s0509a:2801_2": "vaḍḍha, lokamhī”tiādikā gāthā sandhāya vadati. Yathāpi anukampikāti yathā aññāpi",
  "atk-s0509a:2801_3": "anuggāhikā, evaṃ mayhaṃ mātā pavattinivattivibhāvanagāthāsaṅkhātaṃ uḷāraṃ patodaṃ",
  "atk-s0509a:2801_4": "pājanadaṇḍakaṃ mama ñāṇavegasamuttejaṃ pavattesīti attho.",
  "atk-s0509a:2802": "Dhammasaṃvegamāpādinti ñāṇabhayāvahattā ativiya mahantaṃ bhiṃsanaṃ saṃvegaṃ āpajjiṃ.",
  "atk-s0509a:2803": "Padhānapahitattoti catubbidhasammappadhānayogena dibbānaṃ paṭipesitacitto. Aphusiṃ santimuttamanti anuttaraṃ santiṃ nibbānaṃ phusiṃ adhigacchinti attho.",
  "atk-s0509a:2804": "Vaḍḍhamātutherīgāthāvaṇṇanā niṭṭhitā.",
  "atk-s0509a:2805": "Navakanipātavaṇṇanā niṭṭhitā.",
  "atk-s0509a:2806": "10. Ekādasakanipāto",
  "atk-s0509a:2807": "1. Kisāgotamītherīgāthāvaṇṇanā",
  "atk-s0509a:2808_0": "Ekādasakanipāte kalyāṇamittatātiādikā kisāgotamiyā theriyā gāthā. Ayaṃ kira padumuttarassa",
  "atk-s0509a:2808_1": "bhagavato kāle haṃsavatīnagare kulagehe nibbattitvā viññutaṃ patvā ekadivasaṃ satthu",
  "atk-s0509a:2808_2": "santike dhammaṃ suṇantī satthāraṃ ekaṃ bhikkhuniṃ lūkhacīvaradhārīnaṃ aggaṭṭhāne",
  "atk-s0509a:2808_3": "ṭhapentaṃ disvā adhikārakammaṃ katvā taṃ ṭhānantaraṃ patthesi. Sā kappasatasahassaṃ",
  "atk-s0509a:2808_4": "devamanussesu saṃsarantī imasmiṃ buddhuppāde sāvatthiyaṃ duggatakule nibbatti. Gotamītissā",
  "atk-s0509a:2808_5": "nāmaṃ ahosi. Kisasarīratāya pana “kisāgotamī”ti voharīyittha. Taṃ patikulaṃ gataṃ",
  "atk-s0509a:2808_6": "duggatakulassa dhītāti paribhaviṃsu. Sā ekaṃ puttaṃ vijāyi. Puttalābhena cassā sammānaṃ",
  "atk-s0509a:2808_7": "akaṃsu. So panassā putto ādhāvitvā paridhāvitvā kīḷanakāle kālamakāsi. Tenassā sokummādo uppajji.",
  "atk-s0509a:2809_0": "Sā “ahaṃ pubbe paribhavapattā hutvā puttassa jātakālato paṭṭhāya sakkāraṃ pāpuṇiṃ,",
  "atk-s0509a:2809_1": "ime mayhaṃ puttaṃ bahi chaḍḍetumpi vāyamantī”ti sokummādavasena matakaḷevaraṃ aṅkenādāya",
  "atk-s0509a:2809_2": "“puttassa me bhesajjaṃ dethā”ti gehadvārapaṭipāṭiyā nagare vicarati. Manussā “bhesajjaṃ",
  "atk-s0509a:2809_3": "kuto”ti paribhāsanti. Sā tesaṃ kathaṃ na gaṇhāti. Atha naṃ eko paṇḍitapuriso “ayaṃ",
  "atk-s0509a:2809_4": "puttasokena cittavikkhepaṃ pattā, etissā bhesajjaṃ dasabaloyeva jānissatī”ti cintetvā,",
  "atk-s0509a:2809_5": "“amma, tava puttassa bhesajjaṃ sammāsambuddhaṃ upasaṅkamitvā pucchā”ti āha. Sā satthu",
  "atk-s0509a:2809_6": "dhammadesanāvelāyaṃ vihāraṃ gantvā “puttassa me bhesajjaṃ detha bhagavā”ti āha. Satthā",
  "atk-s0509a:2809_7": "tassā upanissayaṃ disvā “gaccha nagaraṃ pavisitvā yasmiṃ gehe koci matapubbo natthi,",
  "atk-s0509a:2809_8": "tato siddhatthakaṃ āharā”ti āha. Sā “sādhu, bhante”ti tuṭṭhamānasā nagaraṃ pavisitvā",
  "atk-s0509a:2809_9": "paṭhamageheyeva “satthā mama puttassa bhesajjatthāya siddhatthakaṃ āharāpeti. Sace",
  "atk-s0509a:2809_10": "etasmiṃ gehe koci matapubbo natthi, siddhatthakaṃ me dethā”ti āha. Ko idha mate gaṇetuṃ",
  "atk-s0509a:2809_11": "sakkotīti. Kiṃ tena hi alaṃ siddhatthakehīti dutiyaṃ tatiyaṃ gharaṃ gantvā buddhānubhāvena",
  "atk-s0509a:2809_12": "vigatummādā pakaticitte ṭhitā cintesi – “sakalanagare ayameva niyamo bhavissati,",
  "atk-s0509a:2809_13": "idaṃ hitānukampinā bhagavatā diṭṭhaṃ bhavissatī”ti saṃvegaṃ labhitvā tatova bahi",
  "atk-s0509a:2809_14": "nikkhamitvā puttaṃ āmakasusāne chaḍḍetvā imaṃ gāthamāha –",
  "atk-s0509a:2810": "“Na gāmadhammo nigamassa dhammo, na cāpiyaṃ ekakulassa dhammo;",
  "atk-s0509a:2811": "Sabbassa lokassa sadevakassa, eseva dhammo yadidaṃ aniccatā”ti. ;",
  "atk-s0509a:2812_0": "Evañca pana vatvā satthu santikaṃ agamāsi. Atha naṃ satthā “laddho te, gotami, siddhatthako”ti",
  "atk-s0509a:2812_1": "āha. “Niṭṭhitaṃ, bhante, siddhatthakena kammaṃ, patiṭṭhā pana me hothā”ti āha. Athassā satthā –",
  "atk-s0509a:2813": "“Taṃ puttapasusammattaṃ, byāsattamanasaṃ naraṃ;",
  "atk-s0509a:2814": "Suttaṃ gāmaṃ mahoghova, maccu ādāya gacchatī”ti. –",
  "atk-s0509a:2815": "Gāthamāha.",
  "atk-s0509a:2816_0": "Gāthāpariyosāne yathāṭhitāva sotāpattiphale patiṭṭhāya satthāraṃ pabbajjaṃ yāci.",
  "atk-s0509a:2816_1": "Satthā pabbajjaṃ anujāni. Sā satthāraṃ tikkhattuṃ padakkhiṇaṃ katvā vanditvā bhikkhunupassayaṃ",
  "atk-s0509a:2816_2": "gantvā pabbajitvā upasampadaṃ labhitvā nacirasseva yonisomanasikārena kammaṃ karontī",
  "atk-s0509a:2816_3": "vipassanaṃ vaḍḍhesi. Athassā satthā –",
  "atk-s0509a:2817": "“Yo ca vassasataṃ jīve, apassaṃ amataṃ padaṃ;",
  "atk-s0509a:2818": "Ekāhaṃ jīvitaṃ seyyo, passato amataṃ pada”nti. –",
  "atk-s0509a:2819": "Imaṃ obhāsagāthamāha.",
  "atk-s0509a:2820_0": "Sā gāthāpariyosāne arahattaṃ pāpuṇitvā parikkhāravalañje paramukkaṭṭhā hutvā tīhi",
  "atk-s0509a:2820_1": "lūkhehi samannāgataṃ cīvaraṃ pārupitvā vicari. Atha naṃ satthā jetavane nisinno bhikkhuniyo",
  "atk-s0509a:2820_2": "paṭipāṭiyā ṭhānantare ṭhapento lūkhacīvaradhārīnaṃ aggaṭṭhāne ṭhapesi. Sā attano",
  "atk-s0509a:2820_3": "paṭipattiṃ paccavekkhitvā “satthāraṃ nissāya mayā ayaṃ viseso laddho”ti kalyāṇamittatāya",
  "atk-s0509a:2820_4": "pasaṃsāmukhena imā gāthā abhāsi –",
  "atk-s0509a:2821": "213.",
  "atk-s0509a:2822": "“Kalyāṇamittatā muninā, lokaṃ ādissa vaṇṇitā;",
  "atk-s0509a:2823": "Kalyāṇamitte bhajamāno, api bālo paṇḍito assa.",
  "atk-s0509a:2824": "214.",
  "atk-s0509a:2825": "“Bhajitabbā sappurisā, paññā tathā vaḍḍhati bhajantānaṃ;",
  "atk-s0509a:2826": "Bhajamāno sappurise, sabbehipi dukkhehi pamucceyya.",
  "atk-s0509a:2827": "215.",
  "atk-s0509a:2828": "“Dukkhañca vijāneyya, dukkhassa ca samudayaṃ nirodhaṃ;",
  "atk-s0509a:2829": "Aṭṭhaṅgikañca maggaṃ, cattāripi ariyasaccāni.",
  "atk-s0509a:2830": "216.",
  "atk-s0509a:2831": "“Dukkho itthibhāvo, akkhāto purisadammasārathinā;",
  "atk-s0509a:2832": "Sapattikampi hi dukkhaṃ, appekaccā sakiṃ vijātāyo.",
  "atk-s0509a:2833": "217.",
  "atk-s0509a:2834": "“Galake api kantanti, sukhumāliniyo visāni khādanti;",
  "atk-s0509a:2835": "Janamārakamajjhagatā, ubhopi byasanāni anubhonti.",
  "atk-s0509a:2836": "218.",
  "atk-s0509a:2837": "“Upavijaññā gacchantī, addasāhaṃ patiṃ mataṃ;",
  "atk-s0509a:2838": "Panthamhi vijāyitvāna, appattāva sakaṃ gharaṃ.",
  "atk-s0509a:2839": "219.",
  "atk-s0509a:2840": "“Dve puttā kālakatā, patī ca panthe mato kapaṇikāya;",
  "atk-s0509a:2841": "Mātā pitā ca bhātā, ḍayhanti ca ekacitakāyaṃ.",
  "atk-s0509a:2842": "220.",
  "atk-s0509a:2843": "“Khīṇakulīne kapaṇe, anubhūtaṃ te dukhaṃ aparimāṇaṃ;",
  "atk-s0509a:2844": "Assū ca te pavattaṃ, bahūni ca jātisahassāni.",
  "atk-s0509a:2845": "221.",
  "atk-s0509a:2846": "“Vasitā susānamajjhe, athopi khāditāni puttamaṃsāni;",
  "atk-s0509a:2847": "Hatakulikā sabbagarahitā, matapatikā amatamadhigacchiṃ.",
  "atk-s0509a:2848": "222.",
  "atk-s0509a:2849": "“Bhāvito me maggo, ariyo aṭṭhaṅgiko amatagāmī;",
  "atk-s0509a:2850": "Nibbānaṃ sacchikataṃ, dhammādāsaṃ avekkhiṃhaṃ.",
  "atk-s0509a:2851": "223.",
  "atk-s0509a:2852": "“Ahamamhi kantasallā, ohitabhārā katañhi karaṇīyaṃ;",
  "atk-s0509a:2853": "Kisāgotamī therī, vimuttacittā imaṃ bhaṇī”ti.",
  "atk-s0509a:2854_0": "Tattha kalyāṇamittatāti kalyāṇo bhaddo sundaro mitto etassāti kalyāṇamitto. Yo yassa",
  "atk-s0509a:2854_1": "sīlādiguṇasamādapetā, aghassa ghātā, hitassa vidhātā, evaṃ sabbākārena upakāro mitto",
  "atk-s0509a:2854_2": "hoti, so puggalo kalyāṇamitto, tassa bhāvo kalyāṇamittatā, kalyāṇamittavantatā. Munināti",
  "atk-s0509a:2854_3": "satthārā. Lokaṃ ādissa vaṇṇitāti kalyāṇamitte anugantabbanti sattalokaṃ uddissa –",
  "atk-s0509a:2855_0": "“Sakalamevidaṃ, ānanda, brahmacariyaṃ yadidaṃ kalyāṇamittatā kalyāṇasahāyatā kalyāṇasampavaṅkatā”.",
  "atk-s0509a:2855_1": "“Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa",
  "atk-s0509a:2855_2": "yaṃ sīlavā bhavissati pātimokkhasaṃvarasaṃvuto viharissatī”ti ca evamādinā pasaṃsitā.",
  "atk-s0509a:2856_0": "Kalyāṇamitte bhajamānotiādi kalyāṇamittatāya ānisaṃsadassanaṃ. Tattha api bālo paṇḍito",
  "atk-s0509a:2856_1": "assāti kalyāṇamitte bhajamāno puggalo pubbe sutādivirahena bālopi samāno assutasavanādinā paṇḍito bhaveyya.",
  "atk-s0509a:2857_0": "Bhajitabbā sappurisāti bālassāpi paṇḍitabhāvahetuto buddhādayo sappurisā kālena kālaṃ",
  "atk-s0509a:2857_1": "upasaṅkamanādinā sevitabbā. Paññā tathā pavaḍḍhati bhajantānanti kalyāṇamitte bhajantānaṃ",
  "atk-s0509a:2857_2": "tathā paññā vaḍḍhati brūhati pāripūriṃ gacchati. Yathā tesu yo koci khattiyādiko",
  "atk-s0509a:2857_3": "bhajamāno sappurise sabbehipi jātiādidukkhehi pamucceyyāti yojanā.",
  "atk-s0509a:2858_0": "Muccanavidhiṃ pana kalyāṇamittavidhinā dassetuṃ “dukkhañca vijāneyyā”tiādi vuttaṃ.",
  "atk-s0509a:2858_1": "Tattha cattāri ariyasaccānīti dukkhañca dukkhasamudayañca nirodhañca aṭṭhaṅgikaṃ",
  "atk-s0509a:2858_2": "maggañcāti imāni cattāri ariyasaccāni vijāneyya paṭivijjheyyāti yojanā.",
  "atk-s0509a:2859_0": "“Dukkho itthibhāvo”tiādikā dve gāthā aññatarāya yakkhiniyā itthibhāvaṃ garahantiyā",
  "atk-s0509a:2859_1": "bhāsitā. Tattha dukkho itthibhāvo akkhātoti capalatā, gabbhadhāraṇaṃ, sabbakālaṃ",
  "atk-s0509a:2859_2": "parapaṭibaddhavuttitāti evamādīhi ādīnavehi itthibhāvo dukkhoti, purisadammasārathinā",
  "atk-s0509a:2859_3": "bhagavatā kathito. Sapattikampi dukkhanti sapattavāso sapattiyā saddhiṃ saṃvāsopi",
  "atk-s0509a:2859_4": "dukkho, ayampi itthibhāve ādīnavoti adhippāyo. Appekaccā sakiṃ vijātāyoti ekaccā",
  "atk-s0509a:2859_5": "itthiyo ekavārameva vijātā, paṭhamagabbhe vijāyanadukkhaṃ asahantiyo. Galake api",
  "atk-s0509a:2859_6": "kantantīti attano gīvampi chindanti. Sukhumāliniyo visāni khādantīti sukhumālasarīrā",
  "atk-s0509a:2859_7": "attano sukhumālabhāvena khedaṃ avisahantiyo visānipi khādanti. Janamārakamajjhagatāti",
  "atk-s0509a:2859_8": "janamārako vuccati mūḷhagabbho. Mātugāmajanassa mārako, majjhagatā janamārakā kucchigatā,",
  "atk-s0509a:2859_9": "mūḷhagabbhāti attho. Ubhopi byasanāni anubhontīti gabbho gabbhinī cāti dvepi janā",
  "atk-s0509a:2859_10": "maraṇañca māraṇantikabyasanāni ca pāpuṇanti. Apare pana bhaṇanti “janamārakā nāma",
  "atk-s0509a:2859_11": "kilesā, tesaṃ majjhagatā kilesasantānapatitā ubhopi jāyāpatikā idha kilesapariḷāhavasena,",
  "atk-s0509a:2859_12": "āyatiṃ duggatiparikkilesavasena byasanāni pāpuṇantī”ti. Imā kira dve gāthā sā yakkhinī",
  "atk-s0509a:2859_13": "purimattabhāve attano anubhūtadukkhaṃ anussaritvā āha. Therī pana itthibhāve ādīnavavibhāvanāya",
  "atk-s0509a:2859_14": "paccanubhāsantī avoca.",
  "atk-s0509a:2860_0": "“Upavijaññā gacchantī”tiādikā dve gāthā paṭācārāya theriyā pavattiṃ ārabbha bhāsitā.",
  "atk-s0509a:2860_1": "Tattha upavijaññā gacchantīti upagatavijāyanakālā maggaṃ gacchantī, apattāva sakaṃ",
  "atk-s0509a:2860_2": "gehaṃ panthe vijāyitvāna patiṃ mataṃ addasaṃ ahanti yojanā.",
  "atk-s0509a:2861": "Kapaṇikāyāti varākāya. Imā kira dve gāthā paṭācārāya tadā sokummādapattāya vuttākārassa anukaraṇavasena itthibhāve ādīnavavibhāvanatthameva theriyā vuttā.",
  "atk-s0509a:2862_0": "Ubhayampetaṃ udāharaṇabhāvena ānetvā idāni attano anubhūtaṃ dukkhaṃ vibhāventī “khīṇakuline”tiādimāha.",
  "atk-s0509a:2862_1": "Tattha khīṇakulineti bhogādīhi pārijuññapattakulike. Kapaṇeti paramaavaññātaṃ patte.",
  "atk-s0509a:2862_2": "Ubhayañcetaṃ attano eva āmantanavacanaṃ. Anubhūtaṃ te dukhaṃ aparimāṇanti imasmiṃ",
  "atk-s0509a:2862_3": "attabhāve, ito purimattabhāvesu vā anappakaṃ dukkhaṃ tayā anubhavitaṃ. Idāni taṃ",
  "atk-s0509a:2862_4": "dukkhaṃ ekadesena vibhajitvā dassetuṃ “assū ca te pavatta”ntiādi vuttaṃ.Tassattho",
  "atk-s0509a:2862_5": "– imasmiṃ anamatagge saṃsāre paribbhamantiyā bahukāni jātisahassāni sokābhibhūtāya",
  "atk-s0509a:2862_6": "assu ca pavattaṃ, avisesitaṃ katvā vuttañcetaṃ, mahāsamuddassa udakatopi bahukameva siyā.",
  "atk-s0509a:2863_0": "Vasitā susānamajjheti manussamaṃsakhādikā sunakhī siṅgālī ca hutvā susānamajjhe vusitā.",
  "atk-s0509a:2863_1": "Khāditāni puttamaṃsānīti byagghadīpibiḷārādikāle puttamaṃsāni khāditāni. Hatakulikāti",
  "atk-s0509a:2863_2": "vinaṭṭhakulavaṃsā. Sabbagarahitāti sabbehi gharavāsīhi garahitā garahappattā. Matapatikāti",
  "atk-s0509a:2863_3": "vidhavā. Ime pana tayo pakāre purimattabhāve attano anuppatte gahetvā vadati. Evaṃbhūtāpi",
  "atk-s0509a:2863_4": "hutvā adhicca laddhāya kalyāṇamittasevāya amatamadhigacchi,nibbānaṃ anuppattā.",
  "atk-s0509a:2864_0": "Idāni tameva amatādhigamaṃ pākaṭaṃ katvā dassetuṃ “bhāvito”tiādi vuttaṃ. Tattha bhāvitoti",
  "atk-s0509a:2864_1": "vibhāvito uppādito vaḍḍhito bhāvanābhisamayavasena paṭividdho. Dhammādāsaṃ avekkhiṃhanti",
  "atk-s0509a:2864_2": "dhammamayaṃ ādāsaṃ addakkhiṃ apassiṃ ahaṃ.",
  "atk-s0509a:2865_0": "Ahamamhi kantasallāti ariyamaggena samucchinnagārādisallā ahaṃ amhi. Ohitabhārāti",
  "atk-s0509a:2865_1": "oropitakāmakhandhakilesābhisaṅkhārabhārā. Katañhi karaṇīyanti pariññādibhedaṃ soḷasavidhampi",
  "atk-s0509a:2865_2": "kiccaṃ kataṃ pariyositaṃ. Suvimuttacittā imaṃ bhaṇīti sabbaso vimuttacittā kisāgotamī",
  "atk-s0509a:2865_3": "therī imamatthaṃ “kalyāṇamittatā”tiādinā gāthābandhavasena abhaṇīti attānaṃ paraṃ",
  "atk-s0509a:2865_4": "viya therī vadati. Tatridaṃ imissā theriyā apadānaṃ –",
  "atk-s0509a:2866": "“Padumuttaro nāma jino, sabbadhammāna pāragū;",
  "atk-s0509a:2867": "Ito satasahassamhi, kappe uppajji nāyako.",
  "atk-s0509a:2868": "“Tadāhaṃ haṃsavatiyaṃ, jātā aññatare kule;",
  "atk-s0509a:2869": "Upetvā taṃ naravaraṃ, saraṇaṃ samupāgamiṃ.",
  "atk-s0509a:2870": "“Dhammañca tassa assosiṃ, catusaccūpasañhitaṃ;",
  "atk-s0509a:2871": "Madhuraṃ paramassādaṃ, vaṭṭasantisukhāvahaṃ.",
  "atk-s0509a:2872": "“Tadā ca bhikkhuniṃ vīro, lūkhacīvaradhāriniṃ;",
  "atk-s0509a:2873": "Ṭhapento etadaggamhi, vaṇṇayī purisuttamo.",
  "atk-s0509a:2874": "“Janetvānappakaṃ pītiṃ, sutvā bhikkhuniyā guṇe;",
  "atk-s0509a:2875": "Kāraṃ katvāna buddhassa, yathāsatti yathābalaṃ.",
  "atk-s0509a:2876": "“Nipacca munivaraṃ taṃ, taṃ ṭhānamabhipatthayiṃ;",
  "atk-s0509a:2877": "Tadānumodi sambuddho, ṭhānalābhāya nāyako.",
  "atk-s0509a:2878": "“Satasahassito kappe, okkākakulasambhavo;",
  "atk-s0509a:2879": "Gotamo nāma gottena, satthā loke bhavissati.",
  "atk-s0509a:2880": "“Tassa dhammesu dāyādā, orasā dhammanimmitā;",
  "atk-s0509a:2881": "Kisāgotamī nāmena, hessasi satthu sāvikā.",
  "atk-s0509a:2882": "“Taṃ sutvā muditā hutvā, yāvajīvaṃ tadā jinaṃ;",
  "atk-s0509a:2883": "Mettacittā paricariṃ, paccayehi vināyakaṃ.",
  "atk-s0509a:2884": "“Tena kammena sukatena, cetanāpaṇidhīhi ca;",
  "atk-s0509a:2885": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:2886": "“Imamhi bhaddake kappe, brahmabandhu mahāyaso;",
  "atk-s0509a:2887": "Kassapo nāma gottena, uppajji vadataṃ varo.",
  "atk-s0509a:2888": "“Upaṭṭhāko mahesissa, tadā āsi narissaro;",
  "atk-s0509a:2889": "Kāsirājā kikī nāma, bārāṇasipuruttame.",
  "atk-s0509a:2890": "“Pañcamī tassa dhītāsiṃ, dhammā nāmena vissutā;",
  "atk-s0509a:2891": "Dhammaṃ sutvā jinaggassa, pabbajjaṃ samarocayiṃ.",
  "atk-s0509a:2892": "“Anujāni na no tāto, agāreva tadā mayaṃ;",
  "atk-s0509a:2893": "Vīsavassasahassāni, vicarimha atanditā.",
  "atk-s0509a:2894": "“Komāribrahmacariyaṃ, rājakaññā sukhedhitā;",
  "atk-s0509a:2895": "Buddhopaṭṭhānaniratā, muditā satta dhītaro.",
  "atk-s0509a:2896": "“Samaṇī samaṇaguttā ca, bhikkhunī bhikkhudāyikā;",
  "atk-s0509a:2897": "Dhammā ceva sudhammā ca, sattamī saṅghadāyikā.",
  "atk-s0509a:2898": "“Khemā uppalavaṇṇā ca, paṭācārā ca kuṇḍalā;",
  "atk-s0509a:2899": "Ahañca dhammadinnā ca, visākhā hoti sattamī.",
  "atk-s0509a:2900": "“Tehi kammehi sukatehi, cetanāpaṇidhīhi ca;",
  "atk-s0509a:2901": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:2902": "“Pacchime ca bhave dāni, jātā seṭṭhikule ahaṃ;",
  "atk-s0509a:2903": "Duggate adhane naṭṭhe, gatā ca sadhanaṃ kulaṃ.",
  "atk-s0509a:2904": "“Patiṃ ṭhapetvā sesā me, dessanti adhanā iti;",
  "atk-s0509a:2905": "Yadā ca passūtā āsiṃ, sabbesaṃ dayitā tadā.",
  "atk-s0509a:2906": "“Yadā so taruṇo bhaddo, komalako sukhedhito;",
  "atk-s0509a:2907": "Sapāṇamiva kanto me, tadā yamavasaṃ gato.",
  "atk-s0509a:2908": "“Sokaṭṭādīnavadanā, assunettā rudammukhā;",
  "atk-s0509a:2909": "Mataṃ kuṇapamādāya, vilapantī gamāmahaṃ.",
  "atk-s0509a:2910": "“Tadā ekena sandiṭṭhā, upetvābhisakkuttamaṃ;",
  "atk-s0509a:2911": "Avocaṃ dehi bhesajjaṃ, puttasañjīvananti bho.",
  "atk-s0509a:2912": "“Na vijjante matā yasmiṃ, gehe siddhatthakaṃ tato;",
  "atk-s0509a:2913": "Āharāti jino āha, vinayopāyakovido.",
  "atk-s0509a:2914": "“Tadā gamitvā sāvatthiṃ, na labhiṃ tādisaṃ gharaṃ;",
  "atk-s0509a:2915": "Kuto siddhatthakaṃ tasmā, tato laddhā satiṃ ahaṃ.",
  "atk-s0509a:2916": "“Kuṇapaṃ chaḍḍayitvāna, upesiṃ lokanāyakaṃ;",
  "atk-s0509a:2917": "Dūratova mamaṃ disvā, avoca madhurassaro.",
  "atk-s0509a:2918": "“Yo ca vassasataṃ jīve, apassaṃ udayabbayaṃ;",
  "atk-s0509a:2919": "Ekāhaṃ jīvitaṃ seyyo, passato udayabbayaṃ.",
  "atk-s0509a:2920": "“Na gāmadhammo nigamassa dhammo, na cāpiyaṃ ekakulassa dhammo;",
  "atk-s0509a:2921": "Sabbassa lokassa sadevakassa, eseva dhammo yadidaṃ aniccatā.",
  "atk-s0509a:2922": "“Sāhaṃ sutvānimā gāthā, dhammacakkhuṃ visodhayiṃ;",
  "atk-s0509a:2923": "Tato viññātasaddhammā, pabbajiṃ anagāriyaṃ.",
  "atk-s0509a:2924": "“Tathā pabbajitā santī, yuñjantī jinasāsane;",
  "atk-s0509a:2925": "Na cireneva kālena, arahattamapāpuṇiṃ.",
  "atk-s0509a:2926": "“Iddhīsu ca vasī homi, dibbāya sotadhātuyā;",
  "atk-s0509a:2927": "Paracittāni jānāmi, satthusāsanakārikā.",
  "atk-s0509a:2928": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:2929": "Khepetvā āsave sabbe, visuddhāsiṃ sunimmalā.",
  "atk-s0509a:2930": "“Pariciṇṇo mayā satthā, kataṃ buddhassa sāsanaṃ;",
  "atk-s0509a:2931": "Ohito garuko bhāro, bhavanetti samūhatā.",
  "atk-s0509a:2932": "“Yassatthāya pabbajitā, agārasmānagāriyaṃ;",
  "atk-s0509a:2933": "So me attho anuppatto, sabbasaṃyojanakkhayo.",
  "atk-s0509a:2934": "“Atthadhammaniruttīsu, paṭibhāne tatheva ca;",
  "atk-s0509a:2935": "Ñāṇaṃ me vimalaṃ suddhaṃ, buddhaseṭṭhassa vāhasā.",
  "atk-s0509a:2936": "“Saṅkārakūṭā āhitvā, susānā rathiyāpi ca;",
  "atk-s0509a:2937": "Tato saṅghāṭikaṃ katvā, lūkhaṃ dhāremi cīvaraṃ.",
  "atk-s0509a:2938": "“Jino tasmiṃ guṇe tuṭṭho, lūkhacīvaradhāraṇe;",
  "atk-s0509a:2939": "Ṭhapesi etadaggamhi, parisāsu vināyako.",
  "atk-s0509a:2940": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:2941": "Kisāgotamītherīgāthāvaṇṇanā niṭṭhitā.",
  "atk-s0509a:2942": "Ekādasanipātavaṇṇanā niṭṭhitā.",
  "atk-s0509a:2943": "11. Dvādasakanipāto",
  "atk-s0509a:2944": "1. Uppalavaṇṇātherīgāthāvaṇṇanā",
  "atk-s0509a:2945_0": "Dvādasakanipāte ubho mātā ca dhītā cātiādikā uppalavaṇṇāya theriyā gāthā. Ayampi",
  "atk-s0509a:2945_1": "padumuttarassa bhagavato kāle haṃsavatīnagare kulagehe nibbattitvā viññutaṃ patvā,",
  "atk-s0509a:2945_2": "mahājanena saddhiṃ satthu santikaṃ gantvā, dhammaṃ suṇantī satthāraṃ ekaṃ bhikkhuniṃ",
  "atk-s0509a:2945_3": "iddhimantānaṃ aggaṭṭhāne ṭhapentaṃ disvā sattāhaṃ buddhappamukhassa bhikkhusaṅghassa",
  "atk-s0509a:2945_4": "mahādānaṃ datvā taṃ ṭhānantaraṃ patthesi. Sā yāvajīvaṃ kusalaṃ katvā devamanussesuṃ",
  "atk-s0509a:2945_5": "saṃsarantī kassapabuddhakāle bārāṇasinagare kikissa kāsirañño gehe paṭisandhiṃ gahetvā",
  "atk-s0509a:2945_6": "sattannaṃ bhaginīnaṃ abbhantarā hutvā vīsativassasahassāni brahmacariyaṃ caritvā",
  "atk-s0509a:2945_7": "bhikkhusaṅghassa pariveṇaṃ katvā devaloke nibbattā.",
  "atk-s0509a:2946_0": "Tato cavitvā puna manussalokaṃ āgacchantī ekasmiṃ gāmake sahatthā kammaṃ katvā jīvanakaṭṭhāne",
  "atk-s0509a:2946_1": "nibbattā. Sā ekadivasaṃ khettakuṭiṃ gacchantī antarāmagge ekasmiṃ sare pātova pupphitaṃ",
  "atk-s0509a:2946_2": "padumapupphaṃ disvā taṃ saraṃ oruyha tañceva pupphaṃ lājapakkhipanatthāya paduminipattañca",
  "atk-s0509a:2946_3": "gahetvā kedāre sālisīsāni chinditvā kuṭikāya nisinnā lāje bhajjitvā pañca lājasatāni",
  "atk-s0509a:2946_4": "katvā ṭhapesi. Tasmiṃ khaṇe gandhamādanapabbate nirodhasamāpattito vuṭṭhito eko paccekabuddho",
  "atk-s0509a:2946_5": "āgantvā tassā avidūre ṭhāne aṭṭhāsi. Sā paccekabuddhaṃ disvā lājehi saddhiṃ padumapupphaṃ",
  "atk-s0509a:2946_6": "gahetvā, kuṭito oruyha lāje paccekabuddhassa patte pakkhipitvā padumapupphena pattaṃ",
  "atk-s0509a:2946_7": "pidhāya adāsi. Athassā paccekabuddhe thokaṃ gate etadahosi – “pabbajitā nāma pupphena",
  "atk-s0509a:2946_8": "anatthikā, ahaṃ pupphaṃ gahetvā piḷandhissāmī”ti gantvā paccekabuddhassa hatthato",
  "atk-s0509a:2946_9": "pupphaṃ gahetvā puna cintesi – “sace, ayyo, pupphena anatthiko abhavissā, pattamatthake",
  "atk-s0509a:2946_10": "ṭhapetuṃ nādassa, addhā ayyassa attho bhavissatī”ti puna gantvā pattamatthake ṭhapetvā",
  "atk-s0509a:2946_11": "paccekabuddhaṃ khamāpetvā, “bhante, imesaṃ me lājānaṃ nissandena lājagaṇanāya puttā",
  "atk-s0509a:2946_12": "assu, padumapupphassa nissandena nibbattanibbattaṭṭhāne pade pade padumapupphaṃ uṭṭhahatū”ti",
  "atk-s0509a:2946_13": "patthanaṃ akāsi. Paccekubuddho tassā passantiyāva ākāsena gandhamādanapabbataṃ gantvā",
  "atk-s0509a:2946_14": "taṃ padumaṃ nandamūlakapabbhāre paccekabuddhānaṃ akkamanasopānasamīpe pādapuñchanaṃ katvā ṭhapesi.",
  "atk-s0509a:2947_0": "Sāpi tassa kammassa nissandena devaloke paṭisandhiṃ gaṇhi. Nibbattakālato paṭṭhāya",
  "atk-s0509a:2947_1": "cassā pade pade mahāpadumapupphaṃ uṭṭhāsi. Sā tato cavitvā pabbatapāde ekasmiṃ padumasare",
  "atk-s0509a:2947_2": "padumagabbhe nibbatti. Taṃ nissāya eko tāpaso vasati. So pātova mukhadhovanatthāya",
  "atk-s0509a:2947_3": "saraṃ gantvā taṃ pupphaṃ disvā cintesi – “idaṃ pupphaṃ sesehi mahantataraṃ, sesāni",
  "atk-s0509a:2947_4": "ca pupphitāni idaṃ makulitameva, bhavitabbamettha kāraṇenā”ti udakaṃ otaritvā taṃ",
  "atk-s0509a:2947_5": "pupphaṃ gaṇhi. Taṃ tena gahitamattameva pupphitaṃ. Tāpaso antopadumagabbhe nipannadārikaṃ",
  "atk-s0509a:2947_6": "addasa. Diṭṭhakālato paṭṭhāya ca dhītusinehaṃ labhitvā padumeneva saddhiṃ paṇṇasālaṃ",
  "atk-s0509a:2947_7": "netvā mañcake nipajjāpesi. Athassā puññānubhāvena aṅguṭṭhake khīraṃ nibbatti. So",
  "atk-s0509a:2947_8": "tasmiṃ pupphe milāte aññaṃ navaṃ pupphaṃ āharitvā taṃ nipajjāpesi. Athassā ādhāvanavidhāvanena",
  "atk-s0509a:2947_9": "kīḷituṃ samatthakālato paṭṭhāya padavāre padavāre padumapupphaṃ uṭṭhāti, kuṅkumarāsissa",
  "atk-s0509a:2947_10": "viya assā sarīravaṇṇo hoti. Sā apattā devavaṇṇaṃ, atikkantā mānusavaṇṇaṃ ahosi. Sā",
  "atk-s0509a:2947_11": "pitari phalāphalatthāya gate paṇṇasālāyaṃ ohiyati.",
  "atk-s0509a:2948_0": "Athekadivasaṃ tassā vayappattakāle pitari phalāphalatthāya gate eko vanacarako taṃ",
  "atk-s0509a:2948_1": "disvā cintesi – “manussānaṃ nāma evaṃvidhaṃ rūpaṃ natthi, vīmaṃsissāmi na”nti tāpasassa",
  "atk-s0509a:2948_2": "āgamanaṃ udikkhanto nisīdi. Sā pitari āgacchante paṭipathaṃ gantvā tassa hatthato",
  "atk-s0509a:2948_3": "kājakamaṇḍaluṃ aggahesi, āgantvā nisinnassa cassa attano karaṇavattaṃ dassesi. Tadā",
  "atk-s0509a:2948_4": "so vanacarako manussabhāvaṃ ñatvā tāpasaṃ abhivādetvā nisīdi. Tāpaso taṃ vanacarakaṃ",
  "atk-s0509a:2948_5": "vanamūlaphalehi ca pānīyena ca nimantetvā, “bho purisa, imasmiṃyeva ṭhāne vasissasi,",
  "atk-s0509a:2948_6": "udāhu gamissasī”ti pucchi. “Gamissāmi, bhante, idha kiṃ karissāmī”ti? “Idaṃ tayā",
  "atk-s0509a:2948_7": "diṭṭhakāraṇaṃ etto gantvā akathetuṃ sakkhissasī”ti? “Sace, ayyo, na icchati, kiṃkāraṇā",
  "atk-s0509a:2948_8": "kathessāmī”ti tāpasaṃ vanditvā puna āgamanakāle maggasañjānanatthaṃ sākhāsaññañca",
  "atk-s0509a:2948_9": "rukkhasaññañca karonto pakkāmi.",
  "atk-s0509a:2949_0": "So bārāṇasiṃ gantvā rājānaṃ addasa. Rājā “kasmā āgatosī”ti pucchi. “Ahaṃ, deva, tumhākaṃ",
  "atk-s0509a:2949_1": "vanacarako pabbatapāde acchariyaṃ itthiratanaṃ disvā āgatomhī”ti sabbaṃ pavattiṃ",
  "atk-s0509a:2949_2": "kathesi. So tassa vacanaṃ sutvā vegena pabbatapādaṃ gantvā avidūre ṭhāne khandhāvāraṃ",
  "atk-s0509a:2949_3": "nivāsetvā vanacarakena ceva aññehi ca purisehi saddhiṃ tāpasassa bhattakiccaṃ katvā",
  "atk-s0509a:2949_4": "nisinnavelāya tattha gantvā abhivādetvā paṭisanthāraṃ katvā ekamantaṃ nisīdi. Rājā",
  "atk-s0509a:2949_5": "tāpasassa pabbajitaparikkhārabhaṇḍaṃ pādamūle ṭhapetvā, “bhante, imasmiṃ ṭhāne kiṃ",
  "atk-s0509a:2949_6": "karoma, gamissāmā”ti āha. “Gaccha, mahārājā”ti. “Āma, gacchāmi, bhante, ayyassa pana",
  "atk-s0509a:2949_7": "samīpe visabhāgaparisā atthī”ti assumhā, asāruppā esā pabbajitānaṃ, mayā saddhiṃ",
  "atk-s0509a:2949_8": "gacchatu, bhanteti. Manussānaṃ nāma cittaṃ duttosayaṃ, kathaṃ bahūnaṃ majjhe vasissatīti?",
  "atk-s0509a:2949_9": "Amhākaṃ rucitakālato paṭṭhāya sesānaṃ jeṭṭhakaṭṭhāne ṭhapetvā paṭijaggissāma, bhanteti.",
  "atk-s0509a:2950_0": "So rañño kathaṃ sutvā daharakāle gahitanāmavaseneva, “amma, padumavatī”ti dhītaraṃ",
  "atk-s0509a:2950_1": "pakkosi. Sā ekavacaneneva paṇṇasālato nikkhamitvā pitaraṃ abhivādetvā aṭṭhāsi. Atha",
  "atk-s0509a:2950_2": "naṃ pitā āha – “tvaṃ, amma, vayappattā, imasmiṃ ṭhāne raññā diṭṭhakālato paṭṭhāya",
  "atk-s0509a:2950_3": "vasituṃ ayuttā, raññā saddhiṃ gaccha, ammā”ti. Sā “sādhu, tātā”ti pitu vacanaṃ sampaṭicchitvā",
  "atk-s0509a:2950_4": "abhivādetvā rodamānā aṭṭhāsi. Rājā “imissā pitu cittaṃ gaṇhissāmī”ti tasmiṃyeva ṭhāne",
  "atk-s0509a:2950_5": "kahāpaṇarāsimhi ṭhapetvā abhisekaṃ akāsi. Atha naṃ gahetvā attano nagaraṃ ānetvā",
  "atk-s0509a:2950_6": "āgatakālato paṭṭhāya sesitthiyo anoloketvā tāya saddhiṃyeva ramati. Tā itthiyo issāpakatā",
  "atk-s0509a:2950_7": "taṃ rañño antare paribhinditukāmā evamāhaṃsu – “nāyaṃ, mahārāja, manussajātikā, kahaṃ",
  "atk-s0509a:2950_8": "nāma tumhehi manussānaṃ vicaraṇaṭṭhāne padumāni uṭṭhahantāni diṭṭhapubbāni, addhā",
  "atk-s0509a:2950_9": "ayaṃ yakkhinī, nīharatha naṃ, mahārājā”ti. Rājā tāsaṃ kathaṃ sutvā tuṇhī ahosi.",
  "atk-s0509a:2951_0": "Athassāparena samayena paccanto kupito. So “garugabbhā padumavatī”ti nagare ṭhapetvā",
  "atk-s0509a:2951_1": "paccantaṃ agamāsi. Atha tā itthiyo tassā upaṭṭhāyikāya lañjaṃ datvā “imissā dārakaṃ",
  "atk-s0509a:2951_2": "jātamattameva apanetvā ekaṃ dārughaṭikaṃ lohitena makkhitvā santike ṭhapehī”ti āhaṃsu.",
  "atk-s0509a:2951_3": "Padumavatiyāpi nacirasseva gabbhavuṭṭhānaṃ ahosi. Mahāpadumakumāro ekakova kucchiyaṃ",
  "atk-s0509a:2951_4": "paṭisandhiṃ gaṇhi. Avasesā ekūnapañcasatā dārakā mahāpadumakumārassa mātukucchito",
  "atk-s0509a:2951_5": "nikkhamitvā nipannakāle saṃsedajā hutvā nibbattiṃsu. Athassā “na tāva ayaṃ satiṃ",
  "atk-s0509a:2951_6": "paṭilabhatī”ti ñatvā sā upaṭṭhāyikā ekaṃ dārughaṭikaṃ lohitena makkhitvā samīpe ṭhapetvā",
  "atk-s0509a:2951_7": "tāsaṃ itthīnaṃ saññaṃ adāsi. Tāpi pañcasatā itthiyo ekekā ekekaṃ dārakaṃ gahetvā",
  "atk-s0509a:2951_8": "cundakārakānaṃ santikaṃ pesetvā karaṇḍake āharāpetvā attanā attanā gahitadārake tattha",
  "atk-s0509a:2951_9": "nipajjāpetvā bahi lañchanaṃ katvā ṭhapayiṃsu.",
  "atk-s0509a:2952_0": "Padumavatīpi kho saññaṃ labhitvā taṃ upaṭṭhāyikaṃ “kiṃ vijātamhi, ammā”ti pucchi.",
  "atk-s0509a:2952_1": "Sā taṃ santajjetvā “kuto tvaṃ dārakaṃ labhissasī”ti vatvā “ayaṃ tava kucchito nikkhantadārako”ti",
  "atk-s0509a:2952_2": "lohitamakkhitaṃ dārughaṭikaṃ purato ṭhapesi. Sā taṃ disvā domanassappattā “sīghaṃ",
  "atk-s0509a:2952_3": "taṃ phāletvā apanehi, sace koci passeyya, lajjitabbaṃ bhaveyyā”ti āha. Sā tassā kathaṃ",
  "atk-s0509a:2952_4": "sutvā atthakāmā viya dārughaṭikaṃ phāletvā uddhane pakkhipi.",
  "atk-s0509a:2953_0": "Rājāpi paccantato āgantvā nakkhattaṃ paṭimānento bahinagare khandhāvāraṃ bandhitvā",
  "atk-s0509a:2953_1": "nisīdi. Atha tā pañcasatā itthiyo rañño paccuggamanaṃ āgantvā āhaṃsu – “tvaṃ, mahārāja,",
  "atk-s0509a:2953_2": "na amhākaṃ saddahasi, amhehi vuttaṃ akāraṇaṃ viya hoti, tvaṃ mahesiyā upaṭṭhāyikaṃ",
  "atk-s0509a:2953_3": "pakkosāpetvā paṭipuccha, dārughaṭikaṃ te devī vijātā”ti. Rājā taṃ kāraṇaṃ anupaparikkhitvāva",
  "atk-s0509a:2953_4": "“amanussajātikā bhavissatī”ti taṃ gehato nikkaḍḍhi. Tassā rājagehato saha nikkhamaneneva",
  "atk-s0509a:2953_5": "padumapupphāni antaradhāyiṃsu, sarīracchavīpi vivaṇṇā ahosi. Sā ekikāva antaravīthiyā",
  "atk-s0509a:2953_6": "pāyāsi. Atha naṃ ekā vayappattā mahallikā itthī disvā dhītusinehaṃ uppādetvā “kahaṃ",
  "atk-s0509a:2953_7": "gacchasi, ammā”ti āha. “Āgantukamhi, vasanaṭṭhānaṃ olokentī vicarāmī”ti. “Idhāgaccha,",
  "atk-s0509a:2953_8": "ammā”ti vasanaṭṭhānaṃ datvā bhojanaṃ paṭiyādesi.",
  "atk-s0509a:2954_0": "Tassā imināva niyāmena tattha vasamānāya tā pañcasatā itthiyo ekacittā hutvā rājānaṃ",
  "atk-s0509a:2954_1": "āhaṃsu – “mahārāja, tumhesu yuddhaṃ gatesu amhehi gaṅgādevatāya ‘amhākaṃ deve vijitasaṅgāme",
  "atk-s0509a:2954_2": "āgate balikammaṃ katvā udakakīḷaṃ karissāmā’ti patthitaṃ atthi, etamatthaṃ, deva,",
  "atk-s0509a:2954_3": "jānāpemā”ti. Rājā tāsaṃ vacanena tuṭṭho gaṅgāya udakakīḷaṃ kātuṃ agamāsi. Tāpi attanā",
  "atk-s0509a:2954_4": "attanā gahitakaraṇḍakaṃ paṭicchannaṃ katvā ādāya nadiṃ gantvā tesaṃ karaṇḍakānaṃ",
  "atk-s0509a:2954_5": "paṭicchādanatthaṃ pārupitvā pārupitvā udake patitvā karaṇḍake vissajjesuṃ. Tepi kho",
  "atk-s0509a:2954_6": "karaṇḍakā sabbe saha gantvā heṭṭhāsote pasāritajālamhi laggiṃsu. Tato udakakīḷaṃ",
  "atk-s0509a:2954_7": "kīḷitvā rañño uttiṇṇakāle jālaṃ ukkhipantā te karaṇḍake disvā rañño santikaṃ ānayiṃsu.",
  "atk-s0509a:2955_0": "Rājā karaṇḍake oloketvā “kiṃ, tātā, karaṇḍakesū”ti āha. “Na jānāma, devā”ti. So te",
  "atk-s0509a:2955_1": "karaṇḍake vivarāpetvā olokento paṭhamaṃ mahāpadumakumārassa karaṇḍakaṃ vivarāpesi.",
  "atk-s0509a:2955_2": "Tesaṃ pana sabbesampi karaṇḍakesu nipajjāpitadivasesuyeva puññiddhiyā aṅguṭṭhato",
  "atk-s0509a:2955_3": "khīraṃ nibbatti. Sakko devarājā tassa rañño nikkaṅkhabhāvatthaṃ antokaraṇḍake akkharāni",
  "atk-s0509a:2955_4": "likhāpesi – “ime kumārā padumavatiyā kucchimhi nibbattā bārāṇasirañño puttā, atha",
  "atk-s0509a:2955_5": "ne padumavatiyā sapattiyo pañcasatā itthiyo karaṇḍakesu pakkhipitvā udake khipiṃsu,",
  "atk-s0509a:2955_6": "rājā imaṃ kāraṇaṃ jānātū”ti. Karaṇḍake vivaṭamatte rājā akkharāni vācetvā dārake",
  "atk-s0509a:2955_7": "disvā mahāpadumakumāraṃ ukkhipitvā vegena rathe yojetvā “asse kappetha, ahaṃ ajja",
  "atk-s0509a:2955_8": "antonagaraṃ pavisitvā ekaccānaṃ mātugāmānaṃ piyaṃ karissāmī”ti pāsādavaraṃ āruyha",
  "atk-s0509a:2955_9": "hatthigīvāya sahassabhaṇḍikaṃ ṭhapetvā nagare bheriṃ carāpesi – “yo padumavatiṃ passati,",
  "atk-s0509a:2955_10": "so imaṃ sahassaṃ gaṇhātū”ti.",
  "atk-s0509a:2956_0": "Taṃ kathaṃ sutvā padumavatī mātu saññaṃ adāsi – “hatthigīvato sahassaṃ gaṇha, ammā”ti.",
  "atk-s0509a:2956_1": "“Nāhaṃ evarūpaṃ gaṇhituṃ visahāmī”ti āha. Sā dutiyampi tatiyampi vutte “kiṃ vatvā",
  "atk-s0509a:2956_2": "gaṇhāmi, ammā”ti āha. “‘Mama dhītā padumavatiṃ deviṃ passatī’ti vatvā gaṇhāhī”ti.",
  "atk-s0509a:2956_3": "Sā “yaṃ vā taṃ vā hotū”ti gantvā sahassacaṅkoṭakaṃ gaṇhi. Atha naṃ manussā pucchiṃsu",
  "atk-s0509a:2956_4": "– “padumavatiṃ deviṃ passasi, ammā”ti? “Ahaṃ na passāmi, dhītā kira me passatī”ti",
  "atk-s0509a:2956_5": "āha. Te “kahaṃ pana sā, ammā”ti vatvā tāya saddhiṃ gantvā padumavatiṃ sañjānitvā",
  "atk-s0509a:2956_6": "pādesu nipatiṃsu. Tasmiṃ kāle sā “padumavatī devī aya”nti ñatvā “bhāriyaṃ vata itthiyā",
  "atk-s0509a:2956_7": "kammaṃ kataṃ, yā evaṃvidhassa rañño mahesī samānā evarūpe ṭhāne nirārakkhā vasī”ti āha.",
  "atk-s0509a:2957_0": "Tepi rājapurisā padumavatiyā nivesanaṃ setasāṇīhi parikkhipāpetvā dvāre ārakkhaṃ",
  "atk-s0509a:2957_1": "ṭhapetvā gantvā rañño ārocesuṃ. Rājā suvaṇṇasivikaṃ pesesi. Sā “ahaṃ evaṃ na gamissāmi,",
  "atk-s0509a:2957_2": "mama vasanaṭṭhānato paṭṭhāya yāva rājagehaṃ etthantare varapotthakacittattharaṇe",
  "atk-s0509a:2957_3": "attharāpetvā upari suvaṇṇatārakavicittaṃ celavitānaṃ bandhāpetvā pasādhanatthāya",
  "atk-s0509a:2957_4": "sabbālaṅkāresu pahitesu padasāva gamissāmi, evaṃ me nāgarā sampattiṃ passissantī”ti",
  "atk-s0509a:2957_5": "āha. Rājā “padumavatiyā yathāruciṃ karothā”ti āha. Tato padumavatī sabbapasādhanaṃ",
  "atk-s0509a:2957_6": "pasādhetvā “rājagehaṃ gamissāmī”ti maggaṃ paṭipajji. Athassā akkantaakkantaṭṭhāne",
  "atk-s0509a:2957_7": "varapotthakacittattharaṇāni bhinditvā padumapupphāni uṭṭhahiṃsu. Sā mahājanassa attano",
  "atk-s0509a:2957_8": "sampattiṃ dassetvā rājanivesanaṃ āruyha sabbepi te celacittattharaṇe tassā mahallikāya",
  "atk-s0509a:2957_9": "posāvanikamūlaṃ katvā dāpesi.",
  "atk-s0509a:2958_0": "Rājāpi kho tā pañcasatā itthiyo pakkosāpetvā “imāyo te, devi, dāsiyo katvā demī”ti",
  "atk-s0509a:2958_1": "āha. “Sādhu, mahārāja, etāsaṃ mayhaṃ dinnabhāvaṃ sakalanagare jānāpehī”ti. Rājā nagare",
  "atk-s0509a:2958_2": "bheriṃ carāpesi “padumavatiyā dubbhikā pañcasatā itthiyo etissāva dāsiyo katvā dinnā”ti.",
  "atk-s0509a:2958_3": "Sā “tāsaṃ sakalanāgarena dāsibhāvo sallakkhito”ti ñatvā “ahaṃ mama dāsiyo bhujissā",
  "atk-s0509a:2958_4": "kātuṃ labhāmi, devā”ti rājānaṃ pucchi. “Tava icchā, devī”ti. “Evaṃ sante tameva bhericārikaṃ",
  "atk-s0509a:2958_5": "pakkosāpetvā – ‘padumavatideviyā attano dāsiyo katvā dinnā pañcasatā itthiyo sabbāva",
  "atk-s0509a:2958_6": "bhujissā katā’ti puna bheriṃ carāpethā”ti āha. Sā tāsaṃ bhujissabhāve kate ekūnāni",
  "atk-s0509a:2958_7": "pañcaputtasatāni tāsaṃyeva hatthe posanatthāya datvā sayaṃ mahāpadumakumāraṃyeva gaṇhi.",
  "atk-s0509a:2959_0": "Athāparabhāge tesaṃ kumārānaṃ kīḷanavaye sampatte rājā uyyāne nānāvidhaṃ kīḷanaṭṭhānaṃ",
  "atk-s0509a:2959_1": "kāresi. Te attano soḷasavassuddesikakāle sabbeva ekato hutvā uyyāne padumasañchannāya",
  "atk-s0509a:2959_2": "maṅgalapokkharaṇiyā kīḷantā navapadumāni pupphitāni purāṇapadumāni ca vaṇṭato patantāni",
  "atk-s0509a:2959_3": "disvā “imassa tāva anupādinnakassa evarūpā jarā pāpuṇāti, kimaṅgaṃ pana amhākaṃ sarīrassa.",
  "atk-s0509a:2959_4": "Idampi hi evaṃgatikameva bhavissatī”ti ārammaṇaṃ gahetvā sabbeva paccekabodhiñāṇaṃ",
  "atk-s0509a:2959_5": "nibbattetvā uṭṭhāyuṭṭhāya padumakaṇṇikāsu pallaṅkena nisīdiṃsu.",
  "atk-s0509a:2960_0": "Atha tehi saddhiṃ gatarājapurisā bahugataṃ divasaṃ ñatvā “ayyaputtā, tumhākaṃ velaṃ",
  "atk-s0509a:2960_1": "jānāthā”ti āhaṃsu. Te tuṇhī ahesuṃ. Purisā gantvā rañño ārocesuṃ – “kumārā, deva,",
  "atk-s0509a:2960_2": "padumakaṇṇikāsu nisinnā, amhesu kathentesupi vacībhedaṃ na karontī”ti. “Yathāruciyā",
  "atk-s0509a:2960_3": "nesaṃ nisīdituṃ dethā”ti. Te sabbarattiṃ gahitārakkhā padumakaṇṇikāsu nisinnaniyāmeneva",
  "atk-s0509a:2960_4": "aruṇaṃ uṭṭhāpesuṃ. Purisā punadivase upasaṅkamitvā “devā, velaṃ jānāthā”ti āhaṃsu.",
  "atk-s0509a:2960_5": "“Na mayaṃ devā, paccekabuddhā nāma mayaṃ amhā”ti. “Ayyā, tumhe bhāriyaṃ kathaṃ kathetha,",
  "atk-s0509a:2960_6": "paccekabuddhā nāma tumhādisā na honti, dvaṅgulakesamassudharā kāye paṭimukkaaṭṭhaparikkhārā",
  "atk-s0509a:2960_7": "hontī”ti. Te dakkhiṇahatthena sīsaṃ parāmasiṃsu, tāvadeva gihiliṅgaṃ antaradhāyi.",
  "atk-s0509a:2960_8": "Aṭṭha parikkhārā kāye paṭimukkā ca ahesuṃ. Tato passantasseva mahājanassa ākāsena",
  "atk-s0509a:2960_9": "nandamūlakapabbhāraṃ agamaṃsu.",
  "atk-s0509a:2961_0": "Sāpi kho padumavatī devī “ahaṃ bahuputtā hutvā niputtā jātā”ti hadayasokaṃ patvā",
  "atk-s0509a:2961_1": "teneva sokena kālaṅkatvā rājagahanagare dvāragāmake sahatthena kammaṃ katvā jīvanaṭṭhāne",
  "atk-s0509a:2961_2": "nibbatti. Athāparabhāge kulagharaṃ gatā ekadivasaṃ sāmikassa khettaṃ yāguṃ haramānā",
  "atk-s0509a:2961_3": "tesaṃ attano puttānaṃ antare aṭṭha paccekabuddhe bhikkhācāravelāya ākāsena gacchante",
  "atk-s0509a:2961_4": "disvā sīghaṃ sīghaṃ gantvā sāmikassa ārocesi – “passa, ayya, paccekabuddhe, ete nimantetvā",
  "atk-s0509a:2961_5": "bhojessāmā”ti. So āha – “samaṇasakuṇā nāmete aññatthāpi evaṃ caranti, na ete paccekabuddhā”ti",
  "atk-s0509a:2961_6": "te tesaṃ kathentānaṃyeva avidūre ṭhāne otariṃsu. Sā itthī taṃ divasaṃ attano bhattakhajjabhojanaṃ",
  "atk-s0509a:2961_7": "tesaṃ datvā “svepi aṭṭha janā mayhaṃ bhikkhaṃ gaṇhathā”ti āha. “Sādhu, upāsike, tava",
  "atk-s0509a:2961_8": "sakkāro ettakova hotu, āsanāni ca aṭṭheva hontu, aññepi bahū paccekabuddhe disvā",
  "atk-s0509a:2961_9": "tava cittaṃ pasīdeyyāsī”ti. Sā punadivase aṭṭha āsanāni paññāpetvā aṭṭhannaṃ sakkārasammānaṃ paṭiyādetvā nisīdi.",
  "atk-s0509a:2962_0": "Nimantitapaccekabuddhā sesānaṃ saññaṃ adaṃsu – “mārisā ajja aññattha agantvā sabbeva",
  "atk-s0509a:2962_1": "tumhākaṃ mātu saṅgahaṃ karothā”ti. Te tesaṃ vacanaṃ sutvā sabbeva ekato ākāsena āgantvā",
  "atk-s0509a:2962_2": "mātugharadvāre pāturahesuṃ. Sāpi paṭhamaṃ laddhasaññatāya bahūpi disvā na kampittha.",
  "atk-s0509a:2962_3": "Sabbepi te gehaṃ pavesetvā āsanesu nisīdāpesi. Tesu paṭipāṭiyā nisīdantesu navamo",
  "atk-s0509a:2962_4": "aññāni aṭṭha āsanāni māpetvā sayaṃ dhurāsane nisīdati, yāva āsanāni vaḍḍhanti, tāva",
  "atk-s0509a:2962_5": "gehaṃ vaḍḍhati. Evaṃ tesu sabbesupi nisinnesu sā itthī aṭṭhannaṃ paccekabuddhānaṃ",
  "atk-s0509a:2962_6": "paṭiyāditaṃ sakkāraṃ pañcasatānampi yāvadatthaṃ datvā aṭṭha nīluppalahatthake āharitvā",
  "atk-s0509a:2962_7": "nimantitapaccekabuddhānaṃyeva pādamūle ṭhapetvā āha – “mayhaṃ, bhante, nibbattanibbattaṭṭhāne",
  "atk-s0509a:2962_8": "sarīravaṇṇo imesaṃ nīluppalānaṃ antogabbhavaṇṇo viya hotū”ti patthanaṃ akāsi. Paccekabuddhā",
  "atk-s0509a:2962_9": "mātu anumodanaṃ katvā gandhamādanaṃyeva agamaṃsu.",
  "atk-s0509a:2963_0": "Sāpi yāvajīvaṃ kusalaṃ katvā tato cutā devaloke nibbattitvā imasmiṃ buddhuppāde sāvatthiyaṃ",
  "atk-s0509a:2963_1": "seṭṭhikule paṭisandhiṃ gaṇhi. Nīluppalagabbhasamānavaṇṇatāya cassā uppalavaṇṇātveva",
  "atk-s0509a:2963_2": "nāmaṃ akaṃsu. Athassā vayappattakāle sakalajambudīpe rājāno ca seṭṭhino ca seṭṭhissa",
  "atk-s0509a:2963_3": "santikaṃ dūtaṃ pahiṇiṃsu “dhītaraṃ amhākaṃ detū”ti. Apahiṇanto nāma nāhosi. Tato",
  "atk-s0509a:2963_4": "seṭṭhi cintesi – “ahaṃ sabbesaṃ manaṃ gahetuṃ na sakkhissāmi, upāyaṃ panekaṃ karissāmī”ti",
  "atk-s0509a:2963_5": "dhītaraṃ pakkosāpetvā “pabbajituṃ, amma, sakkhissasī”ti āha. Tassā pacchimabhavikattā",
  "atk-s0509a:2963_6": "pitu vacanaṃ sīse āsittasatapākatelaṃ viya ahosi. Tasmā pitaraṃ “pabbajissāmi, tātā”ti",
  "atk-s0509a:2963_7": "āha. So tassā sakkāraṃ katvā bhikkhunupassayaṃ netvā pabbājesi. Tassā acirapabbajitāya",
  "atk-s0509a:2963_8": "eva uposathāgāre kālavāro pāpuṇi. Sā padīpaṃ jāletvā uposathāgāraṃ sammajjitvā dīpasikhāya",
  "atk-s0509a:2963_9": "nimittaṃ gaṇhitvā ṭhitāva punappunaṃ olokayamānā tejokasiṇārammaṇaṃ jhānaṃ nibbattetvā",
  "atk-s0509a:2963_10": "tadeva pādakaṃ katvā arahattaṃ pāpuṇi. Arahattaphalena saddhiṃyeva ca abhiññāpaṭisambhidāpi",
  "atk-s0509a:2963_11": "ijjhiṃsu. Visesato pana iddhivikubbane ciṇṇavasī ahosi. Tena vuttaṃ apadāne –",
  "atk-s0509a:2964": "“Padumuttaro nāma jino, sabbadhammāna pāragū;",
  "atk-s0509a:2965": "Ito satasahassamhi, kappe uppajji nāyako.",
  "atk-s0509a:2966": "“Tadāhaṃ haṃsavatiyaṃ, jātā seṭṭhikule ahuṃ;",
  "atk-s0509a:2967": "Nānāratanapajjote, mahāsukhasamappitā.",
  "atk-s0509a:2968": "“Upetvā taṃ mahāvīraṃ, assosiṃ dhammadesanaṃ;",
  "atk-s0509a:2969": "Tato jātappasādāhaṃ, upemi saraṇaṃ jinaṃ.",
  "atk-s0509a:2970": "“Bhagavā iddhimantīnaṃ, aggaṃ vaṇṇesi nāyako;",
  "atk-s0509a:2971": "Bhikkhuniṃ lajjiniṃ tādiṃ, samādhijhānakovidaṃ.",
  "atk-s0509a:2972": "“Tadā muditacittāhaṃ, taṃ ṭhānaṃ abhikaṅkhinī;",
  "atk-s0509a:2973": "Nimantitvā dasabalaṃ, sasaṅghaṃ lokanāyakaṃ.",
  "atk-s0509a:2974": "“Bhojayitvāna sattāhaṃ, datvāna ca ticīvaraṃ;",
  "atk-s0509a:2975": "Sattamālaṃ gahetvāna, uppalādevagandhikaṃ.",
  "atk-s0509a:2976": "“Satthu pāde ṭhapetvāna, ñāṇamhi abhipūjayiṃ;",
  "atk-s0509a:2977": "Nipacca sirasā pāde, idaṃ vacanamabraviṃ.",
  "atk-s0509a:2978": "“Yādisā vaṇṇitā vīra, ito aṭṭhamake muni;",
  "atk-s0509a:2979": "Tādisāhaṃ bhavissāmi, yadi sijjhati nāyaka.",
  "atk-s0509a:2980": "“Tadā avoca maṃ satthā, vissaṭṭhā hoti dārike;",
  "atk-s0509a:2981": "Anāgatamhi addhāne, lacchase taṃ manorathaṃ.",
  "atk-s0509a:2982": "“Satasahassito kappe, okkākakulasambhavo;",
  "atk-s0509a:2983": "Gotamo nāma gottena, satthā loke bhavissati.",
  "atk-s0509a:2984": "“Tassa dhammesu dāyādā, orasā dhammanimmitā;",
  "atk-s0509a:2985": "Nāmenuppalavaṇṇāti, rūpena ca yasassinī.",
  "atk-s0509a:2986": "“Abhiññāsu vasippattā, satthusāsanakārikā;",
  "atk-s0509a:2987": "Sabbāsavaparikkhīṇā, hessasī satthu sāvikā.",
  "atk-s0509a:2988": "“Tadāhaṃ muditā hutvā, yāvajīvaṃ tadā jinaṃ;",
  "atk-s0509a:2989": "Mettacittā paricariṃ, sasaṅghaṃ lokanāyakaṃ.",
  "atk-s0509a:2990": "“Tena kammena sukatena, cetanāpaṇidhīhi ca;",
  "atk-s0509a:2991": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:2992": "“Tato cutāhaṃ manuje, upapannā sayambhuno;",
  "atk-s0509a:2993": "Uppalehi paṭicchannaṃ, piṇḍapātamadāsahaṃ.",
  "atk-s0509a:2994": "“Ekanavutito kappe, vipassī nāma nāyako;",
  "atk-s0509a:2995": "Uppajji cārudassano, sabbadhammesu cakkhumā.",
  "atk-s0509a:2996": "“Seṭṭhidhītā tadā hutvā, bārāṇasipuruttame;",
  "atk-s0509a:2997": "Nimantetvāna sambuddhaṃ, sasaṅghaṃ lokanāyakaṃ.",
  "atk-s0509a:2998": "“Mahādānaṃ daditvāna, uppalehi vināyakaṃ;",
  "atk-s0509a:2999": "Pūjayitvā cetasāva, vaṇṇasobhaṃ apatthayiṃ.",
  "atk-s0509a:3000": "“Imamhi bhaddake kappe, brahmabandhu mahāyaso;",
  "atk-s0509a:3001": "Kassapo nāma gottena, uppajji vadataṃ varo.",
  "atk-s0509a:3002": "“Upaṭṭhāko mahesissa, tadā āsi narissaro;",
  "atk-s0509a:3003": "Kāsirājā kikī nāma, bārāṇasipuruttame.",
  "atk-s0509a:3004": "“Tassāsiṃ dutiyā dhītā, samaṇaguttasavhayā;",
  "atk-s0509a:3005": "Dhammaṃ sutvā jinaggassa, pabbajjaṃ samarocayiṃ.",
  "atk-s0509a:3006": "“Anujāni na no tāto, agāreva tadā mayaṃ;",
  "atk-s0509a:3007": "Vīsavassasahassāni, vicarimha atanditā.",
  "atk-s0509a:3008": "“Komāribrahmacariyaṃ, rājakaññā sukhedhitā;",
  "atk-s0509a:3009": "Buddhopaṭṭhānaniratā, muditā sattadhītaro.",
  "atk-s0509a:3010": "“Samaṇī samaṇaguttā ca, bhikkhunī bhikkhudāyikā;",
  "atk-s0509a:3011": "Dhammā ceva sudhammā ca, sattamī saṅghadāyikā.",
  "atk-s0509a:3012": "“Ahaṃ khemā ca sappaññā, paṭācārā ca kuṇḍalā;",
  "atk-s0509a:3013": "Kisāgotamī dhammadinnā, visākhā hoti sattamī.",
  "atk-s0509a:3014": "“Tehi kammehi sukatehi, cetanāpaṇidhīhi ca;",
  "atk-s0509a:3015": "Jahitvā mānusaṃ dehaṃ, tāvatiṃsamagacchahaṃ.",
  "atk-s0509a:3016": "“Tato cutā manussesu, upapannā mahākule;",
  "atk-s0509a:3017": "Pītaṃ maṭṭhaṃ varaṃ dussaṃ, adaṃ arahato ahaṃ.",
  "atk-s0509a:3018": "“Tato cutāriṭṭhapure, jātā vippakule ahaṃ;",
  "atk-s0509a:3019": "Dhītā tiriṭivacchassa, ummādantī manoharā.",
  "atk-s0509a:3020": "“Tato cutā janapade, kule aññatare ahaṃ;",
  "atk-s0509a:3021": "Pasūtā nātiphītamhi, sāliṃ gopemahaṃ tadā.",
  "atk-s0509a:3022": "“Disvā paccekasambuddhaṃ, pañcalājasatānihaṃ;",
  "atk-s0509a:3023": "Datvā padumacchannāni, pañca puttasatānihaṃ.",
  "atk-s0509a:3024": "“Patthayiṃ tepi patthesuṃ, madhuṃ datvā sayambhuno;",
  "atk-s0509a:3025": "Tato cutā araññehaṃ, ajāyiṃ padumodare.",
  "atk-s0509a:3026": "“Kāsirañño mahesīhaṃ, hutvā sakkatapūjitā;",
  "atk-s0509a:3027": "Ajaniṃ rājaputtānaṃ, anūnaṃ satapañcakaṃ.",
  "atk-s0509a:3028": "“Yadā te yobbanappattā, kīḷantā jalakīḷitaṃ;",
  "atk-s0509a:3029": "Disvā opattapadumaṃ, āsuṃ paccekanāyakā.",
  "atk-s0509a:3030": "“Sāhaṃ tehi vinābhūtā, sutavīrehi sokinī;",
  "atk-s0509a:3031": "Cutā isigilipasse, gāmakamhi ajāyihaṃ.",
  "atk-s0509a:3032": "“Yadā buddho sutamatī, sutānaṃ bhattunopi ca;",
  "atk-s0509a:3033": "Yāguṃ ādāya gacchantī, aṭṭha paccekanāyake.",
  "atk-s0509a:3034": "“Bhikkhāya gāmaṃ gacchante, disvā putte anussariṃ;",
  "atk-s0509a:3035": "Khīradhārā viniggacchi, tadā me puttapemasā.",
  "atk-s0509a:3036": "“Tato tesaṃ adaṃ yāguṃ, pasannā sehi pāṇibhi;",
  "atk-s0509a:3037": "Tato cutāhaṃ tidasaṃ, nandanaṃ upapajjahaṃ.",
  "atk-s0509a:3038": "“Anubhotvā sukhaṃ dukkhaṃ, saṃsaritvā bhavābhave;",
  "atk-s0509a:3039": "Tavatthāya mahāvīra, pariccattañca jīvitaṃ.",
  "atk-s0509a:3040": "“Dhītā tuyhaṃ mahāvīra, paññavanta jutindhara;",
  "atk-s0509a:3041": "Bahuñca dukkaraṃ kammaṃ, kataṃ me atidukkaraṃ.",
  "atk-s0509a:3042": "“Rāhulo ca ahañceva, nekajātisate bahū;",
  "atk-s0509a:3043": "Ekasmiṃ sambhave jātā, samānacchandamānasā.",
  "atk-s0509a:3044": "“Nibbatti ekato hoti, jātiyāpi ca ekato;",
  "atk-s0509a:3045": "Pacchime bhave sampatte, ubhopi nānāsambhavā.",
  "atk-s0509a:3046": "“Purimānaṃ jinaggānaṃ, saṅgamaṃ te nidassitaṃ;",
  "atk-s0509a:3047": "Adhikāraṃ bahuṃ mayhaṃ, tuyhatthāya mahāmuni.",
  "atk-s0509a:3048": "“Yaṃ mayā pūritaṃ kammaṃ, kusalaṃ sara me muni;",
  "atk-s0509a:3049": "Tavatthāya mahāvīra, puññaṃ upacitaṃ mayā.",
  "atk-s0509a:3050": "“Abhabbaṭṭhāne vajjetvā, vārayanti anācāraṃ;",
  "atk-s0509a:3051": "Tavatthāya mahāvīra, cattaṃ me jīvitaṃ bahuṃ.",
  "atk-s0509a:3052": "“Evaṃ bahuvidhaṃ dukkhaṃ, sampatti ca bahubbidhā;",
  "atk-s0509a:3053": "Pacchime bhave sampatte, jātā sāvatthiyaṃ pure.",
  "atk-s0509a:3054": "“Mahādhanaseṭṭhikule, sukhite sajjite tathā;",
  "atk-s0509a:3055": "Nānāratanapajjote, sabbakāmasamiddhine.",
  "atk-s0509a:3056": "“Sakkatā pūjitā ceva, mānitāpacitā tathā;",
  "atk-s0509a:3057": "Rūpasīrimanuppattā, kulesu abhisakkatā.",
  "atk-s0509a:3058": "“Atīva patthitā cāsiṃ, rūpasobhasirīhi ca;",
  "atk-s0509a:3059": "Patthitā seṭṭhiputtehi, anekehi satehipi.",
  "atk-s0509a:3060": "“Agāraṃ pajahitvāna, pabbajiṃ anagāriyaṃ;",
  "atk-s0509a:3061": "Aḍḍhamāse asampatte, catusaccamapāpuṇiṃ.",
  "atk-s0509a:3062": "“Iddhiyā abhinimmitvā, caturassaṃ rathaṃ ahaṃ;",
  "atk-s0509a:3063": "Buddhassa pāde vandissaṃ, lokanāthassa tādino.",
  "atk-s0509a:3064": "“Iddhīsu ca vasī homi, dibbāya sotadhātuyā;",
  "atk-s0509a:3065": "Cetopariyañāṇassa, vasī homi mahāmune.",
  "atk-s0509a:3066": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:3067": "Sabbāsavaparikkhīṇā, natthi dāni punabbhavo.",
  "atk-s0509a:3068": "“Atthadhammaniruttīsu, paṭibhāne tatheva ca;",
  "atk-s0509a:3069": "Ñāṇaṃ me vimalaṃ suddhaṃ, pabhāvena mahesino.",
  "atk-s0509a:3070": "“Cīvaraṃ piṇḍapātañca, paccayaṃ sayanāsanaṃ;",
  "atk-s0509a:3071": "Khaṇena upanāmenti, sahassāni samantato.",
  "atk-s0509a:3072": "“Jino tamhi guṇe tuṭṭho, etadagge ṭhapesi maṃ;",
  "atk-s0509a:3073": "Aggā iddhimatīnanti, parisāsu vināyako.",
  "atk-s0509a:3074": "“Pariciṇṇo mayā satthā, kataṃ buddhassa sāsanaṃ;",
  "atk-s0509a:3075": "Ohito garuko bhāro, bhavanettisamūhatā.",
  "atk-s0509a:3076": "“Yassatthāya pabbajitā, agārasmānagāriyaṃ;",
  "atk-s0509a:3077": "So me attho anuppatto, sabbasaṃyojanakkhayo.",
  "atk-s0509a:3078": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:3079_0": "Ayaṃ pana therī yadā bhagavā sāvatthinagaradvāre yamakapāṭihāriyaṃ kātuṃ kaṇḍambarukkhamūlaṃ",
  "atk-s0509a:3079_1": "upagañchi, tadā satthāraṃ upasaṅkamitvā vanditvā evamāha – “ahaṃ, bhante, pāṭihāriyaṃ",
  "atk-s0509a:3079_2": "karissāmi, yadi bhagavā anujānātī”ti sīhanādaṃ nadi. Satthā idaṃ kāraṇaṃ aṭṭhuppattiṃ",
  "atk-s0509a:3079_3": "katvā jetavanamahāvihāre ariyagaṇamajjhe nisinno paṭipāṭiyā bhikkhuniyo ṭhānantare",
  "atk-s0509a:3079_4": "ṭhapento imaṃ theriṃ iddhimantīnaṃ aggaṭṭhāne ṭhapesi. Sā jhānasukhena phalasukhena",
  "atk-s0509a:3079_5": "nibbānasukhena ca vītināmentī ekadivasaṃ kāmānaṃ ādīnavaṃ okāraṃ saṃkilesañca paccavekkhamānā",
  "atk-s0509a:3079_6": "gaṅgātīriyattherassa mātuyā dhītāya saddhiṃ sapattivāsaṃ uddissa saṃvegajātāya vuttagāthā paccanubhāsantī –",
  "atk-s0509a:3080": "224.",
  "atk-s0509a:3081": "“Ubho mātā ca dhītā ca, mayaṃ āsuṃ sapattiyo;",
  "atk-s0509a:3082": "Tassā me ahu saṃvego, abbhuto lomahaṃsano.",
  "atk-s0509a:3083": "225.",
  "atk-s0509a:3084": "“Dhiratthu kāmā asucī, duggandhā bahukaṇṭakā;",
  "atk-s0509a:3085": "Yattha mātā ca dhītā ca, sabhariyā mayaṃ ahuṃ.",
  "atk-s0509a:3086": "226.",
  "atk-s0509a:3087": "“Kāmesvādīnavaṃ disvā, nekkhammaṃ daṭṭhu khemato;",
  "atk-s0509a:3088": "Sā pabbajiṃ rājagahe, agārasmānagāriya”nti. –",
  "atk-s0509a:3089": "Imā tisso gāthā abhāsi.",
  "atk-s0509a:3090": "Tattha ubho mātā ca dhītā ca, mayaṃ āsuṃ sapattiyoti mātā ca dhītā cāti ubho mayaṃ aññamaññaṃ sapattiyo ahumha.",
  "atk-s0509a:3091_0": "Sāvatthiyaṃ kira aññatarassa vāṇijassa bhariyāya paccūsavelāyaṃ kucchiyaṃ gabbho",
  "atk-s0509a:3091_1": "saṇṭhāsi, sā taṃ na aññāsi. Vāṇijo vibhātāya rattiyā sakaṭesu bhaṇḍaṃ āropetvā rājagahaṃ",
  "atk-s0509a:3091_2": "uddissa gato. Tassā gacchante kāle gabbho vaḍḍhetvā paripākaṃ agamāsi. Atha naṃ sassu",
  "atk-s0509a:3091_3": "evamāha – “mama putto cirappavuttho tvañca gabbhinī, pāpakaṃ tayā kata”nti. Sā “tava",
  "atk-s0509a:3091_4": "puttato aññaṃ purisaṃ na jānāmī”ti āha. Taṃ sutvāpi sassu asaddahantī taṃ gharato",
  "atk-s0509a:3091_5": "nikkaḍḍhi. Sā sāmikaṃ gavesantī anukkamena rājagahaṃ sampattā. Tāvadeva cassā kammajavātesu",
  "atk-s0509a:3091_6": "calantesu maggasamīpe aññataraṃ sālaṃ paviṭṭhāya gabbhavuṭṭhānaṃ ahosi. Sā suvaṇṇabimbasadisaṃ",
  "atk-s0509a:3091_7": "puttaṃ vijāyitvā anāthasālāyaṃ sayāpetvā udakakiccatthaṃ bahi nikkhantā. Athaññataro",
  "atk-s0509a:3091_8": "aputtako satthavāho tena maggena gacchanto “assāmikāya dārako, mama putto bhavissatī”ti",
  "atk-s0509a:3091_9": "taṃ dhātiyā hatthe adāsi. Athassa mātā udakakiccaṃ katvā udakaṃ gahetvā paṭinivattitvā",
  "atk-s0509a:3091_10": "puttaṃ apassantī sokābhibhūtā paridevitvā rājagahaṃ appavisitvāva maggaṃ paṭipajji.",
  "atk-s0509a:3091_11": "Taṃ aññataro corajeṭṭhako antarāmagge disvā paṭibaddhacitto attano pajāpatiṃ akāsi.",
  "atk-s0509a:3091_12": "Sā tassa gehe vasantī ekaṃ dhītaraṃ vijāyi. Atha sā ekadivasaṃ dhītaraṃ gahetvā ṭhitā",
  "atk-s0509a:3091_13": "sāmikena bhaṇḍitvā dhītaraṃ mañcake khipi. Dārikāya sīsaṃ thokaṃ bhindi. Tato sāpi",
  "atk-s0509a:3091_14": "sāmikaṃ bhāyitvā rājagahameva paccāgantvā serivicārena vicarati. Tassā putto paṭhamayobbane",
  "atk-s0509a:3091_15": "ṭhito “mātā”ti ajānanto attano pajāpatiṃ akāsi. Aparabhāge taṃ corajeṭṭhakadhītaraṃ",
  "atk-s0509a:3091_16": "bhaginibhāvaṃ ajānanto vivāhaṃ katvā attano gehaṃ ānesi. Evaṃ so attano mātaraṃ bhaginiñca",
  "atk-s0509a:3091_17": "pajāpatī katvā vāsesi. Tena tā ubhopi sapattivāsaṃ vasiṃsu. Athekadivasaṃ mātā dhītu",
  "atk-s0509a:3091_18": "kesavaṭṭiṃ mocetvā ūkaṃ olokentī sīse vaṇaṃ disvā “appevanāmāyaṃ mama dhītā bhaveyyā”ti",
  "atk-s0509a:3091_19": "pucchitvā saṃvegajātā hutvā rājagahe bhikkhunupassayaṃ gantvā pabbajitvā katapubbakiccā",
  "atk-s0509a:3091_20": "vivekavāsaṃ vasantī attano ca pubbapaṭipattiṃ paccavekkhitvā “ubho mātā”tiādikā gāthā",
  "atk-s0509a:3091_21": "abhāsi. Tā pana tāya vuttagāthāva kāmesu ādīnavadassanavasena paccanubhāsantī ayaṃ",
  "atk-s0509a:3091_22": "therī “ubho mātā ca dhītā cā”tiādimāha. Tena vuttaṃ – “sā jhānasukhena phalasukhena",
  "atk-s0509a:3091_23": "nibbānasukhena ca vītināmentī imā tisso gāthā abhāsī”ti.",
  "atk-s0509a:3092_0": "Tattha asucīti kilesāsucipaggharaṇena asucī. Duggandhāti visagandhavāyanena pūtigandhā.",
  "atk-s0509a:3092_1": "Bahukaṇṭakāti visūyikappavattiyā sucaritavinivijjhanaṭṭhena bahuvidhakilesakaṇṭakā.",
  "atk-s0509a:3092_2": "Tathā hi te sattisūlūpamā kāmāti vuttā. Yatthāti yesu kāmesu paribhuñjitabbesu. Sabhariyāti",
  "atk-s0509a:3092_3": "samānabhariyā, sapattiyoti attho.",
  "atk-s0509a:3093": "227.",
  "atk-s0509a:3094": "“Pubbenivāsaṃ jānāmi, dibbacakkhuṃ visodhitaṃ;",
  "atk-s0509a:3095": "Cetopariccañāṇañca, sotadhātu visodhitā.",
  "atk-s0509a:3096": "228.",
  "atk-s0509a:3097": "“Iddhīpi me sacchikatā, patto me āsavakkhayo;",
  "atk-s0509a:3098": "Chaḷabhiññā sacchikatā, kataṃ buddhassa sāsanaṃ”.",
  "atk-s0509a:3099_0": "“Pubbenivāsa”ntiādikā dve gāthā attano adhigatavisesaṃ paccavekkhitvā pītisomanassajātāya",
  "atk-s0509a:3099_1": "theriyā vuttā. Tattha cetopariccañāṇanti cetopariyañāṇaṃ, sacchikataṃ, pattanti vā sambandho.",
  "atk-s0509a:3100": "229.",
  "atk-s0509a:3101": "“Iddhiyā abhinimmitvā, caturassaṃ rathaṃ ahaṃ;",
  "atk-s0509a:3102": "Buddhassa pāde vanditvā, lokanāthassa tādino”ti. –",
  "atk-s0509a:3103_0": "Ayaṃ gāthā yadā bhagavā yamakapāṭihāriyaṃ kātuṃ kaṇḍambarukkhamūlaṃ upasaṅkami, tadā",
  "atk-s0509a:3103_1": "ayaṃ therī evarūpaṃ rathaṃ nimminitvā tena saddhiṃ satthu santikaṃ gantvā bhagavā",
  "atk-s0509a:3103_2": "“ahaṃ pāṭihāriyaṃ karissāmi titthiyamadanimmathanāya, anujānāthā”ti vatvā satthu",
  "atk-s0509a:3103_3": "santike aṭṭhāsi, taṃ saddhāya vuttā. Tattha iddhiyā abhinimmitvā, caturassaṃ rathaṃ",
  "atk-s0509a:3103_4": "ahanti catūhi assehi yojitaṃ rathaṃ iddhiyā abhinimminitvā buddhassa bhagavato pāde",
  "atk-s0509a:3103_5": "vanditvā ekamantaṃ aṭṭhāsinti adhippāyo.",
  "atk-s0509a:3104": "230.",
  "atk-s0509a:3105": "“Supupphitaggaṃ upagamma pādapaṃ, ekā tuvaṃ tiṭṭhasi sālamūle;",
  "atk-s0509a:3106": "Na cāpi te dutiyo atthi koci, bāle na tvaṃ bhāyasi dhuttakānaṃ”.",
  "atk-s0509a:3107_0": "Tattha supupphitagganti suṭṭhu pupphitaaggaṃ, aggato paṭṭhāya sabbaphālipullantī",
  "atk-s0509a:3107_1": "attho. Pādapanti rukkhaṃ, idha pana sālarukkho adhippeto. Ekā tuvanti ekikā tvaṃ",
  "atk-s0509a:3107_2": "idha tiṭṭhasi. Na cāpi te dutiyo atthi kocīti tava sahāyabhūto ārakkhako kocipi natthi,",
  "atk-s0509a:3107_3": "rūpasampattiyā vā tuyhaṃ dutiyo kocipi natthi, asadisarūpā ekikāva imasmiṃ janavivitte",
  "atk-s0509a:3107_4": "ṭhāne tiṭṭhasi. Bāle na tvaṃ bhāyasi dhuttakānanti taruṇike tvaṃ dhuttapurisānaṃ",
  "atk-s0509a:3107_5": "kathaṃ na bhāyasi, sakiñcanakārino dhuttāti adhippāyo. Imaṃ kira gāthaṃ māro ekadivasaṃ",
  "atk-s0509a:3107_6": "theriṃ supupphite sālavane divāvihāraṃ nisinnaṃ disvā upasaṅkamitvā vivekato vicchinditukāmo",
  "atk-s0509a:3107_7": "vīmaṃsanto āha. Atha naṃ therī santajjentī attano ānubhāvavasena –",
  "atk-s0509a:3108": "231.",
  "atk-s0509a:3109": "“Sataṃ sahassānipi dhuttakānaṃ, samāgatā edisakā bhaveyyuṃ;",
  "atk-s0509a:3110": "Lomaṃ na iñje napi sampavedhe, kiṃ me tuvaṃ māra karissaseko.",
  "atk-s0509a:3111": "232.",
  "atk-s0509a:3112": "“Esā antaradhāyāmi, kucchiṃ vā pavisāmi te;",
  "atk-s0509a:3113": "Bhamukantare tiṭṭhāmi, tiṭṭhantiṃ maṃ na dakkhasi.",
  "atk-s0509a:3114": "233.",
  "atk-s0509a:3115": "“Cittamhi vasībhūtāhaṃ, iddhipādā subhāvitā;",
  "atk-s0509a:3116": "Chaḷabhiññā sacchikatā, kataṃ buddhassa sāsanaṃ.",
  "atk-s0509a:3117": "234.",
  "atk-s0509a:3118": "“Sattisūlūpamā kāmā, khandhāsaṃ adhikuṭṭanā;",
  "atk-s0509a:3119": "Yaṃ tvaṃ kāmaratiṃ brūsi, aratī dāni sā mama.",
  "atk-s0509a:3120": "235.",
  "atk-s0509a:3121": "“Sabbattha vihatā nandī, tamokhandho padālito;",
  "atk-s0509a:3122": "Evaṃ jānāhi pāpima, nihato tvamasi antakā”ti. –",
  "atk-s0509a:3123": "Imā gāthā abhāsi.",
  "atk-s0509a:3124_0": "Tattha sataṃ sahassānipi dhuttakānaṃ, samāgatā edisakā bhaveyyunti yādisako tvaṃ",
  "atk-s0509a:3124_1": "edisakā evarūpā anekasatasahassamattāpi dhuttakā samāgatā yadi bhaveyyuṃ. Lomaṃ na",
  "atk-s0509a:3124_2": "iñje napi sampavedheti lomamattampi na iñjeyya na sampavedheyya. Kiṃ me tuvaṃ māra",
  "atk-s0509a:3124_3": "karissasekoti māra, tvaṃ ekakova mayhaṃ kiṃ karissasi?",
  "atk-s0509a:3125_0": "Idāni mārassa attano kiñcipi kātuṃ asamatthataṃyeva vibhāventī “esā antaradhāyāmī”ti",
  "atk-s0509a:3125_1": "gāthamāha. Tassattho – māra, esāhaṃ tava purato ṭhitāva antaradhāyāmi adassanaṃ gacchāmi,",
  "atk-s0509a:3125_2": "ajānantasseva te kucchiṃ vā pavisāmi, bhamukantare vā tiṭṭhāmi, evaṃ tiṭṭhantiñca",
  "atk-s0509a:3125_3": "maṃ tvaṃ na passasi.",
  "atk-s0509a:3126_0": "Kasmāti ce? Cittamhi vasībhūtāhaṃ, iddhipādā subhāvitā, ahaṃ camhi māra, mayhaṃ cittaṃ",
  "atk-s0509a:3126_1": "vasībhāvappattaṃ, cattāropi iddhipādā mayā suṭṭhu bhāvitā bahulīkatā, tasmā ahaṃ",
  "atk-s0509a:3126_2": "yathāvuttāya iddhivisayatāya pahomīti. Sesaṃ sabbaṃ heṭṭhā vuttanayattā uttānameva.",
  "atk-s0509a:3127": "Uppalavaṇṇātherīgāthāvaṇṇanā niṭṭhitā.",
  "atk-s0509a:3128": "Dvādasanipātavaṇṇanā niṭṭhitā.",
  "atk-s0509a:3129": "12. Soḷasanipāto",
  "atk-s0509a:3130": "1. Puṇṇātherīgāthāvaṇṇanā",
  "atk-s0509a:3131_0": "Soḷasanipāte udahārī ahaṃ sītetiādikā puṇṇāya theriyā gāthā. Ayampi purimabuddhesu",
  "atk-s0509a:3131_1": "katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato",
  "atk-s0509a:3131_2": "kāle kulagehe nibbattitvā viññutaṃ patvā hetusampannatāya sañjātasaṃvegā bhikkhunīnaṃ",
  "atk-s0509a:3131_3": "santikaṃ gantvā dhammaṃ sutvā laddhappasādā pabbajitvā parisuddhasīlā tīṇi piṭakāni",
  "atk-s0509a:3131_4": "uggahetvā bahussutā dhammadharā dhammakathikā ca ahosi. Yathā ca vipassissa bhagavato",
  "atk-s0509a:3131_5": "sāsane, evaṃ sikhissa vessabhussa kakusandhassa koṇāgamanassa kassapassa ca bhagavato",
  "atk-s0509a:3131_6": "sāsane pabbajitvā sīlasampannā bahussutā dhammadharā dhammakathikā ca ahosi. Mānadhātukattā",
  "atk-s0509a:3131_7": "pana kilese samucchindituṃ nāsakkhi. Mānopanissayavasena kammassa katattā imasmiṃ",
  "atk-s0509a:3131_8": "buddhuppāde anāthapiṇḍikassa seṭṭhino gharadāsiyā kucchimhi nibbatti, puṇṇātissā",
  "atk-s0509a:3131_9": "nāmaṃ ahosi. Sā sīhanādasuttantadesanāya sotāpannā hutvā pacchā udakasuddhikaṃ brāhmaṇaṃ",
  "atk-s0509a:3131_10": "dametvā seṭṭhinā sambhāvitā hutvā tena bhujissabhāvaṃ pāpitā taṃ pabbajjaṃ anujānāpetvā",
  "atk-s0509a:3131_11": "pabbajitvā vipassanāya kammaṃ karontī na cirasseva saha paṭisambhidāhi arahattaṃ",
  "atk-s0509a:3131_12": "pāpuṇi. Tena vuttaṃ apadāne –",
  "atk-s0509a:3132": "“Vipassino bhagavato, sikhino vessabhussa ca;",
  "atk-s0509a:3133": "Kakusandhassa munino, koṇāgamanatādino.",
  "atk-s0509a:3134": "“Kassapassa ca buddhassa, pabbajitvāna sāsane;",
  "atk-s0509a:3135": "Bhikkhunī sīlasampannā, nipakā saṃvutindriyā.",
  "atk-s0509a:3136": "“Bahussutā dhammadharā, dhammatthapaṭipucchikā;",
  "atk-s0509a:3137": "Uggahetā ca dhammānaṃ, sotā payirupāsitā.",
  "atk-s0509a:3138": "“Desentī janamajjhehaṃ, ahosiṃ jinasāsane;",
  "atk-s0509a:3139": "Bāhusaccena tenāhaṃ, pesalā abhimaññisaṃ.",
  "atk-s0509a:3140": "“Pacchime ca bhave dāni, sāvatthiyaṃ puruttame;",
  "atk-s0509a:3141": "Anāthapiṇḍino gehe, jātāhaṃ kumbhadāsiyā.",
  "atk-s0509a:3142": "“Gatā udakahāriyaṃ, sotthiyaṃ dijamaddasaṃ;",
  "atk-s0509a:3143": "Sītaṭṭaṃ toyamajjhamhi, taṃ disvā idamabraviṃ.",
  "atk-s0509a:3144": "“Udahārī ahaṃ sīte, sadā udakamotariṃ;",
  "atk-s0509a:3145": "Ayyānaṃ daṇḍabhayabhītā, vācādosabhayaṭṭitā.",
  "atk-s0509a:3146": "“Kassa brāhmaṇa tvaṃ bhīto, sadā udakamotari;",
  "atk-s0509a:3147": "Vedhamānehi gattehi, sītaṃ vedayase bhusaṃ.",
  "atk-s0509a:3148": "“Jānantī vata maṃ bhoti, puṇṇike paripucchasi;",
  "atk-s0509a:3149": "Karontaṃ kusalaṃ kammaṃ, rundhantaṃ katapāpakaṃ.",
  "atk-s0509a:3150": "“Yo ca vuḍḍho daharo vā, pāpakammaṃ pakubbati;",
  "atk-s0509a:3151": "Dakābhisecanā sopi, pāpakammā pamuccati.",
  "atk-s0509a:3152": "“Uttarantassa akkhāsiṃ, dhammatthasaṃhitaṃ padaṃ;",
  "atk-s0509a:3153": "Tañca sutvā sa saṃviggo, pabbajitvārahā ahu.",
  "atk-s0509a:3154": "“Pūrentī ūnakasataṃ, jātā dāsikule yato;",
  "atk-s0509a:3155": "Tato puṇṇāti nāmaṃ me, bhujissaṃ maṃ akaṃsu te.",
  "atk-s0509a:3156": "“Seṭṭhiṃ tatonujānetvā, pabbajiṃ anagāriyaṃ;",
  "atk-s0509a:3157": "Na cireneva kālena, arahattamapāpuṇiṃ.",
  "atk-s0509a:3158": "“Iddhīsu ca vasī homi, dibbāya sotadhātuyā;",
  "atk-s0509a:3159": "Cetopariyañāṇassa, vasī homi mahāmune.",
  "atk-s0509a:3160": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:3161": "Sabbāsavaparikkhīṇā, natthi dāni punabbhavo.",
  "atk-s0509a:3162": "“Atthadhammaniruttīsu, paṭibhāne tatheva ca;",
  "atk-s0509a:3163": "Ñāṇaṃ me vimalaṃ suddhaṃ, buddhaseṭṭhassa vāhasā.",
  "atk-s0509a:3164": "“Bhāvanāya mahāpaññā, suteneva sutāvinī;",
  "atk-s0509a:3165": "Mānena nīcakulajā, na hi kammaṃ vinassati.",
  "atk-s0509a:3166": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:3167": "Arahattaṃ pana patvā attano paṭipattiṃ paccavekkhitvā udānavasena –",
  "atk-s0509a:3168": "236.",
  "atk-s0509a:3169": "“Udahārī ahaṃ sīte, sadā udakamotariṃ;",
  "atk-s0509a:3170": "Ayyānaṃ daṇḍabhayabhītā, vācādosabhayaṭṭitā.",
  "atk-s0509a:3171": "237.",
  "atk-s0509a:3172": "“Kassa brāhmaṇa tvaṃ bhīto, sadā udakamotari;",
  "atk-s0509a:3173": "Vedhamānehi gattehi, sītaṃ vedayase bhusaṃ.",
  "atk-s0509a:3174": "238.",
  "atk-s0509a:3175": "“Jānantī vata maṃ bhoti, puṇṇike paripucchasi;",
  "atk-s0509a:3176": "Karontaṃ kusalaṃ kammaṃ, rundhantaṃ katapāpakaṃ.",
  "atk-s0509a:3177": "239.",
  "atk-s0509a:3178": "“Yo ca vuḍḍho daharo vā, pāpakammaṃ pakubbati;",
  "atk-s0509a:3179": "Dakābhisecanā sopi, pāpakammā pamuccati.",
  "atk-s0509a:3180": "240.",
  "atk-s0509a:3181": "“Ko nu te idamakkhāsi, ajānantassa ajānako;",
  "atk-s0509a:3182": "‘Dakābhisecanā nāma, pāpakammā pamuccati’.",
  "atk-s0509a:3183": "241.",
  "atk-s0509a:3184": "“Saggaṃ nūna gamissanti, sabbe maṇḍūkakacchapā;",
  "atk-s0509a:3185": "Nāgā ca susumārā ca, ye caññe udake carā.",
  "atk-s0509a:3186": "242.",
  "atk-s0509a:3187": "“Orabbhikā sūkarikā, macchikā migabandhakā;",
  "atk-s0509a:3188": "Corā ca vajjhaghātā ca, ye caññe pāpakammino;",
  "atk-s0509a:3189": "Dakābhisecanā tepi, pāpakammā pamuccare.",
  "atk-s0509a:3190": "243.",
  "atk-s0509a:3191": "“Sace imā nadiyo te, pāpaṃ pubbe kataṃ vahuṃ;",
  "atk-s0509a:3192": "Puññampi mā vaheyyuṃ te, tena tvaṃ paribāhiro.",
  "atk-s0509a:3193": "244.",
  "atk-s0509a:3194": "“Yassa brāhmaṇa tvaṃ bhīto, sadā udakamotari;",
  "atk-s0509a:3195": "Tameva brahme mākāsi, mā te sītaṃ chaviṃ hane.",
  "atk-s0509a:3196": "245.",
  "atk-s0509a:3197": "“Kummaggapaṭipannaṃ maṃ, ariyamaggaṃ samānayi;",
  "atk-s0509a:3198": "Dakābhisecanā bhoti, imaṃ sāṭaṃ dadāmi te.",
  "atk-s0509a:3199": "246.",
  "atk-s0509a:3200": "“Tuyheva sāṭako hotu, nāhamicchāmi sāṭakaṃ;",
  "atk-s0509a:3201": "Sace bhāyasi dukkhassa, sace te dukkhamappiyaṃ.",
  "atk-s0509a:3202": "247.",
  "atk-s0509a:3203": "“Mākāsi pāpakaṃ kammaṃ, āvi vā yadi vā raho;",
  "atk-s0509a:3204": "Sace ca pāpakaṃ kammaṃ, karissasi karosi vā.",
  "atk-s0509a:3205": "248.",
  "atk-s0509a:3206": "“Na te dukkhā pamutyatthi, upeccāpi palāyato;",
  "atk-s0509a:3207": "Sace bhāyasi dukkhassa, sace te dukkhamappiyaṃ.",
  "atk-s0509a:3208": "249.",
  "atk-s0509a:3209": "“Upehi saraṇaṃ buddhaṃ, dhammaṃ saṅghañca tādinaṃ;",
  "atk-s0509a:3210": "Samādiyāhi sīlāni, taṃ te atthāya hehiti.",
  "atk-s0509a:3211": "250.",
  "atk-s0509a:3212": "“Upemi saraṇaṃ buddhaṃ, dhammaṃ saṅghañca tādinaṃ;",
  "atk-s0509a:3213": "Samādiyāmi sīlāni, taṃ me atthāya hehiti.",
  "atk-s0509a:3214": "251.",
  "atk-s0509a:3215": "“Brahmabandhu pure āsiṃ, ajjamhi saccabrāhmaṇo;",
  "atk-s0509a:3216": "Tevijjo vedasampanno, sottiyo camhi nhātako”ti. –",
  "atk-s0509a:3217": "Imā gāthā abhāsi.",
  "atk-s0509a:3218_0": "Tattha udahārīti ghaṭena udakaṃ vāhikā. Sīte tadā udakamotarinti sītakālepi sabbadā",
  "atk-s0509a:3218_1": "rattindivaṃ udakaṃ otariṃ. Yadā yadā ayyakānaṃ udakena attho, tadā tadā udakaṃ pāvisiṃ,",
  "atk-s0509a:3218_2": "udakamotaritvā udakaṃ upanesinti adhippāyo. Ayyānaṃ daṇḍabhayabhītāti ayyakānaṃ daṇḍabhayena",
  "atk-s0509a:3218_3": "bhītā. Vācādosabhayaṭṭitāti vacīdaṇḍabhayena ceva dosabhayena ca aṭṭitā pīḷitā, sītepi",
  "atk-s0509a:3218_4": "udakamotarinti yojanā.",
  "atk-s0509a:3219_0": "Athekadivasaṃ puṇṇā dāsī ghaṭena udakaṃ ānetuṃ udakatitthaṃ gatā. Tattha addasa aññataraṃ",
  "atk-s0509a:3219_1": "brāhmaṇaṃ udakasuddhikaṃ himapātasamaye mahati sīte vattamāne pātova udakaṃ otaritvā",
  "atk-s0509a:3219_2": "sasīsaṃ nimujjitvā mante jappitvā udakato uṭṭhahitvā allavatthaṃ allakesaṃ pavedhantaṃ",
  "atk-s0509a:3219_3": "dantavīṇaṃ vādayamānaṃ. Taṃ disvā karuṇāya sañcoditamānasā tato naṃ diṭṭhigatā vivecetukāmā",
  "atk-s0509a:3219_4": "“kassa, brāhmaṇa, tvaṃ bhīto”ti gāthamāha. Tattha kassa, brāhmaṇa, tvaṃ kuto ca nāma",
  "atk-s0509a:3219_5": "bhayahetuto bhīto hutvā sadā udakamotari sabbakālaṃ sāyaṃ pātaṃ udakaṃ otari. Otaritvā",
  "atk-s0509a:3219_6": "ca vedhamānehi kampamānehi gattehi sarīrāvayavehi sītaṃ vedayase bhusaṃ sītadukkhaṃ",
  "atk-s0509a:3219_7": "ativiya dussahaṃ paṭisaṃvedayasi paccanubhavasi.",
  "atk-s0509a:3220": "Jānantī vata maṃ bhotīti, bhoti puṇṇike, tvaṃ taṃ upacitaṃ pāpakammaṃ rundhantaṃ nivāraṇasamatthaṃ kusalaṃ kammaṃ iminā udakorohanena karontaṃ maṃ jānantī vata paripucchasi.",
  "atk-s0509a:3221_0": "Nanu ayamattho loke pākaṭo eva. Kathāpi mayaṃ tuyhaṃ vadāmāti dassento “yo ca vuḍḍho”ti",
  "atk-s0509a:3221_1": "gāthamāha. Tassattho – vuḍḍho vā daharo vā majjhimo vā yo koci hiṃsādibhedaṃ pāpakammaṃ",
  "atk-s0509a:3221_2": "pakubbati ativiya karoti, sopi bhusaṃ pāpakammanirato dakābhisecanā sinānena tato",
  "atk-s0509a:3221_3": "pāpakammā pamuccati accantameva vimuccatīti.",
  "atk-s0509a:3222_0": "Taṃ sutvā puṇṇikā tassa paṭivacanaṃ dentī “ko nu te”tiādimāha. Tattha ko nu te idamakkhāsi,",
  "atk-s0509a:3222_1": "ajānantassa ajānakoti kammavipākaṃ ajānantassa te sabbena sabbaṃ kammavipākaṃ ajānato",
  "atk-s0509a:3222_2": "ajānako aviddasu bālo udakābhisecanahetu pāpakammato pamuccatīti, idaṃ atthajātaṃ",
  "atk-s0509a:3222_3": "ko nu nāma akkhāsi, na so saddheyyavacano, nāpi cetaṃ yuttanti adhippāyo.",
  "atk-s0509a:3223_0": "Idānissa tameva yuttiabhāvaṃ vibhāventī “saggaṃ nūna gamissantī”tiādimāha. Tattha",
  "atk-s0509a:3223_1": "nāgāti vijjhasā. Susumārāti kumbhīlā. Ye caññe udake carāti ye caññepi vārigocarā",
  "atk-s0509a:3223_2": "macchamakaranandiyāvattādayo ca, tepi saggaṃ nūna gamissanti devalokaṃ upapajjissanti",
  "atk-s0509a:3223_3": "maññe, udakābhisecanā pāpakammato mutti hoti ceti attho.",
  "atk-s0509a:3224": "Orabbhikāti urabbhaghātakā. Sūkarikāti sūkaraghātakā. Macchikāti kevaṭṭā. Migabandhakāti māgavikā. Vajjhaghātāti vajjhaghātakamme niyuttā.",
  "atk-s0509a:3225_0": "Puññampi mā vaheyyunti imā aciravatiādayo nadiyo yathā tayā pubbe kataṃ pāpaṃ tattha",
  "atk-s0509a:3225_1": "udakābhisecanena sace vahuṃ nīhareyyuṃ, tathā tayā kataṃ puññampi imā nadiyo vaheyyuṃ",
  "atk-s0509a:3225_2": "pavāheyyuṃ. Tena tvaṃ paribāhiro assa tathā sati tena puññakammena tvaṃ paribāhiro",
  "atk-s0509a:3225_3": "virahitova bhaveyyāti na cetaṃ yuttanti adhippāyo. Yathā vā udakena udakorohakassa",
  "atk-s0509a:3225_4": "puññapavāhanaṃ na hoti, evaṃ pāpapavāhanampi na hoti eva. Kasmā? Nhānassa pāpahetūnaṃ",
  "atk-s0509a:3225_5": "appaṭipakkhabhāvato. Yo yaṃ vināseti, so tassa paṭipakkho. Yathā āloko andhakārassa,",
  "atk-s0509a:3225_6": "vijjā ca avijjāya, na evaṃ nhānaṃ pāpassa. Tasmā niṭṭhamettha gantabbaṃ “na udakābhisecanā",
  "atk-s0509a:3225_7": "pāpato parimuttī”ti. Tenāha bhagavā –",
  "atk-s0509a:3226": "“Na udakena sucī hoti, bahvettha nhāyatī jano;",
  "atk-s0509a:3227": "Yamhi saccañca dhammo ca, so sucī so ca brāhmaṇo”ti. ;",
  "atk-s0509a:3228_0": "Idāni yadi pāpaṃ pavāhetukāmosi, sabbena sabbaṃ pāpaṃ mā karohīti dassetuṃ “yassa,",
  "atk-s0509a:3228_1": "brāhmaṇā”ti gāthamāha. Tattha tameva brahme mākāsīti yato pāpato tvaṃ bhīto, tameva",
  "atk-s0509a:3228_2": "pāpaṃ brahme, brāhmaṇa, tvaṃ mā akāsi. Udakorohanaṃ pana īdise sītakāle kevalaṃ sarīrameva",
  "atk-s0509a:3228_3": "bādhati. Tenāha – “mā te sītaṃ chaviṃ hane”ti, īdise sītakāle udakābhisecanena jātasītaṃ",
  "atk-s0509a:3228_4": "tava sarīracchaviṃ mā haneyya mā bādhesīti attho.",
  "atk-s0509a:3229_0": "Kummaggapaṭipannaṃ manti “udakābhisecanena suddhi hotī”ti imaṃ kummaggaṃ micchāgāhaṃ",
  "atk-s0509a:3229_1": "paṭipannaṃ paggayha ṭhitaṃ maṃ. Ariyamaggaṃ samānayīti “sabbapāpassa akaraṇaṃ, kusalassa",
  "atk-s0509a:3229_2": "upasampadā”ti imaṃ buddhādīhi ariyehi gatamaggaṃ samānayi, sammadeva upanesi, tasmā",
  "atk-s0509a:3229_3": "bhoti imaṃ sāṭakaṃ tuṭṭhidānaṃ ācariyabhāgaṃ tuyhaṃ dadāmi, taṃ paṭiggaṇhāti attho.",
  "atk-s0509a:3230_0": "Sā taṃ paṭikkhipitvā dhammaṃ kathetvā saraṇesu sīlesu ca patiṭṭhāpetuṃ “tuyheva sāṭako",
  "atk-s0509a:3230_1": "hotu, nāhamicchāmi sāṭaka”nti vatvā “sace bhāyasi dukkhassā”tiādimāha. Tassattho",
  "atk-s0509a:3230_2": "– yadi tuvaṃ sakalāpāyike sugatiyañca aphāsukatādobhaggatādibhedā dukkhā bhāyasi.",
  "atk-s0509a:3230_3": "Yadi te taṃ appiyaṃ na iṭṭhaṃ. Āvi vā paresaṃ pākaṭabhāvena appaṭicchannaṃ katvā",
  "atk-s0509a:3230_4": "kāyena vācāya pāṇātipātādivasena vā yadi vā raho apākaṭabhāvena paṭicchannaṃ katvā",
  "atk-s0509a:3230_5": "manodvāreyeva abhijjhādivasena vā aṇumattampi pāpakaṃ lāmakaṃ kammaṃ mākāsi mā kari.",
  "atk-s0509a:3230_6": "Atha pana taṃ pāpakammaṃ āyatiṃ karissasi, etarahi karosi vā, “nirayādīsu catūsu",
  "atk-s0509a:3230_7": "apāyesu manussesu ca tassa phalabhūtaṃ dukkhaṃ ito etto vā palāyante mayi nānubandhissatī”ti",
  "atk-s0509a:3230_8": "adhippāyena upecca sañcicca palāyatopi te tato pāpato mutti mokkhā natthi, gatikālādipaccayantarasamavāye",
  "atk-s0509a:3230_9": "sati vipaccate evāti attho. “Uppaccā”ti vā pāṭho, uppatitvāti attho. Evaṃ pāpassa",
  "atk-s0509a:3230_10": "akaraṇena dukkhābhāvaṃ dassetvā idāni puññassa karaṇenapi taṃ dassetuṃ “sace bhāyasī”tiādi",
  "atk-s0509a:3230_11": "vuttaṃ. Tattha tādinanti diṭṭhādīsu tādibhāvappattaṃ. Yathā vā purimakā sammāsambuddhā",
  "atk-s0509a:3230_12": "passitabbā, tathā passitabbato tādi, taṃ buddhaṃ saraṇaṃ upehīti yojanā. Dhammasaṅghesupi",
  "atk-s0509a:3230_13": "eseva nayo. Tādīnaṃ varabuddhānaṃ dhammaṃ, aṭṭhannaṃ ariyapuggalānaṃ saṅghaṃ samūhanti",
  "atk-s0509a:3230_14": "yojanā. Tanti saraṇagamanaṃ sīlānaṃ samādānañca. Hehitīti bhavissati.",
  "atk-s0509a:3231_0": "So brāhmaṇo saraṇesu sīlesu ca patiṭṭhāya aparabhāge satthu santike dhammaṃ sutvā",
  "atk-s0509a:3231_1": "paṭiladdhasaddho pabbajitvā ghaṭento vāyamanto na cirasseva tevijjo hutvā attano",
  "atk-s0509a:3231_2": "paṭipattiṃ paccavekkhitvā udānento “brahmabandhū”ti gāthamāha.",
  "atk-s0509a:3232_0": "Tassattho – ahaṃ pubbe brāhmaṇakule uppattimattena brahmabandhu nāmāsiṃ. Tathā irubbedādīnaṃ",
  "atk-s0509a:3232_1": "ajjhenādimattena tevijjo vedasampanno sottiyo nhātako ca nāmāsiṃ. Idāni sabbaso bāhitapāpatāya",
  "atk-s0509a:3232_2": "saccabrāhmaṇo paramatthabrāhmaṇo, vijjattayādhigamena tevijjo, maggañāṇasaṅkhātena",
  "atk-s0509a:3232_3": "vedena samannāgatattā vedasampanno, nittharasabbapāpatāya nhātako ca amhīti. Ettha",
  "atk-s0509a:3232_4": "ca brāhmaṇena vuttagāthāpi attanā vuttagāthāpi pacchā theriyā paccekaṃ bhāsitāti",
  "atk-s0509a:3232_5": "sabbā theriyā gāthā eva jātāti.",
  "atk-s0509a:3233": "Puṇṇātherīgāthāvaṇṇanā niṭṭhitā.",
  "atk-s0509a:3234": "Soḷasanipātavaṇṇanā niṭṭhitā.",
  "atk-s0509a:3235": "13. Vīsatinipāto",
  "atk-s0509a:3236": "1. Ambapālītherīgāthāvaṇṇanā",
  "atk-s0509a:3237_0": "Vīsatinipāte kāḷakā bhamaravaṇṇasādisātiādikā ambapāliyā theriyā gāthā. Ayampi purimabuddhesu",
  "atk-s0509a:3237_1": "katādhikārā tattha tattha bhave vivaṭṭūpanissayaṃ kusalaṃ upacinantī sikhissa bhagavato",
  "atk-s0509a:3237_2": "sāsane pabbajitvā upasampannā hutvā bhikkhunisikkhāpadaṃ samādāya viharantī, ekadivasaṃ",
  "atk-s0509a:3237_3": "sambahulāhi bhikkhunīhi saddhiṃ cetiyaṃ vanditvā padakkhiṇaṃ karontī puretaraṃ gacchantiyā",
  "atk-s0509a:3237_4": "khīṇāsavattheriyā khipantiyā sahasā kheḷapiṇḍaṃ cetiyaṅgaṇe patitaṃ, khīṇāsavattheriyā",
  "atk-s0509a:3237_5": "apassitvā gatāya ayaṃ pacchato gacchantī taṃ kheḷapiṇḍaṃ disvā “kā nāma gaṇikā imasmiṃ",
  "atk-s0509a:3237_6": "ṭhāne kheḷapiṇḍaṃ pātesī”ti akkosi. Sā bhikkhunikāle sīlaṃ rakkhantī gabbhavāsaṃ",
  "atk-s0509a:3237_7": "jigucchitvā opapātikattabhāve cittaṃ ṭhapesi. Tena carimattabhāve vesāliyaṃ rājuyyāne",
  "atk-s0509a:3237_8": "ambarukkhamūle opapātikā hutvā nibbatti. Taṃ disvā uyyānapālo nagaraṃ upanesi. Ambarukkhamūle",
  "atk-s0509a:3237_9": "nibbattatāya sā ambapālītveva voharīyittha. Atha naṃ abhirūpaṃ dassanīyaṃ pāsādikaṃ",
  "atk-s0509a:3237_10": "vilāsakantatādiguṇavisesasamuditaṃ disvā sambahulā rājakumārā attano attano pariggahaṃ",
  "atk-s0509a:3237_11": "kātukāmā aññamaññaṃ kalahaṃ akaṃsu. Tesaṃ kalahavūpasamatthaṃ tassā kammasañcoditā",
  "atk-s0509a:3237_12": "vohārikā “sabbesaṃ hotū”ti gaṇikāṭṭhāne ṭhapesuṃ. Sā satthari paṭiladdhasaddhā attano",
  "atk-s0509a:3237_13": "uyyāne vihāraṃ katvā buddhappamukhassa bhikkhusaṅghassa niyyādetvā pacchā attano",
  "atk-s0509a:3237_14": "puttassa vimalakoṇḍaññattherassa santike dhammaṃ sutvā pabbajitvā vipassanāya kammaṃ",
  "atk-s0509a:3237_15": "karontī attano sarīrassa jarājiṇṇabhāvaṃ nissāya saṃvegajātā saṅkhārānaṃ aniccataṃ vibhāventī –",
  "atk-s0509a:3238": "252.",
  "atk-s0509a:3239": "“Kāḷakā bhamaravaṇṇasādisā, vellitaggā mama muddhajā ahuṃ;",
  "atk-s0509a:3240": "Te jarāya sāṇavākasādisā, saccavādivacanaṃ anaññathā.",
  "atk-s0509a:3241": "253.",
  "atk-s0509a:3242": "“Vāsitova surabhī karaṇḍako, pupphapūra mama uttamaṅgajo;",
  "atk-s0509a:3243": "Taṃ jarāyatha salomagandhikaṃ, saccavādivacanaṃ anaññathā.",
  "atk-s0509a:3244": "254.",
  "atk-s0509a:3245": "“Kānanaṃva sahitaṃ suropitaṃ, kocchasūcivicitaggasobhitaṃ;",
  "atk-s0509a:3246": "Taṃ jarāya viralaṃ tahiṃ tahiṃ, saccavādivacanaṃ anaññathā.",
  "atk-s0509a:3247": "255.",
  "atk-s0509a:3248": "“Kaṇhakhandhakasuvaṇṇamaṇḍitaṃ, sobhate suveṇīhilaṅkataṃ;",
  "atk-s0509a:3249": "Taṃ jarāya khalitaṃ siraṃ kataṃ, saccavādivacanaṃ anaññathā.",
  "atk-s0509a:3250": "256.",
  "atk-s0509a:3251": "“Cittakārasukatāva lekhikā, sobhare su bhamukā pure mama;",
  "atk-s0509a:3252": "Tā jarāya valibhippalambitā, saccavādivacanaṃ anaññathā.",
  "atk-s0509a:3253": "257.",
  "atk-s0509a:3254": "“Bhassarā surucirā yathā maṇī, nettahesumabhinīlamāyatā;",
  "atk-s0509a:3255": "Te jarāyabhihatā na sobhare, saccavādivacanaṃ anaññathā.",
  "atk-s0509a:3256": "258.",
  "atk-s0509a:3257": "“Saṇhatuṅgasadisī ca nāsikā, sobhate su abhiyobbanaṃ pati;",
  "atk-s0509a:3258": "Sā jarāya upakūlitā viya, saccavādivacanaṃ anaññathā.",
  "atk-s0509a:3259": "259.",
  "atk-s0509a:3260": "“Kaṅkaṇaṃva sukataṃ suniṭṭhitaṃ, sobhare su mama kaṇṇapāḷiyo;",
  "atk-s0509a:3261": "Tā jarāya valibhippalambitā, saccavādivacanaṃ anaññathā.",
  "atk-s0509a:3262": "260.",
  "atk-s0509a:3263": "“Pattalīmakulavaṇṇasādisā, sobhare su dantā pure mama;",
  "atk-s0509a:3264": "Te jarāya khaṇḍitā cāsitā, saccavādivacanaṃ anaññathā.",
  "atk-s0509a:3265": "261.",
  "atk-s0509a:3266": "“Kānanamhi vanasaṇḍacārinī, kokilāva madhuraṃ nikūjihaṃ;",
  "atk-s0509a:3267": "Taṃ jarāya khalitaṃ tahiṃ tahiṃ, saccavādivacanaṃ anaññathā.",
  "atk-s0509a:3268": "262.",
  "atk-s0509a:3269": "“Saṇhakamburiva suppamajjitā, sobhate su gīvā pure mama;",
  "atk-s0509a:3270": "Sā jarāya bhaggā vināmitā, saccavādivacanaṃ anaññathā.",
  "atk-s0509a:3271": "263.",
  "atk-s0509a:3272": "“Vaṭṭapalighasadisopamā ubho, sobhare su bāhā pure mama;",
  "atk-s0509a:3273": "Tā jarāya yathā pāṭalibbalitā, saccavādivacanaṃ anaññathā.",
  "atk-s0509a:3274": "264.",
  "atk-s0509a:3275": "“Saṇhamuddikasuvaṇṇamaṇḍitā, sobhare su hatthā pure mama;",
  "atk-s0509a:3276": "Te jarāya yathā mūlamūlikā, saccavādivacanaṃ anaññathā.",
  "atk-s0509a:3277": "265.",
  "atk-s0509a:3278": "“Pīnavaṭṭasahibhuggatā ubho, sobhare su thanakā pure mama;",
  "atk-s0509a:3279": "Thevikīva lambanti nodakā, saccavādivacanaṃ anaññathā.",
  "atk-s0509a:3280": "266.",
  "atk-s0509a:3281": "“Kañcanassa phalakaṃva sammaṭṭhaṃ, sobhate su kāyo pure mama;",
  "atk-s0509a:3282": "So valīhi sukhumāhi otato, saccavādivacanaṃ anaññathā.",
  "atk-s0509a:3283": "267.",
  "atk-s0509a:3284": "“Nāgabhogasadisopamā ubho, sobhare su ūrū pure mama;",
  "atk-s0509a:3285": "Te jarāya yathā veḷunāḷiyo, saccavādivacanaṃ anaññathā.",
  "atk-s0509a:3286": "268.",
  "atk-s0509a:3287": "“Saṇhanūpurasuvaṇṇamaṇḍitā, sobhare su jaṅghā pure mama;",
  "atk-s0509a:3288": "Tā jarāya tiladaṇḍakāriva, saccavādivacanaṃ anaññathā.",
  "atk-s0509a:3289": "269.",
  "atk-s0509a:3290": "“Tūlapuṇṇasadisopamā ubho, sobhare su pādā pure mama;",
  "atk-s0509a:3291": "Te jarāya phuṭitā valīmatā, saccavādivacanaṃ anaññathā.",
  "atk-s0509a:3292": "270.",
  "atk-s0509a:3293": "“Ediso ahu ayaṃ samussayo, jajjaro bahudukhānamālayo;",
  "atk-s0509a:3294": "Sopalepapatito jarāgharo, saccavādivacanaṃ anaññathā”ti. –",
  "atk-s0509a:3295": "Imā gāthāyo abhāsi.",
  "atk-s0509a:3296_0": "Tattha kāḷakāti kāḷakavaṇṇā. Bhamaravaṇṇasādisāti kāḷakā hontāpi bhamarasadisavaṇṇā,",
  "atk-s0509a:3296_1": "siniddhanīlāti attho. Vellitaggāti kuñcitaggā, mūlato paṭṭhāya yāva aggā kuñcitā",
  "atk-s0509a:3296_2": "vellitāti attho. Muddhajāti kesā. Jarāyāti jarāhetu jarāya upahatasobhā. Sāṇavākasādisāti",
  "atk-s0509a:3296_3": "sāṇasadisā vākasadisā ca, sāṇavākasadisā ceva makacivākasadisā cātipi attho. Saccavādivacanaṃ",
  "atk-s0509a:3296_4": "anaññathāti saccavādino avitathavādino sammāsambuddhassa “sabbaṃ rūpaṃ aniccaṃ jarābhibhūta”ntiādivacanaṃ",
  "atk-s0509a:3296_5": "anaññathā yathābhūtameva, na tattha vitathaṃ atthīti.",
  "atk-s0509a:3297_0": "Vāsitova surabhī karaṇḍakoti pupphagandhavāsacuṇṇādīhi vāsito vāsaṃ gāhāpito pasādhanasamuggo",
  "atk-s0509a:3297_1": "viya sugandhi. Pupphapūra mama uttamaṅgajoti campakasumanamallikādīhi pupphehi pūrito",
  "atk-s0509a:3297_2": "pubbe mama kesakalāpo nimmaloti attho. Tanti uttamaṅgajaṃ. Atha pacchā etarahi salomagandhikaṃ",
  "atk-s0509a:3297_3": "pākatikalomagandhameva jātaṃ. Atha vā salomagandhikanti meṇḍakalomehi samānagandhaṃ.",
  "atk-s0509a:3297_4": "“Eḷakalomagandha”ntipi vadanti.",
  "atk-s0509a:3298_0": "Kānanaṃva sahitaṃ suropitanti suṭṭhu ropitaṃ sahitaṃ ghanasannivesaṃ uddhameva uṭṭhitaṃ",
  "atk-s0509a:3298_1": "ujukadīghasākhaṃ upavanaṃ viya. Kocchasūcivicitaggasobhitanti pubbe kocchena suvaṇṇasūciyā",
  "atk-s0509a:3298_2": "ca kesajaṭāvijaṭanena vicitaggaṃ hutvā sobhitaṃ, ghanabhāvena vā kocchasadisaṃ hutvā",
  "atk-s0509a:3298_3": "paṇadantasūcīhi vicitaggatāya sobhitaṃ. Tanti uttamaṅgajaṃ. Viralaṃ tahiṃ tahinti",
  "atk-s0509a:3298_4": "tattha tattha viralaṃ vilūnakesaṃ.",
  "atk-s0509a:3299_0": "Kaṇhakhandhakasuvaṇṇamaṇḍitanti suvaṇṇavajirādīhi vibhūsitaṃ kaṇhakesapuñjakaṃ. Ye",
  "atk-s0509a:3299_1": "pana “saṇhakaṇḍakasuvaṇṇamaṇḍita”nti paṭhanti, tesaṃ saṇhāhi suvaṇṇasūcīhi jaṭāvijaṭanena",
  "atk-s0509a:3299_2": "maṇḍitanti attho. Sobhate suveṇīhilaṅkatanti sundarehi rājarukkhamālā sadisehi kesaveṇīhi",
  "atk-s0509a:3299_3": "alaṅkataṃ hutvā pubbe virājate. Taṃ jarāya khalitaṃ siraṃ katanti taṃ tathā sobhitaṃ",
  "atk-s0509a:3299_4": "siraṃ idāni jarāya khalitaṃ khaṇḍitākhaṇḍitaṃ vilūnakesaṃ kataṃ.",
  "atk-s0509a:3300_0": "Cittakārasukatāva lekhikāti cittakārena sippinā nīlāya vaṇṇadhātuyā suṭṭhu katā lekhā",
  "atk-s0509a:3300_1": "viya sobhate. Su bhamukā pure mamāti sundarā bhamukā pubbe mama sobhanaṃ gatā. Valibhippalambitāti",
  "atk-s0509a:3300_2": "nalāṭante uppannāhi valīhi palambantā ṭhitā.",
  "atk-s0509a:3301_0": "Bhassarāti bhāsurā. Surucirāti suṭṭhu rucirā. Yathā maṇīti maṇimuddikā viya. Nettahesunti",
  "atk-s0509a:3301_1": "sunettā ahesuṃ. Abhinīlamāyatāti abhinīlā hutvā āyatā. Teti nettā. Jarāyabhihatāti jarāya abhihatā.",
  "atk-s0509a:3302_0": "Saṇhatuṅgasadisī cāti saṇhā tuṅgā sesamukhāvayavānaṃ anurūpā ca. Sobhateti vaṭṭetvā",
  "atk-s0509a:3302_1": "ṭhapitaharitālavaṭṭi viya mama nāsikā sobhate. Su abhiyobbanaṃ patīti sundare abhinavayobbanakāle",
  "atk-s0509a:3302_2": "sā nāsikā idāni jarāya nivāritasobhatāya pariseditā viya varattā viya ca jātā.",
  "atk-s0509a:3303_0": "Kaṅkaṇaṃva sukataṃ suniṭṭhitanti suparikammakataṃ suvaṇṇakaṅkaṇaṃ viya vaṭṭulabhāvaṃ",
  "atk-s0509a:3303_1": "sandhāya vadati. Sobhareti sobhante. “Sobhante”ti vā pāṭho. Suiti nipātamattaṃ. Kaṇṇapāḷiyoti",
  "atk-s0509a:3303_2": "kaṇṇagandhā. Valibhippalambitāti tahiṃ tahiṃ uppannavalīhi valitā hutvā vaṭṭaniyā",
  "atk-s0509a:3303_3": "paṇāmitavatthakhandhā viya bhassantā olambanti.",
  "atk-s0509a:3304": "Pattalīmakulavaṇṇasādisāti kadalimakulasadisavaṇṇasaṇṭhānā. Khaṇḍitāti bhedanapatanehi khaṇḍitā khaṇḍabhāvaṃ gatā. Asitāti vaṇṇabhedena asitabhāvaṃ gatā.",
  "atk-s0509a:3305_0": "Kānanamhi vanasaṇḍacārinī, kokilāva madhuraṃ nikūjihanti vanasaṇḍe gocaracaraṇena",
  "atk-s0509a:3305_1": "vanasaṇḍacārinī kānane anusaṃgītanivāsinī kokilā viya madhurālāpaṃ nikūjihaṃ. Tanti",
  "atk-s0509a:3305_2": "nikūjitaṃ ālāpaṃ. Khalitaṃ tahiṃ tahinti khaṇḍadantādibhāvena tattha tattha pakkhalitaṃ jātaṃ.",
  "atk-s0509a:3306": "Saṇhakamburiva suppamajjitāti suṭṭhu pamajjitā saṇhā suvaṇṇasaṅkhā viya. Bhaggā vināmitāti maṃsaparikkhayena vibhūtasirājālatāya bhaggā hutvā vinatā.",
  "atk-s0509a:3307": "Vaṭṭapalighasadisopamāti vaṭṭena palighadaṇḍena samasamā. Tāti tā ubhopi bāhāyo. Yathā pāṭalibbalitāti jajjarabhāvena palitapāṭalisākhāsadisā.",
  "atk-s0509a:3308": "Saṇhamuddikasuvaṇṇamaṇḍitāti suvaṇṇamayāhi maṭṭhabhāsurāhi muddikāhi vibhūsitā. Yathā mūlamūlikāti mūlakakaṇḍasadisā.",
  "atk-s0509a:3309_0": "Pīnavaṭṭasahituggatāti pīnā vaṭṭā aññamaññaṃ sahitāva hutvā uggatā uddhamukhā. Sobhate",
  "atk-s0509a:3309_1": "su thanakā pure mamāti mama ubhopi thanā yathāvuttarūpā hutvā suvaṇṇakalasiyo viya",
  "atk-s0509a:3309_2": "sobhiṃsu. Puthutte hi idaṃ ekavacanaṃ, atītatthe ca vattamānavacanaṃ. Thevikīva lambanti",
  "atk-s0509a:3309_3": "nodakāti te ubhopi me thanā nodakā galitajalā veṇudaṇḍake ṭhapitaudakabhasmā viya lambanti.",
  "atk-s0509a:3310_0": "Kañcanaphalakaṃva sammaṭṭhanti jātihiṅgulakena makkhitvā ciraparimajjitasovaṇṇaphalakaṃ",
  "atk-s0509a:3310_1": "viya sobhate. So valīhi sukhumāhi otatoti so mama kāyo idāni sukhumāhi valīhi tahiṃ",
  "atk-s0509a:3310_2": "tahiṃ vitato valittacataṃ āpanno.",
  "atk-s0509a:3311": "Nāgabhogasadisopamāti hatthināgassa hatthena samasamā. Hattho hi idha bhuñjati etenāti bhogoti vutto. Teti ūruyo. Yathā veḷunāḷiyoti idāni veḷupabbasadisā ahesuṃ.",
  "atk-s0509a:3312_0": "Saṇhanūpurasuvaṇṇamaṇḍitāti siniddhamaṭṭhehi suvaṇṇanūpurehi vibhūsitā. Jaṅghāti",
  "atk-s0509a:3312_1": "aṭṭhijaṅghāyo. Tāti tā jaṅghāyo. Tiladaṇḍakārivāti appamaṃsalohitattā kisabhāvena",
  "atk-s0509a:3312_2": "lūnāvasiṭṭhavisukkhatiladaṇḍakā viya ahesuṃ. Ra-kāro padasandhikaro.",
  "atk-s0509a:3313": "Tūlapuṇṇasadisopamāti mudusiniddhabhāvena simbalitūlapuṇṇapaliguṇṭhitaupāhanasadisā. Te mama pādā idāni phuṭitā phalitā, valīmatā valimanto jātā.",
  "atk-s0509a:3314_0": "Edisoti evarūpo. Ahu ahosi yathāvuttappakāro. Ayaṃ samussayoti ayaṃ mama kāyo. Jajjaroti",
  "atk-s0509a:3314_1": "sithilābandho. Bahudukhānamālayoti jarādihetukānaṃ bahūnaṃ dukkhānaṃ ālayabhūto.",
  "atk-s0509a:3314_2": "Sopalepapatitoti so ayaṃ samussayo apalepapatito abhisaṅkhārālepaparikkhayena patito",
  "atk-s0509a:3314_3": "pātābhimukhoti attho. Sopi alepapatitoti vā padavibhāgo, so evattho. Jarāgharoti",
  "atk-s0509a:3314_4": "jiṇṇagharasadiso. Jarāya vā gharabhūto ahosi. Tasmā saccavādino dhammānaṃ yathābhūtaṃ",
  "atk-s0509a:3314_5": "sabhāvaṃ sammadeva ñatvā kathanato avitathavādino sammāsambuddhassa mama satthuvacanaṃ anaññathā.",
  "atk-s0509a:3315_0": "Evaṃ ayaṃ therī attano attabhāve aniccatāya sallakkhaṇamukhena sabbesupi tebhūmakadhammesu",
  "atk-s0509a:3315_1": "aniccataṃ upadhāretvā tadanusārena tattha dukkhalakkhaṇaṃ anattalakkhaṇañca āropetvā",
  "atk-s0509a:3315_2": "vipassanaṃ ussukkāpentī maggapaṭipāṭiyā arahattaṃ pāpuṇi. Tena vuttaṃ apadāne –",
  "atk-s0509a:3316": "“Yo raṃsiphusitāveḷo, phusso nāma mahāmuni;",
  "atk-s0509a:3317": "Tassāhaṃ bhaginī āsiṃ, ajāyiṃ khattiye kule.",
  "atk-s0509a:3318": "“Tassa dhammaṃ suṇitvāhaṃ, vippasannena cetasā;",
  "atk-s0509a:3319": "Mahādānaṃ daditvāna, patthayiṃ rūpasampadaṃ.",
  "atk-s0509a:3320": "“Ekatiṃse ito kappe, sikhī lokagganāyako;",
  "atk-s0509a:3321": "Uppanno lokapajjoto, tilokasaraṇo jino.",
  "atk-s0509a:3322": "“Tadāruṇapure ramme, brahmaññakulasambhavā;",
  "atk-s0509a:3323": "Vimuttacittaṃ kupitā, bhikkhuniṃ abhisāpayiṃ.",
  "atk-s0509a:3324": "“Vesikāva anācārā, jinasāsanadūsikā;",
  "atk-s0509a:3325": "Evaṃ akkosayitvāna, tena pāpena kammunā.",
  "atk-s0509a:3326": "“Dāruṇaṃ nirayaṃ gantvā, mahādukkhasamappitā;",
  "atk-s0509a:3327": "Tato cutā manussesu, upapannā tapassinī.",
  "atk-s0509a:3328": "“Dasajātisahassāni, gaṇikattamakārayiṃ;",
  "atk-s0509a:3329": "Tamhā pāpā na muccissaṃ, bhutvā duṭṭhavisaṃ yathā.",
  "atk-s0509a:3330": "“Brahmacariyamasevissaṃ, kassape jinasāsane;",
  "atk-s0509a:3331": "Tena kammavipākena, ajāyiṃ tidase pure.",
  "atk-s0509a:3332": "“Pacchime bhave sampatte, ahosiṃ opapātikā;",
  "atk-s0509a:3333": "Ambasākhantare jātā, ambapālīti tenahaṃ.",
  "atk-s0509a:3334": "“Parivutā pāṇakoṭīhi, pabbajiṃ jinasāsane;",
  "atk-s0509a:3335": "Pattāhaṃ acalaṃ ṭhānaṃ, dhītā buddhassa orasā.",
  "atk-s0509a:3336": "“Iddhīsu ca vasī homi, sotadhātuvisuddhiyā;",
  "atk-s0509a:3337": "Cetopariyañāṇassa, vasī homi mahāmuni.",
  "atk-s0509a:3338": "“Pubbenivāsaṃ jānāmi, dibbacakkhu visodhitaṃ;",
  "atk-s0509a:3339": "Sabbāsavaparikkhīṇā, natthi dāni punabbhavo.",
  "atk-s0509a:3340": "“Atthadhammaniruttīsu, paṭibhāne tatheva ca;",
  "atk-s0509a:3341": "Ñāṇaṃ me vimalaṃ suddhaṃ, buddhaseṭṭhassa vāhasā.",
  "atk-s0509a:3342": "“Kilesā jhāpitā mayhaṃ, bhavā sabbe samūhatā;",
  "atk-s0509a:3343": "Nāgīva bandhanaṃ chetvā, viharāmi anāsavā.",
  "atk-s0509a:3344": "“Svāgataṃ vata me āsi, buddhaseṭṭhassa santike;",
  "atk-s0509a:3345": "Tisso vijjā anuppattā, kataṃ buddhassa sāsanaṃ.",
  "atk-s0509a:3346": "“Paṭisambhidā catasso, vimokkhāpi ca aṭṭhime;",
  "atk-s0509a:3347": "Chaḷabhiññā sacchikatā, kataṃ buddhassa sāsana”nti.",
  "atk-s0509a:3348": "Arahattaṃ pana patvā attano paṭipattiṃ paccavekkhitvā udānavasena tā eva gāthā paccudāhāsīti.",
  "atk-s0509a:3349": "Ambapālītherīgāthāvaṇṇanā niṭṭhitā.",
  "atk-s0509a:3350": "2. Rohinītherīgāthāvaṇṇanā",
  "atk-s0509a:3351_0": "Samaṇāti bhoti supītiādikā rohiniyā theriyā gāthā. Ayampi purimabuddhesu katādhikārā",
  "atk-s0509a:3351_1": "tattha tattha bhave vivaṭṭūpanissayaṃ kusalaṃ upacinantī ito ekanavutikappe vipassissa",
  "atk-s0509a:3351_2": "bhagavato kāle kulagehe nibbattitvā viññutaṃ patvā, ekadivasaṃ bandhumatīnagare bhagavantaṃ",
  "atk-s0509a:3351_3": "piṇḍāya carantaṃ disvā pattaṃ gahetvā pūvassa pūretvā bhagavato datvā pītisomanassajātā",
  "atk-s0509a:3351_4": "pañcapatiṭṭhitena vandi. Sā tena puññakammena devamanussesu saṃsarantī anukkamena",
  "atk-s0509a:3351_5": "upacitavimokkhasambhārā hutvā imasmiṃ buddhuppāde vesāliyaṃ mahāvibhavassa brāhmaṇassa",
  "atk-s0509a:3351_6": "gehe nibbattitvā rohinīti laddhanāmā viññutaṃ patvā, satthari vesāliyaṃ viharante",
  "atk-s0509a:3351_7": "vihāraṃ gantavā dhammaṃ sutvā sotāpannā hutvā mātāpitūnaṃ dhammaṃ desetvā sāsane",
  "atk-s0509a:3351_8": "pasādaṃ uppādetvā te anujānāpetvā sayaṃ pabbajitvā vipassanāya kammaṃ karontī na",
  "atk-s0509a:3351_9": "cirasseva saha paṭisambhidāhi arahattaṃ pāpuṇi. Tena vuttaṃ –",
  "atk-s0509a:3352": "“Nagare bandhumatiyā, vipassissa mahesino;",
  "atk-s0509a:3353": "Piṇḍāya vicarantassa, pūvedāsimahaṃ tadā.",
  "atk-s0509a:3354": "“Tena kammena sukatena, cetanāpaṇidhīhi ca;",
  "atk-s0509a:3355": "Tattha cittaṃ pasādetvā, tāvatiṃsamagacchahaṃ.",
  "atk-s0509a:3356": "“Chattiṃsadevarājūnaṃ, mahesittamakārayiṃ;",
  "atk-s0509a:3357": "Paññāsacakkavattīnaṃ, mahesittamakārayiṃ.",
  "atk-s0509a:3358": "“Manasā patthitā nāma, sabbā mayhaṃ samijjhatha;",
  "atk-s0509a:3359": "Sampattiṃ anubhotvāna, devesu manujesu ca.",
  "atk-s0509a:3360": "“Pacchime bhavasampatte, jāto vippakule ahaṃ;",
  "atk-s0509a:3361": "Rohinī nāma nāmena, ñātakehi piyāyitā.",
  "atk-s0509a:3362": "“Bhikkhūnaṃ santikaṃ gantvā, dhammaṃ sutvā yathātathaṃ;",
  "atk-s0509a:3363": "Saṃviggamānasā hutvā, pabbajiṃ anagāriyaṃ.",
  "atk-s0509a:3364": "“Yoniso padahantīnaṃ, arahattamapāpuṇiṃ;",
  "atk-s0509a:3365": "Ekanavutito kappe, yaṃ dānamadadiṃ tadā;",
  "atk-s0509a:3366": "Duggatiṃ nābhijānāmi, pūvadānassidaṃ phalaṃ.",
  "atk-s0509a:3367": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:3368": "Arahattaṃ pana patvā attano paṭipattiṃ paccavekkhitvā pubbe sotāpannakāle pitarā attanā ca vacanapaṭivacanavasena vuttagāthā udānavasena bhāsantī –",
  "atk-s0509a:3369": "271.",
  "atk-s0509a:3370": "“Samaṇāti bhoti supi, samaṇāti pabujjhasi;",
  "atk-s0509a:3371": "Samaṇāneva kittesi, samaṇī nūna bhavissasi.",
  "atk-s0509a:3372": "272.",
  "atk-s0509a:3373": "“Vipulaṃ annañca pānañca, samaṇānaṃ pavecchasi;",
  "atk-s0509a:3374": "Rohinī dāni pucchāmi, kena te samaṇā piyā.",
  "atk-s0509a:3375": "273.",
  "atk-s0509a:3376": "“Akammakāmā alasā, paradattūpajīvino;",
  "atk-s0509a:3377": "Āsaṃsukā sādukāmā, kena te samaṇā piyā.",
  "atk-s0509a:3378": "274.",
  "atk-s0509a:3379": "“Cirassaṃ vata maṃ tāta, samaṇānaṃ paripucchasi;",
  "atk-s0509a:3380": "Tesaṃ te kittayissāmi, paññāsīlaparakkamaṃ.",
  "atk-s0509a:3381": "275.",
  "atk-s0509a:3382": "“Kammakāmā analasā, kammaseṭṭhassa kārakā;",
  "atk-s0509a:3383": "Rāgaṃ dosaṃ pajahanti, tena me samaṇā piyā.",
  "atk-s0509a:3384": "276.",
  "atk-s0509a:3385": "“Tīṇi pāpassa mūlāni, dhunanti sucikārino;",
  "atk-s0509a:3386": "Sabbaṃ pāpaṃ pahīnesaṃ, tena me samaṇā piyā.",
  "atk-s0509a:3387": "277.",
  "atk-s0509a:3388": "“Kāyakammaṃ suci nesaṃ, vacīkammañca tādisaṃ;",
  "atk-s0509a:3389": "Manokammaṃ suci nesaṃ, tena me samaṇā piyā.",
  "atk-s0509a:3390": "278.",
  "atk-s0509a:3391": "“Vimalā saṅkhamuttāva, suddhā santarabāhirā;",
  "atk-s0509a:3392": "Puṇṇā sukkāna dhammānaṃ, tena me samaṇā piyā.",
  "atk-s0509a:3393": "279.",
  "atk-s0509a:3394": "“Bahussutā dhammadharā, ariyā dhammajīvino;",
  "atk-s0509a:3395": "Atthaṃ dhammañca desenti, tena me samaṇā piyā.",
  "atk-s0509a:3396": "280.",
  "atk-s0509a:3397": "“Bahussutā dhammadharā, ariyā dhammajīvino;",
  "atk-s0509a:3398": "Ekaggacittā satimanto, tena me samaṇā piyā.",
  "atk-s0509a:3399": "281.",
  "atk-s0509a:3400": "“Dūraṅgamā satimanto, mantabhāṇī anuddhatā;",
  "atk-s0509a:3401": "Dukkhassantaṃ pajānanti, tena me samaṇā piyā.",
  "atk-s0509a:3402": "282.",
  "atk-s0509a:3403": "“Yasmā gāmā pakkamanti, na vilokenti kiñcanaṃ;",
  "atk-s0509a:3404": "Anapekkhāva gacchanti, tena me samaṇā piyā.",
  "atk-s0509a:3405": "283.",
  "atk-s0509a:3406": "“Na te saṃ koṭṭhe openti, na kumbhiṃ na khaḷopiyaṃ;",
  "atk-s0509a:3407": "Pariniṭṭhitamesānā, tena me samaṇā piyā.",
  "atk-s0509a:3408": "284.",
  "atk-s0509a:3409": "“Na te hiraññaṃ gaṇhanti, na suvaṇṇaṃ na rūpiyaṃ;",
  "atk-s0509a:3410": "Paccuppannena yāpenti, tena me samaṇā piyā.",
  "atk-s0509a:3411": "285.",
  "atk-s0509a:3412": "“Nānākulā pabbajitā, nānājanapadehi ca;",
  "atk-s0509a:3413": "Aññamaññaṃ pihayanti, tena me samaṇā piyā.",
  "atk-s0509a:3414": "286.",
  "atk-s0509a:3415": "“Atthāya vata no bhoti, kule jātāsi rohinī;",
  "atk-s0509a:3416": "Saddhā buddhe ca dhamme ca, saṅghe ca tibbagāravā.",
  "atk-s0509a:3417": "287.",
  "atk-s0509a:3418": "“Tuvañhetaṃ pajānāsi, puññakkhettaṃ anuttaraṃ;",
  "atk-s0509a:3419": "Amhampi ete samaṇā, paṭiggaṇhanti dakkhiṇaṃ.",
  "atk-s0509a:3420": "288.",
  "atk-s0509a:3421": "“Patiṭṭhito hettha yañño, vipulo no bhavissati;",
  "atk-s0509a:3422": "Sace bhāyasi dukkhassa, sace te dukkhamappiyaṃ.",
  "atk-s0509a:3423": "289.",
  "atk-s0509a:3424": "“Upehi saraṇaṃ buddhaṃ, dhammaṃ saṅghañca tādinaṃ;",
  "atk-s0509a:3425": "Samādiyāhi sīlāni, taṃ te atthāya hehiti.",
  "atk-s0509a:3426": "290.",
  "atk-s0509a:3427": "“Upemi saraṇaṃ buddhaṃ, dhammaṃ saṅghañca tādinaṃ;",
  "atk-s0509a:3428": "Samādiyāmi sīlāni, taṃ me atthāya hehiti.",
  "atk-s0509a:3429": "291.",
  "atk-s0509a:3430": "“Brahmabandhu pure āsiṃ, so idānimhi brāhmaṇo;",
  "atk-s0509a:3431": "Tevijjo sottiyo camhi, vedagū camhi nhātako”ti. –",
  "atk-s0509a:3432": "Imā gāthā paccudāhāsi.",
  "atk-s0509a:3433_0": "Tattha ādito tisso gāthā attano dhītu bhikkhūsu sammutiṃ anicchantena vuttā. Tattha",
  "atk-s0509a:3433_1": "samaṇāti bhoti supīti bhoti tvaṃ supanakālepi “samaṇā samaṇā”ti kittentī samaṇapaṭibaddhaṃyeva",
  "atk-s0509a:3433_2": "kathaṃ kathentī supasi. Samaṇāti pabujjhasīti supanato uṭṭhahantīpi “samaṇā”iccevaṃ",
  "atk-s0509a:3433_3": "vatvā pabujjhasi niddāya vuṭṭhāsi. Samaṇāneva kittesīti sabbakālampi samaṇe eva samaṇānameva",
  "atk-s0509a:3433_4": "vā guṇe kittesi abhitthavasi. Samaṇī nūna bhavissasīti gihirūpena ṭhitāpi cittena",
  "atk-s0509a:3433_5": "samaṇī eva maññe bhavissasi. Atha vā samaṇī nūna bhavissasīti idāni gihirūpena ṭhitāpi",
  "atk-s0509a:3433_6": "na cireneva samaṇī eva maññe bhavissasi samaṇesu eva ninnapoṇabhāvato.",
  "atk-s0509a:3434_0": "Pavecchasīti desi. Rohinī dāni pucchāmīti, amma rohini, taṃ ahaṃ idāni pucchāmīti",
  "atk-s0509a:3434_1": "brāhmaṇo attano dhītaraṃ pucchanto āha. Kena te samaṇā piyāti, amma rohini, tvaṃ",
  "atk-s0509a:3434_2": "sayantīpi pabujjhantīpi aññadāpi samaṇānameva guṇe kittayasi, kena nāma kāraṇena",
  "atk-s0509a:3434_3": "tuyhaṃ samaṇā piyāyitabbā jātāti attho.",
  "atk-s0509a:3435_0": "Idāni brāhmaṇo samaṇesu dosaṃ dhītu ācikkhanto “akammakāmā”ti gāthamāha. Tattha akammakāmāti",
  "atk-s0509a:3435_1": "na kammakāmā, attano paresañca atthāvahaṃ kiñci kammaṃ na kātukāmā. Alasāti kusītā.",
  "atk-s0509a:3435_2": "Paradattūpajīvinoti parehi dinneneva upajīvanasīlā. Āsaṃsukāti tato eva ghāsacchādanādīnaṃ",
  "atk-s0509a:3435_3": "āsīsanakā. Sādukāmāti sāduṃ madhurameva āhāraṃ icchanakā. Sabbametaṃ brāhmaṇo samaṇānaṃ",
  "atk-s0509a:3435_4": "guṇe ajānanto attanāva parikappitaṃ dosamāha.",
  "atk-s0509a:3436_0": "Taṃ sutvā rohinī “laddho dāni me okāso ayyānaṃ guṇe kathetu”nti tuṭṭhamānasā bhikkhūnaṃ",
  "atk-s0509a:3436_1": "guṇe kittetukāmā paṭhamaṃ tāva tesaṃ kittane somanassaṃ pavedentī “cīrassaṃ vata",
  "atk-s0509a:3436_2": "maṃ, tātā”ti gāthamāha. Tattha cirassaṃ vatāti cirena vata. Tātāti pitaraṃ ālapati.",
  "atk-s0509a:3436_3": "Samaṇānanti samaṇe samaṇānaṃ vā mayhaṃ piyāyitabbaṃ paripucchasi. Tesanti samaṇānaṃ.",
  "atk-s0509a:3436_4": "Paññāsīlaparakkamanti paññañca sīlañca ussāhañca.",
  "atk-s0509a:3437_0": "Kittayissāmīti kathayissāmi. Paṭijānetvā te kittentī “akammakāmā alasā”ti tena vuttaṃ",
  "atk-s0509a:3437_1": "dosaṃ tāva nibbeṭhetvā tappaṭipakkhabhūtaṃ guṇaṃ dassetuṃ “kammakāmā”tiādimāha. Tattha",
  "atk-s0509a:3437_2": "kammakāmāti vattapaṭivattādibhedaṃ kammaṃ samaṇakiccaṃ paripūraṇavasena kāmenti icchantīti",
  "atk-s0509a:3437_3": "kammakāmā. Tattha yuttappayuttā hutvā uṭṭhāya samuṭṭhāya vāyamanato na alasāti analasā.",
  "atk-s0509a:3437_4": "Taṃ pana kammaṃ seṭṭhaṃ uttamaṃ nibbānāvahameva karontīti kammaseṭṭhassa kārakā.",
  "atk-s0509a:3437_5": "Karontā pana taṃ paṭipattiyā anavajjabhāvato rāgaṃ dosaṃ pajahanti, yathā rāgadosā",
  "atk-s0509a:3437_6": "pahīyanti, evaṃ samaṇā kammaṃ karonti. Tena me samaṇā piyāti tena yathāvuttena sammāpaṭipajjanena",
  "atk-s0509a:3437_7": "mayhaṃ samaṇā piyāyitabbāti attho.",
  "atk-s0509a:3438_0": "Tīṇi pāpassa mūlānīti lobhadosamohasaṅkhātāni akusalassa tīṇi mūlāni. Dhunantīti",
  "atk-s0509a:3438_1": "nigghātenti, pajahantīti attho. Sucikārinoti anavajjakammakārino. Sabbaṃ pāpaṃ pahīnesanti",
  "atk-s0509a:3438_2": "aggamaggādhigamena esaṃ sabbampi pāpaṃ pahīnaṃ.",
  "atk-s0509a:3439": "Evaṃ “samaṇā sucikārino”ti saṅkhepato vuttamatthaṃ vibhajitvā dassetuṃ “kāyakamma”nti gāthamāha. Taṃ suviññeyyameva.",
  "atk-s0509a:3440_0": "Vimalā saṅkhamuttāvāti sudhotasaṅkhā viya muttā viya ca vigatamalā rāgādimalarahitā.",
  "atk-s0509a:3440_1": "Suddhā santarabāhirāti santarañca bāhirañca santarabāhiraṃ. Tato santarabāhirato",
  "atk-s0509a:3440_2": "suddhā, suddhāsayapayogāti attho. Puṇṇā sukkāna dhammānanti ekantasukkehi anavajjadhammehi",
  "atk-s0509a:3440_3": "paripuṇṇā, asekhehi sīlakkhandhādīhi samannāgatāti attho.",
  "atk-s0509a:3441_0": "Suttageyyādibahuṃ sutaṃ etesaṃ, sutena vā uppannāti bahussutā, pariyattibāhusaccena",
  "atk-s0509a:3441_1": "paṭivedhabāhusaccena ca samannāgatāti attho. Tameva duvidhampi dhammaṃ dhārentīti",
  "atk-s0509a:3441_2": "dhammadharā. Sattānaṃ ācārasamācārasikkhāpadena arīyantīti ariyā. Dhammena ñāyena",
  "atk-s0509a:3441_3": "jīvantīti dhammajīvino. Atthaṃ dhammañca desentīti bhāsitatthañca desanādhammañca",
  "atk-s0509a:3441_4": "kathenti pakāsenti. Atha vā atthato anapetaṃ dhammato anapetañca desenti ācikkhanti.",
  "atk-s0509a:3442": "Ekaggacittāti samāhitacittā. Satimantoti upaṭṭhitasatino.",
  "atk-s0509a:3443_0": "Dūraṅgamāti araññagatā, manussūpacāraṃ muñcitvā dūraṃ gacchantā, iddhānubhāvena vā",
  "atk-s0509a:3443_1": "yathārucitaṃ dūraṃ ṭhānaṃ gacchantīti dūraṅgamā. Mantā vuccati paññā, tāya bhaṇanasīlatāya",
  "atk-s0509a:3443_2": "mantabhāṇī. Na uddhatāti anuddhatā, uddhaccarahitā vūpasantacittā. Dukkhassantaṃ",
  "atk-s0509a:3443_3": "pajānantīti vaṭṭadukkhassa pariyantabhūtaṃ nibbānaṃ paṭivijjhanti.",
  "atk-s0509a:3444": "Na vilokenti kiñcananti yato gāmato pakkamanti, tasmiṃ gāme kañci sattaṃ vā saṅkhāraṃ vā apekkhāvasena na olokenti, atha kho pana anapekkhāva gacchanti pakkamanti.",
  "atk-s0509a:3445_0": "Na te saṃ koṭṭhe opentīti te samaṇā saṃ attano santakaṃ sāpateyyaṃ koṭṭhe na openti",
  "atk-s0509a:3445_1": "na paṭisāmetvā ṭhapenti tādisassa pariggahassa abhāvato. Kumbhinti kumbhiyaṃ. Khaḷopiyanti",
  "atk-s0509a:3445_2": "pacchiyaṃ. Pariniṭṭhitamesānāti parakulesu paresaṃ atthāya siddhameva ghāsaṃ pariyesantā.",
  "atk-s0509a:3446": "Hiraññanti kahāpaṇaṃ. Rūpiyanti rajataṃ. Paccuppannena yāpentīti atītaṃ ananusocantā anāgatañca apaccāsīsantā paccuppannena yāpenti attabhāvaṃ pavattenti.",
  "atk-s0509a:3447": "Aññamaññaṃ pihayantīti aññamaññasmiṃ mettiṃ karonti. “Pihāyanti”pi pāṭho, so eva attho.",
  "atk-s0509a:3448": "Evaṃ so brāhmaṇo dhītuyā santike bhikkhūnaṃ guṇe sutvā pasannamānaso dhītaraṃ pasaṃsanto “atthāya vatā”tiādimāha.",
  "atk-s0509a:3449": "Amhampīti amhākampi. Dakkhiṇanti deyyadhammaṃ.",
  "atk-s0509a:3450": "Etthāti etesu samaṇesu. Yaññoti dānadhammo. Vipuloti vipulaphalo. Sesaṃ vuttanayameva.",
  "atk-s0509a:3451_0": "Evaṃ brāhmaṇo saraṇesu sīlesu ca patiṭṭhito aparabhāge sañjātasaṃvego pabbajitvā",
  "atk-s0509a:3451_1": "vipassanaṃ vaḍḍhetvā arahatte patiṭṭhāya attano paṭipattiṃ paccavekkhitvā udānento",
  "atk-s0509a:3451_2": "“brahmabandhū”ti gāthamāha. Tassattho heṭṭhā vuttoyeva.",
  "atk-s0509a:3452": "Rohinītherīgāthāvaṇṇanā niṭṭhitā.",
  "atk-s0509a:3453": "3. Cāpātherīgāthāvaṇṇanā",
  "atk-s0509a:3454_0": "Laṭṭhihattho pure āsītiādikā cāpāya theriyā gāthā. Ayampi purimabuddhesu katādhikārā",
  "atk-s0509a:3454_1": "tattha tattha bhave vivaṭṭūpanissayaṃ kusalaṃ upacinantī, anukkamena upacitakusalamūlā",
  "atk-s0509a:3454_2": "sambhatavimokkhasambhārā hutvā imasmiṃ buddhuppāde vaṅgahārajanapade aññatarasmiṃ",
  "atk-s0509a:3454_3": "migaluddakagāme jeṭṭhakamigaluddakassa dhītā hutvā nibbatti, cāpātissā nāmaṃ ahosi.",
  "atk-s0509a:3454_4": "Tena ca samayena upako ājīvako bodhimaṇḍato dhammacakkaṃ pavattetuṃ bārāṇasiṃ uddissa",
  "atk-s0509a:3454_5": "gacchantena satthārā samāgato “vippasannāni kho te, āvuso, indriyāni, parisuddho",
  "atk-s0509a:3454_6": "chavivaṇṇo pariyodāto, kaṃsi tvaṃ, āvuso, uddissa pabbajito, ko vā te satthā, kassa",
  "atk-s0509a:3454_7": "vā tvaṃ dhammaṃ rocesī”ti pucchitvā –",
  "atk-s0509a:3455": "“Sabbābhibhū sabbavidūhamasmi, sabbesu dhammesu anūpalitto;",
  "atk-s0509a:3456": "Sabbañjaho taṇhākkhaye vimutto, sayaṃ abhiññāya kamuddiseyyaṃ. ;",
  "atk-s0509a:3457": "“Na me ācariyo atthi, sadiso me na vijjati;",
  "atk-s0509a:3458": "Sadevakasmiṃ lokasmiṃ, natthi me paṭipuggalo.",
  "atk-s0509a:3459": "“Ahañhi arahā loke, ahaṃ satthā anuttaro;",
  "atk-s0509a:3460": "Ekomhi sammāsambuddho, sītibhūtomhi nibbuto.",
  "atk-s0509a:3461": "“Dhammacakkaṃ pavattetuṃ, gacchāmi kāsinaṃ puraṃ;",
  "atk-s0509a:3462": "Andhībhūtasmiṃ lokasmiṃ, āhañchaṃ amatadundubhi”nti. –",
  "atk-s0509a:3463_0": "Satthārā attano sabbaññubuddhabhāve dhammacakkapavattane ca pavedite pasannacitto",
  "atk-s0509a:3463_1": "so “hupeyyapāvuso, arahasi anantajino”ti vatvā ummaggaṃ gahetvā pakkanto vaṅgahārajanapadaṃ",
  "atk-s0509a:3463_2": "agamāsi. So tattha ekaṃ migaluddakagāmakaṃ upanissāya vāsaṃ kappesi. Taṃ tattha jeṭṭhakamigaluddako",
  "atk-s0509a:3463_3": "upaṭṭhāsi. So ekadivasaṃ dūraṃ migavaṃ gacchanto “mayhaṃ arahante mā pamajjī”ti attano",
  "atk-s0509a:3463_4": "dhītaraṃ cāpaṃ āṇāpetvā agamāsi saddhiṃ puttabhātukehi. Sā cassa dhītā abhirūpā hoti dassanīyā.",
  "atk-s0509a:3464_0": "Atha kho upako ājīvako bhikkhācāravelāyaṃ migaluddakassa gharaṃ gato parivisituṃ",
  "atk-s0509a:3464_1": "upagataṃ cāpaṃ disvā rāgena abhibhūto bhuñjitumpi asakkonto bhājanena bhattaṃ ādāya",
  "atk-s0509a:3464_2": "vasanaṭṭhānaṃ gantvā bhattaṃ ekamante nikkhipitvā “sace cāpaṃ labhissāmi, jīvāmi,",
  "atk-s0509a:3464_3": "no ce, marissāmī”ti nirāhāro nipajji. Sattame divase migaluddako āgantvā dhītaraṃ",
  "atk-s0509a:3464_4": "pucchi – “kiṃ mayhaṃ arahante na pamajjī”ti? Sā “ekadivasameva āgantvā puna nāgatapubbo”ti",
  "atk-s0509a:3464_5": "āha. Migaluddako ca tāvadevassa vasanaṭṭhānaṃ gantvā “kiṃ, bhante, aphāsuka”nti pāde",
  "atk-s0509a:3464_6": "parimajjanto pucchi. Upako nitthunanto parivattatiyeva. So “vadatha, bhante, yaṃ",
  "atk-s0509a:3464_7": "mayā sakkā kātuṃ, sabbaṃ taṃ karissāmī”ti āha. Upako ekena pariyāyena attano ajjhāsayaṃ",
  "atk-s0509a:3464_8": "ārocesi. “Itaro jānāsi pana, bhante, kiñci sippa”nti. “Na jānāmī”ti. “Na, bhante,",
  "atk-s0509a:3464_9": "kiñci sippaṃ ajānantena sakkā gharaṃ āvasitu”nti. So āha – “nāhaṃ kiñci sippaṃ jānāmi,",
  "atk-s0509a:3464_10": "apica tumhākaṃ maṃsahārako bhavissāmi, maṃsañca vikkiṇissāmī”ti. Māgaviko “amhākampi",
  "atk-s0509a:3464_11": "etadeva ruccatī”ti uttarasāṭakaṃ datvā attano sahāyakassa gehe katipāhaṃ vasāpetvā",
  "atk-s0509a:3464_12": "tādise divase gharaṃ ānetvā dhītaraṃ adāsi.",
  "atk-s0509a:3465_0": "Atha kāle gacchante tesaṃ saṃvāsamanvāya putto nibbatti, subhaddotissa nāmaṃ akaṃsu.",
  "atk-s0509a:3465_1": "Cāpā tassa rodanakāle “upakassa putta, ājīvakassa putta, maṃsahārakassa putta, mā",
  "atk-s0509a:3465_2": "rodi mā rodī”tiādinā puttatosanagītena upakaṃ uppaṇḍesi. So “mā tvaṃ cāpe maṃ ‘anātho’ti",
  "atk-s0509a:3465_3": "maññi, atthi me sahāyo anantajino nāma, tassāhaṃ santikaṃ gamissāmī”ti āha. Cāpā",
  "atk-s0509a:3465_4": "“evamayaṃ aṭṭīyatī”ti ñatvā punappunaṃ tathā kathesiyeva. So ekadivasaṃ tāya tathā",
  "atk-s0509a:3465_5": "vutto kujjhitvā gantumāraddho. Tāya taṃ taṃ vatvā anunīyamānopi saññattiṃ anāgacchanto",
  "atk-s0509a:3465_6": "pacchimadisābhimukho pakkāmi.",
  "atk-s0509a:3466_0": "Bhagavā ca tena samayena sāvatthiyaṃ jetavane viharanto bhikkhūnaṃ ācikkhi – “yo,",
  "atk-s0509a:3466_1": "bhikkhave, ajja ‘kuhiṃ anantajino’ti idhāgantvā pucchati, taṃ mama santikaṃ pesethā”ti.",
  "atk-s0509a:3466_2": "Upakopi “kuhiṃ anantajino vasatī”ti tattha tattha pucchanto anupubbena sāvatthiṃ",
  "atk-s0509a:3466_3": "gantvā vihāraṃ pavisitvā vihāramajjhe ṭhatvā “kuhiṃ anantajino”ti pucchi. Taṃ bhikkhū",
  "atk-s0509a:3466_4": "bhagavato santikaṃ nayiṃsu. So bhagavantaṃ disvā “jānātha maṃ bhagavā”ti āha. “Āma,",
  "atk-s0509a:3466_5": "jānāmi, kuhiṃ pana tvaṃ ettakaṃ kālaṃ vasī”ti? “Vaṅgahārajanapade, bhante”ti. “Upaka,",
  "atk-s0509a:3466_6": "idāni mahallako jāto pabbajituṃ sakkhissasī”ti? “Pabbajissāmi, bhante”ti. Satthā",
  "atk-s0509a:3466_7": "aññataraṃ bhikkhuṃ āṇāpesi – “ehi tvaṃ, bhikkhu, imaṃ pabbājehī”ti. So taṃ pabbājesi.",
  "atk-s0509a:3466_8": "So pabbajito satthu santike kammaṭṭhānaṃ gahetvā bhāvanaṃ anuyuñjanto na cirasseva",
  "atk-s0509a:3466_9": "anāgāmiphale patiṭṭhāya kālaṃ katvā avihesu nibbatto, nibbattakkhaṇeyeva arahattaṃ",
  "atk-s0509a:3466_10": "pāpuṇi. Avihesu nibbattamattā satta janā arahattaṃ pattā, tesaṃ ayaṃ aññataro. Vuttañhetaṃ –",
  "atk-s0509a:3467": "“Avihaṃ upapannāse, vimuttā satta bhikkhavo;",
  "atk-s0509a:3468": "Rāgadosaparikkhīṇā, tiṇṇā loke visattikaṃ.",
  "atk-s0509a:3469": "“Upakopalagaṇḍo ca, pakkusāti ca te tayo;",
  "atk-s0509a:3470": "Bhaddiyo khaṇḍadevo ca, bāhuraggi ca siṅgiyo;",
  "atk-s0509a:3471": "Te hitvā mānusaṃ dehaṃ, dibbayogaṃ upaccagu”nti. ;",
  "atk-s0509a:3472_0": "Upake pana pakkante nibbindahadayā cāpā dārakaṃ ayyakassa niyyādetvā pubbe upakena",
  "atk-s0509a:3472_1": "gatamaggaṃ gacchantī sāvatthiṃ gantvā bhikkhunīnaṃ santike pabbajitvā vipassanāya",
  "atk-s0509a:3472_2": "kammaṃ karontī maggapaṭipāṭiyā arahatte patiṭṭhitā, attano paṭipattiṃ paccavekkhitvā",
  "atk-s0509a:3472_3": "pubbe upakena attanā ca kathitagāthāyo udānavasena ekajjhaṃ katvā –",
  "atk-s0509a:3473": "292.",
  "atk-s0509a:3474": "“Laṭṭhihattho pure āsi, so dāni migaluddako;",
  "atk-s0509a:3475": "Āsāya palipā ghorā, nāsakkhi pārametave.",
  "atk-s0509a:3476": "293.",
  "atk-s0509a:3477": "“Sumattaṃ maṃ maññamānā, cāpi puttamatosayi;",
  "atk-s0509a:3478": "Cāpāya bandhanaṃ chetvā, pabbajissaṃ punopahaṃ.",
  "atk-s0509a:3479": "294.",
  "atk-s0509a:3480": "“Mā me kujjhi mahāvīra, mā me kujjhi mahāmuni;",
  "atk-s0509a:3481": "Na hi kodhaparetassa, suddhi atthi kuto tapo.",
  "atk-s0509a:3482": "295.",
  "atk-s0509a:3483": "“Pakkamissañca nāḷāto, kodha nāḷāya vacchati;",
  "atk-s0509a:3484": "Bandhantī itthirūpena, samaṇe dhammajīvino.",
  "atk-s0509a:3485": "296.",
  "atk-s0509a:3486": "“Ehi kāḷa nivattassu, bhuñja kāme yathā pure;",
  "atk-s0509a:3487": "Ahañca te vasīkatā, ye ca me santi ñātakā.",
  "atk-s0509a:3488": "297.",
  "atk-s0509a:3489": "“Etto cāpe catubbhāgaṃ, yathā bhāsasi tvañca me;",
  "atk-s0509a:3490": "Tayi rattassa posassa, uḷāraṃ vata taṃ siyā.",
  "atk-s0509a:3491": "298.",
  "atk-s0509a:3492": "“Kāḷaṅginiṃva takkāriṃ, pupphitaṃ girimuddhani;",
  "atk-s0509a:3493": "Phullaṃ dālimalaṭṭhiṃva, antodīpeva pāṭaliṃ.",
  "atk-s0509a:3494": "299.",
  "atk-s0509a:3495": "“Haricandanalittaṅgiṃ, kāsikuttamadhāriniṃ;",
  "atk-s0509a:3496": "Taṃ maṃ rūpavatiṃ santiṃ, kassa ohāyaṃ gacchasi.",
  "atk-s0509a:3497": "300.",
  "atk-s0509a:3498": "“Sākuntikova sakuṇiṃ, yathā bandhitumicchati;",
  "atk-s0509a:3499": "Āharimena rūpena, na maṃ tvaṃ bādhayissasi.",
  "atk-s0509a:3500": "301.",
  "atk-s0509a:3501": "“Imañca me puttaphalaṃ, kāḷa uppāditaṃ tayā;",
  "atk-s0509a:3502": "Taṃ maṃ puttavatiṃ santiṃ, kassa ohāya gacchasi.",
  "atk-s0509a:3503": "302.",
  "atk-s0509a:3504": "“Jahanti putte sappaññā, tato ñātī tato dhanaṃ;",
  "atk-s0509a:3505": "Pabbajanti mahāvīrā, nāgo chetvāva bandhanaṃ.",
  "atk-s0509a:3506": "303.",
  "atk-s0509a:3507": "“Idāni te imaṃ puttaṃ, daṇḍena churikāya vā;",
  "atk-s0509a:3508": "Bhūmiyaṃ vā nisumbhissaṃ, puttasokā na gacchasi.",
  "atk-s0509a:3509": "304.",
  "atk-s0509a:3510": "“Sace puttaṃ siṅgālānaṃ, kukkurānaṃ padāhisi;",
  "atk-s0509a:3511": "Na maṃ puttakatte jammi, punarāvattayissasi.",
  "atk-s0509a:3512": "305.",
  "atk-s0509a:3513": "“Handa kho dāni bhaddante, kuhiṃ kāḷa gamissasi;",
  "atk-s0509a:3514": "Katamaṃ gāmanigamaṃ, nagaraṃ rājadhāniyo.",
  "atk-s0509a:3515": "306.",
  "atk-s0509a:3516": "“Ahumha pubbe gaṇino, assamaṇā samaṇamānino;",
  "atk-s0509a:3517": "Gāmena gāmaṃ vicarimha, nagare rājadhāniyo.",
  "atk-s0509a:3518": "307.",
  "atk-s0509a:3519": "“Eso hi bhagavā buddho, nadiṃ nerañjaraṃ pati;",
  "atk-s0509a:3520": "Sabbadukkhappahānāya, dhammaṃ deseti pāṇinaṃ;",
  "atk-s0509a:3521": "Tassāhaṃ santikaṃ gacchaṃ, so me satthā bhavissati.",
  "atk-s0509a:3522": "308.",
  "atk-s0509a:3523": "“Vandanaṃ dāni me vajjāsi, lokanāthaṃ anuttaraṃ;",
  "atk-s0509a:3524": "Padakkhiṇañca katvāna, ādiseyyāsi dakkhiṇaṃ.",
  "atk-s0509a:3525": "309.",
  "atk-s0509a:3526": "“Etaṃ kho labbhamamhehi, yathā bhāsasi tvañca me;",
  "atk-s0509a:3527": "Vandanaṃ dāni te vajjaṃ, lokanāthaṃ anuttaraṃ;",
  "atk-s0509a:3528": "Padakkhiṇañca katvāna, ādisissāmi dakkhiṇaṃ.",
  "atk-s0509a:3529": "310.",
  "atk-s0509a:3530": "“Tato ca kāḷo pakkāmi, nadiṃ nerañjaraṃ pati;",
  "atk-s0509a:3531": "So addasāsi sambuddhaṃ, desentaṃ amataṃ padaṃ.",
  "atk-s0509a:3532": "311.",
  "atk-s0509a:3533": "“Dukkhaṃ dukkhasamuppādaṃ, dukkhassa ca atikkamaṃ;",
  "atk-s0509a:3534": "Ariyaṃ caṭṭhaṅgikaṃ maggaṃ, dukkhūpasamagāminaṃ.",
  "atk-s0509a:3535": "312.",
  "atk-s0509a:3536": "“Tassa pādāni vanditvā, katvāna naṃ padakkhiṇaṃ;",
  "atk-s0509a:3537": "Cāpāya ādisitvāna, pabbajiṃ anagāriyaṃ;",
  "atk-s0509a:3538": "Tisso vijjā anuppattā, kataṃ buddhassa sāsana”nti. –",
  "atk-s0509a:3539": "Imā gāthā abhāsi.",
  "atk-s0509a:3540_0": "Tattha laṭṭhihatthoti daṇḍahattho. Pureti pubbe paribbājakakāle caṇḍagoṇakukkurādīnaṃ",
  "atk-s0509a:3540_1": "pariharaṇatthaṃ daṇḍaṃ hatthena gahetvā vicaraṇako ahosi. So dāni migaluddakoti so",
  "atk-s0509a:3540_2": "idāni migaluddehi saddhiṃ sambhogasaṃvāsehi migaluddo māgaviko jāto. Āsāyāti taṇhāya.",
  "atk-s0509a:3540_3": "“Āsayā”tipi pāṭho, ajjhāsayahetūti attho. Palipāti kāmapaṅkato diṭṭhipaṅkato ca.",
  "atk-s0509a:3540_4": "Ghorāti aviditavipulānatthāvahattā dāruṇato ghorā. Nāsakkhi pārametaveti tasseva",
  "atk-s0509a:3540_5": "palipassa pārabhūtaṃ nibbānaṃ etuṃ gantuṃ na asakkhi, na abhisambhunīti attānameva",
  "atk-s0509a:3540_6": "sandhāya upako vadati.",
  "atk-s0509a:3541_0": "Sumattaṃ maṃ maññamānāti attani suṭṭhu mattaṃ madappattaṃ kāmagedhavasena laggaṃ",
  "atk-s0509a:3541_1": "pamattaṃ vā katvā maṃ sallakkhantī. Cāpā puttamatosayīti migaluddassa dhītā cāpā",
  "atk-s0509a:3541_2": "“ājīvakassa puttā”tiādinā maṃ ghaṭṭentī puttaṃ tosesi keḷāyasi. “Supati maṃ maññamānā”ti",
  "atk-s0509a:3541_3": "ca paṭhanti, supatīti maṃ maññamānāti attho. Cāpāya bandhanaṃ chetvāti cāpāya tayi",
  "atk-s0509a:3541_4": "uppannaṃ kilesabandhanaṃ chinditvā. Pabbajissaṃ punopahanti puna dutiyavārampi ahaṃ pabbajissāmi.",
  "atk-s0509a:3542_0": "Idāni tassā “mayhaṃ attho natthī”ti vadati, taṃ sutvā cāpā khamāpentī “mā me kujjhī”ti",
  "atk-s0509a:3542_1": "gāthamāha. Tattha mā me kujjhīti keḷikaraṇamattena mā mayhaṃ kujjhi. Mahāvīra, mahāmunīti",
  "atk-s0509a:3542_2": "upakaṃ ālapati. Tañhi sā pubbepi pabbajito, idānipi pabbajitukāmoti katvā khantiñca",
  "atk-s0509a:3542_3": "paccāsīsantī “mahāmunī”ti āha. Tenevāha – “na hi kodhaparetassa, suddhi atthi kuto",
  "atk-s0509a:3542_4": "tapo”ti, tvaṃ ettakampi asahanto kathaṃ cittaṃ damessasi, kathaṃ vā tapaṃ carissasīti adhippāyo.",
  "atk-s0509a:3543_0": "Atha nāḷaṃ gantvā jīvitukāmosīti cāpāya vutto āha – “pakkamissañca nāḷāto, kodha",
  "atk-s0509a:3543_1": "nāḷāya vacchatī”ti ko idha nāḷāya vasissati, nāḷātova ahaṃ pakkamissāmeva. So hi",
  "atk-s0509a:3543_2": "tassa jātagāmo, tato nikkhamitvā pabbaji. So ca magadharaṭṭhe bodhimaṇḍassa āsannapadese,",
  "atk-s0509a:3543_3": "taṃ sandhāya vuttaṃ. Bandhantī itthirūpena, samaṇe dhammajīvinoti cāpe tvaṃ dhammena",
  "atk-s0509a:3543_4": "jīvante dhammike pabbajite attano itthirūpena itthikuttākappehi bandhantī tiṭṭhasi.",
  "atk-s0509a:3543_5": "Yenāhaṃ idāni ediso jāto, tasmā taṃ pariccajāmīti adhippāyo.",
  "atk-s0509a:3544_0": "Evaṃ vutte cāpā taṃ nivattetukāmā “ehi, kāḷā”ti gāthamāha. Tassattho – kāḷavaṇṇatāya,",
  "atk-s0509a:3544_1": "kāḷa, upaka, ehi nivattassu mā pakkami, pubbe viya kāme paribhuñja, ahañca ye ca",
  "atk-s0509a:3544_2": "me santi ñātakā, te sabbeva tuyhaṃ mā pakkamitukāmatāya vasīkatā vasavattino katāti.",
  "atk-s0509a:3545_0": "Taṃ sutvā upako “etto cāpe”ti gāthamāha. Tattha cāpeti cāpe. Cāpasadisaaṅgalaṭṭhitāya",
  "atk-s0509a:3545_1": "hi sā, cāpāti nāmaṃ labhi, tasmā, cāpāti vuccati. Tvaṃ cāpe, yathā bhāsasi, idāni",
  "atk-s0509a:3545_2": "yādisaṃ kathesi, ito catubbhāgameva piyasamudācāraṃ kareyyāsi. Tayi rattassa rāgābhibhūtassa",
  "atk-s0509a:3545_3": "purisassa uḷāraṃ vata taṃ siyā, ahaṃ panetarahi tayi kāmesu ca viratto, tasmā cāpāya",
  "atk-s0509a:3545_4": "vacane na tiṭṭhāmīti adhippāyo.",
  "atk-s0509a:3546_0": "Puna, cāpā, attani tassa āsattiṃ uppādetukāmā “kāḷaṅgini”nti āha. Tattha, kāḷāti",
  "atk-s0509a:3546_1": "tassālapanaṃ. Aṅgininti aṅgalaṭṭhisampannaṃ. Ivāti upamāya nipāto. Takkāriṃ pupphitaṃ",
  "atk-s0509a:3546_2": "girimuddhanīti pabbatamuddhani ṭhitaṃ supupphitadālimalaṭṭhiṃ viya. “Ukkāgāri”nti",
  "atk-s0509a:3546_3": "ca keci paṭhanti, aṅgatthilaṭṭhiṃ viyāti attho. Girimuddhanīti ca idaṃ kenaci anupahatasobhatādassanatthaṃ",
  "atk-s0509a:3546_4": "vuttaṃ. Keci “kāliṅgini”nti pāṭhaṃ vatvā tassa kumbhaṇḍalatāsadisanti atthaṃ vadanti.",
  "atk-s0509a:3546_5": "Phullaṃ dālimalaṭṭhiṃvāti pupphitaṃ bījapūralataṃ viya. Antodīpeva pāṭalinti dīpakabbhantare",
  "atk-s0509a:3546_6": "pupphitapāṭalirukkhaṃ viya, dīpaggahaṇañcettha sobhāpāṭihāriyadassanatthameva.",
  "atk-s0509a:3547_0": "Haricandanalittaṅginti lohitacandanena anulittasabbaṅgiṃ. Kāsikuttamadhārininti uttamakāsikavatthadharaṃ.",
  "atk-s0509a:3547_1": "Taṃ manti tādisaṃ maṃ. Rūpavatiṃ santinti rūpasampannaṃ samānaṃ. Kassa ohāya gacchasīti",
  "atk-s0509a:3547_2": "kassa nāma sattassa, kassa vā hetuno, kena kāraṇena, ohāya pahāya pariccajitvā gacchasi.",
  "atk-s0509a:3548_0": "Ito parampi tesaṃ vacanapaṭivacanagāthāva ṭhapetvā pariyosāne tisso gāthā. Tattha",
  "atk-s0509a:3548_1": "sākuntikovāti sakuṇaluddo viya. Āharimena rūpenāti kesamaṇḍanādinā sarīrajagganena",
  "atk-s0509a:3548_2": "ceva vatthābharaṇādinā ca abhisaṅkhārikena rūpena vaṇṇena kittimena cāturiyenāti",
  "atk-s0509a:3548_3": "attho. Na maṃ tvaṃ bādhayissasīti pubbe viya idāni maṃ tvaṃ na bādhituṃ sakkhissasi.",
  "atk-s0509a:3549": "Puttaphalanti puttasaṅkhātaṃ phalaṃ puttapasavo.",
  "atk-s0509a:3550_0": "Sappaññāti paññavanto, saṃsāre ādīnavavibhāviniyā paññāya samannāgatāti adhippāyo.",
  "atk-s0509a:3550_1": "Te hi appaṃ vā mahantaṃ vā ñātiparivaṭṭaṃ bhogakkhandhaṃ vā pahāya pabbajanti. Tenāha",
  "atk-s0509a:3550_2": "– “pabbajanti mahāvīrā, nāgo chetvāva bandhana”nti, ayabandhanaṃ viya hatthināgo",
  "atk-s0509a:3550_3": "gihibandhanaṃ chinditvā mahāvīriyāva pabbajanti, na nihīnavīriyāti attho.",
  "atk-s0509a:3551_0": "Daṇḍenāti yena kenaci daṇḍena. Churikāyāti khurena. Bhūmiyaṃ vā nisumbhissanti pathaviyaṃ",
  "atk-s0509a:3551_1": "pātetvā pothanavijjhanādinā vibādhissāmi. Puttasokā na gacchasīti puttasokanimittaṃ na gacchissasi.",
  "atk-s0509a:3552": "Padāhisīti dassasi. Puttakatteti puttakāraṇā. Jammīti tassā ālapanaṃ, lāmaketi attho.",
  "atk-s0509a:3553": "Idāni tassa gamanaṃ anujānitvā gamanaṭṭhānaṃ jānituṃ “handa kho”ti gāthamāha.",
  "atk-s0509a:3554_0": "Itaro pubbe ahaṃ aniyyānikaṃ sāsanaṃ paggayha aṭṭhāsiṃ, idāni pana niyyānike anantajinassa",
  "atk-s0509a:3554_1": "sāsane ṭhātukāmo, tasmā tassa santikaṃ gamissāmīti dassento “ahumhā”tiādimāha. Tattha",
  "atk-s0509a:3554_2": "gaṇinoti gaṇadharā. Assamaṇāti na samitapāpā. Samaṇamāninoti samitapāpāti evaṃ saññino.",
  "atk-s0509a:3554_3": "Vicarimhāti pūraṇādīsu attānaṃ pakkhipitvā vadati.",
  "atk-s0509a:3555": "Nerañjaraṃ patīti nerañjarāya nadiyā samīpe tassā tīre. Buddhoti abhisambodhiṃ patto, abhisambodhiṃ patvā dhammaṃ desento sabbakālaṃ bhagavā tattheva vasīti adhippāyena vadati.",
  "atk-s0509a:3556_0": "Vandanaṃ dāni me vajjāsīti mama vandanaṃ vadeyyāsi, mama vacanena lokanāthaṃ anuttaraṃ",
  "atk-s0509a:3556_1": "vadeyyāsīti attho. Padakkhiṇañca katvāna, ādiseyyāsi dakkhiṇanti buddhaṃ bhagavantaṃ",
  "atk-s0509a:3556_2": "tikkhattuṃ padakkhiṇaṃ katvāpi catūsu ṭhānesu vanditvā, tato puññato mayhaṃ pattidānaṃ",
  "atk-s0509a:3556_3": "dento padakkhiṇaṃ ādiseyyāsi buddhaguṇānaṃ sutapubbattā hetusampannatāya ca evaṃ vadati.",
  "atk-s0509a:3557_0": "Etaṃ kho labbhamamhehīti etaṃ padakkhiṇakaraṇaṃ puññaṃ amhehi tava dātuṃ sakkā, na",
  "atk-s0509a:3557_1": "nivattanaṃ, pubbe viya kāmūpabhogo ca na sakkāti adhippāyo. Te vajjanti tava vandanaṃ vajjaṃ vakkhāmi.",
  "atk-s0509a:3558": "Soti kāḷo, addasāsīti addakkhi.",
  "atk-s0509a:3559": "Satthudesanāyaṃ saccakathāya padhānattā tabbinimuttāya abhāvato “dukkha”ntiādi vuttaṃ, sesaṃ vuttanayameva.",
  "atk-s0509a:3560": "Cāpātherīgāthāvaṇṇanā niṭṭhitā.",
  "atk-s0509a:3561": "4. Sundarītherīgāthāvaṇṇanā",
  "atk-s0509a:3562_0": "Petāni bhoti puttānītiādikā sundariyā theriyā gāthā. Ayampi purimabuddhesu katādhikārā",
  "atk-s0509a:3562_1": "tattha tattha bhave vivaṭṭūpanissayaṃ kusalaṃ upacinantī ito ekatiṃsakappe vessabhussa",
  "atk-s0509a:3562_2": "bhagavato kāle kulagehe nibbattitvā viññutaṃ patvā ekadivasaṃ satthāraṃ piṇḍāya carantaṃ",
  "atk-s0509a:3562_3": "disvā pasannamānasā bhikkhaṃ datvā pañcapatiṭṭhitena vandi. Satthā tassā cittappasādaṃ",
  "atk-s0509a:3562_4": "ñatvā anumodanaṃ katvā pakkāmi. Sā tena puññakammena tāvatiṃsesu nibbattitvā tattha",
  "atk-s0509a:3562_5": "yāvatāyukaṃ ṭhatvā dibbasampattiṃ anubhavitvā tato cutā aparāparaṃ sugatīsuyeva saṃsarantī",
  "atk-s0509a:3562_6": "paripakkañāṇā hutvā imasmiṃ buddhuppāde bārāṇasiyaṃ sujātassa nāma brāhmaṇassa dhītā",
  "atk-s0509a:3562_7": "hutvā nibbatti. Tassā rūpasampattiyā sundarīti nāmaṃ ahosi. Vayappattakāle cassā",
  "atk-s0509a:3562_8": "kaniṭṭhabhātā kālamakāsi. Athassā pitā puttasokena abhibhūto tattha tattha vicaranto",
  "atk-s0509a:3562_9": "vāsiṭṭhittheriyā samāgantvā taṃ sokavinodanakāraṇaṃ pucchanto “petāni bhoti puttānī”tiādikā",
  "atk-s0509a:3562_10": "dve gāthā abhāsi. Therī taṃ sokābhibhūtaṃ ñatvā sokaṃ vinodetukāmā “bahūni puttasatānī”tiādikā",
  "atk-s0509a:3562_11": "dve gāthā vatvā attano asokabhāvaṃ kathesi. Taṃ sutvā brāhmaṇo “kathaṃ tvaṃ, ayye,",
  "atk-s0509a:3562_12": "evaṃ asokā jātā”ti āha. Tassa therī ratanattayaguṇaṃ kathesi.",
  "atk-s0509a:3563_0": "Atha brāhmaṇo “kuhiṃ satthā”ti pucchitvā “idāni mithilāyaṃ viharatī”ti taṃ sutvā",
  "atk-s0509a:3563_1": "tāvadeva rathaṃ yojetvā rathena mithilaṃ gantvā satthāraṃ upasaṅkamitvā vanditvā",
  "atk-s0509a:3563_2": "sammodanīyaṃ kathaṃ katvā ekamantaṃ nisīdi. Tassa satthā dhammaṃ desesi. So dhammaṃ",
  "atk-s0509a:3563_3": "sutvā paṭiladdhasaddho pabbajitvā vipassanaṃ paṭṭhapetvā ghaṭento vāyamanto tatiye",
  "atk-s0509a:3563_4": "divase arahattaṃ pāpuṇi. Atha sārathi rathaṃ ādāya bārāṇasiṃ gantvā brāhmaṇiyā taṃ",
  "atk-s0509a:3563_5": "pavattiṃ ārocesi. Sundarī attano pitu pabbajitabhāvaṃ sutvā, “amma, ahampi pabbajissāmī”ti",
  "atk-s0509a:3563_6": "mātaraṃ āpucchi. Mātā “yaṃ imasmiṃ gehe bhogajātaṃ, sabbaṃ taṃ tuyhaṃ santakaṃ, tvaṃ",
  "atk-s0509a:3563_7": "imassa kulassa dāyādikā paṭipajja, imaṃ sabbabhogaṃ paribhuñja, mā pabbajī”ti āha.",
  "atk-s0509a:3563_8": "Sā “na mayhaṃ bhogehi attho, pabbajissāmevāhaṃ, ammā”ti mātaraṃ anujānāpetvā mahatiṃ",
  "atk-s0509a:3563_9": "sampattiṃ kheḷapiṇḍaṃ viya chaḍḍetvā pabbaji. Pabbajitvā ca sikkhamānāyeva hutvā",
  "atk-s0509a:3563_10": "vipassanaṃ vaḍḍhetvā ghaṭentī vāyamantī hetusampannatāya ñāṇassa paripākaṃ gatattā",
  "atk-s0509a:3563_11": "saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:3564": "“Piṇḍapātaṃ carantassa, vessabhussa mahesino;",
  "atk-s0509a:3565": "Kaṭacchubhikkhamuggayha, buddhaseṭṭhassadāsahaṃ.",
  "atk-s0509a:3566": "“Paṭiggahetvā sambuddho, vessabhū lokanāyako;",
  "atk-s0509a:3567": "Vīthiyā saṇṭhito satthā, akā me anumodanaṃ.",
  "atk-s0509a:3568": "“Kaṭacchubhikkhaṃ datvāna, tāvatiṃsaṃ gamissasi;",
  "atk-s0509a:3569": "Chattiṃsadevarājūnaṃ, mahesittaṃ karissasi.",
  "atk-s0509a:3570": "“Paññāsaṃ cakkavattīnaṃ, mahesittaṃ karissasi;",
  "atk-s0509a:3571": "Manasā patthitaṃ sabbaṃ, paṭilacchasi sabbadā.",
  "atk-s0509a:3572": "“Sampattiṃ anubhotvāna, pabbajissasi kiñcanā;",
  "atk-s0509a:3573": "Sabbāsave pariññāya, nibbāyissasināsavā.",
  "atk-s0509a:3574": "“Idaṃ vatvāna sambuddho, vessabhū lokanāyako;",
  "atk-s0509a:3575": "Nabhaṃ abbhuggamī vīro, haṃsarājāva ambare.",
  "atk-s0509a:3576": "“Sudinnaṃ me dānavaraṃ, suyiṭṭhā yāgasampadā;",
  "atk-s0509a:3577": "Kaṭacchubhikkhaṃ datvāna, pattāhaṃ acalaṃ padaṃ.",
  "atk-s0509a:3578": "“Ekatiṃse ito kappe, yaṃ dānamadadiṃ tadā;",
  "atk-s0509a:3579": "Duggatiṃ nābhijānāmi, bhikkhādānassidaṃ phalaṃ.",
  "atk-s0509a:3580": "“Kilesā jhāpitā mayhaṃ…pe… kataṃ buddhassa sāsana”nti.",
  "atk-s0509a:3581_0": "Arahattaṃ pana patvā phalasukhena nibbānasukhena ca viharantī aparabhāge “satthu",
  "atk-s0509a:3581_1": "purato sīhanādaṃ nadissāmī”ti upajjhāyaṃ āpucchitvā bārāṇasito nikkhamitvā sambahulāhi",
  "atk-s0509a:3581_2": "bhikkhunīhi saddhiṃ anukkamena sāvatthiṃ gantvā satthu santikaṃ upasaṅkamitvā satthāraṃ",
  "atk-s0509a:3581_3": "vanditvā ekamantaṃ ṭhitā satthārā katapaṭisanthārā satthu orasadhītubhāvādivibhāvanena",
  "atk-s0509a:3581_4": "aññaṃ byākāsi. Athassā mātaraṃ ādiṃ katvā sabbo ñātigaṇo parijano ca pabbaji. Sā",
  "atk-s0509a:3581_5": "aparabhāge attano paṭipattiṃ paccavekkhitvā pitarā vuttagāthaṃ ādiṃ katvā udānavasena –",
  "atk-s0509a:3582": "313.",
  "atk-s0509a:3583": "“Petāni bhoti puttāni, khādamānā tuvaṃ pure;",
  "atk-s0509a:3584": "Tuvaṃ divā ca ratto ca, atīva paritappasi.",
  "atk-s0509a:3585": "314.",
  "atk-s0509a:3586": "“Sājja sabbāni khāditvā, sataputtāni brāhmaṇī;",
  "atk-s0509a:3587": "Vāseṭṭhi kena vaṇṇena, na bāḷhaṃ paritappasi.",
  "atk-s0509a:3588": "315.",
  "atk-s0509a:3589": "“Bahūni puttasatāni, ñātisaṅghasatāni ca;",
  "atk-s0509a:3590": "Khāditāni atītaṃse, mama tuñhañca brāhmaṇa.",
  "atk-s0509a:3591": "316.",
  "atk-s0509a:3592": "“Sāhaṃ nissaraṇaṃ ñatvā, jātiyā maraṇassa ca;",
  "atk-s0509a:3593": "Na socāmi na rodāmi, na cāpi paritappayiṃ.",
  "atk-s0509a:3594": "317.",
  "atk-s0509a:3595": "“Abbhutaṃ vata vāseṭṭhi, vācaṃ bhāsasi edisiṃ;",
  "atk-s0509a:3596": "Kassa tvaṃ dhammamaññāya, giraṃ bhāsasi edisiṃ.",
  "atk-s0509a:3597": "318.",
  "atk-s0509a:3598": "“Esa brāhmaṇa sambuddho, nagaraṃ mithilaṃ pati;",
  "atk-s0509a:3599": "Sabbadukkhappahānāya, dhammaṃ desesi pāṇinaṃ.",
  "atk-s0509a:3600": "319.",
  "atk-s0509a:3601": "“Tassa brahme arahato, dhammaṃ sutvā nirūpadhiṃ;",
  "atk-s0509a:3602": "Tattha viññātasaddhammā, puttasokaṃ byapānudiṃ.",
  "atk-s0509a:3603": "320.",
  "atk-s0509a:3604": "“So ahampi gamissāmi, nagaraṃ mithilaṃ pati;",
  "atk-s0509a:3605": "Appeva maṃ so bhagavā, sabbadukkhā pamocaye.",
  "atk-s0509a:3606": "321.",
  "atk-s0509a:3607": "“Addasa brāhmaṇo buddhaṃ, vippamuttaṃ nirūpadhiṃ;",
  "atk-s0509a:3608": "Svassa dhammamadesesi, muni dukkhassa pāragū.",
  "atk-s0509a:3609": "322.",
  "atk-s0509a:3610": "“Dukkhaṃ dukkhasamuppādaṃ, dukkhassa ca atikkamaṃ;",
  "atk-s0509a:3611": "Ariyaṃ caṭṭhaṅgikaṃ maggaṃ, dukkhūpasamagāminaṃ.",
  "atk-s0509a:3612": "323.",
  "atk-s0509a:3613": "“Tattha viññātasaddhammo, pabbajjaṃ samarocayi;",
  "atk-s0509a:3614": "Sujāto tīhi rattīhi, tisso vijjā aphassayi.",
  "atk-s0509a:3615": "324.",
  "atk-s0509a:3616": "“Ehi sārathi gacchāhi, rathaṃ niyyādayāhimaṃ;",
  "atk-s0509a:3617": "Ārogyaṃ brāhmaṇiṃ vajja, pabbaji dāni brāhmaṇo;",
  "atk-s0509a:3618": "Sujāto tīhi rattīhi, tisso vijjā aphassayi.",
  "atk-s0509a:3619": "325.",
  "atk-s0509a:3620": "“Tato ca rathamādāya, sahassañcāpi sārathi;",
  "atk-s0509a:3621": "Ārogyaṃ brāhmaṇiṃvoca, ‘pabbaji dāni brāhmaṇo;",
  "atk-s0509a:3622": "Sujāto tīhi rattīhi, tisso vijjā aphassayi.",
  "atk-s0509a:3623": "326.",
  "atk-s0509a:3624": "“Etañcāhaṃ assarathaṃ, sahassañcāpi sārathi;",
  "atk-s0509a:3625": "Tevijjaṃ brāhmaṇaṃ sutvā, puṇṇapattaṃ dadāmi te.",
  "atk-s0509a:3626": "327.",
  "atk-s0509a:3627": "“Tuyheva hotvassaratho, sahassañcāpi brāhmaṇi;",
  "atk-s0509a:3628": "Ahampi pabbajissāmi, varapaññassa santike.",
  "atk-s0509a:3629": "328.",
  "atk-s0509a:3630": "“Hatthī gavassaṃ maṇikuṇḍalañca, phītañcimaṃ gahavibhavaṃ pahāya;",
  "atk-s0509a:3631": "Pitā pabbajito tuyhaṃ, bhuñja bhogāni sundarī;",
  "atk-s0509a:3632": "Tuvaṃ dāyādikā kule.",
  "atk-s0509a:3633": "329.",
  "atk-s0509a:3634": "“Hatthī gavassaṃ maṇikuṇḍalañca, rammaṃ cimaṃ gahavibhavaṃ pahāya;",
  "atk-s0509a:3635": "Pitā pabbajito mayhaṃ, puttasokena aṭṭito;",
  "atk-s0509a:3636": "Ahampi pabbajissāmi, bhātusokena aṭṭitā.",
  "atk-s0509a:3637": "330.",
  "atk-s0509a:3638": "“So te ijjhatu saṅkappo, yaṃ tvaṃ patthesi sundarī;",
  "atk-s0509a:3639": "Uttiṭṭhapiṇḍo uñcho ca, paṃsukūlañca cīvaraṃ;",
  "atk-s0509a:3640": "Etāni abhisambhontī, paraloke anāsavā.",
  "atk-s0509a:3641": "331.",
  "atk-s0509a:3642": "“Sikkhamānāya me ayye, dibbacakkhu visodhitaṃ;",
  "atk-s0509a:3643": "Pubbenivāsaṃ jānāmi, yattha me vusitaṃ pure.",
  "atk-s0509a:3644": "332.",
  "atk-s0509a:3645": "“Tuvaṃ nissāya kalyāṇi, theri saṅghassa sobhane;",
  "atk-s0509a:3646": "Tisso vijjā anuppattā, kataṃ buddhassa sāsanaṃ.",
  "atk-s0509a:3647": "333.",
  "atk-s0509a:3648": "“Anujānāhi me ayye, icche sāvatthi gantave;",
  "atk-s0509a:3649": "Sīhanādaṃ nadissāmi, buddhaseṭṭhassa santike.",
  "atk-s0509a:3650": "334.",
  "atk-s0509a:3651": "“Passa sundari satthāraṃ, hemavaṇṇaṃ harittacaṃ;",
  "atk-s0509a:3652": "Adantānaṃ dametāraṃ, sambuddhamakutobhayaṃ.",
  "atk-s0509a:3653": "335.",
  "atk-s0509a:3654": "“Passa sundarimāyantiṃ, vippamuttaṃ nirūpadhiṃ;",
  "atk-s0509a:3655": "Vītarāgaṃ visaṃyuttaṃ, katakiccamanāsavaṃ.",
  "atk-s0509a:3656": "336.",
  "atk-s0509a:3657": "“Bārāṇasito nikkhamma, tava santikamāgatā;",
  "atk-s0509a:3658": "Sāvikā te mahāvīra, pāde vandati sundarī.",
  "atk-s0509a:3659": "337.",
  "atk-s0509a:3660": "“Tuvaṃ buddho tuvaṃ satthā, tuyhaṃ dhītāmhi brāhmaṇa;",
  "atk-s0509a:3661": "Orasā mukhato jātā, katakiccā anāsavā.",
  "atk-s0509a:3662": "338.",
  "atk-s0509a:3663": "“Tassā te svāgataṃ bhadde, tato te adurāgataṃ;",
  "atk-s0509a:3664": "Evañhi dantā āyanti, satthu pādāni vandikā;",
  "atk-s0509a:3665": "Vītarāgā visaṃyuttā, katakiccā anāsavā”ti. –",
  "atk-s0509a:3666": "Imā gāthā paccudāhāsi.",
  "atk-s0509a:3667_0": "Tattha petānīti matāni. Bhotīti taṃ ālapati. Puttānīti liṅgavipallāsena vuttaṃ, pete",
  "atk-s0509a:3667_1": "putteti attho. Eko eva ca tassā putto mato, brāhmaṇo pana “cirakālaṃ ayaṃ sokena",
  "atk-s0509a:3667_2": "aṭṭā hutvā vicari, bahū maññe imissā puttā matā”ti evaṃsaññī hutvā bahuvacanenāha.",
  "atk-s0509a:3667_3": "Tathā ca “sājja sabbāni khāditvā sataputtānī”ti. Khādamānāti lokavohāravasena khuṃsanavacanametaṃ.",
  "atk-s0509a:3667_4": "Loke hi yassā itthiyā jātajātā puttā maranti, taṃ garahantā “puttakhādinī”tiādiṃ",
  "atk-s0509a:3667_5": "vadanti. Atīvāti ativiya bhusaṃ. Paritappasīti santappasi, pureti yojanā. Ayañhettha",
  "atk-s0509a:3667_6": "saṅkhepattho – bhoti vāseṭṭhi, pubbe tvaṃ mataputtā hutvā socantī paridevantī ativiya",
  "atk-s0509a:3667_7": "sokāya samappitā gāmanigamarājadhāniyo āhiṇḍasi.",
  "atk-s0509a:3668": "Sājjāti sā ajja, sā tvaṃ etarahīti attho. “Sajjā”ti vā pāṭho. Kena vaṇṇenāti kena kāraṇena.",
  "atk-s0509a:3669_0": "Khāditānīti therīpi brāhmaṇena vuttapariyāyeneva vadati. Khāditāni vā byagghadīpibiḷārādijātiyo",
  "atk-s0509a:3669_1": "sandhāyevamāha. Atītaṃseti atītakoṭṭhāse, atikkantabhavesūti attho. Mama tuyhañcāti mayā ca tayā ca.",
  "atk-s0509a:3670_0": "Nissaraṇaṃ ñatvā jātiyā maraṇassa cāti jātijarāmaraṇānaṃ nissaraṇabhūtaṃ nibbānaṃ",
  "atk-s0509a:3670_1": "maggañāṇena paṭivijjhitvā. Na cāpi paritappayinti na cāpi upāyāsāsiṃ, ahaṃ upāyāsaṃ na āpajjinti attho.",
  "atk-s0509a:3671_0": "Abbhutaṃ vatāti acchariyaṃ vata. Tañhi abbhutaṃ pubbe abhūtaṃ abbhutanti vuccati.",
  "atk-s0509a:3671_1": "Edisinti evarūpiṃ, “na socāmi na rodāmi, na cāpi paritappayi”nti evaṃ socanādīnaṃ",
  "atk-s0509a:3671_2": "abhāvadīpaniṃ vācaṃ. Kassa tvaṃ dhammamaññāyāti kevalaṃ yathā ediso dhammo laddhuṃ",
  "atk-s0509a:3671_3": "na sakkā, tasmā kassa nāma satthuno dhammamaññāya giraṃ bhāsasi edisanti satthāraṃ sāsanañca pucchati.",
  "atk-s0509a:3672": "Nirūpadhinti niddukkhaṃ. Viññātasaddhammāti paṭividdhaariyasaccadhammā. Byapānudinti nīhariṃ pajahiṃ.",
  "atk-s0509a:3673": "Vippamuttanti sabbaso vimuttaṃ, sabbakilesehi sabbabhavehi ca visaṃyuttaṃ. Svassāti so sammāsambuddho assa brāhmaṇassa.",
  "atk-s0509a:3674": "Tatthāti tassaṃ catusaccadhammadesanāyaṃ.",
  "atk-s0509a:3675": "Rathaṃ niyyādayāhimanti imaṃ rathaṃ brāhmaṇiyā niyyādehi.",
  "atk-s0509a:3676": "Sahassañcāpīti maggaparibbayatthaṃ nītaṃ kahāpaṇasahassañcāpi ādāya niyyādehīti yojanā.",
  "atk-s0509a:3677": "Assarathanti assayuttarathaṃ. Puṇṇapattanti tuṭṭhidānaṃ.",
  "atk-s0509a:3678_0": "Evaṃ brāhmaṇiyā tuṭṭhidāne diyyamāne taṃ asampaṭicchanto sārathi “tuyheva hotū”ti",
  "atk-s0509a:3678_1": "gāthaṃ vatvā satthu santikameva gantvā pabbaji. Pabbajite pana sārathimhi brāhmaṇī",
  "atk-s0509a:3678_2": "attano dhītaraṃ sundariṃ āmantetvā gharāvāse niyojentī “hatthī gavassa”nti gāthamāha.",
  "atk-s0509a:3678_3": "Tattha hatthīti hatthino. Gavassanti gāvo ca assā ca. Maṇikuṇḍalañcāti maṇi ca kuṇḍalāni",
  "atk-s0509a:3678_4": "ca. Phītañcimaṃ gahavibhavaṃ pahāyāti imaṃ hatthiādippabhedaṃ yathāvuttaṃ avuttañca",
  "atk-s0509a:3678_5": "khettavatthuhiraññasuvaṇṇādibhedaṃ phītaṃ pahūtañca gahavibhavaṃ gehūpakaraṇaṃ aññañca",
  "atk-s0509a:3678_6": "dāsidāsādikaṃ sabbaṃ pahāya tava pitā pabbajito. Bhuñja bhogāni sundarīti sundari,",
  "atk-s0509a:3678_7": "tvaṃ ime bhoge bhuñjassu. Tuvaṃ dāyādikā kuleti tuvañhi imasmiṃ kule dāyajjārahāti.",
  "atk-s0509a:3679": "Taṃ sutvā sundarī attano nekkhammajjhāsayaṃ pakāsentī “hatthīgavassa”ntiādimāha.",
  "atk-s0509a:3680_0": "Atha naṃ mātā nekkhammeyeva niyojentī “so te ijjhatū”tiādinā diyaḍḍhagāthamāha. Tattha",
  "atk-s0509a:3680_1": "yaṃ tvaṃ patthesi sundarīti sundari tvaṃ idāni yaṃ patthesi ākaṅkhasi. So tava pabbajjāya",
  "atk-s0509a:3680_2": "saṅkappo pabbajjāya chando ijjhatu anantarāyena sijjhatu. Uttiṭṭhapiṇḍoti ghare ghare",
  "atk-s0509a:3680_3": "patiṭṭhitvā laddhabbabhikkhāpiṇḍo. Uñchoti tadatthaṃ gharapaṭipāṭiyā āhiṇḍanaṃ uddissa",
  "atk-s0509a:3680_4": "ṭhānañca. Etānīti uttiṭṭhapiṇḍādīni. Abhisambhontīti anibbinnarūpā jaṅghabalaṃ nissāya",
  "atk-s0509a:3680_5": "abhisambhavantī, sādhentīti attho.",
  "atk-s0509a:3681_0": "Atha sundarī “sādhu, ammā”ti mātuyā paṭissuṇitvā nikkhamitvā bhikkhunupassayaṃ gantvā",
  "atk-s0509a:3681_1": "sikkhamānāyeva samānā tisso vijjā sacchikatvā “satthu santikaṃ gamissāmī”ti upajjhāyaṃ",
  "atk-s0509a:3681_2": "ārocetvā bhikkhunīhi saddhiṃ sāvatthiṃ agamāsi. Tena vuttaṃ “sikkhamānāya me, ayye”tiādi.",
  "atk-s0509a:3681_3": "Tattha sikkhamānāya meti sikkhamānāya samānāya mayā. Ayyeti attano upajjhāyaṃ ālapati.",
  "atk-s0509a:3682_0": "Tuvaṃ nissāya kalyāṇi, theri saṅghassa sobhaneti bhikkhunisaṅghe vuddhatarabhāvena",
  "atk-s0509a:3682_1": "thiraguṇayogena ca saṅghattheri sobhanehi sīlādīhi samannāgatattā sobhane kalyāṇi",
  "atk-s0509a:3682_2": "kalyāṇamitte, ayye, taṃ nissāya mayā tisso vijjā anuppattā kataṃ buddhassa sāsananti yojanā.",
  "atk-s0509a:3683": "Iccheti icchāmi. Sāvatthi gantaveti sāvatthiṃ gantuṃ. Sīhanādaṃ nadissāmīti aññābyākaraṇameva sandhāyāha.",
  "atk-s0509a:3684_0": "Atha sundarī anukkamena sāvatthiṃ gantvā vihāraṃ pavisitvā satthāraṃ dhammāsane nisinnaṃ",
  "atk-s0509a:3684_1": "disvā uḷāraṃ pītisomanassaṃ paṭisaṃvedayamānā attānameva ālapantī āha “passa sundarī”ti.",
  "atk-s0509a:3684_2": "Hemavaṇṇanti suvaṇṇavaṇṇaṃ. Harittacanti kañcanasannibhattacaṃ. Ettha ca bhagavā",
  "atk-s0509a:3684_3": "pītavaṇṇena “suvaṇṇavaṇṇo”ti vuccati. Atha kho sammadeva ghaṃsitvā jātihiṅgulakena",
  "atk-s0509a:3684_4": "anulimpitvā suparimajjitakañcanādāsasannibhoti dassetuṃ “hemavaṇṇa”nti vatvā “harittaca”nti vuttaṃ.",
  "atk-s0509a:3685": "Passa sundarimāyantinti taṃ sundarināmikaṃ maṃ bhagavā āgacchanti passa. “Vippamutta”ntiādinā aññaṃ byākarontī pītivipphāravasena vadati.",
  "atk-s0509a:3686_0": "Kuto pana āgatā, kattha ca āgatā, kīdisā cāyaṃ sundarīti āsaṅkantānaṃ āsaṅkaṃ nivattetuṃ",
  "atk-s0509a:3686_1": "“bārāṇasito”ti gāthaṃ vatvā tattha “sāvikā cā”ti vuttamatthaṃ pākaṭataraṃ kātuṃ “tuvaṃ",
  "atk-s0509a:3686_2": "buddho”ti gāthamāha. Tassattho – imasmiṃ sadevake loke tuvameveko sabbaññubuddho,",
  "atk-s0509a:3686_3": "diṭṭhadhammikasamparāyikaparamatthehi yathārahaṃ anusāsanato tuvaṃ me satthā, ahañca",
  "atk-s0509a:3686_4": "khīṇāsavabrāhmaṇī bhagavā tuyhaṃ ure vāyāma janitābhijātitāya orasā, mukhato pavattadhammaghosena",
  "atk-s0509a:3686_5": "sāsanassa ca mukhabhūtena ariyamaggena jātattā mukhato jātā, niṭṭhitapariññātādikaraṇīyatāya",
  "atk-s0509a:3686_6": "katakiccā, sabbaso āsavānaṃ khepitattā anāsavāti.",
  "atk-s0509a:3687_0": "Athassā satthā āgamanaṃ abhinandanto “tassā te svāgata”nti gāthamāha. Tassattho –",
  "atk-s0509a:3687_1": "yā tvaṃ mayā adhigataṃ dhammaṃ yāthāvato adhigacchi. Tassā te, bhadde sundari, idha",
  "atk-s0509a:3687_2": "mama santike āgataṃ āgamanaṃ suāgataṃ. Tato eva taṃ adurāgataṃ na durāgataṃ hoti.",
  "atk-s0509a:3687_3": "Kasmā? Yasmā evañhi dantā āyantīti, yathā tvaṃ sundari, evañhi uttamena ariyamaggadamathena",
  "atk-s0509a:3687_4": "dantā tato eva sabbadhi vītarāgā, sabbesaṃ saṃyojanānaṃ samucchinnattā visaṃyuttā",
  "atk-s0509a:3687_5": "katakiccā anāsavā satthu pādānaṃ vandikā āgacchanti, tasmā tassā te svāgataṃ adurāgatanti yojanā.",
  "atk-s0509a:3688": "Sundarītherīgāthāvaṇṇanā niṭṭhitā.",
  "atk-s0509a:3689": "5. Subhākammāradhītutherīgāthāvaṇṇanā",
  "atk-s0509a:3690_0": "Daharāhantiādikā subhāya kammāradhītāya theriyā gāthā. Ayampi purimabuddhesu katādhikārā",
  "atk-s0509a:3690_1": "tattha tattha bhave vivaṭṭūpanissayaṃ kusalaṃ upacinantī anukkamena sambhāvitakusalamūlā",
  "atk-s0509a:3690_2": "upacitavimokkhasambhārā sugatīsuyeva saṃsarantī paripakkañāṇā hutvā imasmiṃ buddhuppāde",
  "atk-s0509a:3690_3": "rājagahe aññatarassa suvaṇṇakārassa dhītā hutvā nibbatti, rūpasampattisobhāya subhāti",
  "atk-s0509a:3690_4": "tassā nāmaṃ ahosi. Sā anukkamena viññutaṃ patvā, satthu rājagahappavesane satthari",
  "atk-s0509a:3690_5": "sañjātappasādā ekadivasaṃ bhagavantaṃ upasaṅkamitvā vanditvā ekamantaṃ nisīdi. Satthā",
  "atk-s0509a:3690_6": "tassā indriyaparipākaṃ disvā ajjhāsayānurūpaṃ catusaccagabbhadhammaṃ desesi. Sā tāvadeva",
  "atk-s0509a:3690_7": "sahassanayapaṭimaṇḍite sotāpattiphale patiṭṭhāsi. Sā aparabhāge gharāvāse dosaṃ disvā",
  "atk-s0509a:3690_8": "mahāpajāpatiyā gotamiyā santike pabbajitvā bhikkhunisīle patiṭṭhitā uparimaggatthāya",
  "atk-s0509a:3690_9": "bhāvanamanuyuñji. Taṃ ñātakā kālena kālaṃ upasaṅkamitvā kāmehi nimantentā pahūtadhanaṃ",
  "atk-s0509a:3690_10": "vibhavajātañca dassetvā palobhenti. Sā ekadivasaṃ attano santikaṃ upagatānaṃ gharāvāsesu",
  "atk-s0509a:3690_11": "kāmesu ca ādīnavaṃ pakāsentī “daharāha”ntiādīhi catuvīsatiyā gāthāhi dhammaṃ kathetvā",
  "atk-s0509a:3690_12": "te nirāse katvā vissajjetvā vipassanāya kammaṃ karontī indriyāni pariyodapentī bhāvanaṃ",
  "atk-s0509a:3690_13": "ussukkāpetvā na cirasseva saha paṭisambhidāhi arahattaṃ pāpuṇi. Arahattaṃ pana patvā –",
  "atk-s0509a:3691": "339.",
  "atk-s0509a:3692": "“Daharāhaṃ suddhavasanā, yaṃ pure dhammamassuṇiṃ;",
  "atk-s0509a:3693": "Tassā me appamattāya, saccābhisamayo ahu.",
  "atk-s0509a:3694": "340.",
  "atk-s0509a:3695": "“Tatohaṃ sabbakāmesu, bhusaṃ aratimajjhagaṃ;",
  "atk-s0509a:3696": "Sakkāyasmiṃ bhayaṃ disvā, nekkhammameva pīhaye.",
  "atk-s0509a:3697": "341.",
  "atk-s0509a:3698": "“Hitvānahaṃ ñātigaṇaṃ, dāsakammakarāni ca;",
  "atk-s0509a:3699": "Gāmakhettāni phītāni, ramaṇīye pamodite.",
  "atk-s0509a:3700": "342.",
  "atk-s0509a:3701": "“Pahāyahaṃ pabbajitā, sāpateyyamanappakaṃ;",
  "atk-s0509a:3702": "Evaṃ saddhāya nikkhamma, saddhamme suppavedite.",
  "atk-s0509a:3703": "343.",
  "atk-s0509a:3704": "“Netaṃ assa patirūpaṃ, ākiñcaññañhi patthaye;",
  "atk-s0509a:3705": "Yo jātarūpaṃ rajataṃ, chaḍḍetvā punarāgame.",
  "atk-s0509a:3706": "344.",
  "atk-s0509a:3707": "“Rajataṃ jātarūpaṃ vā, na bodhāya na santiyā;",
  "atk-s0509a:3708": "Netaṃ samaṇasāruppaṃ, na etaṃ ariyaddhanaṃ.",
  "atk-s0509a:3709": "345.",
  "atk-s0509a:3710": "“Lobhanaṃ madanañcetaṃ, mohanaṃ rajavaḍḍhanaṃ;",
  "atk-s0509a:3711": "Sāsaṅkaṃ bahuāyāsaṃ, natthi cettha dhuvaṃ ṭhiti.",
  "atk-s0509a:3712": "346.",
  "atk-s0509a:3713": "“Ettha rattā pamattā ca, saṃkiliṭṭhamanā narā;",
  "atk-s0509a:3714": "Aññamaññena byāruddhā, puthū kubbanti medhagaṃ.",
  "atk-s0509a:3715": "347.",
  "atk-s0509a:3716": "“Vadho bandho parikleso, jāni sokapariddavo;",
  "atk-s0509a:3717": "Kāmesu adhipannānaṃ, dissate byasanaṃ bahuṃ.",
  "atk-s0509a:3718": "348.",
  "atk-s0509a:3719": "“Taṃ maṃ ñātī amittāva, kiṃ vo kāmesu yuñjatha;",
  "atk-s0509a:3720": "Jānātha maṃ pabbajitaṃ, kāmesu bhayadassiniṃ.",
  "atk-s0509a:3721": "349.",
  "atk-s0509a:3722": "“Na hiraññasuvaṇṇena, parikkhīyanti āsavā;",
  "atk-s0509a:3723": "Amittā vadhakā kāmā, sapattā sallabandhanā.",
  "atk-s0509a:3724": "350.",
  "atk-s0509a:3725": "“Taṃ maṃ ñātī amittāva, kiṃ vo kāmesu yuñjatha;",
  "atk-s0509a:3726": "Jānātha maṃ pabbajitaṃ, muṇḍaṃ saṅghāṭipārutaṃ.",
  "atk-s0509a:3727": "351.",
  "atk-s0509a:3728": "“Uttiṭṭhapiṇḍo uñcho ca, paṃsukūlañca cīvaraṃ;",
  "atk-s0509a:3729": "Etaṃ kho mama sāruppaṃ, anagārūpanissayo.",
  "atk-s0509a:3730": "352.",
  "atk-s0509a:3731": "“Vantā mahesīhi kāmā, ye dibbā ye ca mānusā;",
  "atk-s0509a:3732": "Khemaṭṭhāne vimuttā te, pattā te acalaṃ sukhaṃ.",
  "atk-s0509a:3733": "353.",
  "atk-s0509a:3734": "“Māhaṃ kāmehi saṃgacchiṃ, yesu tāṇaṃ na vijjati;",
  "atk-s0509a:3735": "Amittā vadhakā kāmā, aggikkhandhūpamā dukhā.",
  "atk-s0509a:3736": "354.",
  "atk-s0509a:3737": "“Paripantho esa bhayo, savighāto sakaṇṭako;",
  "atk-s0509a:3738": "Gedho suvisamo ceso, mahanto mohanāmukho.",
  "atk-s0509a:3739": "355.",
  "atk-s0509a:3740": "“Upasaggo bhīmarūpo, kāmā sappasirūpamā;",
  "atk-s0509a:3741": "Ye bālā abhinandanti, andhabhūtā puthujjanā.",
  "atk-s0509a:3742": "356.",
  "atk-s0509a:3743": "“Kāmapaṅkena sattā hi, bahū loke aviddasū;",
  "atk-s0509a:3744": "Pariyantaṃ na jānanti, jātiyā maraṇassa ca.",
  "atk-s0509a:3745": "357.",
  "atk-s0509a:3746": "“Duggatigamanaṃ maggaṃ, manussā kāmahetukaṃ;",
  "atk-s0509a:3747": "Bahuṃ ve paṭipajjanti, attano rogamāvahaṃ.",
  "atk-s0509a:3748": "358.",
  "atk-s0509a:3749": "“Evaṃ amittajananā, tāpanā saṃkilesikā;",
  "atk-s0509a:3750": "Lokāmisā bandhanīyā, kāmā maraṇabandhanā.",
  "atk-s0509a:3751": "359.",
  "atk-s0509a:3752": "“Ummādanā ullapanā, kāmā cittappamāthino;",
  "atk-s0509a:3753": "Sattānaṃ saṃkilesāya, khippaṃ mārena oḍḍitaṃ.",
  "atk-s0509a:3754": "360.",
  "atk-s0509a:3755": "“Anantādīnavā kāmā, bahudukkhā mahāvisā;",
  "atk-s0509a:3756": "Appassādā raṇakarā, sukkapakkhavisosanā.",
  "atk-s0509a:3757": "361.",
  "atk-s0509a:3758": "“Sāhaṃ etādisaṃ katvā, byasanaṃ kāmahetukaṃ;",
  "atk-s0509a:3759": "Na taṃ paccāgamissāmi, nibbānābhiratā sadā.",
  "atk-s0509a:3760": "362.",
  "atk-s0509a:3761": "“Raṇaṃ taritvā kāmānaṃ, sītibhāvābhikaṅkhinī;",
  "atk-s0509a:3762": "Appamattā vihassāmi, sabbasaṃyojanakkhaye.",
  "atk-s0509a:3763": "363.",
  "atk-s0509a:3764": "“Asokaṃ virajaṃ khemaṃ, ariyaṭṭhaṅgikaṃ ujuṃ;",
  "atk-s0509a:3765": "Taṃ maggaṃ anugacchāmi, yena tiṇṇā mahesino.",
  "atk-s0509a:3766": "364.",
  "atk-s0509a:3767": "“Imaṃ passatha dhammaṭṭhaṃ, subhaṃ kammāradhītaraṃ;",
  "atk-s0509a:3768": "Anejaṃ upasampajja, rukkhamūlamhi jhāyati.",
  "atk-s0509a:3769": "365.",
  "atk-s0509a:3770": "“Ajjaṭṭhamī pabbajitā, saddhā saddhammasobhanā;",
  "atk-s0509a:3771": "Vinītuppalavaṇṇāya, tevijjā maccuhāyinī.",
  "atk-s0509a:3772": "366.",
  "atk-s0509a:3773": "“Sāyaṃ bhujissā aṇaṇā, bhikkhunī bhāvitindriyā;",
  "atk-s0509a:3774": "Sabbayogavisaṃyuttā, katakiccā anāsavā.",
  "atk-s0509a:3775": "367.",
  "atk-s0509a:3776": "“Taṃ sakko devasaṅghena, upasaṅkamma iddhiyā;",
  "atk-s0509a:3777": "Namassati bhūtapati, subhaṃ kammāradhītara”nti. – imā gāthā abhāsi;",
  "atk-s0509a:3778_0": "Tattha daharāhaṃ suddhavasanā, yaṃ pure dhammamassuṇinti yasmā ahaṃ pubbe daharā",
  "atk-s0509a:3778_1": "taruṇī eva suddhavasanā suddhavatthanivatthā alaṅkatappaṭiyattā satthu santike dhammaṃ",
  "atk-s0509a:3778_2": "assosiṃ. Tassā me appamattāya, saccābhisamayo ahūti yasmā ca tassā me mayhaṃ yathāsutaṃ",
  "atk-s0509a:3778_3": "dhammaṃ paccavekkhitvā appamattāya upaṭṭhitassatiyā sīlaṃ adhiṭṭhahitvā bhāvanaṃ",
  "atk-s0509a:3778_4": "anuyuñjantiyāva catunnaṃ ariyasaccānaṃ abhisamayo “idaṃ dukkha”ntiādinā paṭivedho ahosi.",
  "atk-s0509a:3779_0": "Tatohaṃ sabbakāmesu, bhusaṃ aratimajjhaganti tato tena kāraṇena satthu santike dhammassa",
  "atk-s0509a:3779_1": "sutattā saccānañca abhisamitattā manussesu dibbesu cāti sabbesupi kāmesu bhusaṃ ativiya",
  "atk-s0509a:3779_2": "aratiṃ ukkaṇṭhiṃ adhigacchiṃ. Sakkāyasmiṃ upādānakkhandhapañcake, bhayaṃ sappaṭibhayabhāvaṃ",
  "atk-s0509a:3779_3": "ñāṇacakkhunā disvā, nekkhammameva pabbajjaṃ nibbānameva, pīhaye pihayāmi patthayāmi.",
  "atk-s0509a:3780_0": "Dāsakammakarāni cāti dāse ca kammakāre ca, liṅgavipallāsena hetaṃ vuttaṃ. Gāmakhettānīti",
  "atk-s0509a:3780_1": "gāme ca pubbaṇṇāparaṇṇaviruhanakkhettāni ca, gāmapariyāpannāni vā khettāni. Phītānīti",
  "atk-s0509a:3780_2": "samiddhāni. Ramaṇīyeti manuññe. Pamoditeti pamudite, bhogakkhandhe hitvāti sambandho.",
  "atk-s0509a:3780_3": "Sāpateyyanti santakaṃ dhanaṃ, maṇikanakarajatādipariggahavatthuṃ. Anappakanti mahantaṃ,",
  "atk-s0509a:3780_4": "pahāyāti yojanā. Evaṃ saddhāya nikkhammāti “hitvānahaṃ ñātigaṇa”ntiādinā vuttappakārena",
  "atk-s0509a:3780_5": "mahantaṃ ñātiparivaṭṭaṃ mahantañca bhogakkhandhaṃ pahāya kammakammaphalāni ratanattayañcāti",
  "atk-s0509a:3780_6": "saddheyyavatthuṃ saddhāya saddahitvā gharato nikkhamma, saddhamme suppavedite sammāsambuddhena",
  "atk-s0509a:3780_7": "suṭṭhu pavedite ariyavinaye ahaṃ pabbajitā.",
  "atk-s0509a:3781_0": "Evaṃ pabbajitāya pana netaṃ assa patirūpaṃ, yadidaṃ chaḍḍitānaṃ kāmānaṃ paccāgamanaṃ.",
  "atk-s0509a:3781_1": "Ākiñcaññañhi patthayeti ahaṃ akiñcanabhāvaṃ apariggahabhāvameva patthayāmi. Yo jātarūparajataṃ,",
  "atk-s0509a:3781_2": "chaḍḍetvā punarāgameti yo puggalo suvaṇṇaṃ rajataṃ aññampi vā kiñci dhanajātaṃ chaḍḍetvā",
  "atk-s0509a:3781_3": "puna taṃ gaṇheyya, so paṇḍitānaṃ antare kathaṃ sīsaṃ ukkhipeyya?",
  "atk-s0509a:3782_0": "Yasmā rajataṃ jātarūpaṃ vā, na bodhāya na santiyā na maggañāṇāya na nibbānāya hotīti",
  "atk-s0509a:3782_1": "attho. Netaṃ samaṇasāruppanti etaṃ jātarūparajatādipariggahavatthu, tassa vā pariggaṇhanaṃ",
  "atk-s0509a:3782_2": "samaṇānaṃ sāruppaṃ na hoti. Tathā hi vuttaṃ “na kappati samaṇānaṃ sakyaputtiyānaṃ",
  "atk-s0509a:3782_3": "jātarūparajata”ntiādi. Na etaṃ ariyaddhananti etaṃ yathāvuttapariggahavatthu saddhādidhanaṃ",
  "atk-s0509a:3782_4": "viya ariyadhammamayampi dhanaṃ na hoti, na ariyabhāvāvahato. Tenāha “lobhana”ntiādi.",
  "atk-s0509a:3783_0": "Tattha lobhananti lobhuppādanaṃ. Madananti madāvahaṃ. Mohananti sammohajananaṃ. Rajavaḍḍhananti",
  "atk-s0509a:3783_1": "rāgarajādisaṃvaḍḍhanaṃ. Yena pariggahitaṃ, tassa āsaṅkāvahattā saha āsaṅkāya vattatīti",
  "atk-s0509a:3783_2": "sāsaṅkaṃ, yena pariggahitaṃ, tassa yato kuto āsaṅkāvahanti attho. Bahuāyāsanti sajjanarakkhaṇādivasena",
  "atk-s0509a:3783_3": "bahuparissamaṃ. Natthi cettha dhuvaṃ ṭhitīti etasmiṃ dhane dhuvabhāvo ca ṭhitibhāvo",
  "atk-s0509a:3783_4": "ca natthi, cañcalamanavaṭṭhitamevāti attho.",
  "atk-s0509a:3784_0": "Ettha rattā pamattā cāti etasmiṃ dhane rattā sañjātarāgā dasakusaladhammesu satiyā",
  "atk-s0509a:3784_1": "vippavāsena pamattā. Saṃkiliṭṭhamanā lobhādisaṃkilesena saṃkiliṭṭhacittāva nāma honti.",
  "atk-s0509a:3784_2": "Tato ca aññamaññamhi byāruddhā, puthū kubbanti medhagaṃ antamaso mātāpi puttena,",
  "atk-s0509a:3784_3": "puttopi mātarāti evaṃ aññamaññaṃ paṭiruddhā hutvā puthū sattā medhagaṃ kalahaṃ karonti.",
  "atk-s0509a:3784_4": "Tenāha bhagavā – “puna caparaṃ, bhikkhave, kāmahetu kāmanidānaṃ kāmādhikaraṇaṃ…pe…",
  "atk-s0509a:3784_5": "mātāpi puttena vivadati puttopi mātarā vivadatī”tiādi.",
  "atk-s0509a:3785_0": "Vadhoti maraṇaṃ. Bandhoti addubandhanādibandhanaṃ. Pariklesoti hatthacchedādiparikilesāpatti.",
  "atk-s0509a:3785_1": "Jānīti dhanajāni ceva parivārajāni ca. Sokapariddavoti soko ca paridevo ca. Adhipannānanti",
  "atk-s0509a:3785_2": "ajjhositānaṃ. Dissate byasanaṃ bahunti yathāvuttavadhabandhanādibhedaṃ avuttañca",
  "atk-s0509a:3785_3": "domanassupāyāsādiṃ diṭṭhadhammikaṃ samparāyikañca bahuṃ bahuvidhaṃ byasanaṃ anattho kāmesu dissateva.",
  "atk-s0509a:3786_0": "Taṃ maṃ ñātī amittāva, kiṃ vo kāmesu yuñjathāti tādisaṃ maṃ yathā kāmesu virattaṃ",
  "atk-s0509a:3786_1": "tumhe ñātī ñātakā samānā anatthakāmā amittā viya kiṃ kena kāraṇena kāmesu yuñjatha",
  "atk-s0509a:3786_2": "niyojetha. Jānātha maṃ pabbajitaṃ, kāmesu bhayadassininti kāme bhayato passantiṃ",
  "atk-s0509a:3786_3": "pabbajitaṃ maṃ ājānātha, kiṃ ettakaṃ tumhehi anaññātanti adhippāyo.",
  "atk-s0509a:3787_0": "Na hiraññasuvaṇṇena, parikkhīyanti āsavāti kāmāsavādayo hiraññasuvaṇṇena na kadāci",
  "atk-s0509a:3787_1": "parikkhayaṃ gacchanti, atha kho tehi eva parivaḍḍhanteva. Tenāha – “amittā vadhakā",
  "atk-s0509a:3787_2": "kāmā, sapattā sallabandhanā”ti. Kāmā hi ahitāvahattā mettiyā abhāvena amittā, maraṇahetutāya",
  "atk-s0509a:3787_3": "ukkhittāsikavadhakasadisattā vadhakā, anubandhitvāpi anatthāvahanatāya verānubandhasapattasadisattā",
  "atk-s0509a:3787_4": "sapattā, rāgādīnaṃ sallānaṃ bandhanato sallabandhanā.",
  "atk-s0509a:3788": "Muṇḍanti muṇḍitakesaṃ. Tattha tattha nantakāni gahetvā saṅghāṭicīvarapārupanena saṅghāṭipārutaṃ.",
  "atk-s0509a:3789_0": "Uttiṭṭhapiṇḍoti vivaṭadvāre ghare ghare patiṭṭhitvā labhanakapiṇḍo. Uñchoti tadatthaṃ",
  "atk-s0509a:3789_1": "uñchācariyā. Anagārūpanissayoti anagārānaṃ pabbajitānaṃ upagantvā nissitabbato upanissayabhūto",
  "atk-s0509a:3789_2": "jīvitaparikkhāro. Tañhi nissāya pabbajitā jīvanti.",
  "atk-s0509a:3790_0": "Vantāti chaḍḍitā. Mahesīhīti buddhādīhi mahesīhi. Khemaṭṭhāneti kāmayogādīhi anupaddavaṭṭhānabhūte",
  "atk-s0509a:3790_1": "nibbāne. Teti mahesayo. Acalaṃ sukhanti nibbānasukhaṃ pattā. Tasmā taṃ patthentena",
  "atk-s0509a:3790_2": "kāmā pariccajitabbāti adhippāyo.",
  "atk-s0509a:3791_0": "Māhaṃ kāmehi saṃgacchinti ahaṃ kadācipi kāmehi na samāgaccheyyaṃ. Kasmāti ce āha",
  "atk-s0509a:3791_1": "– “yesu tāṇaṃ na vijjatī”tiādi, yesu kāmesu upaparikkhiyamānesu ekasmimpi anatthaparittāṇaṃ",
  "atk-s0509a:3791_2": "nāma natthi. Aggikkhandhūpamā mahābhitāpaṭṭhena. Dukhā dukkhamaṭṭhena.",
  "atk-s0509a:3792_0": "Paripantho esa bhayo yadidaṃ kāmā nāma aviditavipulānatthāvahattā. Savighāto cittavighātakarattā.",
  "atk-s0509a:3792_1": "Sakaṇṭako vinivijjhanattā. Gedho suvisamo cesoti giddhihetutāya gedho. Suṭṭhu visamo",
  "atk-s0509a:3792_2": "mahāpalibodho so. Duratikkamanaṭṭhena mahanto. Mohanāmukho mucchāpattihetuto.",
  "atk-s0509a:3793": "Upasaggo bhīmarūpoti atibhiṃsanakasabhāvo, mahanto devatūpasaggo viya anatthakādidukkhāvahanato. Sappasirūpamā kāmā sappaṭibhayaṭṭhena.",
  "atk-s0509a:3794": "Kāmapaṅkena sattāti kāmasaṅkhātena paṅkena sattā laggā.",
  "atk-s0509a:3795_0": "Duggatigamanaṃ magganti nirayādiapāyagāminaṃ maggaṃ. Kāmahetukanti kāmopabhogahetukaṃ.",
  "atk-s0509a:3795_1": "Bahunti pāṇātipātādibhedena bahuvidhaṃ. Rogamāvahanti rujjanaṭṭhena rogasaṅkhātassa",
  "atk-s0509a:3795_2": "diṭṭhadhammikādibhedassa dukkhassa āvahanakaṃ.",
  "atk-s0509a:3796_0": "Evanti “amittā vadhakā”tiādinā vuttappakārena. Amittajananāti amittabhāvassa nibbattanakā.",
  "atk-s0509a:3796_1": "Tāpanāti santāpanakā, tapanīyāti attho. Saṃkilesikāti saṃkilesāvahā. Lokāmisāti loke",
  "atk-s0509a:3796_2": "āmisabhūtā. Bandhaniyāti bandhabhūtehi saṃyojanehi vaḍḍhitabbā, saṃyojaniyāti attho.",
  "atk-s0509a:3796_3": "Maraṇabandhanāti bhavādīsu nibbattinimittatāya pavattakāraṇato ca maraṇavibandhanā.",
  "atk-s0509a:3797_0": "Ummādanāti vipariṇāmadhammānaṃ viyogavasena sokummādakarā, vaḍḍhiyā vā uparūparimadāvahā.",
  "atk-s0509a:3797_1": "Ullapanāti “aho sukhaṃ aho sukha”nti uddhaṃ uddhaṃ lapāpanakā. “Ullolanā”tipi pāṭho,",
  "atk-s0509a:3797_2": "bhattapiṇḍanimittaṃ naṅguṭṭhaṃ ullolento sunakho viya āmisahetu satte uparūparilālanā,",
  "atk-s0509a:3797_3": "parābhavāvaññātapāpanakāti attho. Cittappamāthinoti pariḷāhuppādanādinā sampati āyatiñca",
  "atk-s0509a:3797_4": "cittassa pamathanasīlā. “Cittappamaddino”ti vā pāṭho, so evattho. Ye pana “cittappamādino”ti",
  "atk-s0509a:3797_5": "vadanti, tesaṃ cittassa pamādāvahāti attho. Saṃkilesāyāti vibādhanāya upatāpanāya",
  "atk-s0509a:3797_6": "vā. Khippaṃ mārena oḍḍitanti kāmā nāmete mārena oḍḍitaṃ kuminanti daṭṭhabbā sattānaṃ anatthāvahanato.",
  "atk-s0509a:3798_0": "Anantādīnavāti “lobhanaṃ madanañceta”ntiādinā, “idha sītassa purakkhato uṇhassa purakkhato”tiādinā",
  "atk-s0509a:3798_1": "ca dukkhakkhandhasuttādīsu vuttanayena apariyantādīnavā bahudosā. Bahudukkhāti āpāyikādibahuvidhadukkhānubandhā.",
  "atk-s0509a:3798_2": "Mahāvisāti kaṭukāsayhaphalatāya halāhalādimahāvisasadisā. Appassādāti satthadhārāgatamadhubindu",
  "atk-s0509a:3798_3": "viya parittassādā. Raṇakarāti sārāgādisaṃvaḍḍhakā. Sukkapakkhavisosanāti sattānaṃ",
  "atk-s0509a:3798_4": "anavajjakoṭṭhāsassa vināsakā.",
  "atk-s0509a:3799_0": "Sāhanti sā ahaṃ, heṭṭhā vuttanayeneva satthu santike dhammaṃ sutvā paṭiladdhasaddhā",
  "atk-s0509a:3799_1": "kāme pahāya pabbajitvā ṭhitāti attho. Etādisanti evarūpaṃ vuttappakāraṃ. Katvāti",
  "atk-s0509a:3799_2": "iti katvā, yathāvuttakāraṇenāti attho. Na taṃ paccāgamissāmīti taṃ mayā pubbe vantakāme",
  "atk-s0509a:3799_3": "puna na paribhuñjissāmi. Nibbānābhiratā sadāti yasmā pabbajitakālato paṭṭhāya sabbakālaṃ",
  "atk-s0509a:3799_4": "nibbānābhiratā, tasmā na taṃ paccāgamissāmīti yojanā.",
  "atk-s0509a:3800_0": "Raṇaṃ taritvā kāmānanti kāmānaṃ raṇaṃ taritvā, tañca mayā kātabbaṃ ariyamaggasaṃpahāraṃ",
  "atk-s0509a:3800_1": "katvā. Sītibhāvābhikaṅkhinīti sabbakilesadarathapariḷāhavūpasamena sītibhāvasaṅkhātaṃ",
  "atk-s0509a:3800_2": "arahattaṃ abhikaṅkhantī. Sabbasaṃyojanakkhayeti sabbesaṃ saṃyojanānaṃ khayabhūte nibbāne abhiratā.",
  "atk-s0509a:3801": "Yena tiṇṇā mahesinoti yena ariyamaggena buddhādayo mahesino saṃsāramahoghaṃ tiṇṇā, ahampi tehi gatamaggaṃ anugacchāmi, sīlādipaṭipattiyā anupāpuṇāmīti attho.",
  "atk-s0509a:3802_0": "Dhammaṭṭhanti ariyaphaladhamme ṭhitaṃ. Anejanti paṭippassaddha ejatāya anejanti laddhanāmaṃ",
  "atk-s0509a:3802_1": "aggaphalaṃ. Upasampajjāti sampādetvā aggamaggādhigamena adhigantvā. Jhāyatīti tameva",
  "atk-s0509a:3802_2": "phalajjhānaṃ upanijjhāyati.",
  "atk-s0509a:3803_0": "Ajjaṭṭhamī pabbajitāti pabbajitā hutvā pabbajitato paṭṭhāya ajja aṭṭhamadivaso, ito",
  "atk-s0509a:3803_1": "atīte aṭṭhamiyaṃ pabbajitāti attho. Saddhāti saddhāsampannā. Saddhammasobhanāti saddhammādhigamena sobhanā.",
  "atk-s0509a:3804": "Bhujissāti dāsabhāvasadisānaṃ kilesānaṃ pahānena bhujissā. Kāmacchandādiiṇāpagamena aṇaṇā.",
  "atk-s0509a:3805_0": "Imā kira tisso gāthā pabbajitvā aṭṭhame divase arahattaṃ patvā aññatarasmiṃ rukkhamūle",
  "atk-s0509a:3805_1": "phalasamāpattiṃ samāpajjitvā nisinnaṃ theriṃ bhikkhūnaṃ dassetvā pasaṃsantena bhagavatā vuttā.",
  "atk-s0509a:3806_0": "Atha sakko devānamindo taṃ pavattiṃ dibbena cakkhunā disvā “evaṃ satthārā pasaṃsīyamānā",
  "atk-s0509a:3806_1": "ayaṃ therī yasmā devehi ca payirupāsitabbā”ti tāvadeva tāvatiṃsehi devehi saddhiṃ",
  "atk-s0509a:3806_2": "upasaṅkamitvā abhivādetvā añjaliṃ paggayha aṭṭhāsi. Taṃ sandhāya saṅgītikārehi vuttaṃ –",
  "atk-s0509a:3807": "“Taṃ sakko devasaṅghena, upasaṅkamma iddhiyā;",
  "atk-s0509a:3808": "Namassati bhūtapati, subhaṃ kammāradhītara”nti.",
  "atk-s0509a:3809_0": "Tattha tīsu kāmabhavesu bhūtānaṃ sattānaṃ pati issaroti katvā bhūtapatīti laddhanāmo",
  "atk-s0509a:3809_1": "sakko devarājā devasaṅghena saddhiṃ taṃ subhaṃ kammāradhītaraṃ attano deviddhiyā",
  "atk-s0509a:3809_2": "upasaṅkamma namassati, pañcapatiṭṭhitena vandatīti attho.",
  "atk-s0509a:3810": "Subhākammāradhītutherīgāthāvaṇṇanā niṭṭhitā.",
  "atk-s0509a:3811": "Vīsatinipātavaṇṇanā niṭṭhitā.",
  "atk-s0509a:3812": "14. Tiṃsanipāto",
  "atk-s0509a:3813": "1. Subhājīvakambavanikātherīgāthāvaṇṇanā",
  "atk-s0509a:3814_0": "Tiṃsanipāte jīvakambavanaṃ rammantiādikā subhāya jīvakambavanikāya theriyā gāthā.",
  "atk-s0509a:3814_1": "Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī,",
  "atk-s0509a:3814_2": "sambhāvitakusalamūlā anukkamena paribrūhitavimokkhasambhārā paripakkañāṇā hutvā,",
  "atk-s0509a:3814_3": "imasmiṃ buddhuppāde rājagahe brāhmaṇamahāsālakule nibbatti, subhātissā nāmamahosi.",
  "atk-s0509a:3814_4": "Tassā kira sarīrāvayavā sobhanavaṇṇayuttā ahesuṃ, tasmā subhāti anvatthameva nāmaṃ",
  "atk-s0509a:3814_5": "jātaṃ. Sā satthu rājagahappavesane paṭiladdhasaddhā upāsikā hutvā aparabhāge saṃsāre",
  "atk-s0509a:3814_6": "jātasaṃvegā kāmesu ādīnavaṃ disvā nekkhammañca khemato sallakkhantī mahāpajāpatiyā",
  "atk-s0509a:3814_7": "gotamiyā santike pabbajitvā vipassanāya kammaṃ karontī katipāheneva anāgāmiphale patiṭṭhāsi.",
  "atk-s0509a:3815_0": "Atha naṃ ekadivasaṃ aññataro rājagahavāsī dhuttapuriso taruṇo paṭhamayobbane ṭhito",
  "atk-s0509a:3815_1": "jīvakambavane divāvihārāya gacchantiṃ disvā paṭibaddhacitto hutvā maggaṃ ovaranto",
  "atk-s0509a:3815_2": "kāmehi nimantesi. Sā tassa nānappakārehi kāmānaṃ ādīnavaṃ attano ca nekkhammajjhāsayaṃ",
  "atk-s0509a:3815_3": "pavedentī dhammaṃ kathesi. So dhammakathaṃ sutvāpi na paṭikkamati, nibandhatiyeva.",
  "atk-s0509a:3815_4": "Therī naṃ attano vacane atiṭṭhantaṃ akkhimhi ca abhirattaṃ disvā, “handa, tayā sambhāvitaṃ",
  "atk-s0509a:3815_5": "akkhi”nti attano ekaṃ akkhiṃ uppāṭetvā tassa upanesi. Tato so puriso santāso saṃvegajāto",
  "atk-s0509a:3815_6": "tattha vigatarāgova hutvā theriṃ khamāpetvā gato. Therī satthu santikaṃ agamāsi.",
  "atk-s0509a:3815_7": "Satthuno saha dassanenevassā akkhi paṭipākatikaṃ ahosi. Tato sā buddhagatāya pītiyā",
  "atk-s0509a:3815_8": "nirantaraṃ phuṭā hutvā aṭṭhāsi. Satthā tassā cittācāraṃ ñatvā dhammaṃ desetvā aggamaggatthāya",
  "atk-s0509a:3815_9": "kammaṭṭhānaṃ ācikkhi. Sā pītiṃ vikkhambhetvā tāvadeva vipassanaṃ vaḍḍhetvā saha paṭisambhidāhi",
  "atk-s0509a:3815_10": "arahattaṃ pāpuṇi. Arahattaṃ pana patvā phalasukhena nibbānasukhena viharantī attano",
  "atk-s0509a:3815_11": "paṭipattiṃ paccavekkhitvā attanā tena ca dhuttapurisena vuttagāthā udānavasena –",
  "atk-s0509a:3816": "368.",
  "atk-s0509a:3817": "“Jīvakambavanaṃ rammaṃ, gacchantiṃ bhikkhuniṃ subhaṃ;",
  "atk-s0509a:3818": "Dhuttako sannivāresi, tamenaṃ abravī subhā.",
  "atk-s0509a:3819": "369.",
  "atk-s0509a:3820": "“Kiṃ te aparādhitaṃ mayā, yaṃ maṃ ovariyāna tiṭṭhasi;",
  "atk-s0509a:3821": "Na hi pabbajitāya āvuso, puriso samphusanāya kappati.",
  "atk-s0509a:3822": "370.",
  "atk-s0509a:3823": "“Garuke mama satthusāsane, yā sikkhā sugatena desitā;",
  "atk-s0509a:3824": "Parisuddhapadaṃ anaṅgaṇaṃ, kiṃ maṃ ovariyāna tiṭṭhasi.",
  "atk-s0509a:3825": "371.",
  "atk-s0509a:3826": "“Āvilacitto anāvilaṃ, sarajo vītarajaṃ anaṅgaṇaṃ;",
  "atk-s0509a:3827": "Sabbattha vimuttamānasaṃ, kiṃ maṃ ovariyāna tiṭṭhasi.",
  "atk-s0509a:3828": "372.",
  "atk-s0509a:3829": "“Daharā ca apāpikā casi, kiṃ te pabbajjā karissati;",
  "atk-s0509a:3830": "Nikkhipa kāsāyacīvaraṃ, ehi ramāma supupphite vane.",
  "atk-s0509a:3831": "373.",
  "atk-s0509a:3832": "“Madhurañca pavanti sabbaso, kusumarajena samuṭṭhitā dumā;",
  "atk-s0509a:3833": "Paṭhamavasanto sukho utu, ehi ramāma supupphite vane.",
  "atk-s0509a:3834": "374.",
  "atk-s0509a:3835": "“Kusumitasikharā ca pādapā, abhigajjantiva māluteritā;",
  "atk-s0509a:3836": "Kā tuyhaṃ rati bhavissati, yadi ekā vanamogahissasi.",
  "atk-s0509a:3837": "375.",
  "atk-s0509a:3838": "“Vāḷamigasaṅghasevitaṃ, kuñjaramattakareṇuloḷitaṃ;",
  "atk-s0509a:3839": "Asahāyikā gantumicchasi, rahitaṃ bhiṃsanakaṃ mahāvanaṃ.",
  "atk-s0509a:3840": "376.",
  "atk-s0509a:3841": "“Tapanīyakatāva dhītikā, vicarasi cittalateva accharā;",
  "atk-s0509a:3842": "Kāsikasukhumehi vaggubhi, sobhasī suvasanehi nūpame.",
  "atk-s0509a:3843": "377.",
  "atk-s0509a:3844": "“Ahaṃ tava vasānugo siyaṃ, yadi viharemase kānanantare;",
  "atk-s0509a:3845": "Na hi matthi tayā piyattaro, pāṇo kinnarimandalocane.",
  "atk-s0509a:3846": "378.",
  "atk-s0509a:3847": "“Yadi me vacanaṃ karissasi, sukhitā ehi agāramāvasa;",
  "atk-s0509a:3848": "Pāsādanivātavāsinī, parikammaṃ te karontu nāriyo.",
  "atk-s0509a:3849": "379.",
  "atk-s0509a:3850": "“Kāsikasukhumāni dhāraya, abhiropehi ca mālavaṇṇakaṃ;",
  "atk-s0509a:3851": "Kañcanamaṇimuttakaṃ bahuṃ, vividhaṃ ābharaṇaṃ karomi te.",
  "atk-s0509a:3852": "380.",
  "atk-s0509a:3853": "“Sudhotarajapacchadaṃ subhaṃ, gonakatūlikasanthataṃ navaṃ;",
  "atk-s0509a:3854": "Abhiruha sayanaṃ mahārahaṃ, candanamaṇḍitasāragandhikaṃ.",
  "atk-s0509a:3855": "381.",
  "atk-s0509a:3856": "“Uppalaṃ cudakā samuggataṃ, yathā taṃ amanussasevitaṃ;",
  "atk-s0509a:3857": "Evaṃ tvaṃ brahmacārinī, sakesaṅgesu jaraṃ gamissasi.",
  "atk-s0509a:3858": "382.",
  "atk-s0509a:3859": "“Kiṃ te idha sārasammataṃ, kuṇapapūramhi susānavaḍḍhane;",
  "atk-s0509a:3860": "Bhedanadhamme kaḷevare, yaṃ disvā vimano udikkhasi.",
  "atk-s0509a:3861": "383.",
  "atk-s0509a:3862": "“Akkhīni ca tūriyāriva, kinnariyāriva pabbatantare;",
  "atk-s0509a:3863": "Tava me nayanāni dakkhiya, bhiyyo kāmaratī pavaḍḍhati.",
  "atk-s0509a:3864": "384.",
  "atk-s0509a:3865": "“Uppalasikharopamāni te, vimale hāṭakasannibhe mukhe;",
  "atk-s0509a:3866": "Tava me nayanāni dakkhiya, bhiyyo kāmaguṇo pavaḍḍhati.",
  "atk-s0509a:3867": "385.",
  "atk-s0509a:3868": "“Api dūragatā saramhase, āyatapamhe visuddhadassane;",
  "atk-s0509a:3869": "Na hi matthi tayā piyattaro, nayanā kinnarimandalocane.",
  "atk-s0509a:3870": "386.",
  "atk-s0509a:3871": "“Apathena payātumicchasi, candaṃ kīḷanakaṃ gavesasi;",
  "atk-s0509a:3872": "Meruṃ laṅghetumicchasi, yo tvaṃ buddhasutaṃ maggayasi.",
  "atk-s0509a:3873": "387.",
  "atk-s0509a:3874": "“Natthi hi loke sadevake, rāgo yatthapi dāni me siyā;",
  "atk-s0509a:3875": "Napi naṃ jānāmi kīriso, atha maggena hato samūlako.",
  "atk-s0509a:3876": "388.",
  "atk-s0509a:3877": "“Iṅgālakuyāva ujjhito, visapattoriva aggito kato;",
  "atk-s0509a:3878": "Napi naṃ passāmi kīriso, atha maggena hato samūlako.",
  "atk-s0509a:3879": "389.",
  "atk-s0509a:3880": "“Yassā siyā apaccavekkhitaṃ, satthā vā anupāsito siyā;",
  "atk-s0509a:3881": "Tvaṃ tādisikaṃ palobhaya, jānantiṃ so imaṃ vihaññasi.",
  "atk-s0509a:3882": "390.",
  "atk-s0509a:3883": "“Mayhañhi akkuṭṭhavandite, sukhadukkhe ca satī upaṭṭhitā;",
  "atk-s0509a:3884": "Saṅkhatamasubhanti jāniya, sabbattheva mano na limpati.",
  "atk-s0509a:3885": "391.",
  "atk-s0509a:3886": "“Sāhaṃ sugatassa sāvikā, maggaṭṭhaṅgikayānayāyinī;",
  "atk-s0509a:3887": "Uddhaṭasallā anāsavā, suññāgāragatā ramāmahaṃ.",
  "atk-s0509a:3888": "392.",
  "atk-s0509a:3889": "“Diṭṭhā hi mayā sucittitā, sombhā dārukapillakāni vā;",
  "atk-s0509a:3890": "Tantīhi ca khīlakehi ca, vinibaddhā vividhaṃ panaccakā.",
  "atk-s0509a:3891": "393.",
  "atk-s0509a:3892": "“Tamhuddhaṭe tantikhīlake, vissaṭṭhe vikale parikrite;",
  "atk-s0509a:3893": "Na vindeyya khaṇḍaso kate, kimhi tattha manaṃ nivesaye.",
  "atk-s0509a:3894": "394.",
  "atk-s0509a:3895": "“Tathūpamā dehakāni maṃ, tehi dhammehi vinā na vattanti;",
  "atk-s0509a:3896": "Dhammehi vinā na vattati, kimhi tattha manaṃ nivesaye.",
  "atk-s0509a:3897": "395.",
  "atk-s0509a:3898": "“Yathā haritālena makkhitaṃ, addasa cittikaṃ bhittiyā kataṃ;",
  "atk-s0509a:3899": "Tamhi te viparītadassanaṃ, saññā mānusikā niratthikā.",
  "atk-s0509a:3900": "396.",
  "atk-s0509a:3901": "“Māyaṃ viya aggato kataṃ, supinanteva suvaṇṇapādapaṃ;",
  "atk-s0509a:3902": "Upagacchasi andha rittakaṃ, janamajjheriva rupparūpakaṃ.",
  "atk-s0509a:3903": "397.",
  "atk-s0509a:3904": "“Vaṭṭaniriva koṭarohitā, majjhe pubbuḷakā saassukā;",
  "atk-s0509a:3905": "Pīḷakoḷikā cettha jāyati, vividhā cakkhuvidhā ca piṇḍitā.",
  "atk-s0509a:3906": "398.",
  "atk-s0509a:3907": "“Uppāṭiya cārudassanā, na ca pajjittha asaṅgamānasā;",
  "atk-s0509a:3908": "Handa te cakkhuṃ harassu taṃ, tassa narassa adāsi tāvade.",
  "atk-s0509a:3909": "399.",
  "atk-s0509a:3910": "“Tassa ca viramāsi tāvade, rāgo tattha khamāpayī ca naṃ;",
  "atk-s0509a:3911": "Sotthi siyā brahmacārinī, na puno edisakaṃ bhavissati.",
  "atk-s0509a:3912": "400.",
  "atk-s0509a:3913": "“Āsādiya edisaṃ janaṃ, aggiṃ pajjalitaṃva liṅgiya;",
  "atk-s0509a:3914": "Gaṇhiya āsīvisaṃ viya, api nu sotthi siyā khamehi no.",
  "atk-s0509a:3915": "401.",
  "atk-s0509a:3916": "“Muttā ca tato sā bhikkhunī, agamī buddhavarassa santikaṃ;",
  "atk-s0509a:3917": "Passiya varapuññalakkhaṇaṃ, cakkhu āsi yathā purāṇaka”nti. –",
  "atk-s0509a:3918": "Imā gāthā paccudāhāsi.",
  "atk-s0509a:3919_0": "Tattha jīvakambavananti jīvakassa komārabhaccassa ambavanaṃ. Rammanti ramaṇīyaṃ.",
  "atk-s0509a:3919_1": "Taṃ kira bhūmibhāgasampattiyā chāyūdakasampattiyā ca rukkhānaṃ ropitākārena ativiya",
  "atk-s0509a:3919_2": "manuññaṃ manoramaṃ. Gacchantinti ambavanaṃ uddissa gataṃ, divāvihārāya upagacchantiṃ.",
  "atk-s0509a:3919_3": "Subhanti evaṃnāmikaṃ. Dhuttakoti itthidhutto. Rājagahavāsī kireko mahāvibhavassa",
  "atk-s0509a:3919_4": "suvaṇṇakārassa putto yuvā abhirūpo itthidhutto puriso matto vicarati. So taṃ paṭipathe",
  "atk-s0509a:3919_5": "disvā paṭibaddhacitto maggaṃ uparundhitvā aṭṭhāsi. Tena vuttaṃ – “dhuttako sannivāresī”ti,",
  "atk-s0509a:3919_6": "mama gamanaṃ nisedhesīti attho. Tamenaṃ abravī subhāti tamenaṃ nivāretvā ṭhitaṃ dhuttaṃ",
  "atk-s0509a:3919_7": "subhā bhikkhunī kathesi. Ettha ca “gacchantiṃ bhikkhuniṃ subhaṃ, abravi subhā”ti",
  "atk-s0509a:3919_8": "ca attānameva therī aññaṃ viya katvā vadati. Theriyā vuttagāthānaṃ sambandhadassanavasena",
  "atk-s0509a:3919_9": "saṅgītikārehi ayaṃ gāthā vuttā.",
  "atk-s0509a:3920_0": "“Abravī subhā”ti vatvā tassā vuttākāradassanatthaṃ āha “kiṃ te aparādhita”ntiādi.",
  "atk-s0509a:3920_1": "Tattha kiṃ te aparādhitaṃ mayāti kiṃ tuyhaṃ, āvuso, mayā aparaddhaṃ. Yaṃ maṃ ovariyāna",
  "atk-s0509a:3920_2": "tiṭṭhasīti yena aparādhena maṃ gacchantiṃ ovaritvā gamanaṃ nisedhetvā tiṭṭhasi, so",
  "atk-s0509a:3920_3": "natthevāti adhippāyo. Atha itthītisaññāya evaṃ paṭipajjasi, evampi na yuttanti dassentī",
  "atk-s0509a:3920_4": "āha – “na hi pabbajitāya, āvuso, puriso samphusanāya kappatī”ti, āvuso suvaṇṇakāraputta,",
  "atk-s0509a:3920_5": "lokiyacārittenapi purisassa pabbajitānaṃ samphusanāya na kappati, pabbajitāya pana",
  "atk-s0509a:3920_6": "puriso tiracchānagatopi samphusanāya na kappati, tiṭṭhatu tāva purisaphusanā, rāgavasenassā",
  "atk-s0509a:3920_7": "nissaggiyena purisassa nissaggiyassāpi phusanā na kappateva.",
  "atk-s0509a:3921_0": "Tenāha “garuke mama satthusāsane”tiādi. Tassattho – garuke pāsāṇacchattaṃ viya garukātabbe",
  "atk-s0509a:3921_1": "mayhaṃ satthu sāsane yā sikkhā bhikkhuniyo uddissa sugatena sammāsambuddhena desitā",
  "atk-s0509a:3921_2": "paññattā. Tāhi parisuddhapadaṃ parisuddhakusalakoṭṭhāsaṃ, rāgādiaṅgaṇānaṃ sabbaso",
  "atk-s0509a:3921_3": "abhāvena anaṅgaṇaṃ, evaṃbhūtaṃ maṃ gacchantiṃ kena kāraṇena āvaritvā tiṭṭhasīti.",
  "atk-s0509a:3922_0": "Āvilacittoti cittassa āvilabhāvakarānaṃ kāmavitakkādīnaṃ vasena āvilacitto, tvaṃ",
  "atk-s0509a:3922_1": "tadabhāvato anāvilaṃ, rāgarajādīnaṃ vasena sarajo, sāṅgaṇo tadabhāvato vītarajaṃ",
  "atk-s0509a:3922_2": "anaṅgaṇaṃ sabbattha khandhapañcake samucchedavimuttiyā vimuttamānasaṃ, maṃ kasmā",
  "atk-s0509a:3922_3": "ovaritvā tiṭṭhasīti?",
  "atk-s0509a:3923_0": "Evaṃ theriyā vutte dhuttako attano adhippāyaṃ vibhāvento “daharā cā”tiādinā dasa",
  "atk-s0509a:3923_1": "gāthā abhāsi. Tattha daharāti taruṇī paṭhame yobbane ṭhitā. Apāpikā casīti rūpena",
  "atk-s0509a:3923_2": "alāmikā ca asi, uttamarūpadharā cāhosīti adhippāyo. Kiṃ te pabbajjā karissatīti tuyhaṃ",
  "atk-s0509a:3923_3": "evaṃ paṭhamavaye ṭhitāya rūpasampannāya pabbajjā kiṃ karissati, vuḍḍhāya bībhaccharūpāya",
  "atk-s0509a:3923_4": "vā pabbajitabbanti adhippāyena vadati. Nikkhipāti chaḍḍehi. “Ukkhipā”ti vā pāṭho, apanehīti attho.",
  "atk-s0509a:3924_0": "Madhuranti subhaṃ, sugandhanti attho. Pavantīti vāyanti. Sabbasoti samantato. Kusumarajena",
  "atk-s0509a:3924_1": "samuṭṭhitā dumāti ime rukkhā mandavātena samuṭṭhahamānakusumareṇujātena attano kusumarajena",
  "atk-s0509a:3924_2": "sayaṃ samuṭṭhitā viya hutvā samantato surabhī vāyanti. Paṭhamavasanto sukho utūti",
  "atk-s0509a:3924_3": "ayaṃ paṭhamo vasantamāso sukhasamphasso ca utu vattatīti attho.",
  "atk-s0509a:3925_0": "Kusumitasikharāti supupphitaggā. Abhigajjantiva māluteritāti vātena sañcalitā abhigajjantiva",
  "atk-s0509a:3925_1": "abhitthanitā viya tiṭṭhanti. Yadi ekā vanamogahissasīti sace tvaṃ ekikā vanamogāhissasi,",
  "atk-s0509a:3925_2": "kā nāma te tattha rati bhavissatīti attanā baddhasukhābhirattattā evamāha.",
  "atk-s0509a:3926_0": "Vāḷamigasaṅghasevitanti sīhabyagghādivāḷamigasamūhehi tattha tattha upasevitaṃ. Kuñjaramattakareṇuloḷitanti",
  "atk-s0509a:3926_1": "mattakuñjarehi hatthinīhi ca migānaṃ cittatāpanena rukkhagacchādīnaṃ sākhābhañjanena",
  "atk-s0509a:3926_2": "ca āloḷitapadesaṃ. Kiñcāpi tasmiṃ vane īdisaṃ tadā natthi, vanaṃ nāma evarūpanti",
  "atk-s0509a:3926_3": "taṃ bhiṃsāpetukāmo evamāha. Rahitanti janarahitaṃ vijanaṃ. Bhiṃsanakanti bhayajanakaṃ.",
  "atk-s0509a:3927_0": "Tapanīyakatāva dhītikāti rattasuvaṇṇena vicaritā dhītalikā viya sukusalena yantācariyena",
  "atk-s0509a:3927_1": "yantayogavasena sajjitā suvaṇṇapaṭimā viya vicarasi, idāneva ito cito ca sañcarasi.",
  "atk-s0509a:3927_2": "Cittalateva accharāti cittalatānāmake uyyāne devaccharā viya. Kāsikasukhumehīti kāsiraṭṭhe",
  "atk-s0509a:3927_3": "uppannehi ativiya sukhumehi. Vaggubhīti siniddhamaṭṭhehi. Sobhasī suvasanehi nūpameti",
  "atk-s0509a:3927_4": "nivāsanapārupanavatthehi anupame upamārahite tvaṃ idāni me vasānugo sobhasīti bhāvinaṃ",
  "atk-s0509a:3927_5": "attano adhippāyavasena ekantikaṃ vattamānaṃ viya katvā vadati.",
  "atk-s0509a:3928_0": "Ahaṃ tava vasānugo siyanti ahampi tuyhaṃ vasānugo kiṃkārapaṭissāvī bhaveyyaṃ. Yadi",
  "atk-s0509a:3928_1": "viharemase kānanantareti yadi mayaṃ ubhopi vanantare saha vasāma ramāma. Na hi matthi",
  "atk-s0509a:3928_2": "tayā piyattaroti vasānugabhāvassa kāraṇamāha. Pāṇoti satto, añño kocipi satto tayā",
  "atk-s0509a:3928_3": "piyataro mayhaṃ na hi atthīti attho. Atha vā pāṇoti attano jīvitaṃ sandhāya vadati,",
  "atk-s0509a:3928_4": "mayhaṃ jīvitaṃ tayā piyataraṃ na hi atthīti attho. Kinnarimandalocaneti kinnariyā",
  "atk-s0509a:3928_5": "viya mandaputhuvilocane.",
  "atk-s0509a:3929_0": "Yadi me vacanaṃ karissasi, sukhitā ehi agāramāvasāti sace tvaṃ mama vacanaṃ karissasi,",
  "atk-s0509a:3929_1": "ekāsanaṃ ekaseyyaṃ brahmacariyadukkhaṃ pahāya ehi kāmabhogehi sukhitā hutvā agāraṃ",
  "atk-s0509a:3929_2": "ajjhāvasa. “Sukhitā heti agāramāvasantī”ti keci paṭhanti, tesaṃ sukhitā bhavissati,",
  "atk-s0509a:3929_3": "agāraṃ ajjhāvasantīti attho. Pāsādanivātavāsinīti nivātesu pāsādesu vāsinī. “Pāsādavimānavāsinī”ti",
  "atk-s0509a:3929_4": "ca pāṭho, vimānasadisesu pāsādesu vāsinīti attho. Parikammanti veyyāvaccaṃ.",
  "atk-s0509a:3930_0": "Dhārayāti paridaha, nivāsehi ceva uttariyañca karohi. Abhiropehīti maṇḍanavibhūsanavasena",
  "atk-s0509a:3930_1": "vā sarīraṃ āropaya, alaṅkarohīti attho. Mālavaṇṇakanti mālañceva gandhavilepanañca.",
  "atk-s0509a:3930_2": "Kañcanamaṇimuttakanti kañcanena maṇimuttāhi ca yuttaṃ, suvaṇṇamayamaṇimuttāhi khacitanti",
  "atk-s0509a:3930_3": "attho. Bahunti hatthūpagādibhedato bahuppakāraṃ. Vividhanti karaṇavikatiyā nānāvidhaṃ.",
  "atk-s0509a:3931_0": "Sudhotarajapacchadanti sudhotatāya pavāhitarajaṃ uttaracchadaṃ. Subhanti sobhanaṃ.",
  "atk-s0509a:3931_1": "Gonakatūlikasanthatanti dīghalomakāḷakojavena ceva haṃsalomādipuṇṇāya tūlikāya ca",
  "atk-s0509a:3931_2": "santhataṃ. Navanti abhinavaṃ. Mahārahanti mahagghaṃ. Candanamaṇḍitasāragandhikanti",
  "atk-s0509a:3931_3": "gosīsakādisāracandanena maṇḍitatāya surabhigandhikaṃ, evarūpaṃ sayanamāruha, taṃ",
  "atk-s0509a:3931_4": "āruhitvā yathāsukhaṃ sayāhi ceva nisīda cāti attho.",
  "atk-s0509a:3932_0": "Uppalaṃ cudakā samuggatanti ca-kāro nipātamattaṃ, udakato uggataṃ uṭṭhitaṃ accuggamma",
  "atk-s0509a:3932_1": "ṭhitaṃ suphullamuppalaṃ. Yathā taṃ amanussasevitanti tañca rakkhasapariggahitāya",
  "atk-s0509a:3932_2": "pokkharaṇiyā jātattā nimmanussehi sevitaṃ kenaci aparibhuttameva bhaveyya. Evaṃ tvaṃ",
  "atk-s0509a:3932_3": "brahmacārinīti evameva taṃ suṭṭhu phullamuppalaṃ viya tuvaṃ brahmacārinī. Sakesaṅgesu",
  "atk-s0509a:3932_4": "attano sarīrāvayavesu kenaci aparibhuttesuyeva jaraṃ gamissasi, mudhāyeva jarājiṇṇā bhavissasi.",
  "atk-s0509a:3933_0": "Evaṃ dhuttakena attano adhippāye pakāsite therī sarīrasabhāvavibhāvanena taṃ tattha",
  "atk-s0509a:3933_1": "vicchindentī “kiṃ te idhā”ti gāthamāha. Tassattho – āvuso suvaṇṇakāraputta, kesādikuṇapapūre",
  "atk-s0509a:3933_2": "ekantena bhedanadhamme susānavaḍḍhane, idha imasmiṃ kāyasaññite asucikaḷevare kiṃ",
  "atk-s0509a:3933_3": "nāma tava sāranti sammataṃ sambhāvitaṃ, yaṃ disvā vimano aññatarasmiṃ ārammaṇe vigatamanasaṅkappo,",
  "atk-s0509a:3933_4": "ettheva vā avimano somanassiko hutvā udikkhasi, taṃ mayhaṃ kathehīti.",
  "atk-s0509a:3934_0": "Taṃ sutvā dhuttako kiñcāpi tassā rūpaṃ cāturiyasobhitaṃ, paṭhamadassanato pana paṭṭhāya",
  "atk-s0509a:3934_1": "yasmiṃ diṭṭhipāte paṭibaddhacitto, tameva apadisanto “akkhīni ca tūriyārivā”tiādimāha.",
  "atk-s0509a:3934_2": "Kāmañcāyaṃ therī suṭṭhu saṃyatatāya santindriyā, tāya thiravippasannasommasantanayananipātesu",
  "atk-s0509a:3934_3": "kammānubhāvanipphannesu pasannapañcappasādapaṭimaṇḍitesu nayanesu labbhamāne pabhāvisiṭṭhacāturiye",
  "atk-s0509a:3934_4": "diṭṭhipāte, yasmā sayaṃ caritahāvabhāvavilāsādiparikappavañcito so dhutto jāto, tasmāssa",
  "atk-s0509a:3934_5": "diṭṭhirāgo savisesaṃ vepullaṃ agamāsi. Tattha akkhīni ca tūriyārivāti tūri vuccati",
  "atk-s0509a:3934_6": "migī, ca-saddo nipātamattaṃ, migacchāpāya viya te akkhīnīti attho. “Koriyārivā”ti",
  "atk-s0509a:3934_7": "vā pāḷi, kuñcakārakukkuṭiyāti vuttaṃ hoti. Kinnariyāriva pabbatantareti pabbatakucchiyaṃ",
  "atk-s0509a:3934_8": "vicaramānāya kinnarivanitāya viya ca te akkhīnīti attho. Tava me nayanāni dakkhiyāti",
  "atk-s0509a:3934_9": "tava vuttaguṇavisesāni nayanāni disvā, bhiyyo uparūpari me kāmābhirati pavaḍḍhati.",
  "atk-s0509a:3935": "Uppalasikharopamāni teti rattuppalaaggasadisāni pamhāni tava. Vimaleti nimmale. Hāṭakasannibheti kañcanarūpakassa mukhasadise te mukhe, nayanāni dakkhiyāti yojanā.",
  "atk-s0509a:3936_0": "Api dūragatāti dūraṃ ṭhānaṃ gatāpi. Saramhaseti aññaṃ kiñci acintetvā tava nayanāni",
  "atk-s0509a:3936_1": "eva anussarāmi. Āyatapamheti dīghapakhume. Visuddhadassaneti nimmalalocane. Na hi",
  "atk-s0509a:3936_2": "matthi tayā piyattaro nayanāti tava nayanato añño koci mayhaṃ piyataro natthi. Tayāti",
  "atk-s0509a:3936_3": "hi sāmiatthe eva karaṇavacanaṃ.",
  "atk-s0509a:3937_0": "Evaṃ cakkhusampattiyā ummāditassa viya taṃ taṃ vippalapato tassa purisassa manorathaṃ",
  "atk-s0509a:3937_1": "viparivattentī therī “apathenā”tiādinā dvādasa gāthā abhāsi. Tattha apathena payātumicchasīti,",
  "atk-s0509a:3937_2": "āvuso suvaṇṇakāraputta, sante aññasmiṃ itthijane yo tvaṃ buddhasutaṃ buddhassa bhagavato",
  "atk-s0509a:3937_3": "orasadhītaraṃ maṃ maggayasi patthesi, so tvaṃ sante kheme ujumagge apathena kaṇṭakanivutena",
  "atk-s0509a:3937_4": "sabhayena kummaggena payātumicchasi paṭipajjitukāmosi, candaṃ kīḷanakaṃ gavesasi",
  "atk-s0509a:3937_5": "candamaṇḍalaṃ kīḷāgoḷakaṃ kātukāmosi, meruṃ laṅghetumicchasi caturāsītiyojanasahassubbedhaṃ",
  "atk-s0509a:3937_6": "sinerupabbatarājaṃ laṅghayitvā aparabhāge ṭhātukāmosi, so tvaṃ maṃ buddhasutaṃ maggayasīti yojanā.",
  "atk-s0509a:3938_0": "Idāni tassa attano avisayabhāvaṃ patthanāya ca vighātāvahataṃ dassetuṃ “natthī”tiādi",
  "atk-s0509a:3938_1": "vuttaṃ. Tattha rāgo yatthapi dāni me siyāti yattha idāni me rāgo siyā bhaveyya, taṃ",
  "atk-s0509a:3938_2": "ārammaṇaṃ sadevake loke natthi eva. Napi naṃ jānāmi kīrisoti naṃ rāgaṃ kīrisotipi",
  "atk-s0509a:3938_3": "na jānāmi. Atha maggena hato samūlakoti athāti nipātamattaṃ. Ayonisomanasikārasaṅkhātena",
  "atk-s0509a:3938_4": "mūlena samūlako rāgo ariyamaggena hato samugghātito.",
  "atk-s0509a:3939_0": "Iṅgālakuyāti aṅgārakāsuyā. Ujjhitoti vātukkhitto viya yo koci, dahaniyā indhanaṃ",
  "atk-s0509a:3939_1": "viyāti attho. Visapattorivāti visagatabhājanaṃ viya. Aggito katoti aggito aṅgārato",
  "atk-s0509a:3939_2": "apagato kato, visassa lesampi asesetvā apanīto vināsitoti attho.",
  "atk-s0509a:3940_0": "Yassā siyā apaccavekkhitanti yassā itthiyā idaṃ khandhapañcakaṃ ñāṇena appaṭivekkhitaṃ",
  "atk-s0509a:3940_1": "apariññātaṃ siyā. Sattā vā anusāsito siyāti sattā vā dhammasarīrassa adassanena yassā",
  "atk-s0509a:3940_2": "itthiyā ananusāsito siyā. Tvaṃ tādisikaṃ palobhayāti, āvuso, tvaṃ tathārūpaṃ aparimadditasaṅkhāraṃ",
  "atk-s0509a:3940_3": "apaccavekkhitalokuttaradhammaṃ kāmehi palobhaya upagaccha. Jānantiṃ so imaṃ vihaññasīti",
  "atk-s0509a:3940_4": "so tvaṃ pavattiṃ nivattiñca yāthāvato jānantiṃ paṭividdhasaccaṃ imaṃ subhaṃ bhikkhuniṃ",
  "atk-s0509a:3940_5": "āgamma vihaññasi, sampati āyatiñca vighātaṃ dukkhaṃ āpajjasi.",
  "atk-s0509a:3941_0": "Idānissa vighātāpattitaṃ kāraṇavibhāvanena dassentī “mayhaṃ hī”tiādimāha. Tattha",
  "atk-s0509a:3941_1": "hīti hetuatthe nipāto. Akkuṭṭhavanditeti akkose vandanāya ca. Sukhadukkheti sukhe",
  "atk-s0509a:3941_2": "ca dukkhe ca, iṭṭhāniṭṭhavisayasamāyoge vā. Satī upaṭṭhitāti paccavekkhaṇayuttā sati",
  "atk-s0509a:3941_3": "sabbakālaṃ upaṭṭhitā. Saṅkhatamasubhanti jāniyāti tebhūmakaṃ saṅkhāragataṃ kilesāsucipaggharaṇena",
  "atk-s0509a:3941_4": "asubhanti ñatvā. Sabbatthevāti sabbasmiṃyeva bhavattaye mayhaṃ mano taṇhālepādinā na upalimpati.",
  "atk-s0509a:3942": "Maggaṭṭhaṅgikayānayāyinīti aṭṭhaṅgikamaggasaṅkhātena ariyayānena nibbānapuraṃ yāyinī upagatā. Uddhaṭasallāti attano santānato samuddhaṭarāgādisallā.",
  "atk-s0509a:3943_0": "Sucittitāti hatthapādamukhādiākārena suṭṭhu cittitā viracitā. Sombhāti sumbhakā.",
  "atk-s0509a:3943_1": "Dārukapillakāni vāti dārudaṇḍādīhi uparacitarūpakāni. Tantīhīti nhārusuttakehi. Khīlakehīti",
  "atk-s0509a:3943_2": "hatthapādapiṭṭhikaṇṇādiatthāya ṭhapitadaṇḍehi. Vinibaddhāti vividhenākārena baddhā.",
  "atk-s0509a:3943_3": "Vividhaṃ panaccakāti yantasuttādīnaṃ añchanavissajjanādinā paṭṭhapitanaccakā, panaccantā",
  "atk-s0509a:3943_4": "viya diṭṭhāti yojanā.",
  "atk-s0509a:3944_0": "Tamhuddhaṭe tantikhīlaketi sannivesavisiṭṭharacanāvisesayuttaṃ upādāya rūpakasamaññā",
  "atk-s0509a:3944_1": "tamhi tantimhi khīlake ca ṭhānato uddhaṭe bandhanto vissaṭṭhe, visuṃ karaṇena aññamaññaṃ",
  "atk-s0509a:3944_2": "vikale, tahiṃ tahiṃ khipanena parikrite vikirite. Na vindeyya khaṇḍaso kateti potthakarūpassa",
  "atk-s0509a:3944_3": "avayave khaṇḍākhaṇḍite kate potthakarūpaṃ na vindeyya, na upalabheyya. Evaṃ sante",
  "atk-s0509a:3944_4": "kimhi tattha manaṃ nivesaye tasmiṃ potthakarūpāvayave kimhi kiṃ khāṇuke, udāhu rajjuke,",
  "atk-s0509a:3944_5": "mattikāpiṇḍādike vā manaṃ manasaññaṃ niveseyya, visaṅkhāre avayave sā saññā kadācipi napateyyāti attho.",
  "atk-s0509a:3945_0": "Tathūpamāti taṃsadisā tena potthakarūpena sadisā. Kinti ce āha “dehakānī”tiādi. Tattha",
  "atk-s0509a:3945_1": "dehakānīti hatthapādamukhādidehāvayavā. Manti me paṭibaddhā upaṭṭhahanti. Tehi dhammehīti",
  "atk-s0509a:3945_2": "tehi pathaviādīhi ca cakkhādīhi ca dhammehi. Vinā na vattantīti na hi tathā tathā",
  "atk-s0509a:3945_3": "sanniviṭṭhe pathaviādidhamme muñcitvā dehā nāma santi. Dhammehi vinā na vattatīti",
  "atk-s0509a:3945_4": "deho avayavehi avayavadhammehi vinā na vattati na upalabbhati. Evaṃ sante kimhi tattha",
  "atk-s0509a:3945_5": "manaṃ nivesayeti kimhi kiṃ pathaviyaṃ, udāhu āpādike dehoti vā hatthapādādīnīti vā",
  "atk-s0509a:3945_6": "manaṃ manasaññaṃ niveseyya. Yasmā pathaviādipasādadhammamatte esā samaññā, yadidaṃ",
  "atk-s0509a:3945_7": "dehoti vā hatthapādādīnīti vā sattoti vā itthīti vā purisoti vā, tasmā na ettha jānato",
  "atk-s0509a:3945_8": "koci abhiniveso hotīti.",
  "atk-s0509a:3946_0": "Yathā haritālena makkhitaṃ, addasa cittikaṃ bhittiyā katanti yathā kusalena cittakārena",
  "atk-s0509a:3946_1": "bhittiyaṃ haritālena makkhitaṃ littaṃ tena lepaṃ datvā kataṃ ālikhitaṃ cittikaṃ itthirūpaṃ",
  "atk-s0509a:3946_2": "addasa passeyya. Tattha yā upathambhanakhepanādikiriyāsampattiyā mānusikā nu kho",
  "atk-s0509a:3946_3": "ayaṃ bhitti apassāya ṭhitāti saññā, sā niratthakā manussabhāvasaṅkhātassa atthassa",
  "atk-s0509a:3946_4": "tattha abhāvato, mānusīti pana kevalaṃ tahiṃ tassa ca viparītadassanaṃ, yāthāvato",
  "atk-s0509a:3946_5": "gahaṇaṃ na hoti, dhammapuñjamatte itthipurisādigahaṇampi evaṃ sampadamidaṃ daṭṭhabbanti adhippāyo.",
  "atk-s0509a:3947_0": "Māyaṃ viya aggato katanti māyākārena purato upaṭṭhāpitaṃ māyāsadisaṃ. Supinanteva",
  "atk-s0509a:3947_1": "suvaṇṇapādapanti supinameva supinantaṃ, tattha upaṭṭhitasuvaṇṇamayarukkhaṃ viya.",
  "atk-s0509a:3947_2": "Upagacchasi andha rittakanti andhabāla rittakaṃ tucchakaṃ antosārarahitaṃ imaṃ attabhāvaṃ",
  "atk-s0509a:3947_3": "“etaṃ mamā”ti sāravantaṃ viya upagacchasi abhinivisasi. Janamajjheriva rupparūpakanti",
  "atk-s0509a:3947_4": "māyākārena mahājanamajjhe dassitaṃ rūpiyarūpasadisaṃ sāraṃ viya upaṭṭhahantaṃ, asāranti attho.",
  "atk-s0509a:3948_0": "Vaṭṭanirivāti lākhāya guḷikā viya. Koṭarohitāti koṭare rukkhasusire ṭhapitā. Majjhe",
  "atk-s0509a:3948_1": "pubbuḷakāti akkhidalamajjhe ṭhitajalapubbuḷasadisā. Saassukāti assujalasahitā. Pīḷakoḷikāti",
  "atk-s0509a:3948_2": "akkhigūthako. Ettha jāyatīti etasmiṃ akkhimaṇḍale ubhosu koṭīsu visagandhaṃ vāyanto",
  "atk-s0509a:3948_3": "nibbattati. Pīḷakoḷikāti vā akkhidalesu nibbattanakā pīḷakā vuccati. Vividhāti setanīlamaṇḍalānañceva",
  "atk-s0509a:3948_4": "rattapītādīnaṃ sattannaṃ paṭalānañca vasena anekavidhā. Cakkhuvidhāti cakkhubhāgā",
  "atk-s0509a:3948_5": "cakkhuppakārā vā tassa anekakalāpagatabhāvato. Piṇḍitāti samuditā.",
  "atk-s0509a:3949_0": "Evaṃ cakkhusmiṃ sārajjantassa cakkhuno asubhataṃ anavaṭṭhitatāya aniccatañca vibhāvesi.",
  "atk-s0509a:3949_1": "Vibhāvetvā ca yathā nāma koci lobhanīyaṃ bhaṇḍaṃ gahetvā corakantāraṃ paṭipajjanto",
  "atk-s0509a:3949_2": "corehi palibuddho taṃ lobhanīyabhaṇḍaṃ datvā gacchati, evameva cakkhumhi sārattena",
  "atk-s0509a:3949_3": "tena purisena palibuddhā therī attano cakkhuṃ uppāṭetvā tassa adāsi. Tena vuttaṃ",
  "atk-s0509a:3949_4": "“uppāṭiya cārudassanā”tiādi. Tattha uppāṭiyāti uppāṭetvā cakkhukūpato nīharitvā.",
  "atk-s0509a:3949_5": "Cārudassanāti piyadassanā manoharadassanā. Na ca pajjitthāti tasmiṃ cakkhusmiṃ saṅgaṃ",
  "atk-s0509a:3949_6": "nāpajji. Asaṅgamānasāti katthacipi ārammaṇe anāsattacittā. Handa te cakkhunti tayā",
  "atk-s0509a:3949_7": "kāmitaṃ tato eva mayā dinnattā te cakkhusaññitaṃ asucipiṇḍaṃ gaṇha, gahetvā harassu",
  "atk-s0509a:3949_8": "pasādayuttaṃ icchitaṃ ṭhānaṃ nehi.",
  "atk-s0509a:3950_0": "Tassa ca viramāsi tāvadeti tassa dhuttapurisassa tāvadeva akkhimhi uppāṭitakkhaṇe",
  "atk-s0509a:3950_1": "eva rāgo vigacchi. Tatthāti akkhimhi, tassaṃ vā theriyaṃ. Atha vā tatthāti tasmiṃyeva",
  "atk-s0509a:3950_2": "ṭhāne. Khamāpayīti khamāpesi. Sotthi siyā brahmacārinīti seṭṭhacārini mahesike tuyhaṃ",
  "atk-s0509a:3950_3": "ārogyameva bhaveyya. Na puno edisakaṃ bhavissatīti ito paraṃ evarūpaṃ anācāracaraṇaṃ",
  "atk-s0509a:3950_4": "na bhavissati, na karissāmīti attho.",
  "atk-s0509a:3951": "Āsādiyāti ghaṭṭetvā. Edisanti evarūpaṃ sabbattha vītarāgaṃ. Aggiṃ pajjalitaṃva liṅgiyāti pajjalitaṃ aggiṃ āliṅgetvā viya.",
  "atk-s0509a:3952_0": "Tatoti tasmā dhuttapurisā. Sā bhikkhunīti sā subhā bhikkhunī. Agamī buddhavarassa",
  "atk-s0509a:3952_1": "santikanti sammāsambuddhassa santikaṃ upagacchi upasaṅkami. Passiya varapuññalakkhaṇanti",
  "atk-s0509a:3952_2": "uttamehi puññasambhārehi nibbattamahāpurisalakkhaṇaṃ disvā. Yathā purāṇakanti porāṇaṃ",
  "atk-s0509a:3952_3": "viya uppāṭanato pubbe viya cakkhu paṭipākatikaṃ ahosi. Yamettha antarantarā na vuttaṃ,",
  "atk-s0509a:3952_4": "taṃ vuttanayattā suviññeyyameva.",
  "atk-s0509a:3953": "Subhājīvakambavanikātherīgāthāvaṇṇanā niṭṭhitā.",
  "atk-s0509a:3954": "Tiṃsanipātavaṇṇanā niṭṭhitā.",
  "atk-s0509a:3955": "15. Cattālīsanipāto",
  "atk-s0509a:3956": "1. Isidāsītherīgāthāvaṇṇanā",
  "atk-s0509a:3957_0": "Cattālīsanipāte nagaramhi kusumanāmetiādikā isidāsiyā theriyā gāthā. Ayampi purimabuddhesu",
  "atk-s0509a:3957_1": "katādhikārā tattha tattha bhave purisattabhāve ṭhatvā vivaṭṭūpanissayaṃ kusalaṃ upacinantī",
  "atk-s0509a:3957_2": "carimabhavato sattame bhave akalyāṇasannissayena paradārikakammaṃ katvā, kāyassa",
  "atk-s0509a:3957_3": "bhedā niraye nibbattitvā tattha bahūni vassasatāni niraye paccitvā, tato cutā tīsu",
  "atk-s0509a:3957_4": "jātīsu tiracchānayoniyaṃ nibbattitvā tato cutā dāsiyā kucchismiṃ napuṃsako hutvā",
  "atk-s0509a:3957_5": "nibbatti. Tato pana cutā ekassa daliddassa sākaṭikassa dhītā hutvā nibbatti. Taṃ",
  "atk-s0509a:3957_6": "vayappattaṃ giridāso nāma aññatarassa satthavāhassa putto attano bhariyaṃ katvā gehaṃ",
  "atk-s0509a:3957_7": "ānesi. Tassa ca bhariyā atthi sīlavatī kalyāṇadhammā. Tassaṃ issāpakatā sāmino tassā",
  "atk-s0509a:3957_8": "viddesanakammaṃ akāsi. Sā tattha yāvajīvaṃ ṭhatvā kāyassa bhedā imasmiṃ buddhuppāde",
  "atk-s0509a:3957_9": "ujjeniyaṃ kulapadesasīlācārādiguṇehi abhisammatassa vibhavasampannassa seṭṭhissa",
  "atk-s0509a:3957_10": "dhītā hutvā nibbatti, isidāsītissā nāmaṃ ahosi.",
  "atk-s0509a:3958_0": "Taṃ vayappattakāle mātāpitaro kularūpavayavibhavādisadisassa aññatarassa seṭṭhiputtassa",
  "atk-s0509a:3958_1": "adaṃsu. Sā tassa gehe patidevatā hutvā māsamattaṃ vasi. Athassā kammabalena sāmiko",
  "atk-s0509a:3958_2": "virattarūpo hutvā taṃ gharato nīhari. Taṃ sabbaṃ pāḷito eva viññāyati. Tesaṃ tesaṃ",
  "atk-s0509a:3958_3": "pana sāmikānaṃ aruccaneyyatāya saṃvegajātā pitaraṃ anujānāpetvā, jinadattāya theriyā",
  "atk-s0509a:3958_4": "santike pabbajitvā vipassanāya kammaṃ karontī nacirasseva saha paṭisambhidāhi arahattaṃ",
  "atk-s0509a:3958_5": "patvā, phalasukhena nibbānasukhena ca vītināmentī ekadivasaṃ pāṭaliputtanagare piṇḍāya",
  "atk-s0509a:3958_6": "caritvā pacchābhattaṃ piṇḍapātapaṭikkantā mahāgaṅgāyaṃ vālukapuline nisīditvā bodhittheriyā",
  "atk-s0509a:3958_7": "nāma attano sahāyattheriyā pubbapaṭipattiṃ pucchitā tamatthaṃ gāthābandhavasena vissajjesi",
  "atk-s0509a:3958_8": "“ujjeniyā puravare”tiādinā. Tesaṃ pana pucchāvissajjanānaṃ sambandhaṃ dassetuṃ –",
  "atk-s0509a:3959": "402.",
  "atk-s0509a:3960": "“Nagaramhi kusumanāme, pāṭaliputtamhi pathaviyā maṇḍe;",
  "atk-s0509a:3961": "Sakyakulakulīnāyo, dve bhikkhuniyo hi guṇavatiyo.",
  "atk-s0509a:3962": "403.",
  "atk-s0509a:3963": "“Isidāsī tattha ekā, dutiyā bodhīti sīlasampannā ca;",
  "atk-s0509a:3964": "Jhānajjhāyanaratāyo, bahussutāyo dhutakilesāyo.",
  "atk-s0509a:3965": "404.",
  "atk-s0509a:3966": "“Tā piṇḍāya caritvā, bhattatthaṃ kariya dhotapattāyo;",
  "atk-s0509a:3967": "Rahitamhi sukhanisinnā, imā girā abbhudīresu”nti. –",
  "atk-s0509a:3968": "Imā tisso gāthā saṅgītikārehi ṭhapitā.",
  "atk-s0509a:3969": "405.",
  "atk-s0509a:3970": "“Pāsādikāsi ayye, isidāsi vayopi te aparihīno;",
  "atk-s0509a:3971": "Kiṃ disvāna byālikaṃ, athāsi nekkhammamanuyuttā.",
  "atk-s0509a:3972": "406.",
  "atk-s0509a:3973": "“Evamanuyuñjiyamānā sā, rahite dhammadesanākusalā;",
  "atk-s0509a:3974": "Isidāsī vacanamabravi, suṇa bodhi yathāmhi pabbajitā.",
  "atk-s0509a:3975": "Ito paraṃ vissajjanagāthā.",
  "atk-s0509a:3976": "407.",
  "atk-s0509a:3977": "“Ujjeniyā puravare, mayhaṃ pitā sīlasaṃvuto seṭṭhi;",
  "atk-s0509a:3978": "Tassamhi ekadhītā, piyā manāpā ca dayitā ca.",
  "atk-s0509a:3979": "408.",
  "atk-s0509a:3980": "“Atha me sāketato varakā, āgacchumuttamakulīnā;",
  "atk-s0509a:3981": "Seṭṭhī pahūtaratano, tassa mamaṃ suṇumadāsi tāto.",
  "atk-s0509a:3982": "409.",
  "atk-s0509a:3983": "“Sassuyā sasurassa ca, sāyaṃ pātaṃ paṇāmamupagamma;",
  "atk-s0509a:3984": "Sirasā karomi pāde, vandāmi yathāmhi anusiṭṭhā.",
  "atk-s0509a:3985": "410.",
  "atk-s0509a:3986": "“Yā mayhaṃ sāmikassa, bhaginiyo bhātuno parijano vā;",
  "atk-s0509a:3987": "Tamekavarakampi disvā, ubbiggā āsanaṃ demi.",
  "atk-s0509a:3988": "411.",
  "atk-s0509a:3989": "“Annena ca pānena ca, khajjena ca yañca tattha sannihitaṃ;",
  "atk-s0509a:3990": "Chādemi upanayāmi ca, demi ca yaṃ yassa patirūpaṃ.",
  "atk-s0509a:3991": "412.",
  "atk-s0509a:3992": "“Kālena upaṭṭhahitvā, gharaṃ samupagamāmi ummāre;",
  "atk-s0509a:3993": "Dhovantī hatthapāde, pañjalikā sāmikamupemi.",
  "atk-s0509a:3994": "413.",
  "atk-s0509a:3995": "“Kocchaṃ pasādaṃ añjaniñca, ādāsakañca gaṇhitvā;",
  "atk-s0509a:3996": "Parikammakārikā viya, sayameva patiṃ vibhūsemi.",
  "atk-s0509a:3997": "414.",
  "atk-s0509a:3998": "“Sayameva odanaṃ sādhayāmi, sayameva bhājanaṃ dhovantī;",
  "atk-s0509a:3999": "Mātāva ekaputtakaṃ, tathā bhattāraṃ paricarāmi.",
  "atk-s0509a:4000": "415.",
  "atk-s0509a:4001": "“Evaṃ maṃ bhattikataṃ, anurattaṃ kārikaṃ nihatamānaṃ;",
  "atk-s0509a:4002": "Uṭṭhāyikaṃ analasaṃ, sīlavatiṃ dussate bhattā.",
  "atk-s0509a:4003": "416.",
  "atk-s0509a:4004": "“So mātarañca pitarañca, bhaṇati āpucchahaṃ gamissāmi;",
  "atk-s0509a:4005": "Isidāsiyā na saha vacchaṃ, ekāgārehaṃ saha vatthuṃ.",
  "atk-s0509a:4006": "417.",
  "atk-s0509a:4007": "“Mā evaṃ putta avaca, isidāsī paṇḍitā paribyattā;",
  "atk-s0509a:4008": "Uṭṭhāyikā analasā, kiṃ tuyhaṃ na rocate putta.",
  "atk-s0509a:4009": "418.",
  "atk-s0509a:4010": "“Na ca me hiṃsati kiñci, na cahaṃ isidāsiyā saha vacchaṃ;",
  "atk-s0509a:4011": "Dessāva me alaṃ me, apucchāhaṃ gamissāmi.",
  "atk-s0509a:4012": "419.",
  "atk-s0509a:4013": "“Tassa vacanaṃ suṇitvā, sassu sasuro ca maṃ apucchiṃsu;",
  "atk-s0509a:4014": "Kissa tayā aparaddhaṃ, bhaṇa vissaṭṭhā yathābhūtaṃ.",
  "atk-s0509a:4015": "420.",
  "atk-s0509a:4016": "“Napihaṃ aparajjhaṃ kiñci, napi hiṃsemi na bhaṇāmi dubbacanaṃ;",
  "atk-s0509a:4017": "Kiṃ sakkā kātuyye, yaṃ maṃ viddessate bhattā.",
  "atk-s0509a:4018": "421.",
  "atk-s0509a:4019": "“Te maṃ pitugharaṃ paṭinayiṃsu, vimanā dukhena adhibhūtā;",
  "atk-s0509a:4020": "Puttamanurakkhamānā, jitāmhase rūpiniṃ lakkhiṃ.",
  "atk-s0509a:4021": "422.",
  "atk-s0509a:4022": "“Atha maṃ adāsi tāto, aḍḍhassa gharamhi dutiyakulikassa;",
  "atk-s0509a:4023": "Tato upaḍḍhasuṅkena, yena maṃ vindatha seṭṭhi.",
  "atk-s0509a:4024": "423.",
  "atk-s0509a:4025": "“Tassapi gharamhi māsaṃ, avasiṃ atha sopi maṃ paṭiccharayi;",
  "atk-s0509a:4026": "Dāsīva upaṭṭhahantiṃ, adūsikaṃ sīlasampannaṃ.",
  "atk-s0509a:4027": "424.",
  "atk-s0509a:4028": "“Bhikkhāya ca vicarantaṃ, damakaṃ dantaṃ me pitā bhaṇati;",
  "atk-s0509a:4029": "Hohisi me jāmātā, nikkhipa poṭṭhiñca ghaṭikañca.",
  "atk-s0509a:4030": "425.",
  "atk-s0509a:4031": "“Sopi vasitvā pakkhaṃ, atha tātaṃ bhaṇati ‘dehi me poṭṭhiṃ;",
  "atk-s0509a:4032": "Ghaṭikañca mallakañca, punapi bhikkhaṃ carissāmi’.",
  "atk-s0509a:4033": "426.",
  "atk-s0509a:4034": "“Atha naṃ bhaṇatī tāto, ammā sabbo ca me ñātigaṇavaggo;",
  "atk-s0509a:4035": "Kiṃ te na kīrati idha, bhaṇa khippaṃ taṃ te karihiti.",
  "atk-s0509a:4036": "427.",
  "atk-s0509a:4037": "“Evaṃ bhaṇito bhaṇati, yadi me attā sakkoti alaṃ mayhaṃ;",
  "atk-s0509a:4038": "Isidāsiyā na saha vacchaṃ, ekagharehaṃ saha vatthuṃ.",
  "atk-s0509a:4039": "428.",
  "atk-s0509a:4040": "“Vissajjito gato so, ahampi ekākinī vicintemi;",
  "atk-s0509a:4041": "Āpucchitūna gacchaṃ, marituye vā pabbajissaṃ vā.",
  "atk-s0509a:4042": "429.",
  "atk-s0509a:4043": "“Atha ayyā jinadattā, āgacchī gocarāya caramānā;",
  "atk-s0509a:4044": "Tāta kulaṃ vinayadharī, bahussutā sīlasampannā.",
  "atk-s0509a:4045": "430.",
  "atk-s0509a:4046": "“Taṃ disvāna amhākaṃ, uṭṭhāyāsanaṃ tassā paññāpayiṃ;",
  "atk-s0509a:4047": "Nisinnāya ca pāde, vanditvā bhojanamadāsiṃ.",
  "atk-s0509a:4048": "431.",
  "atk-s0509a:4049": "“Annena ca pānena ca, khajjena ca yañca tattha sannihitaṃ;",
  "atk-s0509a:4050": "Santappayitvā avacaṃ, ayye icchāmi pabbajituṃ.",
  "atk-s0509a:4051": "432.",
  "atk-s0509a:4052": "“Atha maṃ bhaṇatī tāto, idheva puttaka carāhi tvaṃ dhammaṃ;",
  "atk-s0509a:4053": "Annena ca pānena ca, tappaya samaṇe dvijātī ca.",
  "atk-s0509a:4054": "433.",
  "atk-s0509a:4055": "“Athahaṃ bhaṇāmi tātaṃ, rodantī añjaliṃ paṇāmetvā;",
  "atk-s0509a:4056": "Pāpañhi mayā pakataṃ, kammaṃ taṃ nijjaressāmi.",
  "atk-s0509a:4057": "434.",
  "atk-s0509a:4058": "“Atha maṃ bhaṇatī tāto, pāpuṇa bodhiñca aggadhammañca;",
  "atk-s0509a:4059": "Nibbānañca labhassu, yaṃ sacchikarī dvipadaseṭṭho.",
  "atk-s0509a:4060": "435.",
  "atk-s0509a:4061": "“Mātāpitū abhivāda, yitvā sabbañca ñātigaṇavaggaṃ;",
  "atk-s0509a:4062": "Sattāhaṃ pabbajitā, tisso vijjā aphassayiṃ.",
  "atk-s0509a:4063": "436.",
  "atk-s0509a:4064": "“Jānāmi attano satta, jātiyo yassayaṃ phalavipāko;",
  "atk-s0509a:4065": "Taṃ tava ācikkhissaṃ, taṃ ekamanā nisāmehi.",
  "atk-s0509a:4066": "437.",
  "atk-s0509a:4067": "“Nagaramhi erakacche, suvaṇṇakāro ahaṃ pahūtadhano;",
  "atk-s0509a:4068": "Yobbanamadena matto, so paradāraṃ asevihaṃ.",
  "atk-s0509a:4069": "438.",
  "atk-s0509a:4070": "“Sohaṃ tato cavitvā, nirayamhi apaccisaṃ ciraṃ;",
  "atk-s0509a:4071": "Pakko tato ca uṭṭhahitvā, makkaṭiyā kucchimokkamiṃ.",
  "atk-s0509a:4072": "439.",
  "atk-s0509a:4073": "“Sattāhajātakaṃ maṃ, mahākapi yūthapo nillacchesi;",
  "atk-s0509a:4074": "Tassetaṃ kammaphalaṃ, yathāpi gantvāna paradāraṃ.",
  "atk-s0509a:4075": "440.",
  "atk-s0509a:4076": "“Sohaṃ tato cavitvā, kālaṃ karitvā sindhavāraññe;",
  "atk-s0509a:4077": "Kāṇāya ca khañjāya ca, eḷakiyā kucchimokkamiṃ.",
  "atk-s0509a:4078": "441.",
  "atk-s0509a:4079": "“Dvādasa vassāni ahaṃ, nillacchito dārake parivahitvā;",
  "atk-s0509a:4080": "Kimināvaṭṭo akallo, yathāpi gantvāna paradāraṃ.",
  "atk-s0509a:4081": "442.",
  "atk-s0509a:4082": "“Sohaṃ tato cavitvā, govāṇijakassa gāviyā jāto;",
  "atk-s0509a:4083": "Vaccho lākhātambo, nillacchito dvādase māse.",
  "atk-s0509a:4084": "443.",
  "atk-s0509a:4085": "“Voḍhūna naṅgalamahaṃ, sakaṭañca dhārayāmi;",
  "atk-s0509a:4086": "Andhovaṭṭo akallo, yathāpi gantvāna paradāraṃ.",
  "atk-s0509a:4087": "444.",
  "atk-s0509a:4088": "“Sohaṃ tato cavitvā, vīthiyā dāsiyā ghare jāto;",
  "atk-s0509a:4089": "Neva mahilā na puriso, yathāpi gantvāna paradāraṃ.",
  "atk-s0509a:4090": "445.",
  "atk-s0509a:4091": "“Tiṃsativassamhi mato, sākaṭikakulamhi dārikā jātā;",
  "atk-s0509a:4092": "Kapaṇamhi appabhoge, dhanikapurisapātabahulamhi.",
  "atk-s0509a:4093": "446.",
  "atk-s0509a:4094": "“Taṃ maṃ tato satthavāho, ussannāya vipulāya vaḍḍhiyā;",
  "atk-s0509a:4095": "Okaḍḍhati vilapantiṃ, acchinditvā kulagharasmā.",
  "atk-s0509a:4096": "447.",
  "atk-s0509a:4097": "“Atha soḷasame vasse, disvā maṃ pattayobbanaṃ kaññaṃ;",
  "atk-s0509a:4098": "Orundhatassa putto, giridāso nāma nāmena.",
  "atk-s0509a:4099": "448.",
  "atk-s0509a:4100": "“Tassapi aññā bhariyā, sīlavatī guṇavatī yasavatī ca;",
  "atk-s0509a:4101": "Anurattā bhattāraṃ, tassāhaṃ viddesanamakāsiṃ.",
  "atk-s0509a:4102": "449.",
  "atk-s0509a:4103": "“Tassetaṃ kammaphalaṃ, yaṃ maṃ apakīritūna gacchanti;",
  "atk-s0509a:4104": "Dāsīva upaṭṭhahantiṃ, tassapi anto kato mayā”ti.",
  "atk-s0509a:4105_0": "Tattha nagaramhi kusumanāmeti “kusumapura”nti evaṃ kusumasaddena gahitanāmake nagare,",
  "atk-s0509a:4105_1": "idāni taṃ nagaraṃ pāṭaliputtamhīti sarūpato dasseti. Pathaviyā maṇḍeti sakalāya pathaviyā",
  "atk-s0509a:4105_2": "maṇḍabhūte. Sakyakulakulīnāyoti sakyakule kuladhītaro, sakyaputtassa bhagavato sāsane",
  "atk-s0509a:4105_3": "pabbajitatāya evaṃ vuttaṃ.",
  "atk-s0509a:4106_0": "Tatthāti tāsu dvīsu bhikkhunīsu. Bodhīti evaṃnāmikā therī. Jhānajjhāyanaratāyoti",
  "atk-s0509a:4106_1": "lokiyalokuttarassa jhānassa jhāyane abhiratā. Bahussutāyoti pariyattibāhusaccena",
  "atk-s0509a:4106_2": "bahussutā. Dhutakilesāyoti aggamaggena sabbaso samugghātitakilesā. Bhattatthaṃ kariyāti",
  "atk-s0509a:4106_3": "bhattakiccaṃ niṭṭhāpetvā. Rahitamhīti janarahitamhi vivittaṭṭhāne. Sukhanisinnāti",
  "atk-s0509a:4106_4": "pabbajjāsukhena vivekasukhena ca sukhanisinnā. Imā girāti idāni vuccamānā sukhā lāpanā.",
  "atk-s0509a:4106_5": "Abbhudīresunti pucchāvissajjanavasena kathayiṃsu.",
  "atk-s0509a:4107_0": "“Pāsādikāsī”ti gāthā bodhittheriyā pucchāvasena vuttā. “Evamanuyuñjiyamānā”ti gāthā",
  "atk-s0509a:4107_1": "saṅgītikāreheva vuttā. “Ujjeniyā”tiādikā hi sabbāpi isidāsiyāva vuttā. Tattha pāsādikāsīti",
  "atk-s0509a:4107_2": "rūpasampattiyā passantānaṃ pasādāvahā asi. Vayopi te aparihīnoti tuyhaṃ vayopi na",
  "atk-s0509a:4107_3": "parihīno, paṭhamavaye ṭhitāsīti attho. Kiṃ disvāna byālikanti kīdisaṃ byālikaṃ dosaṃ",
  "atk-s0509a:4107_4": "gharāvāse ādīnavaṃ disvā. Athāsi nekkhammamanuyuttāti athāti nipātamattaṃ, nekkhammaṃ",
  "atk-s0509a:4107_5": "pabbajjaṃ anuyuttā asi.",
  "atk-s0509a:4108": "Anuyuñjiyamānāti pucchiyamānā, sā isidāsīti yojanā. Rahiteti suññaṭṭhāne. Suṇa bodhi yathāmhi pabbajitāti bodhittheri ahaṃ yathā pabbajitā amhi, taṃ taṃ purāṇaṃ suṇa suṇāhi.",
  "atk-s0509a:4109": "Ujjeniyā puravareti ujjenīnāmake avantiraṭṭhe uttamanagare. Piyāti ekadhītubhāvena piyāyitabbā. Manāpāti sīlācāraguṇena manavaḍḍhanakā. Dayitāti anukampitabbā.",
  "atk-s0509a:4110_0": "Athāti pacchā mama vayappattakāle. Me sāketato varakāti sāketanagarato mama varakā",
  "atk-s0509a:4110_1": "maṃ vārentā āgacchuṃ. Uttamakulīnāti tasmiṃ nagare aggakulikā, yena te pesitā, so",
  "atk-s0509a:4110_2": "seṭṭhi pahūtaratano. Tassa mamaṃ suṇhamadāsi tātoti tassa sāketaseṭṭhino suṇisaṃ",
  "atk-s0509a:4110_3": "puttassa bhariyaṃ katvā mayhaṃ pitā maṃ adāsi.",
  "atk-s0509a:4111_0": "Sāyaṃ pātanti sāyanhe pubbaṇhe ca. Paṇāmamupagamma sirasā karomīti sassuyā sasurassa",
  "atk-s0509a:4111_1": "ca santikaṃ upagantvā sirasā paṇāmaṃ karomi, tesaṃ pāde vandāmi. Yathāmhi anusiṭṭhāti",
  "atk-s0509a:4111_2": "tehi yathā anusiṭṭhā amhi, tathā karomi, tesaṃ anusiṭṭhiṃ na atikkamāmi.",
  "atk-s0509a:4112": "Tamekavarakampīti ekavallabhampi. Ubbiggāti tasantā. Āsanaṃ demīti yassa puggalassa yaṃ anucchavikaṃ, taṃ tassa demi.",
  "atk-s0509a:4113_0": "Tatthāti parivesanaṭṭhāne. Sannihitanti sajjitaṃ hutvā vijjamānaṃ. Chādemīti upacchādemi,",
  "atk-s0509a:4113_1": "upacchādetvā upanayāmi ca, upanetvā demi, dentīpi yaṃ yassa patirūpaṃ, tadeva demīti attho.",
  "atk-s0509a:4114": "Ummāreti dvāre. Dhovantī hatthapādeti hatthapāde dhovinī āsiṃ, dhovitvā gharaṃ samupagamāmīti yojanā.",
  "atk-s0509a:4115_0": "Kocchanti massūnaṃ kesānañca ullikhanakocchaṃ. Pasādanti gandhacuṇṇādimukhavilepanaṃ.",
  "atk-s0509a:4115_1": "“Pasādhana”ntipi pāṭho, pasādhanabhaṇḍaṃ. Añjaninti añjananāḷiṃ. Parikammakārikā",
  "atk-s0509a:4115_2": "viyāti aggakulikā vibhavasampannāpi patiparicārikā ceṭikā viya.",
  "atk-s0509a:4116": "Sādhayāmīti pacāmi. Bhājananti lohabhājanañca. Dhovantī paricarāmīti yojanā.",
  "atk-s0509a:4117_0": "Bhattikatanti katasāmibhatikaṃ. Anurattanti anurattavantiṃ. Kārikanti tassa tasseva",
  "atk-s0509a:4117_1": "iti kattabbassa kārikaṃ. Nihatamānanti apanītamānaṃ. Uṭṭhāyikanti uṭṭhānavīriyasampannaṃ.",
  "atk-s0509a:4117_2": "Analasanti tato eva akusītaṃ. Sīlavatinti sīlācārasampannaṃ. Dussateti dussati, kujjhitvā bhaṇati.",
  "atk-s0509a:4118_0": "Bhaṇati āpucchahaṃ gamissāmīti “ahaṃ tumhe āpucchitvā yattha katthaci gamissāmī”ti",
  "atk-s0509a:4118_1": "so mama sāmiko attano mātarañca pitarañca bhaṇati. Kiṃ bhaṇatīti ce āha – “isidāsiyā",
  "atk-s0509a:4118_2": "na saha vacchaṃ, ekāgārehaṃ saha vatthu”nti. Tattha vacchanti vasissaṃ.",
  "atk-s0509a:4119": "Dessāti appiyā. Alaṃ meti payojanaṃ me tāya itthīti attho. Apucchāhaṃ gamissāmīti yadi me tumhe tāya saddhiṃ saṃvāsaṃ icchatha, ahaṃ tumhe apucchitvā videsaṃ pakkamissāmi.",
  "atk-s0509a:4120": "Tassāti mama bhattuno. Kissāti kiṃ assa tava sāmikassa. Tayā aparaddhaṃ byālikaṃ kataṃ.",
  "atk-s0509a:4121_0": "Napihaṃ aparajjhanti napi ahaṃ tassa kiñci aparajjhiṃ. Ayameva vā pāṭho. Napi hiṃsemīti",
  "atk-s0509a:4121_1": "napi bādhemi. Dubbacananti duruttavacanaṃ. Kiṃ sakkā kātuyyeti kiṃ mayā kātuṃ ayye",
  "atk-s0509a:4121_2": "sakkā. Yaṃ maṃ viddessate bhattāti yasmā akāraṇeneva bhattā mayhaṃ viddessate viddessaṃ",
  "atk-s0509a:4121_3": "cittappakopaṃ karoti.",
  "atk-s0509a:4122_0": "Vimanāti domanassikā. Puttamanurakkhamānāti attano puttaṃ mayhaṃ sāmikaṃ cittamanurakkhaṇena",
  "atk-s0509a:4122_1": "anurakkhantā. Jitāmhase rūpiniṃ lakkhinti jitā amhase jitā vatāmha rūpavatiṃ siriṃ,",
  "atk-s0509a:4122_2": "manussavesena carantiyā siridevatāya parihīnā vatāti attho.",
  "atk-s0509a:4123_0": "Aḍḍhassa gharamhi dutiyakulikassāti paṭhamasāmikaṃ upādāya dutiyassa aḍḍhassa kulaputtassa",
  "atk-s0509a:4123_1": "gharamhi maṃ adāsi, dento ca tato paṭhamasuṅkato upaḍḍhasuṅkena adāsi. Yena maṃ vindatha",
  "atk-s0509a:4123_2": "seṭṭhīti yena suṅkena maṃ paṭhamaṃ seṭṭhi vindatha paṭilabhi, tato upaḍḍhasuṅkenāti yojanā.",
  "atk-s0509a:4124": "Sopīti dutiyasāmikopi. Maṃ paṭiccharayīti maṃ nīhari, so maṃ gehato nikkaḍḍhi. Upaṭṭhahantinti dāsī viya upaṭṭhahantiṃ upaṭṭhānaṃ karontiṃ. Adūsikanti adubbhanakaṃ.",
  "atk-s0509a:4125_0": "Damakanti kāruññādhiṭṭhānatāya paresaṃ cittassa damakaṃ. Yathā pare kiñci dassanti,",
  "atk-s0509a:4125_1": "evaṃ attano kāyaṃ vācañca dantaṃ vūpasantaṃ katvā paradattabhikkhāya vicaraṇakaṃ.",
  "atk-s0509a:4125_2": "Jāmātāti duhitupati. Nikkhipa poṭṭhiñca ghaṭikañcāti tayā paridahitaṃ pilotikākhaṇḍañca",
  "atk-s0509a:4125_3": "bhikkhākapālañca chaḍḍehi.",
  "atk-s0509a:4126": "Sopi vasitvā pakkhanti sopi bhikkhako puriso mayā saddhiṃ addhamāsamattaṃ vasitvā pakkāmi.",
  "atk-s0509a:4127_0": "Atha naṃ bhaṇatī tātoti taṃ bhikkhakaṃ mama pitā mātā sabbo ca me ñātigaṇo vaggavaggo",
  "atk-s0509a:4127_1": "hutvā bhaṇati. Kathaṃ? Kiṃ te na kīrati idha tuyhaṃ kiṃ nāma na kirati na sādhiyati,",
  "atk-s0509a:4127_2": "bhaṇa khippaṃ. Taṃ te karihitīti taṃ tuyhaṃ karissati.",
  "atk-s0509a:4128_0": "Yadi me attā sakkotīti yadi mayhaṃ attā attādhīno bhujisso ca hoti, alaṃ mayhaṃ isidāsiyā",
  "atk-s0509a:4128_1": "tāya payojanaṃ natthi, tasmā na saha vacchaṃ na saha vasissaṃ, ekaghare ahaṃ tāya",
  "atk-s0509a:4128_2": "saha vatthunti yojanā.",
  "atk-s0509a:4129_0": "Vissajjito gato soti so bhikkhako pitarā vissajjito yathāruci gato. Ekākinīti ekikāva.",
  "atk-s0509a:4129_1": "Āpucchitūna gacchanti mayhaṃ pitaraṃ vissajjetvā gacchāmi. Marituyeti marituṃ. Vāti vikappatthe nipāto.",
  "atk-s0509a:4130": "Gocarāyāti bhikkhāya, tāta-kulaṃ āgacchīti yojanā.",
  "atk-s0509a:4131": "Tanti taṃ jinadattattheriṃ. Uṭṭhāyāsanaṃ tassā paññāpayinti uṭṭhahitvā āsanaṃ tassā theriyā paññāpesiṃ.",
  "atk-s0509a:4132_0": "Idhevāti imasmiṃ eva gehe ṭhitā. Puttakāti sāmaññavohārena dhītaraṃ anukampento ālapati.",
  "atk-s0509a:4132_1": "Carāhi tvaṃ dhammanti tvaṃ pabbajitvā caritabbaṃ brahmacariyādidhammaṃ cara. Dvijātīti brāhmaṇajātī.",
  "atk-s0509a:4133": "Nijjaressāmīti jīrāpessāmi vināsessāmi.",
  "atk-s0509a:4134_0": "Bodhinti saccābhisambodhiṃ, maggañāṇanti attho. Aggadhammanti phaladhammaṃ, arahattaṃ.",
  "atk-s0509a:4134_1": "Yaṃ sacchikarī dvipadaseṭṭhoti yaṃ maggaphalanibbānasaññitaṃ lokuttaradhammaṃ dvipadānaṃ",
  "atk-s0509a:4134_2": "seṭṭho sammāsambuddho sacchi akāsi, taṃ labhassūti yojanā.",
  "atk-s0509a:4135": "Sattāhaṃ pabbajitāti pabbajitā hutvā sattāhena. Aphassayinti phusiṃ sacchākāsiṃ.",
  "atk-s0509a:4136_0": "Yassayaṃ phalavipākoti yassa pāpakammassa, ayaṃ sāmikassa amanāpabhāvasaṅkhāto nissandaphalabhūto",
  "atk-s0509a:4136_1": "vipāko. Taṃ tava ācikkhissanti taṃ kammaṃ tava kathessāmi. Tanti ācikkhiyamānaṃ tameva",
  "atk-s0509a:4136_2": "kammaṃ, taṃ vā mama vacanaṃ. Ekamanāti ekaggamanā. Ayameva vā pāṭho.",
  "atk-s0509a:4137": "Nagaramhi erakaccheti evaṃnāmake nagare. So paradāraṃ asevihanti so ahaṃ parassa dāraṃ aseviṃ.",
  "atk-s0509a:4138": "Ciraṃ pakkoti bahūni vassasatasahassāni nirayagginā daḍḍho. Tato ca uṭṭhahitvāti tato nirayato vuṭṭhito cuto. Makkaṭiyā kucchimokkaminti vānariyā kucchimhi paṭisandhiṃ gaṇhiṃ.",
  "atk-s0509a:4139_0": "Yūthapoti yūthapati. Nillacchesīti purisabhāvassa lakkhaṇabhūtāni bījakāni nillacchesi",
  "atk-s0509a:4139_1": "nīhari. Tassetaṃ kammaphalanti tassa mayhaṃ etaṃ atīte katassa kammassa phalaṃ. Yathāpi",
  "atk-s0509a:4139_2": "gantvāna paradāranti yathā taṃ paradāraṃ atikkamitvā.",
  "atk-s0509a:4140": "Tatoti makkaṭayonito. Sindhavāraññeti sindhavaraṭṭhe araññaṭṭhāne. Eḷakiyāti ajiyā.",
  "atk-s0509a:4141": "Dārake parivahitvāti piṭṭhiṃ āruyha kumārake vahitvā. Kimināvaṭṭoti abhijātaṭṭhāne kimiparigatova hutvā aṭṭo aṭṭito. Akalloti gilāno, ahosīti vacanaseso.",
  "atk-s0509a:4142": "Govāṇijakassāti gāviyo vikkiṇitvā jīvakassa. Lākhātamboti lākhārasarattehi viya tambehi lomehi samannāgato.",
  "atk-s0509a:4143": "Voḍhūnāti vahitvā. Naṅgalanti sīraṃ, sakaṭañca dhārayāmīti attho. Andhovaṭṭoti kāṇova hutvā aṭṭo pīḷito.",
  "atk-s0509a:4144": "Vīthiyāti nagaravīthiyaṃ. Dāsiyā ghare jātoti gharadāsiyā kucchimhi jāto. “Vaṇṇadāsiyā”tipi vadanti. Neva mahilā na purisoti itthīpi purisopi na homi, jātinapuṃsakoti attho.",
  "atk-s0509a:4145_0": "Tiṃsativassamhi matoti napuṃsako hutvā tiṃsavassakāle mato. Sākaṭikakulamhīti sūtakakule.",
  "atk-s0509a:4145_1": "Dhanikapurisapātabahulamhīti iṇāyikānaṃ purisānaṃ adhipatanabahule bahūhi iṇāyikehi abhibhavitabbe.",
  "atk-s0509a:4146": "Ussannāyāti upacitāya. Vipulāyāti mahatiyā. Vaḍḍhiyāti iṇavaḍḍhiyā. Okaḍḍhatīti avakaḍḍhati. Kulagharasmāti mama jātakulagehato.",
  "atk-s0509a:4147": "Orundhatassa puttoti assa satthavāhassa putto, mayi paṭibaddhacitto nāmena giridāso nāma avarundhati attano pariggahabhāvena gehe karoti.",
  "atk-s0509a:4148": "Anurattā bhattāranti bhattāraṃ anuvattikā. Tassāhaṃ viddesanamakāsinti tassa bhattuno taṃ bhariyaṃ sapattiṃ viddesanakammaṃ akāsiṃ. Yathā taṃ so kujjhati, evaṃ paṭipajjiṃ.",
  "atk-s0509a:4149_0": "Yaṃ maṃ apakīritūna gacchantīti yaṃ dāsī viya sakkaccaṃ upaṭṭhahantiṃ maṃ tattha",
  "atk-s0509a:4149_1": "tattha patino apakiritvā chaḍḍetvā anapekkhā apagacchanti. Etaṃ tassā mayhaṃ tadā",
  "atk-s0509a:4149_2": "katassa paradārikakammassa sapattiṃ viddesanakammassa ca nissandaphalaṃ. Tassapi",
  "atk-s0509a:4149_3": "anto kato mayāti tassapi tathā anunayapāpakakammassa dāruṇassa pariyanto idāni mayā",
  "atk-s0509a:4149_4": "aggamaggaṃ adhigacchantiyā kato, ito paraṃ kiñci dukkhaṃ natthīti. Yaṃ panettha antarantarā",
  "atk-s0509a:4149_5": "na vibhattaṃ, taṃ vuttanayattā uttānatthameva.",
  "atk-s0509a:4150": "Isidāsītherīgāthāvaṇṇanā niṭṭhitā.",
  "atk-s0509a:4151": "Cattālīsanipātavaṇṇanā niṭṭhitā.",
  "atk-s0509a:4152": "16. Mahānipāto",
  "atk-s0509a:4153": "1. Sumedhātherīgāthāvaṇṇanā",
  "atk-s0509a:4154_0": "Mahānipāte mantāvatiyā nagaretiādikā sumedhāya theriyā gāthā. Ayampi purimabuddhesu",
  "atk-s0509a:4154_1": "katādhikārā tattha tattha bhave vivaṭṭūpanissayaṃ kusalaṃ upacinantī, sakkaccaṃ vimokkhasambhāre",
  "atk-s0509a:4154_2": "sambhārentī koṇāgamanassa bhagavato kāle kulagehe nibbattitvā viññutaṃ patvā, attano",
  "atk-s0509a:4154_3": "sakhīhi kuladhītāhi saddhiṃ ekajjhāsayā hutvā mahantaṃ ārāmaṃ kāretvā buddhappamukhassa",
  "atk-s0509a:4154_4": "bhikkhusaṅghassa niyyādesi. Sā tena puññakammena kāyassa bhedā tāvatiṃsaṃ upagacchi.",
  "atk-s0509a:4154_5": "Tattha yāvatāyukaṃ dibbasampattiṃ anubhavitvā tato cutā yāmesu upapajji. Tato cutā",
  "atk-s0509a:4154_6": "tusitesu, tato cutā nimmānaratīsu, tato cutā paranimmitavasavattīsūti anukkamena",
  "atk-s0509a:4154_7": "pañcasu kāmasaggesu uppajjitvā tattha tattha devarājūnaṃ mahesī hutvā tato cutā kassapassa",
  "atk-s0509a:4154_8": "bhagavato kāle mahāvibhavassa seṭṭhino dhītā hutvā anukkamena viññutaṃ patvā sāsane",
  "atk-s0509a:4154_9": "abhippasannā hutvā ratanattayaṃ uddissa uḷārapuññakammaṃ akāsi.",
  "atk-s0509a:4155_0": "Tattha yāvajīvaṃ dhammūpajīvinī kusaladhammaniratā hutvā tato cutā tāvatiṃsesu nibbattitvā",
  "atk-s0509a:4155_1": "aparāparaṃ sugatīsuyeva saṃsarantī, imasmiṃ buddhuppāde mantāvatīnagare koñcassa",
  "atk-s0509a:4155_2": "nāma rañño dhītā hutvā nibbatti. Tassā mātāpitaro sumedhāti nāmaṃ akaṃsu. Taṃ anukkamena",
  "atk-s0509a:4155_3": "vuddhippattavayappattakāle mātāpitaro “vāraṇavatīnagare anikarattassa nāma rañño",
  "atk-s0509a:4155_4": "dassāmā”ti sammantesuṃ. Sā pana daharakālato paṭṭhāya attano samānavayāhi rājakaññāhi",
  "atk-s0509a:4155_5": "dāsijanehi ca saddhiṃ bhikkhunupassayaṃ gantvā bhikkhunīnaṃ santike dhammaṃ sutvā",
  "atk-s0509a:4155_6": "cirakālato paṭṭhāya katādhikāratāya saṃsāre jātasaṃvegā sāsane abhippasannā hutvā",
  "atk-s0509a:4155_7": "vayappattakāle kāmehi vinivattitamānasā ahosi. Tena sā mātāpitūnaṃ ñātīnaṃ sammantanaṃ",
  "atk-s0509a:4155_8": "sutvā “na mayhaṃ gharāvāsena kiccaṃ, pabbajissāmaha”nti āha. Taṃ mātāpitaro gharāvāse",
  "atk-s0509a:4155_9": "niyojentā nānappakārena yācantāpi saññāpetuṃ nāsakkhiṃsu. Sā “evaṃ me pabbajituṃ",
  "atk-s0509a:4155_10": "labbhatī”ti khaggaṃ gahetvā sayameva attano kese chinditvā te eva kese ārabbha paṭikkūlamanasikāraṃ",
  "atk-s0509a:4155_11": "pavattentī tattha katādhikāratāya bhikkhunīnaṃ santike manasikāravidhānassa sutapubbattā",
  "atk-s0509a:4155_12": "ca asubhanimittaṃ uppādetvā tattha paṭhamajjhānaṃ adhigacchi. Adhigatapaṭhamajjhānā",
  "atk-s0509a:4155_13": "ca attanā gharāvāse uyyojetuṃ upagate mātāpitaro ādiṃ katvā antojanaparijanaṃ sabbaṃ",
  "atk-s0509a:4155_14": "rājakulaṃ sāsane abhippasannaṃ kāretvā gharato nikkhamitvā bhikkhunupassayaṃ gantvā",
  "atk-s0509a:4155_15": "pabbaji. Pabbajitvā ca vipassanaṃ paṭṭhapetvā sammadeva paripakkañāṇā vimuttiparipācanīyānaṃ",
  "atk-s0509a:4155_16": "dhammānaṃ visesitāya na cirasseva saha paṭisambhidāhi arahattaṃ pāpuṇi. Tena vuttaṃ apadāne –",
  "atk-s0509a:4156": "“Bhagavati koṇāgamane, saṅghārāmamhi navanivesamhi;",
  "atk-s0509a:4157": "Sakhiyo tisso janiyo, vihāradānaṃ adāsimha.",
  "atk-s0509a:4158": "“Dasakkhattuṃ satakkhattuṃ, dasasatakkhattuṃ satāni ca satakkhattuṃ;",
  "atk-s0509a:4159": "Devesu upapajjimha, ko pana vādo manussesu.",
  "atk-s0509a:4160": "“Devesu mahiddhikā ahumha, mānusakamhi ko pana vādo;",
  "atk-s0509a:4161": "Sattaratanassa mahesī, itthiratanaṃ ahaṃ āsiṃ.",
  "atk-s0509a:4162": "“Idha sañcitakusalā, susamiddhakulappajā;",
  "atk-s0509a:4163": "Dhanañjānī ca khemā ca, ahampi ca tayo janā.",
  "atk-s0509a:4164": "“Ārāmaṃ sukataṃ katvā, sabbāvayavamaṇḍitaṃ;",
  "atk-s0509a:4165": "Buddhappamukhasaṅghassa, niyyādetvā pamoditā.",
  "atk-s0509a:4166": "“Yattha yatthūpapajjāmi, tassa kammassa vāhasā;",
  "atk-s0509a:4167": "Devesu aggataṃ pattā, manussesu tatheva ca.",
  "atk-s0509a:4168": "“Imasmiṃyeva kappamhi, brahmabandhu mahāyaso;",
  "atk-s0509a:4169": "Kassapo nāma gottena, uppajji vadataṃ varo.",
  "atk-s0509a:4170": "“Upaṭṭhāko mahesissa, tadā āsi narissaro;",
  "atk-s0509a:4171": "Kāsirājā kikī nāma, bārāṇasipuruttame.",
  "atk-s0509a:4172": "“Tassāsuṃ satta dhītaro, rājakaññā sukhedhitā;",
  "atk-s0509a:4173": "Buddhopaṭṭhānaniratā, brahmacariyaṃ cariṃsu tā.",
  "atk-s0509a:4174": "“Tāsaṃ sahāyikā hutvā, sīlesu susamāhitā;",
  "atk-s0509a:4175": "Datvā dānāni sakkaccaṃ, agāreva vataṃ cariṃ.",
  "atk-s0509a:4176": "“Tena kammena sukatena, cetanāpaṇidhīhi ca;",
  "atk-s0509a:4177": "Jahitvā mānusaṃ dehaṃ, tāvatiṃsūpagā ahaṃ.",
  "atk-s0509a:4178": "“Tato cutā yāmamagaṃ, tatohaṃ tusitaṃ gatā;",
  "atk-s0509a:4179": "Tato ca nimmānaratiṃ, vasavattipuraṃ gatā.",
  "atk-s0509a:4180": "“Yattha yatthūpapajjāmi, puññakammasamohitā;",
  "atk-s0509a:4181": "Tattha tattheva rājūnaṃ, mahesittamahārayiṃ.",
  "atk-s0509a:4182": "“Tato cutā manussatte, rājūnaṃ cakkavattinaṃ;",
  "atk-s0509a:4183": "Maṇḍalīnañca rājūnaṃ, mahesittamakārayiṃ.",
  "atk-s0509a:4184": "“Sampattimanubhotvāna, devesu mānusesu ca;",
  "atk-s0509a:4185": "Sabbattha sukhitā hutvā, nekajātīsu saṃsariṃ.",
  "atk-s0509a:4186": "“So hetu so pabhavo, tammūlaṃ sāva sāsane khantī;",
  "atk-s0509a:4187": "Taṃ paṭhamasamodhānaṃ, taṃ dhammaratāya nibbānaṃ.",
  "atk-s0509a:4188": "“Kilesā jhāpitā mayhaṃ, bhavā sabbe samūhatā;",
  "atk-s0509a:4189": "Nāgīva bandhanaṃ chetvā, viharāmi anāsavā.",
  "atk-s0509a:4190": "“Svāgataṃ vata me āsi, buddhaseṭṭhassa santike;",
  "atk-s0509a:4191": "Tisso vijjā anuppattā, kataṃ buddhassa sāsanaṃ.",
  "atk-s0509a:4192": "“Paṭisambhidā catasso, vimokkhāpi ca aṭṭhime;",
  "atk-s0509a:4193": "Chaḷabhiññā sacchikatā, kataṃ buddhassa sāsana”nti.",
  "atk-s0509a:4194": "Arahattaṃ pana patvā attano paṭipattiṃ paccavekkhitvā udānavasena –",
  "atk-s0509a:4195": "450.",
  "atk-s0509a:4196": "“Mantāvatiyā nagare, rañño koñcassa aggamahesiyā;",
  "atk-s0509a:4197": "Dhītā āsiṃ sumedhā, pasāditā sāsanakarehi.",
  "atk-s0509a:4198": "451.",
  "atk-s0509a:4199": "“Sīlavatī cittakathā, bahussutā buddhasāsane vinitā;",
  "atk-s0509a:4200": "Mātāpitaro upagamma, bhaṇati ubhayo nisāmetha.",
  "atk-s0509a:4201": "452.",
  "atk-s0509a:4202": "“Nibbānābhiratāhaṃ, asassataṃ bhavagataṃ yadipi dibbaṃ;",
  "atk-s0509a:4203": "Kimaṅgaṃ pana tucchā kāmā, appassādā bahuvighātā.",
  "atk-s0509a:4204": "453.",
  "atk-s0509a:4205": "“Kāmā kaṭukā āsī, visūpamā yesu mucchitā bālā;",
  "atk-s0509a:4206": "Te dīgharattaṃ niraye, samappitā haññante dukkhitā.",
  "atk-s0509a:4207": "454.",
  "atk-s0509a:4208": "“Socanti pāpakammā, vinipāte pāpavaddhino sadā;",
  "atk-s0509a:4209": "Kāyena ca vācāya ca, manasā ca asaṃvutā bālā.",
  "atk-s0509a:4210": "455.",
  "atk-s0509a:4211": "“Bālā te duppaññā, acetanā dukkhasamudayoruddhā;",
  "atk-s0509a:4212": "Desente ajānantā, na bujjhare ariyasaccāni.",
  "atk-s0509a:4213": "456.",
  "atk-s0509a:4214": "“Saccāni ‘amma’buddhavaradesi, tāni te bahutarā ajānantā ye;",
  "atk-s0509a:4215": "Abhinandanti bhavagataṃ, pihenti devesu upapattiṃ.",
  "atk-s0509a:4216": "457.",
  "atk-s0509a:4217": "“Devesupi upapatti, asassatā bhavagate aniccamhi;",
  "atk-s0509a:4218": "Na ca santasanti bālā, punappunaṃ jāyitabbassa.",
  "atk-s0509a:4219": "458.",
  "atk-s0509a:4220": "“Cattāro vinipātā, duve ca gatiyo kathañci labbhanti;",
  "atk-s0509a:4221": "Na ca vinipātagatānaṃ, pabbajjā atthi nirayesu.",
  "atk-s0509a:4222": "459.",
  "atk-s0509a:4223": "“Anujānātha maṃ ubhayo, pabbajituṃ dasabalassa pāvacane;",
  "atk-s0509a:4224": "Appossukkā ghaṭissaṃ, jātimaraṇappahānāya.",
  "atk-s0509a:4225": "460.",
  "atk-s0509a:4226": "“Kiṃ bhavagate abhinandi, tena kāyakalinā asārena;",
  "atk-s0509a:4227": "Bhavataṇhāya nirodhā, anujānātha pabbajissāmi.",
  "atk-s0509a:4228": "461.",
  "atk-s0509a:4229": "“Buddhānaṃ uppādo, vivajjito akkhaṇo khaṇo laddho;",
  "atk-s0509a:4230": "Sīlāni brahmacariyaṃ, yāvajīvaṃ na dūseyyaṃ.",
  "atk-s0509a:4231": "462.",
  "atk-s0509a:4232": "“Evaṃ bhaṇati sumedhā, mātāpitaro ‘na tāva āhāraṃ;",
  "atk-s0509a:4233": "Āharissaṃ gahaṭṭhā, maraṇavasaṃ gatāva hessāmi’.",
  "atk-s0509a:4234": "463.",
  "atk-s0509a:4235": "“Mātā dukkhitā rodati pitā ca;",
  "atk-s0509a:4236": "Assā sabbaso samabhihato;",
  "atk-s0509a:4237": "Ghaṭenti saññāpetuṃ, pāsādatale chamāpatitaṃ.",
  "atk-s0509a:4238": "464.",
  "atk-s0509a:4239": "“Uṭṭhehi puttaka kiṃ soci, tena dinnāsi vāraṇavatimhi;",
  "atk-s0509a:4240": "Rājā anīkaratto, abhirūpo tassa tvaṃ dinnā.",
  "atk-s0509a:4241": "465.",
  "atk-s0509a:4242": "“Aggamahesī bhavissasi, anikarattassa rājino bhariyā;",
  "atk-s0509a:4243": "Sīlāni brahmacariyaṃ, pabbajjā dukkarā puttaka.",
  "atk-s0509a:4244": "466.",
  "atk-s0509a:4245": "“Rajje āṇā dhanamissariyaṃ, bhogā sukhā daharikāsi;",
  "atk-s0509a:4246": "Bhuñjāhi kāmabhoge, vāreyyaṃ hotu te putta.",
  "atk-s0509a:4247": "467.",
  "atk-s0509a:4248": "“Atha ne bhaṇati sumedhā, mā edisikāni bhavagatamasāraṃ;",
  "atk-s0509a:4249": "Pabbajjā vā hohiti, maraṇaṃ vā me na ceva vāreyyaṃ.",
  "atk-s0509a:4250": "468.",
  "atk-s0509a:4251": "“Kimiva pūtikāyamasuciṃ, savanagandhaṃ bhayānakaṃ kuṇapaṃ;",
  "atk-s0509a:4252": "Abhisaṃviseyyaṃ bhastaṃ, asakiṃ paggharitaṃ asucipuṇṇaṃ.",
  "atk-s0509a:4253": "469.",
  "atk-s0509a:4254": "“Kimiva tahaṃ jānantī, vikūlakaṃ maṃsasoṇitupalittaṃ;",
  "atk-s0509a:4255": "Kimikulalayaṃ sakuṇabhattaṃ, kaḷevaraṃ kissa diyatīti.",
  "atk-s0509a:4256": "470.",
  "atk-s0509a:4257": "“Nibbuyhati susānaṃ, aciraṃ kāyo apetaviññāṇo;",
  "atk-s0509a:4258": "Chuddho kaḷiṅgaraṃ viya, jigucchamānehi ñātīhi.",
  "atk-s0509a:4259": "471.",
  "atk-s0509a:4260": "“Chuddhūna naṃ susāne, parabhattaṃ nhāyanti jigucchantā;",
  "atk-s0509a:4261": "Niyakā mātāpitaro, kiṃ pana sādhāraṇā janatā.",
  "atk-s0509a:4262": "472.",
  "atk-s0509a:4263": "“Ajjhositā asāre, kaḷevare aṭṭhinhārusaṅghāte;",
  "atk-s0509a:4264": "Kheḷassuccārassavaparipuṇṇe pūtikāyamhi.",
  "atk-s0509a:4265": "473.",
  "atk-s0509a:4266": "“Yo naṃ vinibbhujitvā, abbhantaramassa bāhiraṃ kayirā;",
  "atk-s0509a:4267": "Gandhassa asahamānā, sakāpi mātā jiguccheyya.",
  "atk-s0509a:4268": "474.",
  "atk-s0509a:4269": "“Khandhadhātuāyatanaṃ, saṅkhataṃ jātimūlakaṃ dukkhaṃ;",
  "atk-s0509a:4270": "Yoniso anuvicinantī, vāreyyaṃ kissa iccheyyaṃ.",
  "atk-s0509a:4271": "475.",
  "atk-s0509a:4272": "“Divase divase tisatti, satāni navanavā pateyyuṃ kāyamhi;",
  "atk-s0509a:4273": "Vassasatampi ca ghāto, seyyo dukkhassa cevaṃ khayo.",
  "atk-s0509a:4274": "476.",
  "atk-s0509a:4275": "“Ajjhupagacche ghātaṃ, yo viññāyevaṃ satthuno vacanaṃ;",
  "atk-s0509a:4276": "Dīgho tesaṃ saṃsāro, punappunaṃ haññamānānaṃ.",
  "atk-s0509a:4277": "477.",
  "atk-s0509a:4278": "“Devesu manussesu ca, tiracchānayoniyā asurakāye;",
  "atk-s0509a:4279": "Petesu ca nirayesu ca, aparimitā dissante ghātā.",
  "atk-s0509a:4280": "478.",
  "atk-s0509a:4281": "“Ghātā nirayesu bahū, vinipātagatassa pīḷiyamānassa;",
  "atk-s0509a:4282": "Devesupi attāṇaṃ, nibbānasukhā paraṃ natthi.",
  "atk-s0509a:4283": "479.",
  "atk-s0509a:4284": "“Pattā te nibbānaṃ, ye yuttā dasabalassa pāvacane;",
  "atk-s0509a:4285": "Appossukkā ghaṭenti, jātimaraṇappahānāya.",
  "atk-s0509a:4286": "480.",
  "atk-s0509a:4287": "“Ajjeva tātabhinikkhamissaṃ, bhogehi kiṃ asārehi;",
  "atk-s0509a:4288": "Nibbinnā me kāmā, vantasamā tālavatthukatā.",
  "atk-s0509a:4289": "481.",
  "atk-s0509a:4290": "“Sā cevaṃ bhaṇati pitaramanīkaratto, ca yassa sā dinnā;",
  "atk-s0509a:4291": "Upayāsi vāraṇavate, vāreyyamupaṭṭhite kāle.",
  "atk-s0509a:4292": "482.",
  "atk-s0509a:4293": "“Atha asitanicitamuduke, kese khaggena chindiya sumedhā;",
  "atk-s0509a:4294": "Pāsādaṃ pidahitvā, paṭhamajjhānaṃ samāpajji.",
  "atk-s0509a:4295": "483.",
  "atk-s0509a:4296": "“Sā ca tahiṃ samāpannā, anīkaratto ca āgato nagaraṃ;",
  "atk-s0509a:4297": "Pāsāde ca sumedhā, aniccasaññaṃ subhāveti.",
  "atk-s0509a:4298": "484.",
  "atk-s0509a:4299": "“Sā ca manasi karoti, anīkaratto ca āruhī turitaṃ;",
  "atk-s0509a:4300": "Maṇikanakabhūsitaṅgo, katañjalī yācati sumedhaṃ.",
  "atk-s0509a:4301": "485.",
  "atk-s0509a:4302": "“Rajje āṇā dhanamissariyaṃ, bhogā sukhā daharikāsi;",
  "atk-s0509a:4303": "Bhuñjāhi kāmabhoge, kāmasukhā dullabhā loke.",
  "atk-s0509a:4304": "486.",
  "atk-s0509a:4305": "“Nissaṭṭhaṃ te rajjaṃ, bhoge bhuñjassu dehi dānāni;",
  "atk-s0509a:4306": "Mā dummanā ahosi, mātāpitaro te dukkhitā.",
  "atk-s0509a:4307": "487.",
  "atk-s0509a:4308": "“Taṃ taṃ bhaṇati sumedhā, kāmehi anatthikā vigatamohā;",
  "atk-s0509a:4309": "Mā kāme abhinandi, kāmesvādīnavaṃ passa.",
  "atk-s0509a:4310": "488.",
  "atk-s0509a:4311": "“Cātuddīpo rājā, mandhātā āsi kāmabhoginamaggo;",
  "atk-s0509a:4312": "Atitto kālaṅkato, na cassa paripūritā icchā.",
  "atk-s0509a:4313": "489.",
  "atk-s0509a:4314": "“Satta ratanāni vasseyya, vuṭṭhimā dasadisā samantena;",
  "atk-s0509a:4315": "Na catthi titti kāmānaṃ, atittāva maranti narā.",
  "atk-s0509a:4316": "490.",
  "atk-s0509a:4317": "“Asisūnūpamā kāmā, kāmā sappasiropamā;",
  "atk-s0509a:4318": "Ukkopamā anudahanti, aṭṭhikaṅkalasannibhā.",
  "atk-s0509a:4319": "491.",
  "atk-s0509a:4320": "“Aniccā adhuvā kāmā, bahudukkhā mahāvisā;",
  "atk-s0509a:4321": "Ayoguḷova santatto, aghamūlā dukhapphalā.",
  "atk-s0509a:4322": "492.",
  "atk-s0509a:4323": "“Rukkhaphalūpamā kāmā, maṃsapesūpamā dukhā;",
  "atk-s0509a:4324": "Supinopamā vañcaniyā, kāmā yācitakūpamā.",
  "atk-s0509a:4325": "493.",
  "atk-s0509a:4326": "“Sattisūlūpamā kāmā, rogo gaṇḍo aghaṃ nighaṃ;",
  "atk-s0509a:4327": "Aṅgārakāsusadisā, aghamūlaṃ bhayaṃ vadho.",
  "atk-s0509a:4328": "494.",
  "atk-s0509a:4329": "“Evaṃ bahudukkhā kāmā, akkhātā antarāyikā;",
  "atk-s0509a:4330": "Gacchatha na me bhavagate, vissāso atthi attano.",
  "atk-s0509a:4331": "495.",
  "atk-s0509a:4332": "“Kiṃ mama paro karissati, attano sīsamhi ḍayhamānamhi;",
  "atk-s0509a:4333": "Anubandhe jarāmaraṇe, tassa ghātāya ghaṭitabbaṃ.",
  "atk-s0509a:4334": "496.",
  "atk-s0509a:4335": "“Dvāraṃ apāpuritvānahaṃ, mātāpitaro anīkarattañca;",
  "atk-s0509a:4336": "Disvāna chamaṃ nisinne, rodante idamavocaṃ.",
  "atk-s0509a:4337": "497.",
  "atk-s0509a:4338": "“Dīgho bālānaṃ saṃsāro, punappunañca rodataṃ;",
  "atk-s0509a:4339": "Anamatagge pitu maraṇe, bhātu vadhe attano ca vadhe.",
  "atk-s0509a:4340": "498.",
  "atk-s0509a:4341": "“Assu thaññaṃ rudhiraṃ, saṃsāraṃ anamataggato saratha;",
  "atk-s0509a:4342": "Sattānaṃ saṃsarataṃ, sarāhi aṭṭhīnañca sannicayaṃ.",
  "atk-s0509a:4343": "499.",
  "atk-s0509a:4344": "“Sara caturodadhī, upanīte assuthaññarudhiramhi;",
  "atk-s0509a:4345": "Sara ekakappamaṭṭhīnaṃ, sañcayaṃ vipulena samaṃ.",
  "atk-s0509a:4346": "500.",
  "atk-s0509a:4347": "“Anamatagge saṃsarato, mahiṃ jambudīpamupanītaṃ;",
  "atk-s0509a:4348": "Kolaṭṭhimattaguḷikā, mātā mātusveva nappahonti.",
  "atk-s0509a:4349": "501.",
  "atk-s0509a:4350": "“Tiṇakaṭṭhasākhāpalāsaṃ, upanītaṃ anamataggato sara;",
  "atk-s0509a:4351": "Caturaṅgulikā ghaṭikā, pitupitusveva nappahonti.",
  "atk-s0509a:4352": "502.",
  "atk-s0509a:4353": "“Sara kāṇakacchapaṃ pubbasamudde, aparato ca yugachiddaṃ;",
  "atk-s0509a:4354": "Siraṃ tassa ca paṭimukkaṃ, manussalābhamhi opammaṃ.",
  "atk-s0509a:4355": "503.",
  "atk-s0509a:4356": "“Sara rūpaṃ pheṇapiṇḍopamassa, kāyakalino asārassa;",
  "atk-s0509a:4357": "Khandhe passa anicce, sarāhi niraye bahuvighāte.",
  "atk-s0509a:4358": "504.",
  "atk-s0509a:4359": "“Sara kaṭasiṃ vaḍḍhente, punappunaṃ tāsu tāsu jātīsu;",
  "atk-s0509a:4360": "Sara kumbhīlabhayāni ca, sarāhi cattāri saccāni.",
  "atk-s0509a:4361": "505.",
  "atk-s0509a:4362": "“Amatamhi vijjamāne, kiṃ tava pañcakaṭukena pītena;",
  "atk-s0509a:4363": "Sabbā hi kāmaratiyo, kaṭukatarā pañcakaṭukena.",
  "atk-s0509a:4364": "506.",
  "atk-s0509a:4365": "“Amatamhi vijjamāne, kiṃ tava kāmehi ye pariḷāhā;",
  "atk-s0509a:4366": "Sabbā hi kāmaratiyo, jalitā kuthitā kampitā santāpitā.",
  "atk-s0509a:4367": "507.",
  "atk-s0509a:4368": "“Asapattamhi samāne, kiṃ tava kāmehi ye bahusapattā;",
  "atk-s0509a:4369": "Rājaggicoraudakappiyehi, sādhāraṇā kāmā bahusapattā.",
  "atk-s0509a:4370": "508.",
  "atk-s0509a:4371": "“Mokkhamhi vijjamāne, kiṃ tava kāmehi yesu vadhabandho;",
  "atk-s0509a:4372": "Kāmesu hi asakāmā, vadhabandhadukhāni anubhonti.",
  "atk-s0509a:4373": "509.",
  "atk-s0509a:4374": "“Ādīpitā tiṇukkā, gaṇhantaṃ dahanti neva muñcantaṃ;",
  "atk-s0509a:4375": "Ukkopamā hi kāmā, dahanti ye te na muñcanti.",
  "atk-s0509a:4376": "510.",
  "atk-s0509a:4377": "“Mā appakassa hetu, kāmasukhassa vipulaṃ jahī sukhaṃ;",
  "atk-s0509a:4378": "Mā puthulomova baḷisaṃ, gilitvā pacchā vihaññasi.",
  "atk-s0509a:4379": "511.",
  "atk-s0509a:4380": "“Kāmaṃ kāmesu damassu, tāva sunakhova saṅkhalābaddho;",
  "atk-s0509a:4381": "Kāhinti khu taṃ kāmā, chātā sunakhaṃva caṇḍālā.",
  "atk-s0509a:4382": "512.",
  "atk-s0509a:4383": "“Aparimitañca dukkhaṃ, bahūni ca cittadomanassāni;",
  "atk-s0509a:4384": "Anubhohisi kāmayutto, paṭinissaja addhuve kāme.",
  "atk-s0509a:4385": "513.",
  "atk-s0509a:4386": "“Ajaramhi vijjamāne, kiṃ tava kāmehi yesu jarā;",
  "atk-s0509a:4387": "Maraṇabyādhigahitā, sabbā sabbattha jātiyo.",
  "atk-s0509a:4388": "514.",
  "atk-s0509a:4389": "“Idamajaramidamamaraṃ, idamajarāmaraṃ padamasokaṃ;",
  "atk-s0509a:4390": "Asapattamasambādhaṃ, akhalitamabhayaṃ nirupatāpaṃ.",
  "atk-s0509a:4391": "515.",
  "atk-s0509a:4392": "“Adhigatamidaṃ bahūhi, amataṃ ajjāpi ca labhanīyamidaṃ;",
  "atk-s0509a:4393": "Yo yoniso payuñjati, na ca sakkā aghaṭamānena.",
  "atk-s0509a:4394": "516.",
  "atk-s0509a:4395": "“Evaṃ bhaṇati sumedhā, saṅkhāragate ratiṃ alabhamānā;",
  "atk-s0509a:4396": "Anunentī anikarattaṃ, kese ca chamaṃ khipi sumedhā.",
  "atk-s0509a:4397": "517.",
  "atk-s0509a:4398": "“Uṭṭhāya anikaratto, pañjaliko yācatassā pitaraṃ so;",
  "atk-s0509a:4399": "Vissajjetha sumedhaṃ, pabbajituṃ vimokkhasaccadassā.",
  "atk-s0509a:4400": "518.",
  "atk-s0509a:4401": "“Vissajjitā mātāpitūhi, pabbaji sokabhayabhītā;",
  "atk-s0509a:4402": "Cha abhiññā sacchikatā, aggaphalaṃ sikkhamānāya.",
  "atk-s0509a:4403": "519.",
  "atk-s0509a:4404": "“Acchariyamabbhutaṃ taṃ, nibbānaṃ āsi rājakaññāya;",
  "atk-s0509a:4405": "Pubbenivāsacaritaṃ, yathā byākari pacchime kāle.",
  "atk-s0509a:4406": "520.",
  "atk-s0509a:4407": "“Bhagavati koṇāgamane, saṅghārāmamhi navanivesamhi;",
  "atk-s0509a:4408": "Sakhiyo tisso janiyo, vihāradānaṃ adāsimha.",
  "atk-s0509a:4409": "521.",
  "atk-s0509a:4410": "“Dasakkhattuṃ satakkhattuṃ, dasasatakkhattuṃ satāni ca satakkhattuṃ;",
  "atk-s0509a:4411": "Devesu upapajjimha, ko pana vādo manussesu.",
  "atk-s0509a:4412": "522.",
  "atk-s0509a:4413": "“Devesu mahiddhikā ahumha, mānusakamhi ko pana vādo;",
  "atk-s0509a:4414": "Sattaratanassa mahesī, itthiratanaṃ ahaṃ āsiṃ.",
  "atk-s0509a:4415": "523.",
  "atk-s0509a:4416": "“So hetu so pabhavo, taṃ mūlaṃ sāva sāsane khantī;",
  "atk-s0509a:4417": "Taṃ paṭhamasamodhānaṃ, taṃ dhammaratāya nibbānaṃ.",
  "atk-s0509a:4418": "524.",
  "atk-s0509a:4419": "“Evaṃ karonti ye saddahanti, vacanaṃ anomapaññassa;",
  "atk-s0509a:4420": "Nibbindanti bhavagate, nibbinditvā virajjantī”ti. –",
  "atk-s0509a:4421": "Imā gāthā abhāsi.",
  "atk-s0509a:4422_0": "Tattha mantavatiyā nagareti mantavatīti evaṃnāmake nagare. Rañño koñcassāti koñcassa",
  "atk-s0509a:4422_1": "nāma rañño mahesiyā kucchimhi jātā dhītā āsiṃ. Sumedhāti nāmena sumedhā. Pasāditā",
  "atk-s0509a:4422_2": "sāsanakarehīti satthusāsanakarehi ariyehi dhammadesanāya sāsane pasāditā sañjātaratanattayappasādā katā.",
  "atk-s0509a:4423_0": "Sīlavatīti ācārasīlasampannā. Cittakathāti cittadhammakathā. Bahussutāti bhikkhunīnaṃ",
  "atk-s0509a:4423_1": "santike pariyattidhammassutiyutā. Buddhasāsane vinītāti evaṃ pavatti, evaṃ nivatti,",
  "atk-s0509a:4423_2": "iti sīlaṃ, iti samādhi, iti paññāti suttānugatena yonisomanasikārena tadaṅgato kilesānaṃ",
  "atk-s0509a:4423_3": "vinivattattā buddhānaṃ sāsane vinītā saṃyatakāyavācācittā. Ubhayo nisāmethāti tumhe",
  "atk-s0509a:4423_4": "dvepi mama vacanaṃ nisāmetha, mātāpitaro upagantvā bhaṇatīti yojanā.",
  "atk-s0509a:4424_0": "Yadipi dibbanti devalokapariyāpannampi bhavagataṃ nāma sabbampi asassataṃ aniccaṃ",
  "atk-s0509a:4424_1": "dukkhaṃ vipariṇāmadhammaṃ. Kimaṅgaṃ pana tucchā kāmāti kimaṅgaṃ pana mānusakā kāmā,",
  "atk-s0509a:4424_2": "te sabbepi asārakabhāvato tucchā rittā, satthadhārāyaṃ madhubindu viya appassādā,",
  "atk-s0509a:4424_3": "etarahi āyatiñca vipuladukkhatāya bahuvighātā.",
  "atk-s0509a:4425": "Kaṭukāti aniṭṭhā. Sappaṭibhayaṭṭhena āsīvisūpamā. Yesu kāmesu. Mucchitāti ajjhositā. Samappitāti sakammunā sabbaso appitā khittā, upapannāti attho. Haññanteti bādhīyanti.",
  "atk-s0509a:4426": "Vinipāteti apāye.",
  "atk-s0509a:4427_0": "Acetanāti attahitacetanāya abhāvena acetanā. Dukkhasamudayoruddhāti taṇhānimittasaṃsāre",
  "atk-s0509a:4427_1": "avaruddhā. Desenteti catusaccadhamme desiyamāne. Ajānantāti atthaṃ ajānantā. Na bujjhare",
  "atk-s0509a:4427_2": "ariyasaccānīti dukkhādīni ariyasaccāni na paṭibujjhanti.",
  "atk-s0509a:4428_0": "Ammāti mātaraṃ pamukhaṃ katvā ālapati. Te bahutarā ajānantāti ye abhinandanti bhavagataṃ",
  "atk-s0509a:4428_1": "pihenti devesu upapattiṃ buddhavaradesitāni saccāni ajānantā, teyeva ca imasmiṃ loke bahutarāti yojanā.",
  "atk-s0509a:4429_0": "Bhavagate aniccamhīti sabbasmiṃ bhave anicce devesu upapatti na sassatā, evaṃ santepi",
  "atk-s0509a:4429_1": "na ca santasanti bālā na uttasanti na saṃvegaṃ āpajjanti. Punappunaṃ jāyitabbassāti",
  "atk-s0509a:4429_2": "aparāparaṃ upapajjamānassa.",
  "atk-s0509a:4430_0": "Cattāro vinipātāti nirayo tiracchānayoni pettivisayo asurayonīti ime cattāro sukhasamussayato",
  "atk-s0509a:4430_1": "vinipātagatiyo. Manussadevūpapattisaññitā pana dveva gatiyo kathañci kicchena kasirena",
  "atk-s0509a:4430_2": "labbhanti puññakammassa dukkarattā. Nirayesūti sukharahitesu apāyesu.",
  "atk-s0509a:4431": "Appossukkāti aññakiccesu nirussukkā. Ghaṭissanti vāyamissaṃ bhāvanaṃ anuyuñjissāmi, kāyakalinā asārena bhavagate kiṃ abhinanditenāti yojanā.",
  "atk-s0509a:4432": "Bhavataṇhāya nirodhāti bhavagatāya taṇhāya nirodhahetu nirodhatthaṃ.",
  "atk-s0509a:4433_0": "Buddhānaṃ uppādo laddho, vivajjito nirayūpapattiādiko aṭṭhavidho akkhaṇo, khaṇo navamo",
  "atk-s0509a:4433_1": "khaṇo laddhoti yojanā. Sīlānīti catupārisuddhisīlāni. Brahmacariyanti sāsanabrahmacariyaṃ.",
  "atk-s0509a:4433_2": "Na dūseyyanti na kopeyyāmi.",
  "atk-s0509a:4434_0": "Na tāva āhāraṃ āharissaṃ gahaṭṭhāti “neva tāva ahaṃ gahaṭṭhā hutvā āhāraṃ āharissāmi,",
  "atk-s0509a:4434_1": "sace pabbajjaṃ na labhissāmi, maraṇavasameva gatā bhavissāmī”ti evaṃ sumedhā mātāpitaro bhaṇatīti yojanā.",
  "atk-s0509a:4435_0": "Assāti sumedhāya. Sabbaso samabhihatoti assūhi sabbaso abhihatamukho. Ghaṭenti saññāpetunti",
  "atk-s0509a:4435_1": "pāsādatale chamāpatitaṃ sumedhaṃ mātā ca pitā ca gihibhāvāya saññāpetuṃ ghaṭenti",
  "atk-s0509a:4435_2": "vāyamanti. “Ghaṭenti vāyamantī”tipi pāṭho, so evattho.",
  "atk-s0509a:4436_0": "Kiṃ socitenāti “pabbajjaṃ na labhissāmī”ti kiṃ socanena. Dinnāsi vāraṇavatimhīti",
  "atk-s0509a:4436_1": "vāraṇavatīnagare dinnā asi. “Dinnāsī”ti vatvā punapi “tvaṃ dinnā”ti vacanaṃ daḷhaṃ",
  "atk-s0509a:4436_2": "dinnabhāvadassanatthaṃ.",
  "atk-s0509a:4437_0": "Rajje āṇāti anikarattassa rajje tava āṇā pavattati. Dhanamissariyanti imasmiṃ kule",
  "atk-s0509a:4437_1": "patikule ca dhanaṃ issariyañca, bhogā sukhā ativiya iṭṭhā bhogāti sabbamidaṃ tuyhaṃ",
  "atk-s0509a:4437_2": "upaṭṭhitaṃ hatthagataṃ. Daharikāsīti taruṇī cāsi, tasmā bhuñjāhi kāmabhoge. Tena",
  "atk-s0509a:4437_3": "kāraṇena vāreyyaṃ hotu te puttāti yojanā.",
  "atk-s0509a:4438": "Neti mātāpitaro. Mā edisikānīti evarūpāni rajje āṇādīni mā bhavantu. Kasmāti ce āha “bhagavatamasāra”ntiādi.",
  "atk-s0509a:4439_0": "Kimivāti kimi viya. Pūtikāyanti imaṃ pūtikaḷevaraṃ. Savanagandhanti vissaṭṭhavissagandhaṃ.",
  "atk-s0509a:4439_1": "Bhayānakanti avītarāgānaṃ bhayāvahaṃ. Kuṇapaṃ abhisaṃviseyyaṃ bhastanti kuṇapabharitaṃ",
  "atk-s0509a:4439_2": "cammapasibbakaṃ, asakiṃ paggharitaṃ asucipuṇṇaṃ nānappakārassa asucino puṇṇaṃ hutvā",
  "atk-s0509a:4439_3": "asakiṃ sabbakālaṃ adhipaggharantaṃ “mama ida”nti abhiniveseyyaṃ.",
  "atk-s0509a:4440_0": "Kimiva tahaṃ jānantī, vikūlakanti ativiya paṭikkūlaṃ asucīhi maṃsapesīhi soṇitehi",
  "atk-s0509a:4440_1": "ca upalittaṃ anekesaṃ kimikulānaṃ ālayaṃ sakuṇānaṃ bhattabhūtaṃ. “Kimikulālasakuṇabhatta”ntipi",
  "atk-s0509a:4440_2": "pāṭho, kimīnaṃ avasiṭṭhasakuṇānañca bhattabhūtanti attho. Taṃ ahaṃ kaḷevaraṃ jānantī",
  "atk-s0509a:4440_3": "ṭhitā. Taṃ maṃ idāni vāreyyavasena kissa kena nāma kāraṇena diyyatīti dasseti. Tassa",
  "atk-s0509a:4440_4": "tañca dānaṃ kimiva kiṃ viya hotīti yojanā.",
  "atk-s0509a:4441_0": "Nibbuyhati susānaṃ, aciraṃ kāyo apetaviññāṇoti ayaṃ kāyo acireneva apagataviññāṇo",
  "atk-s0509a:4441_1": "susānaṃ nibbuyhati upanīyati. Chuddhoti chaḍḍito. Kaḷiṅgaraṃ viyāti niratthakakaṭṭhakhaṇḍasadiso.",
  "atk-s0509a:4441_2": "Jigucchamānehi ñātīhīti ñātijanehipi jigucchamānehi.",
  "atk-s0509a:4442_0": "Chuddhūna naṃ susāneti naṃ kaḷevaraṃ susāne chaḍḍetvā. Parabhattanti paresaṃ soṇasiṅgālādīnaṃ",
  "atk-s0509a:4442_1": "bhattabhūtaṃ. Nhāyanti jigucchantāti “imassa pacchato āgatā”ti ettakenāpi jigucchamānā",
  "atk-s0509a:4442_2": "sasīsaṃ nimujjantā nhāyanti, pageva phuṭṭhavanto. Niyakā mātāpitaroti attano mātāpitaropi.",
  "atk-s0509a:4442_3": "Kiṃ pana sādhāraṇā janatāti itaro pana samūho jigucchatīti kimeva vattabbaṃ.",
  "atk-s0509a:4443": "Ajjhositāti taṇhāvasena abhiniviṭṭhā. Asāreti niccasārādisārarahite.",
  "atk-s0509a:4444_0": "Vinibbhujitvāti viññāṇavinibbhogaṃ katvā. Gandhassa asahamānāti gandhaṃ assa kāyassa",
  "atk-s0509a:4444_1": "asahantī. Sakāpi mātāti attano mātāpi jiguccheyya koṭṭhāsānaṃ vinibbhujjanena paṭikkūlabhāvāya",
  "atk-s0509a:4444_2": "suṭṭhutaraṃ upaṭṭhahanato.",
  "atk-s0509a:4445_0": "Khandhadhātuāyatananti rūpakkhandhādayo ime pañcakkhandhā, cakkhudhātuādayo imā aṭṭhārasadhātuyo,",
  "atk-s0509a:4445_1": "cakkhāyatanādīni imāni dvādasāyatanānīti evaṃ khandhā dhātuyo āyatanāni cāti sabbaṃ",
  "atk-s0509a:4445_2": "idaṃ rūpārūpadhammajātaṃ samecca sambhuyya paccayehi katattā saṅkhataṃ, tayidaṃ tasmiṃ",
  "atk-s0509a:4445_3": "bhave pavattamānaṃ dukkhaṃ, jātipaccayattā jātimūlakanti. Evaṃ yoniso upāyena anuvicinantī",
  "atk-s0509a:4445_4": "cintayantī, vāreyyaṃ vivāhaṃ, kissa kena kāraṇena icchissāmi.",
  "atk-s0509a:4446_0": "“Sīlāni brahmacariyaṃ, pabbajjā dukkarā”ti yadetaṃ mātāpitūhi vuttaṃ tassa paṭivacanaṃ",
  "atk-s0509a:4446_1": "dātuṃ “divase divase”tiādi vuttaṃ. Tattha divase divase tisattisatāni navanavā pateyyuṃ",
  "atk-s0509a:4446_2": "kāyamhīti dine dine tīṇi sattisatāni tāvadeva pītanisitabhāvena abhinavāni kāyasmiṃ",
  "atk-s0509a:4446_3": "sampateyyuṃ. Vassasatampi ca ghāto seyyoti nirantaraṃ vassasatampi patamāno yathāvutto",
  "atk-s0509a:4446_4": "sattighāto seyyo. Dukkhassa cevaṃ khayoti evaṃ ce vaṭṭadukkhassa parikkhayo bhaveyya,",
  "atk-s0509a:4446_5": "evaṃ mahantampi pavattidukkhaṃ adhivāsetvā nibbānādhigamāya ussāho karaṇīyoti adhippāyo.",
  "atk-s0509a:4447_0": "Ajjhupagaccheti sampaṭiccheyya. Evanti vuttanayena. Idaṃ vuttaṃ hoti – yo puggalo",
  "atk-s0509a:4447_1": "anamataggaṃ saṃsāraṃ aparimāṇañca vaṭṭadukkhaṃ dīpentaṃ satthuno vacanaṃ viññāya",
  "atk-s0509a:4447_2": "ṭhito yathāvuttaṃ sattighātadukkhaṃ sampaṭiccheyya, tena ceva vaṭṭadukkhassa parikkhayo",
  "atk-s0509a:4447_3": "siyāti. Tenāha – “dīgho tesaṃ saṃsāro, punappunañca haññamānāna”nti, aparāparaṃ jātijarābyādhimaraṇādīhi",
  "atk-s0509a:4447_4": "bādhiyamānānanti attho.",
  "atk-s0509a:4448": "Asurakāyeti kālakañcikādi petāsuranikāye. Ghātāti kāyacittānaṃ upaghātā vadhā.",
  "atk-s0509a:4449_0": "Bahūti pañcavidhabandhanādikammakāraṇavasena pavattiyamānā bahū anekaghātā. Vinipātagatassāti",
  "atk-s0509a:4449_1": "sesāpāyasaṅkhātaṃ vinipātaṃ upagatassāpi. Pīḷiyamānassāti tiracchānādiattabhāve abhighātādīhi",
  "atk-s0509a:4449_2": "ābādhiyamānassa. Devesupi attāṇanti devattabhāvesupi tāṇaṃ natthi rāgapariḷāhādinā",
  "atk-s0509a:4449_3": "sadukkhasavighātabhāvato. Nibbānasukhā paraṃ natthīti nibbānasukhato paraṃ aññaṃ",
  "atk-s0509a:4449_4": "uttamaṃ sukhaṃ nāma natthi lokiyasukhassa vipariṇāmasaṅkhāradukkhasabhāvattā. Tenāha",
  "atk-s0509a:4449_5": "bhagavā – “nibbānaṃ paramaṃ sukha”nti.",
  "atk-s0509a:4450": "Pattā te nibbānanti te nibbānaṃ pattāyeva nāma. Atha vā teyeva nibbānaṃ pattā. Ye yuttā dasabalassa pāvacaneti sammāsambuddhassa sāsane ye yuttā payuttā.",
  "atk-s0509a:4451": "Nibbinnāti virattā. Meti mayā. Vantasamāti suvānavamathusadisā. Tālavatthukatāti tālassa patiṭṭhānasadisā katā.",
  "atk-s0509a:4452_0": "Athāti pacchā, mātāpitūnaṃ attano ajjhāsayaṃ pavedetvā anikarattassa ca āgatabhāvaṃ",
  "atk-s0509a:4452_1": "sutvā. Asitanicitamuduketi indanīlabhamarasamānavaṇṇatāya asite, ghanabhāvena nicite,",
  "atk-s0509a:4452_2": "simbalitūlasamasamphassatāya muduke. Kese khaggena chindiyāti attano kese sunisitena",
  "atk-s0509a:4452_3": "asinā chinditvā. Pāsādaṃ pidahitvāti attano vasanapāsāde sirigabbhaṃ pidhāya, tassa",
  "atk-s0509a:4452_4": "dvāraṃ thaketvāti attho. Paṭhamajjhānaṃ samāpajjīti khaggena chinne attano kese purato",
  "atk-s0509a:4452_5": "ṭhapetvā tattha paṭikkūlamanasikāraṃ pavattentī yathāupaṭṭhite nimitte uppannaṃ paṭhamaṃ",
  "atk-s0509a:4452_6": "jhānaṃ vasībhāvaṃ āpādetvā samāpajji.",
  "atk-s0509a:4453_0": "Sā ca sumedhā tahiṃ pāsāde samāpannā jhānanti adhippāyo. Aniccasaññaṃ subhāvetīti",
  "atk-s0509a:4453_1": "jhānato vuṭṭhahitvā jhānaṃ pādakaṃ katvā vipassanaṃ paṭṭhapetvā “yaṃkiñci rūpa”ntiādinā",
  "atk-s0509a:4453_2": "aniccānupassanaṃ suṭṭhu bhāveti, aniccasaññāgahaṇeneva cettha dukkhasaññādīnampi",
  "atk-s0509a:4453_3": "gahaṇaṃ katanti veditabbaṃ.",
  "atk-s0509a:4454": "Maṇikanakabhūsitaṅgoti maṇivicittehi hemamālālaṅkārehi vibhūsitagatto.",
  "atk-s0509a:4455": "Rajje āṇātiādi yācitākāranidassanaṃ. Tattha āṇāti ādhipaccaṃ. Issariyanti yaso vibhavasampatti. Bhogā sukhāti iṭṭhā manāpiyā kāmūpabhogā. Daharikāsīti tvaṃ idāni daharā taruṇī asi.",
  "atk-s0509a:4456_0": "Nissaṭṭhaṃ te rajjanti mayhaṃ sabbampi tiyojanikaṃ rajjaṃ tuyhaṃ pariccattaṃ, taṃ",
  "atk-s0509a:4456_1": "paṭipajjitvā bhoge ca bhuñjassu, ayaṃ maṃ kāmehiyeva nimantetīti mā dummanā ahosi.",
  "atk-s0509a:4456_2": "Dehi dānānīti yathāruciyā mahantāni dānāni samaṇabrāhmaṇesu pavattehi, mātāpitaro",
  "atk-s0509a:4456_3": "te dukkhitā domanassappattā tava pabbajjādhippāyaṃ sutvā tasmā kāme paribhuñjantī.",
  "atk-s0509a:4456_4": "Tepi upaṭṭhahantī tesaṃ cittaṃ dukkhā mocehīti evamettha padatthayojanā veditabbā.",
  "atk-s0509a:4457": "Mā kāme abhinandīti vatthukāme kilesakāme mā abhinandi. Atha kho tesu kāmesu ādīnavaṃ dosaṃ mayhaṃ vacanānusārena passa ñāṇacakkhunā olokehi.",
  "atk-s0509a:4458_0": "Cātuddīpoti jambudīpādīnaṃ catunnaṃ mahādīpānaṃ issaro. Mandhātāti evaṃnāmo rājā,",
  "atk-s0509a:4458_1": "kāmabhogīnaṃ aggo aggabhūto āsi. Tenāha bhagavā – “rāhuggaṃ attabhāvīnaṃ, mandhātā",
  "atk-s0509a:4458_2": "kāmabhogina”nti. Atitto kālaṅkatoti caturāsītivassasahassāni kumārakīḷāvasena caturāsītivassasahassāni",
  "atk-s0509a:4458_3": "oparajjavasena caturāsītivassasahassāni cakkavattī rājā hutvā devabhogasadise bhoge",
  "atk-s0509a:4458_4": "bhuñjitvā chattiṃsāya sakkānaṃ āyuppamāṇakālaṃ tāvatiṃsabhavane saggasampattiṃ anubhavitvāpi",
  "atk-s0509a:4458_5": "kāmehi atittova kālaṅkato. Na cassa paripūritā icchā assa mandhāturañño kāmesu āsā",
  "atk-s0509a:4458_6": "na ca paripuṇṇā āsi.",
  "atk-s0509a:4459_0": "Satta ratanāni vasseyyāti sattapi ratanāni, vuṭṭhimā devo dasadisā byāpetvā, samantena",
  "atk-s0509a:4459_1": "samantato purisassa rucivasena yadipi vasseyya, yathā taṃ mandhātumahārājassa evaṃ",
  "atk-s0509a:4459_2": "santepi na catthi titti kāmānaṃ, atittāva maranti narā. Tenāha bhagavā – “na kahāpaṇavassena,",
  "atk-s0509a:4459_3": "titti kāmesu vijjatī”ti.",
  "atk-s0509a:4460": "Asisūnūpamā kāmā adhikuṭṭanaṭṭhena, sappasiropamā sappaṭibhayaṭṭhena, ukkopamā tiṇukkūpamā anudahanaṭṭhena. Tenāha “anudahantī”ti. Aṭṭhikaṅkalasannibhā appassādaṭṭhena.",
  "atk-s0509a:4461": "Mahāvisāti halāhalādimahāvisasadisā. Aghamūlāti aghassa dukkhassa mūlā kāraṇabhūtā. Tenāha “dukhapphalā”ti.",
  "atk-s0509a:4462_0": "Rukkhapphalūpamā aṅgapaccaṅgānaṃ phalibhañjanaṭṭhena. Maṃsapesūpamā bahusādhāraṇaṭṭhena.",
  "atk-s0509a:4462_1": "Supinopamā ittarapaccupaṭṭhānaṭṭhena māyā viya palobhanato. Tenāha “vañcaniyā”ti,",
  "atk-s0509a:4462_2": "vañcakāti attho. Yācitakūpamāti yācitakabhaṇḍasadisā tāvakālikaṭṭhena.",
  "atk-s0509a:4463_0": "Sattisūlūpamā vinivijjhanaṭṭhena. Rujjanaṭṭhena rogo dukkhatāsulabhattā. Gaṇḍo kilesāsucipaggharaṇato.",
  "atk-s0509a:4463_1": "Dukkhuppādanaṭṭhena aghaṃ. Maraṇasampāpanena nighaṃ. Aṅgārakāsusadisā mahābhitāpanaṭṭhena.",
  "atk-s0509a:4463_2": "Bhayahetutāya ceva vadhakapahūtatāya ca bhayaṃ vadho nāma, kāmāti yojanā.",
  "atk-s0509a:4464": "Akkhātā antarāyikāti “saggamaggādhigamassa nibbānagāmimaggassa ca antarāyakarā”ti cakkhubhūtehi buddhādīhi vuttā. Gacchathāti anikarattaṃ saparisaṃ vissajjeti.",
  "atk-s0509a:4465_0": "Kiṃ mama paro karissatīti paro añño mama kiṃ nāma hitaṃ karissati attano sīsamhi",
  "atk-s0509a:4465_1": "uttamaṅge ekādasahi aggīhi ḍayhamāne. Tenāha “anubandhe jarāmaraṇe”ti. Tassa jarāmaraṇassa",
  "atk-s0509a:4465_2": "sīsaḍāhassa, ghātāya samugghātāya, ghaṭitabbaṃ vāyamitabbaṃ.",
  "atk-s0509a:4466": "Chamanti chamāyaṃ. Idamavocanti idaṃ “dīgho bālānaṃ saṃsāro”tiādikaṃ saṃvegasaṃvattanakaṃ vacanaṃ avocaṃ.",
  "atk-s0509a:4467_0": "Dīgho bālānaṃ saṃsāroti kilesakammavipākavaṭṭabhūtānaṃ khandhāyatanādīnaṃ paṭipāṭipavattisaṅkhāto",
  "atk-s0509a:4467_1": "saṃsāro apariññātavatthukānaṃ andhabālānaṃ dīgho buddhañāṇenapi aparicchindaniyo.",
  "atk-s0509a:4467_2": "Yathā hi anupacchinnattā avijjātaṇhānaṃ aparicchinnatāyeva bhavapabandhassa pubbā",
  "atk-s0509a:4467_3": "koṭi na paññāyati, evaṃ parāpi koṭīti. Punappunañca rodatanti aparāparaṃ sokavasena",
  "atk-s0509a:4467_4": "rudantānaṃ. Imināpi avijjātaṇhānaṃ anupacchinnataṃyeva tesaṃ vibhāveti.",
  "atk-s0509a:4468_0": "Assu thaññaṃ rudhiranti yaṃ ñātibyasanādinā phuṭṭhānaṃ rodantānaṃ assu ca dārakakāle",
  "atk-s0509a:4468_1": "mātuthanato pītaṃ thaññañca yañca paccatthikehi ghātitānaṃ rudhiraṃ. Saṃsāraṃ anamataggato",
  "atk-s0509a:4468_2": "saṃsārassa anu amataggattā ñāṇena anugantvāpi amataaggattā aviditaggattā iminā dīghena",
  "atk-s0509a:4468_3": "addhunā sattānaṃ saṃsarataṃ, aparāparaṃ saṃsarantānaṃ saṃsaritaṃ sarāhi, taṃ “kīva",
  "atk-s0509a:4468_4": "bahuka”nti anussarāhi, aṭṭhīnaṃ sannicayaṃ sarāhi anussara, upadhārehīti attho.",
  "atk-s0509a:4469_0": "Idāni ādīnavassa bahubhāvañca upamāya dassetuṃ “sara caturodadhī”ti gāthamāha. Tattha",
  "atk-s0509a:4469_1": "sara caturodadhī upanīte assuthaññarudhiramhīti imesaṃ sattānaṃ anamataggasaṃsāre",
  "atk-s0509a:4469_2": "saṃsarantānaṃ ekekassapi assumhi thaññe rudhiramhi ca pamāṇato upametabbe caturodadhī",
  "atk-s0509a:4469_3": "cattāro mahāsamudde upamāvasena buddhehi upanīte sara sarāhi. Ekakappamaṭṭhīnaṃ,",
  "atk-s0509a:4469_4": "sañcayaṃ vipulena samanti ekassa puggalassa ekasmiṃ kappe aṭṭhīnaṃ sañcayaṃ vepullapabbatena",
  "atk-s0509a:4469_5": "samaṃ upanītaṃ sara. Vuttampi cesaṃ –",
  "atk-s0509a:4470": "“Ekassekena kappena, puggalassaṭṭhisañcayo;",
  "atk-s0509a:4471": "Siyā pabbatasamo rāsi, iti vuttaṃ mahesinā.",
  "atk-s0509a:4472": "“So kho panāyaṃ akkhāto, vepullo pabbato mahā;",
  "atk-s0509a:4473": "Uttaro gijjhakūṭassa, magadhānaṃ giribbaje”ti. ;",
  "atk-s0509a:4474_0": "Mahiṃ jambudīpamupanītaṃ. Kolaṭṭhimattaguḷikā, mātā mātusveva nappahontīti jambudīpotisaṅkhātaṃ",
  "atk-s0509a:4474_1": "mahāpathaviṃ kolaṭṭhimattā badaraṭṭhimattā guḷikā katvā tatthekekā “ayaṃ me mātu,",
  "atk-s0509a:4474_2": "ayaṃ me mātumātū”ti evaṃ vibhājiyamāne tā guḷikā mātā mātūsveva nappahonti, mātā",
  "atk-s0509a:4474_3": "mātūsu akhīṇāsveva pariyantikā tā guḷikā parikkhayaṃ pariyādānaṃ gaccheyyuṃ, na tveva",
  "atk-s0509a:4474_4": "anamatagge saṃsāre saṃsarato sattassa mātumātaroti. Evaṃ jambudīpamahiṃ saṃsārassa",
  "atk-s0509a:4474_5": "dīghabhāvena upamābhāvena upanītaṃ manasi karohīti.",
  "atk-s0509a:4475_0": "Tiṇakaṭṭhasākhāpalāsanti tiṇañca kaṭṭhañca sākhāpalāsañca. Upanītanti upamābhāvena",
  "atk-s0509a:4475_1": "upanītaṃ. Anamataggatoti saṃsārassa anamataggabhāvato. Caturaṅgulikā ghaṭikāti caturaṅgulappamāṇāni",
  "atk-s0509a:4475_2": "khaṇḍāni. Pitupitusveva nappahontīti pitupitāmahesu eva tā ghaṭikā nappahonti. Idaṃ",
  "atk-s0509a:4475_3": "vuttaṃ hoti – imasmiṃ loke sabbaṃ tiṇañca kaṭṭhañca sākhāpalāsañca caturaṅgulikā",
  "atk-s0509a:4475_4": "katvā tatthekekā “ayaṃ me pitu, ayaṃ me pitāmahassā”ti vibhājiyamāne tā ghaṭikāva",
  "atk-s0509a:4475_5": "parikkhayaṃ pariyādānaṃ gaccheyyuṃ, na tveva anamatagge saṃsāre saṃsarato sattassa",
  "atk-s0509a:4475_6": "pitupitāmahāti. Evaṃ tiṇañca kaṭṭhañca sākhāpalāsañca saṃsārassa dīghabhāvena upanītaṃ",
  "atk-s0509a:4475_7": "sarāhīti. Imasmiṃ pana ṭhāne –",
  "atk-s0509a:4476_0": "“Anamataggoyaṃ, bhikkhave, saṃsāro, pubbā koṭi na paññāyati avijjānīvaraṇānaṃ sattānaṃ",
  "atk-s0509a:4476_1": "taṇhāsaṃyojanānaṃ sandhāvataṃ saṃsarataṃ. Taṃ kiṃ maññatha, bhikkhave, katamaṃ nu",
  "atk-s0509a:4476_2": "kho bahutaraṃ, yaṃ vā vo iminā dīghena addhunā sandhāvataṃ saṃsarataṃ amanāpasampayogā",
  "atk-s0509a:4476_3": "manāpavippayogā kandantānaṃ rodantānaṃ assupassannaṃ paggharitaṃ, yaṃ vā catūsu mahāsamuddesu",
  "atk-s0509a:4476_4": "udaka”ntiādikā – ‘anamataggapāḷi’ āharitabbā.",
  "atk-s0509a:4477_0": "Sara kāṇakacchapanti ubhayakkhikāṇaṃ kacchapaṃ anussara. Pubbasamudde aparato ca",
  "atk-s0509a:4477_1": "yugachiddanti puratthimasamudde aparato ca pacchimuttaradakkhiṇasamudde vātavegena",
  "atk-s0509a:4477_2": "paribbhamantassa yugassa ekacchiddaṃ. Siraṃ tassa ca paṭimukkanti kāṇakacchapassa",
  "atk-s0509a:4477_3": "sīsaṃ tassa ca vassasatassa vassasatassa accayena gīvaṃ ukkhipantassa sīsassa yugacchidde",
  "atk-s0509a:4477_4": "pavesanañca sara. Manussalābhamhi opammanti tayidaṃ sabbampi buddhuppādadhammadesanāsu",
  "atk-s0509a:4477_5": "viya manussattalābhe opammaṃ katvā paññāya sara, tassa atīva dullabhasabhāvattaṃ",
  "atk-s0509a:4477_6": "sārajjabhayassāpi aticcasabhāvattā. Vuttañhetaṃ – “seyyathāpi, bhikkhave, puriso",
  "atk-s0509a:4477_7": "mahāsamudde ekacchiggaḷhaṃ yugaṃ pakkhipeyyā”tiādi.",
  "atk-s0509a:4478_0": "Sara rūpaṃ pheṇapiṇḍopamassāti vimaddāsahanato pheṇapiṇḍasadisassa anekānatthasannipātato",
  "atk-s0509a:4478_1": "kāyasaṅkhātassa kalino, niccasārādivirahena asārassa rūpaṃ asuciduggandhaṃ jegucchapaṭikkūlabhāvaṃ",
  "atk-s0509a:4478_2": "sara. Khandhe passa anicceti pañcapi upādānakkhandhe hutvā abhāvaṭṭhena anicce passa",
  "atk-s0509a:4478_3": "ñāṇacakkhunā olokehi. Sarāhi niraye bahuvighāteti aṭṭha mahāniraye soḷasaussadaniraye",
  "atk-s0509a:4478_4": "ca bahuvighāte bahudukkhe mahādukkhe ca anussara.",
  "atk-s0509a:4479_0": "Sara kaṭasiṃ vaḍḍhenteti punappunaṃ tāsu tāsu jātīsu aparāparaṃ uppattiyā punappunaṃ",
  "atk-s0509a:4479_1": "kaṭasiṃ susānaṃ āḷahanameva vaḍḍhente satte anussara. “Vaḍḍhanto”ti vā pāḷi, tvaṃ",
  "atk-s0509a:4479_2": "vaḍḍhantoti yojanā. Kumbhīlabhayānīti udaraposanatthaṃ akiccakāritāvasena odarikattabhayāni.",
  "atk-s0509a:4479_3": "Vuttañhi “kumbhīlabhayanti kho, bhikkhave, odarikattassetaṃ adhivacana”nti. Sarāhi",
  "atk-s0509a:4479_4": "cattāri saccānīti “idaṃ dukkhaṃ ariyasaccaṃ…pe… ayaṃ dukkhanirodhagāminipaṭipadā",
  "atk-s0509a:4479_5": "ariyasacca”nti cattāri ariyasaccāni yāthāvato anussara upadhārehi.",
  "atk-s0509a:4480_0": "Evaṃ rājaputtī anekākāravokāraṃ anussaraṇavasena kāmesu saṃsāre ca ādīnavaṃ pakāsetvā",
  "atk-s0509a:4480_1": "idāni byatirekenapi taṃ pakāsetuṃ “amatamhi vijjamāne”tiādimāha. Tattha amatamhi",
  "atk-s0509a:4480_2": "vijjamāneti sammāsambuddhena mahākaruṇāya upanīte saddhammāmate upalabbhamāne. Kiṃ",
  "atk-s0509a:4480_3": "tava pañcakaṭukena pītenāti pariyesanā pariggaho ārakkhā paribhogo vipāko cāti pañcasupi",
  "atk-s0509a:4480_4": "ṭhānesu tikhiṇataradukkhānubandhatāya savighātattā saupāyāsattā kiṃ tuyhaṃ pañcakaṭukena",
  "atk-s0509a:4480_5": "pañcakāmaguṇarasena pītena? Idāni vuttamevatthaṃ pākaṭataraṃ karontī āha – “sabbā",
  "atk-s0509a:4480_6": "hi kāmaratiyo, kaṭukatarā pañcakaṭukenā”ti, ativiya kaṭukatarāti attho.",
  "atk-s0509a:4481_0": "Ye pariḷāhāti ye kāmā sampati kilesapariḷāhena āyatiṃ vipākapariḷāhena ca sapariḷāhā",
  "atk-s0509a:4481_1": "mahāvighātā. Jalitā kuthitā kampitā santāpitāti ekādasahi aggīhi pajjalitā pakkuthitā",
  "atk-s0509a:4481_2": "ca hutvā taṃsamaṅgīnaṃ kampanakā santāpanakā ca.",
  "atk-s0509a:4482_0": "Asapattamhīti sapattarahite nekkhamme. Samāneti sante vijjamāne. “Bahusapattā”ti",
  "atk-s0509a:4482_1": "vatvā yehi bahū sapattā, te dassetuṃ “rājaggī”tiādi vuttaṃ. Rājūhi ca agginā ca corehi",
  "atk-s0509a:4482_2": "ca udakena ca dāyādādiappiyehi ca rājaggicoraudakappiyehi sādhāraṇato tesvevopamā vuttā.",
  "atk-s0509a:4483_0": "Yesu vadhabandhoti yesu kāmesu kāmanimittaṃ maraṇapothanādiparikkileso andubandhanādibandho",
  "atk-s0509a:4483_1": "ca hotīti attho. Kāmesūtiādi vuttassevatthassa pākaṭakaraṇaṃ. Tattha hīti hetuatthe",
  "atk-s0509a:4483_2": "nipāto. Yasmā kāmesu kāmahetu ime sattā vadhabandhanadukkhāni anubhavanti pāpuṇanti,",
  "atk-s0509a:4483_3": "tasmā āha – “asakāmā”ti, kāmā nāmete asanto hīnā lāmakāti attho. “Ahakāmā”ti vā pāṭho,",
  "atk-s0509a:4483_4": "so evattho. Ahāti hi lāmakapariyāyo “ahalokitthiyo nāmā”tiādīsu viya.",
  "atk-s0509a:4484": "Ādīpitāti pajjalitā. Tiṇukkāti tiṇehi katā ukkā. Dahanti ye te muñcantīti ye sattā te kāme na muñcanti, aññadatthu gaṇhanti, te dahantiyeva, sampati āyatiñca jhāpenti.",
  "atk-s0509a:4485_0": "Mā appakassa hetūti pupphassādasadisassa parittakassa kāmasukhassa hetu vipulaṃ uḷāraṃ",
  "atk-s0509a:4485_1": "paṇītañca lokuttaraṃ sukhaṃ mā jahi mā chaḍḍehi. Mā puthulomova baḷisaṃ gilitvāti",
  "atk-s0509a:4485_2": "āmisalobhena baḷisaṃ gilitvā byasanaṃ pāpuṇanto “puthulomo”ti laddhanāmo maccho viya",
  "atk-s0509a:4485_3": "kāme apariccajitvā mā pacchā vihaññasi pacchā vighāṭaṃ āpajjasi.",
  "atk-s0509a:4486_0": "Sunakhova saṅkhalābaddhoti yathā gaddulena baddho sunakho gaddulabandhena thambhe",
  "atk-s0509a:4486_1": "upanibaddho aññato gantuṃ asakkonto tattheva paribbhamati, evaṃ tvaṃ kāmataṇhāya",
  "atk-s0509a:4486_2": "baddho, idāni kāmaṃ yadipi kāmesu tāva damassu indriyāni damehi. Kāhinti khu taṃ",
  "atk-s0509a:4486_3": "kāmā, chātā sunakhaṃva caṇḍālāti khūti nipātamattaṃ. Te pana kāmā taṃ tathā karissanti,",
  "atk-s0509a:4486_4": "yathā chātajjhattā sapākā sunakhaṃ labhitvā anayabyasanaṃ pāpentīti attho.",
  "atk-s0509a:4487_0": "Aparimitañca dukkhanti aparimāṇaṃ “ettaka”nti paricchindituṃ asakkuṇeyyaṃ nirayādīsu",
  "atk-s0509a:4487_1": "kāyikaṃ dukkhaṃ. Bahūni ca cittadomanassānīti citte labbhamānāni bahūni anekāni domanassāni",
  "atk-s0509a:4487_2": "cetodukkhāni. Anubhohisīti anubhavissasi. Kāmayuttoti kāmehi yutto, te appaṭinissajjanto.",
  "atk-s0509a:4487_3": "Paṭinissaja addhuve kāmeti addhuvehi aniccehi kāmehi vinissaja apehīti attho.",
  "atk-s0509a:4488_0": "Jarāmaraṇabyādhigahitā, sabbā sabbattha jātiyoti yasmā hīnādibhedabhinnā sabbattha",
  "atk-s0509a:4488_1": "bhavādīsu jātiyo jarāmaraṇabyādhinā ca gahitā, tehi aparimuttā, tasmā ajaramhi nibbāne",
  "atk-s0509a:4488_2": "vijjamāne jarādīhi aparimuttehi kāmehi kiṃ tava payojananti yojanā.",
  "atk-s0509a:4489_0": "Evaṃ nibbānaguṇadassanamukhena kāmesu bhavesu ca ādīnavaṃ pakāsetvā idāni nibbattitaṃ",
  "atk-s0509a:4489_1": "nibbānaguṇameva pakāsentī “idamajara”ntiādinā dve gāthā abhāsi. Tattha idamajaranti",
  "atk-s0509a:4489_2": "idamevekaṃ attani jarābhāvato adhigatassa ca jarābhāvahetuto ajaraṃ. Idamamaranti",
  "atk-s0509a:4489_3": "etthāpi eseva nayo. Idamajarāmaranti tadubhayamekajjhaṃ katvā thomanāvasena vadati.",
  "atk-s0509a:4489_4": "Padanti vaṭṭadukkhato muccitukāmehi pabbajitabbato paṭipajjitabbato padaṃ. Sokahetūnaṃ",
  "atk-s0509a:4489_5": "abhāvato sokābhāvato ca asokaṃ. Sapattakaradhammābhāvato asapattaṃ. Kilesasambādhābhāvato",
  "atk-s0509a:4489_6": "asambādhaṃ. Khalitasaṅkhātānaṃ duccaritānaṃ abhāvena akhalitaṃ. Attānuvādādibhayānaṃ",
  "atk-s0509a:4489_7": "vaṭṭabhayassa ca sabbaso abhāvā abhayaṃ. Dukkhūpatāpassa kilesassāpi abhāvena nirupatāpaṃ.",
  "atk-s0509a:4489_8": "Sabbametaṃ amatamahānibbānameva sandhāya vadati. Tañhi sā anussavādisiddhena ākārena",
  "atk-s0509a:4489_9": "attano upaṭṭhahantī tesaṃ paccakkhato dassentī viya “ida”nti avoca.",
  "atk-s0509a:4490_0": "Avigatamidaṃ bahūhi amatanti idaṃ amataṃ nibbānaṃ bahūhi anantaaparimāṇehi buddhādīhi",
  "atk-s0509a:4490_1": "ariyehi adhigataṃ ñātaṃ attano paccakkhaṃ kataṃ. Na kevalaṃ tehi adhigatameva sandhāya",
  "atk-s0509a:4490_2": "vadati, atha kho ajjāpi ca labhanīyaṃ idānipi adhigamanīyaṃ adhigantuṃ sakkā. Kena",
  "atk-s0509a:4490_3": "labhanīyanti āha “yo yoniso payuñjatī”ti, yo puggalo yoniso upāyena satthārā dinnaovāde",
  "atk-s0509a:4490_4": "ṭhatvā yuñjati sammāpayogañca karoti, tena labhanīyanti yojanā. Na ca sakkā aghaṭamānenāti",
  "atk-s0509a:4490_5": "yo pana yoniso na payuñjati, tena aghaṭamānena na ca sakkā, kadācipi laddhuṃ na sakkāyevāti attho.",
  "atk-s0509a:4491_0": "Evaṃ bhaṇati sumedhāti evaṃ vuttappakārena sumedhā rājakaññā saṃsāre attano saṃvegadīpaniṃ",
  "atk-s0509a:4491_1": "kāmesu nibbedhabhāginiṃ dhammakathaṃ katheti. Saṅkhāragate ratiṃ alabhamānāti aṇumattepi",
  "atk-s0509a:4491_2": "saṅkhārapavatte abhiratiṃ avindantī. Anunentī anikarattanti anikarattaṃ rājānaṃ saññāpentī.",
  "atk-s0509a:4491_3": "Kese ca chamaṃ khipīti attano khaggena chinne kese ca bhūmiyaṃ khipi chaḍḍesi.",
  "atk-s0509a:4492_0": "Yācatassā pitaraṃ soti so anikaratto assā sumedhāya pitaraṃ koñcarājānaṃ yācati.",
  "atk-s0509a:4492_1": "Kinti yācatīti āha “vissajjetha sumedhaṃ, pabbajituṃ vimokkhasaccadassā”ti, sumedhaṃ",
  "atk-s0509a:4492_2": "rājaputtiṃ pabbajituṃ vissajjetha, sā ca pabbajitvā vimokkhasaccadassā aviparītanibbānadassāvinī hotūti attho.",
  "atk-s0509a:4493_0": "Sokabhayabhītāti ñātiviyogādihetuto sabbasmāpi saṃsārabhayato bhītā ñāṇuttaravasena",
  "atk-s0509a:4493_1": "utrāsitā. Sikkhamānāyāti sikkhamānāya samānāya cha abhiññā sacchikatā, tato eva aggaphalaṃ",
  "atk-s0509a:4493_2": "arahattaṃ sacchikataṃ.",
  "atk-s0509a:4494_0": "Acchariyamabbhutaṃ taṃ, nibbānaṃ āsi rājakaññāyāti rājaputtiyā sumedhāya kilesehi",
  "atk-s0509a:4494_1": "parinibbānaṃ acchariyaṃ abbhutañca āsi. Chaḷabhiññāva siddhiyā kathanti ce pubbenivāsacaritaṃ,",
  "atk-s0509a:4494_2": "yathā byākari pacchime kāleti, pacchime khandhaparinibbānakāle attano pubbenivāsapariyāpannacaritaṃ",
  "atk-s0509a:4494_3": "yathā byākāsi, tathā taṃ jānitabbanti.",
  "atk-s0509a:4495_0": "Pubbenivāsaṃ pana tāya yathā byākataṃ, taṃ dassetuṃ “bhagavati koṇāgamane”tiādi vuttaṃ.",
  "atk-s0509a:4495_1": "Tattha bhagavati koṇāgamaneti koṇāgamane sammāsambuddhe loke uppanne. Saṅghārāmamhi",
  "atk-s0509a:4495_2": "navanivesamhīti saṅghaṃ uddissa abhinavanivesite ārāme. Sakhiyo tisso janiyo, vihāradānaṃ",
  "atk-s0509a:4495_3": "adāsimhāti dhanañjānī khemā ahañcāti mayaṃ tisso sakhiyo ārāmaṃ saṅghassa vihāradānaṃ adamha.",
  "atk-s0509a:4496_0": "Dasakkhattuṃ satakkhattunti tassa vihāradānassa ānubhāvena dasavāre devesu upapajimha,",
  "atk-s0509a:4496_1": "tato manussesu upapajjitvā puna satakkhattuṃ devesu upapajjimha, tatopi manussesu",
  "atk-s0509a:4496_2": "upapajjitvā puna dasasatakkhattuṃ sahassavāraṃ devesu upapajjimha, tatopi manussesu",
  "atk-s0509a:4496_3": "upapajjitvā puna satāni satakkhattuṃ dasasahassavāre devesu upapajjimha, ko pana",
  "atk-s0509a:4496_4": "vādo manussesu. Evaṃ manussesu uppannavāresu kathāva natthi, anekasahassavāraṃ upapajjimhāti attho.",
  "atk-s0509a:4497_0": "Devesu mahiddhikā ahumhāti devesu upapannakāle tasmiṃ tasmiṃ devanikāye mahiddhikā",
  "atk-s0509a:4497_1": "mahānubhāvā ahumha. Mānusakamhi ko pana vādoti manussattalābhe mahiddhikatāya kathāva",
  "atk-s0509a:4497_2": "natthi. Idāni tameva manussattabhāve ukkaṃsataṃ mahiddhikataṃ dassentī “sattaratanassa",
  "atk-s0509a:4497_3": "mahesī, itthiratanaṃ ahaṃ āsi”nti āha. Tattha cakkaratanādīni satta ratanāni etassa",
  "atk-s0509a:4497_4": "santīti sattaratano, cakkavattī, tassa sattaratanassa. Chadosarahitā pañcakalyāṇā",
  "atk-s0509a:4497_5": "atikkantamanussavaṇṇā apattadibbavaṇṇāti evamādiguṇasamannāgamena itthīsu ratanabhūtā ahaṃ ahosiṃ.",
  "atk-s0509a:4498_0": "So hetūti yaṃ taṃ koṇāgamanassa bhagavato kāle saṅghassa vihāradānaṃ kataṃ, so yathāvuttāya",
  "atk-s0509a:4498_1": "dibbasampattiyā ca hetu. So pabhavo taṃ mūlanti tasseva pariyāyavacanaṃ. Sāva sāsane",
  "atk-s0509a:4498_2": "khantīti sā eva idha satthusāsane dhamme nijjhānakkhantī. Taṃ paṭhamasamodhānanti",
  "atk-s0509a:4498_3": "tadeva satthusāsanadhammena paṭhamaṃ samodhānaṃ paṭhamo samāgamo, tadeva satthusāsanadhamme",
  "atk-s0509a:4498_4": "abhiratāya pariyosāne nibbānanti phalūpacārena kāraṇaṃ vadati. Imā pana catasso gāthā",
  "atk-s0509a:4498_5": "theriyā apadānassa vibhāvanavasena pavattattā apadānapāḷiyampi saṅgahaṃ āropitā.",
  "atk-s0509a:4499_0": "Osānagāthāya evaṃ karontīti yathā mayā purimattabhāve etarahi ca kataṃ paṭipannaṃ,",
  "atk-s0509a:4499_1": "evaṃ aññepi karonti paṭipajjanti. Ke evaṃ karontīti āha – “ye saddahanti vacanaṃ",
  "atk-s0509a:4499_2": "anomapaññassā”ti, ñeyyapariyantikañāṇatāya paripuṇṇapaññassa sammāsambuddhassa vacanaṃ",
  "atk-s0509a:4499_3": "ye puggalā saddahanti “evameta”nti okappanti, te evaṃ karonti paṭipajjanti. Idāni",
  "atk-s0509a:4499_4": "tāya ukkaṃsagatāya paṭipattiyā taṃ dassetuṃ “nibbindanti bhavagate, nibbinditvā virajjantī”ti",
  "atk-s0509a:4499_5": "vuttaṃ. Tassattho – ye bhagavato vacanaṃ yāthāvato saddahanti, te visuddhipaṭipadaṃ",
  "atk-s0509a:4499_6": "paṭipajjantā sabbasmiṃ bhavagate tebhūmake saṅkhāre vipassanāpaññāya nibbindanti,",
  "atk-s0509a:4499_7": "nibbinditvā ca pana ariyamaggena sabbaso virajjanti, sabbasmāpi bhavagatā vimuccantīti",
  "atk-s0509a:4499_8": "attho. Virāge ariyamagge adhigate vimuttāyeva hontīti.",
  "atk-s0509a:4500_0": "Evametā therikādayo sumedhāpariyosānā gāthāsabhāgena idha ekajjhaṃ saṅgahaṃ ārūḷhā",
  "atk-s0509a:4500_1": "“tisattatiparimāṇā”ti. Bhāṇavārato pana dvādhikā chasatamattā theriyo gāthā ca. Tā",
  "atk-s0509a:4500_2": "sabbāpi yathā sammāsambuddhassa sāvikābhāvena ekavidhā, tathā asekhabhāvena ukkhittapalighatāya",
  "atk-s0509a:4500_3": "saṃkiṇṇaparikkhatāya abbūḷhesikatāya niraggalatāya pannabhāratāya visaññuttatāya",
  "atk-s0509a:4500_4": "dasasu ariyavāsesu vuṭṭhavāsatāya ca, tathā hi tā pañcaṅgavippahīnā chaḷaṅgasamannāgatā",
  "atk-s0509a:4500_5": "ekārakkhā caturāpassenā paṇunnapaccekasaccā samavayasaṭṭhesanā anāvilasaṅkappā passaddhakāyasaṅkhārā",
  "atk-s0509a:4500_6": "suvimuttacittā suvimuttapaññā cāti evamādinā nayena ekavidhā.",
  "atk-s0509a:4501_0": "Sammukhāparammukhābhedato duvidhā. Yā hi satthudharamānakāle ariyāya jātiyā jātā",
  "atk-s0509a:4501_1": "mahāpajāpatigotamiādayo, tā sammukhāsāvikā nāma. Yā pana bhagavato khandhaparinibbānato",
  "atk-s0509a:4501_2": "pacchā adhigatavisesā, tā satipi satthudhammasarīrassa paccakkhabhāve satthusarīrassa",
  "atk-s0509a:4501_3": "apaccakkhabhāvato parammukhāsāvikā nāma. Tathā ubhatobhāgavimuttipaññāvimuttitāvasena.",
  "atk-s0509a:4501_4": "Idha pāḷiyāgatā pana ubhatobhāgavimuttāyeva. Tathā sāpadānanāpadānabhedato. Yāsañhi",
  "atk-s0509a:4501_5": "purimesu sammāsambuddhesu paccekabuddhesu sāvakabuddhesu vā puññakiriyāvasena katādhikāratāsaṅkhātaṃ",
  "atk-s0509a:4501_6": "atthi apadānaṃ, tā sāpadānā. Yāsaṃ taṃ natthi, tā nāpadānā. Tathā satthuladdhūpasampadā",
  "atk-s0509a:4501_7": "saṅghato laddhūpasampadāti duvidhā. Garudhammapaṭiggahaṇamhi laddhūpasampadā mahāpajāpatigotamī",
  "atk-s0509a:4501_8": "satthusantikāva laddhūpasampadattā satthuladdhūpasampadā nāma. Sesā sabbāpi saṅghato",
  "atk-s0509a:4501_9": "laddhūpasampadā. Tāpi ekatoupasampannā ubhatoupasampannāti duvidhā. Tattha yā tā",
  "atk-s0509a:4501_10": "mahāpajāpatigotamiyā saddhiṃ nikkhantā pañcasatā sākiyāniyo, tā ekatoupasampannā",
  "atk-s0509a:4501_11": "bhikkhusaṅghato eva laddhūpasampadattā mahāpajāpatigotamiṃ ṭhapetvā. Itarā ubhatoupasampannā",
  "atk-s0509a:4501_12": "ubhatosaṅghe upasampadattā.",
  "atk-s0509a:4502": "Ehibhikkhuduko viya ehibhikkhuniduko idha na labbhati. Kasmā? Bhikkhunīnaṃ tathā upasampadāya abhāvato. Yadi evaṃ yaṃ taṃ therigāthāya subhaddāya kuṇḍalakesāya vuttaṃ –",
  "atk-s0509a:4503": "“Nihacca jāṇuṃ vanditvā, sammukhā añjaliṃ akaṃ;",
  "atk-s0509a:4504": "Ehi bhaddeti maṃ avaca, sā me āsūpasampadā”ti. ;",
  "atk-s0509a:4505": "Tathā apadānepi –",
  "atk-s0509a:4506": "“Āyācito tadā āha, ehi bhaddeti nāyako;",
  "atk-s0509a:4507": "Tadāhaṃ upasampannā, parittaṃ toyamaddasa”nti. ;",
  "atk-s0509a:4508": "Taṃ kathanti? Nayidaṃ ehibhikkhunibhāvena upasampadaṃ sandhāya vuttaṃ. Upasampadāya pana hetubhāvato yā satthu āṇatti, sā me āsūpasampadāti vuttaṃ.",
  "atk-s0509a:4509_0": "Tathā hi vuttaṃ aṭṭhakathāyaṃ “ehi, bhadde, bhikkhunupassayaṃ gantvā bhikkhunīnaṃ",
  "atk-s0509a:4509_1": "santike pabbajja upasampajjassūti maṃ avoca āṇāpesi. Sā satthu āṇā mayhaṃ upasampadāya",
  "atk-s0509a:4509_2": "kāraṇattā upasampadā ahosī”ti. Eteneva apadānagāthāyapi attho saṃvaṇṇitoti daṭṭhabbo.",
  "atk-s0509a:4510_0": "Evampi bhikkhunivibhaṅge ehi bhikkhunīti idaṃ kathanti? Ehibhikkhunibhāvena bhikkhunīnaṃ",
  "atk-s0509a:4510_1": "upasampadāya asabhāvajotanavacanaṃ tathā upasampadāya bhikkhunīnaṃ abhāvato. Yadi",
  "atk-s0509a:4510_2": "evaṃ, kathaṃ ehibhikkhunīti vibhaṅge niddeso katoti? Desanānayasotapatitabhāvena.",
  "atk-s0509a:4510_3": "Ayañhi sotapatitatā nāma katthaci labbhamānassāpi anāhaṭaṃ hoti.",
  "atk-s0509a:4511_0": "Yathā abhidhamme manodhātuniddese labbhamānampi jhānaṅgaṃ pañcaviññāṇasotapatitatāya",
  "atk-s0509a:4511_1": "na uddhaṭaṃ katthaci desanāya asambhavato. Yathā tattheva vatthuniddese hadayavatthu,",
  "atk-s0509a:4511_2": "katthaci alabbhamānassāpi gahaṇavasena. Tathā ṭhitakappiniddese. Yathāha –",
  "atk-s0509a:4512_0": "“Katamo ca puggalo ṭhitakappī? Ayañca puggalo sotāpattiphalasacchikiriyāya paṭipanno",
  "atk-s0509a:4512_1": "assa, kappassa ca uḍḍayhanavelā assa, neva tāva kappo uḍḍayheyya, yāvāyaṃ puggalo",
  "atk-s0509a:4512_2": "na sotāpattiphalaṃ sacchikarotī”ti.",
  "atk-s0509a:4513_0": "Evamidhāpi alabbhamānagahaṇavasena veditabbaṃ, parikappavacanañhetaṃ sace bhagavā",
  "atk-s0509a:4513_1": "bhikkhunibhāvayogyaṃ kañci mātugāmaṃ ehi bhikkhunīti vadeyya, evampi bhikkhunibhāvo",
  "atk-s0509a:4513_2": "siyāti. Kasmā pana bhagavā evaṃ na kathesīti? Tathā katādhikārānaṃ abhāvato. Ye pana",
  "atk-s0509a:4513_3": "“anāsannasannihitabhāvato”ti kāraṇaṃ vatvā “bhikkhū eva hi satthu āsannacārī sadā",
  "atk-s0509a:4513_4": "sannihitāva, tasmā te ‘ehibhikkhū’ti vattabbataṃ arahanti, na bhikkhuniyo”ti vadanti,",
  "atk-s0509a:4513_5": "taṃ tesaṃ matimattaṃ. Satthu āsannadūrabhāvassa bhabbābhabbabhāvāsiddhattā. Vuttañhetaṃ bhagavatā –",
  "atk-s0509a:4514_0": "“Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa",
  "atk-s0509a:4514_1": "pade padaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo",
  "atk-s0509a:4514_2": "muṭṭhassati asampajāno asamāhito vibbhantacitto pākatindriyo, atha kho so ārakāva",
  "atk-s0509a:4514_3": "mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu na passati,",
  "atk-s0509a:4514_4": "dhammaṃ apassanto na maṃ passati.",
  "atk-s0509a:4515_0": "“Yojanasate cepi so, bhikkhave, bhikkhu vihareyya. So ca hoti anabhijjhālu kāmesu",
  "atk-s0509a:4515_1": "na tibbasārāgo abyāpannacitto appaduṭṭhamanasaṅkappo upaṭṭhitassati sampajāno samāhito",
  "atk-s0509a:4515_2": "ekaggacitto saṃvutindriyo, atha kho so santikeva mayhaṃ, ahañca tassa. Taṃ kissa",
  "atk-s0509a:4515_3": "hetu? Dhammañhi so, bhikkhave, bhikkhu passati, dhammaṃ passanto maṃ passatī”ti.",
  "atk-s0509a:4516": "Tasmā akāraṇaṃ desato satthu āsannānāsannatā. Akatādhikāratāya pana bhikkhunīnaṃ tattha ayogyatā. Tena vuttaṃ – “ehibhikkhuniduko idha na labbhatī”ti. Evaṃ duvidhā.",
  "atk-s0509a:4517_0": "Aggasāvikā, mahāsāvikā, pakatisāvikāti tividhā. Tattha khemā, uppalavaṇṇāti imā dve",
  "atk-s0509a:4517_1": "theriyo aggasāvikā nāma. Kāmaṃ sabbāpi khīṇāsavattheriyo sīlasuddhiādike sampādentiyo",
  "atk-s0509a:4517_2": "catūsu satipaṭṭhānesu supaṭṭhitacittā sattabojjhaṅge yathābhūtaṃ bhāvetvā maggapaṭipāṭiyā",
  "atk-s0509a:4517_3": "anavasesato kilese khepetvā aggaphale patiṭṭhahanti. Tathāpi yathā saddhāvimuttato",
  "atk-s0509a:4517_4": "diṭṭhippattassa paññāvimuttato ca ubhatobhāgavimuttassa pubbabhāgabhāvanāvisesasiddho",
  "atk-s0509a:4517_5": "icchito viseso, evaṃ abhinīhāramahantatāpubbayogamahantatāhisasantāne sātisayaguṇavisesassa",
  "atk-s0509a:4517_6": "nipphāditattā sīlādīhi guṇehi mahantā sāvikāti mahāsāvikā. Tesuyeva pana bodhipakkhiyadhammesu",
  "atk-s0509a:4517_7": "pāmokkhabhāvena dhurabhūtānaṃ sammādiṭṭhisammāsamādhīnaṃ sātisayakiccānubhāvanibbattiyā",
  "atk-s0509a:4517_8": "kāraṇabhūtāya tajjābhinīhāratāya sakkaccaṃ nirantaraṃ cirakālasambhūtāya sammāpaṭipattiyā",
  "atk-s0509a:4517_9": "yathākkamaṃ paññāya samādhimhi ca ukkaṃsapāramippattiyā savisesaṃ sabbaguṇehi aggabhāve",
  "atk-s0509a:4517_10": "ṭhitattā tā dvepi aggasāvikā nāma. Mahāpajāpatigotamiādayo pana abhinīhāramahantatāya",
  "atk-s0509a:4517_11": "pubbayogamahantatāya ca paṭiladdhaguṇavisesavasena mahatiyo sāvikāti mahāsāvikā nāma.",
  "atk-s0509a:4517_12": "Itarā therikā tissā vīrā dhīrāti evamādikā abhinīhāramahantatādīnaṃ abhāvena pakatisāvikā",
  "atk-s0509a:4517_13": "nāma. Tā pana aggasāvikā viya mahāsāvikā viya ca na parimitā, atha kho anekasatāni",
  "atk-s0509a:4517_14": "anekasahassāni veditabbāni. Evaṃ aggasāvikādibhedato tividhā. Tathā suññatavimokkhādibhedato tividhā.",
  "atk-s0509a:4518_0": "Paṭipadādivibhāgena catubbidhā. Indriyādhikavibhāgena pañcavidhā. Tathā paṭipattiyādivibhāgena",
  "atk-s0509a:4518_1": "pañcavidhā. Animittavimuttādivasena chabbidhā. Adhimuttibhedena sattavidhā. Dhurapaṭipadādivibhāgena",
  "atk-s0509a:4518_2": "aṭṭhavidhā. Vimuttivibhāgena navavidhā dasavidhā ca. Tā panetā yathāvuttena dhurabhedena",
  "atk-s0509a:4518_3": "vibhajjamānā vīsati honti, paṭipadāvibhāgena vibhajjamānā cattālīsa honti. Puna paṭipadābhedena",
  "atk-s0509a:4518_4": "dhurabhedena vibhajjamānā asīti honti. Atha vā suññatāvimuttādivibhāgena vibhajjamānā",
  "atk-s0509a:4518_5": "cattālīsādhikāni dvesatāni honti. Puna indriyādhikavibhāgena vibhajjamānā dvisatuttarasahassaṃ",
  "atk-s0509a:4518_6": "hontīti. Evametāsaṃ therīnaṃ attano guṇavaseneva anekabhedabhinnatā veditabbā. Ayamettha",
  "atk-s0509a:4518_7": "saṅkhepo, vitthāro pana heṭṭhā theragāthāsaṃvaṇṇanāyaṃ vuttanayeneva gahetabboti.",
  "atk-s0509a:4519": "Sumedhātherīgāthāvaṇṇanā niṭṭhitā.",
  "atk-s0509a:4520": "Mahānipātavaṇṇanā niṭṭhitā.",
  "atk-s0509a:4521": "Nigamanagāthā",
  "atk-s0509a:4522": "Ettāvatā ca –",
  "atk-s0509a:4523": "“Ye te sampannasaddhammā, dhammarājassa satthuno;",
  "atk-s0509a:4524": "Orasā mukhajā puttā, dāyādā dhammanimmitā.",
  "atk-s0509a:4525": "“Sīlādiguṇasampannā, katakiccā anāsavā;",
  "atk-s0509a:4526": "Subhūtiādayo therā, theriyo therikādayo.",
  "atk-s0509a:4527": "“Tehi yā bhāsitā gāthā, aññabyākaraṇādinā;",
  "atk-s0509a:4528": "Tā sabbā ekato katvā, theragāthāti saṅgahaṃ.",
  "atk-s0509a:4529": "“Āropesuṃ mahātherā, therīgāthāti tādino;",
  "atk-s0509a:4530": "Tāsaṃ atthaṃ pakāsetuṃ, porāṇaṭṭhakathānayaṃ.",
  "atk-s0509a:4531": "“Nissāya yā samāraddhā, atthasaṃvaṇṇanā mayā;",
  "atk-s0509a:4532": "Sā tattha paramatthānaṃ, tattha tattha yathārahaṃ.",
  "atk-s0509a:4533": "“Pakāsanā paramatthadīpanī, nāma nāmato;",
  "atk-s0509a:4534": "Sampattā pariniṭṭhānaṃ, anākulavinicchayā;",
  "atk-s0509a:4535": "Dvānavutiparimāṇā, pāḷiyā bhāṇavārato.",
  "atk-s0509a:4536": "“Iti taṃ saṅkharontena, yaṃ taṃ adhigataṃ mayā;",
  "atk-s0509a:4537": "Puññaṃ tassānubhāvena, lokanāthassa sāsanaṃ.",
  "atk-s0509a:4538": "“Ogāhetvā visuddhāya, sīlādipaṭipattiyā;",
  "atk-s0509a:4539": "Sabbepi dehino hontu, vimuttirasabhāgino.",
  "atk-s0509a:4540": "“Ciraṃ tiṭṭhatu lokasmiṃ, sammāsambuddhasāsanaṃ;",
  "atk-s0509a:4541": "Tasmiṃ sagāravā niccaṃ, hontu sabbepi pāṇino.",
  "atk-s0509a:4542": "“Sammā vassatu kālena, devopi jagatīpati;",
  "atk-s0509a:4543": "Saddhammanirato lokaṃ, dhammeneva pasāsatū”ti.",
  "atk-s0509a:4544": "Badaratitthavihāravāsinā ācariyadhammapālattherena",
  "atk-s0509a:4545": "Katā",
  "atk-s0509a:4546": "Therīgāthānaṃ atthasaṃvaṇṇanā niṭṭhitā.",
  "atk-s0509a:4547": "Therīgāthā-aṭṭhakathā niṭṭhitā."
}