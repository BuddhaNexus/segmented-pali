{
  "mil6.4.2:0.1": "Milindapañha ",
  "mil6.4.2:0.2": "Anumānapañha ",
  "mil6.4.2:0.3": "Anumānavagga ",
  "mil6.4.2:0.4": "2. Dhutaṅgapañha ",
  "mil6.4.2:1.1": "“Passatāraññake bhikkhū, ",
  "mil6.4.2:1.2": "ajjhogāḷhe dhute guṇe; ",
  "mil6.4.2:1.3": "Puna passati gihī rājā, ",
  "mil6.4.2:1.4": "anāgāmiphale ṭhite. ",
  "mil6.4.2:2.1": "Ubhopi te viloketvā, ",
  "mil6.4.2:2.2": "uppajji saṁsayo mahā; ",
  "mil6.4.2:2.3": "Bujjheyya ce gihī dhamme, ",
  "mil6.4.2:2.4": "dhutaṅgaṁ nipphalaṁ siyā. ",
  "mil6.4.2:3.1": "Paravādivādamathanaṁ, ",
  "mil6.4.2:3.2": "nipuṇaṁ piṭakattaye; ",
  "mil6.4.2:3.3": "Handa pucche kathiseṭṭhaṁ, ",
  "mil6.4.2:3.4": "so me kaṅkhaṁ vinessatī”ti. ",
  "mil6.4.2:4.1_0": "Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṁ",
  "mil6.4.2:4.1_1": "nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā āyasmantaṁ",
  "mil6.4.2:4.1_2": "nāgasenaṁ etadavoca—",
  "mil6.4.2:4.2_0": "“bhante nāgasena, atthi koci gihī agāriko kāmabhogī puttadārasambādhasayanaṁ ajjhāvasanto",
  "mil6.4.2:4.2_1": "kāsikacandanaṁ paccanubhonto mālāgandhavilepanaṁ dhārayanto jātarūparajataṁ sādiyanto",
  "mil6.4.2:4.2_2": "maṇimuttākañcanavicittamoḷibaddho yena santaṁ paramatthaṁ nibbānaṁ sacchikatan”ti?",
  "mil6.4.2:5.1_0": "“Na, mahārāja, ekaññeva sataṁ na dve satāni na tīṇi cattāri pañca satāni na sahassaṁ",
  "mil6.4.2:5.1_1": "na satasahassaṁ na koṭisataṁ na koṭisahassaṁ na koṭisatasahassaṁ, tiṭṭhatu, mahārāja,",
  "mil6.4.2:5.1_2": "dasannaṁ vīsatiyā satassa sahassassa abhisamayo, katamena te pariyāyena anuyogaṁ dammī”ti.",
  "mil6.4.2:6.1": "“Tvamevetaṁ brūhī”ti. ",
  "mil6.4.2:6.2_0": "“Tena hi te, mahārāja, kathayissāmi satena vā sahassena vā satasahassena vā koṭiyā",
  "mil6.4.2:6.2_1": "vā koṭisatena vā koṭisahassena vā koṭisatasahassena vā, yā kāci navaṅge buddhavacane",
  "mil6.4.2:6.2_2": "sallekhitācārappaṭipattidhutavaraṅgaguṇanissitā kathā, tā sabbā idha samosarissanti.",
  "mil6.4.2:6.3": "Yathā, mahārāja, ninnunnatasamavisamathalāthaladesabhāge abhivuṭṭhaṁ udakaṁ, sabbaṁ taṁ tato vinigaḷitvā mahodadhiṁ sāgaraṁ samosarati; ",
  "mil6.4.2:6.4": "evameva kho, mahārāja, sampādake sati yā kāci navaṅge buddhavacane sallekhitācārappaṭipattidhutaṅgaguṇadharanissitā kathā, tā sabbā idha samosarissanti. ",
  "mil6.4.2:7.1": "Mayhampettha, mahārāja, paribyattatāya buddhiyā kāraṇaparidīpanaṁ samosarissati, teneso attho suvibhatto vicitto paripuṇṇo parisuddho samānīto bhavissati. ",
  "mil6.4.2:7.2": "Yathā, mahārāja, kusalo lekhācariyo anusiṭṭho lekhaṁ osārento attano byattatāya buddhiyā kāraṇaparidīpanena lekhaṁ paripūreti, evaṁ sā lekhā samattā paripuṇṇā anūnikā bhavissati. ",
  "mil6.4.2:7.3": "Evameva mayhampettha paribyattatāya buddhiyā kāraṇaparidīpanaṁ samosarissati, teneso attho suvibhatto vicitto paripuṇṇo parisuddho samānīto bhavissati. ",
  "mil6.4.2:8.1_0": "Nagare, mahārāja, sāvatthiyā pañcakoṭimattā ariyasāvakā bhagavato upāsakaupāsikāyo",
  "mil6.4.2:8.1_1": "sattapaṇṇāsasahassāni tīṇi ca satasahassāni anāgāmiphale patiṭṭhitā, te sabbepi gihīyeva, na pabbajitā.",
  "mil6.4.2:8.2_0": "Puna tattheva kaṇḍambamūle yamakapāṭihāriye vīsati pāṇakoṭiyo abhisamiṁsu, puna cūḷarāhulovāde,",
  "mil6.4.2:8.2_1": "mahāmaṅgalasuttante, samacittapariyāye, parābhavasuttante, purābhedasuttante, kalahavivādasuttante,",
  "mil6.4.2:8.2_2": "cūḷabyūhasuttante, mahābyūhasuttante, tuvaṭakasuttante, sāriputtasuttante gaṇanapathamatītānaṁ",
  "mil6.4.2:8.2_3": "devatānaṁ dhammābhisamayo ahosi.",
  "mil6.4.2:9.1_0": "Nagare rājagahe paññāsasahassāni tīṇi ca satasahassāni ariyasāvakā bhagavato upāsakaupāsikāyo,",
  "mil6.4.2:9.1_1": "puna tattheva dhanapālahatthināgadamane navuti pāṇakoṭiyo, pārāyanasamāgame pāsāṇakacetiye",
  "mil6.4.2:9.1_2": "cuddasa pāṇakoṭiyo, puna indasālaguhāyaṁ asīti devatākoṭiyo, puna bārāṇasiyaṁ isipatane",
  "mil6.4.2:9.1_3": "migadāye paṭhame dhammadesane aṭṭhārasa brahmakoṭiyo aparimāṇā ca devatāyo, puna",
  "mil6.4.2:9.1_4": "tāvatiṁsabhavane paṇḍukambalasilāyaṁ abhidhammadesanāya asīti devatākoṭiyo, devorohaṇe",
  "mil6.4.2:9.1_5": "saṅkassanagaradvāre lokavivaraṇapāṭihāriye pasannānaṁ naramarūnaṁ tiṁsa koṭiyo abhisamiṁsu.",
  "mil6.4.2:10.1": "Puna sakkesu kapilavatthusmiṁ nigrodhārāme buddhavaṁsadesanāya mahāsamayasuttantadesanāya ca gaṇanapathamatītānaṁ devatānaṁ dhammābhisamayo ahosi. ",
  "mil6.4.2:10.2_0": "Puna sumanamālākārasamāgame, garahadinnasamāgame, ānandaseṭṭhisamāgame, jambukājīvakasamāgame,",
  "mil6.4.2:10.2_1": "maṇḍukadevaputtasamāgame, maṭṭhakuṇḍalidevaputtasamāgame, sulasānagarasobhinisamāgame,",
  "mil6.4.2:10.2_2": "sirimānagarasobhinisamāgame, pesakāradhītusamāgame, cūḷasubhaddāsamāgame, sāketabrāhmaṇassa",
  "mil6.4.2:10.2_3": "āḷāhanadassanasamāgame, sūnāparantakasamāgame, sakkapañhasamāgame, tirokuṭṭasamāgame,",
  "mil6.4.2:10.2_4": "ratanasuttasamāgame paccekaṁ caturāsītiyā pāṇasahassānaṁ dhammābhisamayo ahosi, yāvatā,",
  "mil6.4.2:10.2_5": "mahārāja, bhagavā loke aṭṭhāsi, tāva tīsu maṇḍalesu soḷasasu mahājanapadesu yattha",
  "mil6.4.2:10.2_6": "yattha bhagavā vihāsi, tattha tattha yebhuyyena dve tayo cattāro pañca sataṁ sahassaṁ",
  "mil6.4.2:10.2_7": "satasahassaṁ devā ca manussā ca santaṁ paramatthaṁ nibbānaṁ sacchikariṁsu.",
  "mil6.4.2:10.3_0": "Ye te, mahārāja, devā gihīyeva, na te pabbajitā, etāni ceva, mahārāja, aññāni ca",
  "mil6.4.2:10.3_1": "anekāni devatākoṭisatasahassāni gihī agārikā kāmabhogino santaṁ paramatthaṁ nibbānaṁ sacchikariṁsū”ti.",
  "mil6.4.2:11.1": "“Yadi, bhante nāgasena, gihī agārikā kāmabhogino santaṁ paramatthaṁ nibbānaṁ sacchikaronti, atha imāni dhutaṅgāni kimatthaṁ sādhenti, tena kāraṇena dhutaṅgāni akiccakarāni honti. ",
  "mil6.4.2:11.2": "Yadi, bhante nāgasena, vinā mantosadhehi byādhayo vūpasamanti, kiṁ vamanavirecanādinā sarīradubbalakaraṇena? ",
  "mil6.4.2:11.3": "Yadi muṭṭhīhi paṭisattuniggaho bhavati, kiṁ asisattisaradhanukodaṇḍalaguḷamuggarehi? ",
  "mil6.4.2:11.4": "Yadi gaṇṭhikuṭilasusirakaṇṭalatāsākhā ālambitvā rukkhamabhirūhanaṁ bhavati, kiṁ dīghadaḷhanisseṇipariyesanena? ",
  "mil6.4.2:11.5": "Yadi thaṇḍilaseyyāya dhātusamatā bhavati, kiṁ sukhasamphassamahatimahāsirisayanapariyesanena? ",
  "mil6.4.2:11.6": "Yadi ekako sāsaṅkasappaṭibhayavisamakantārataraṇasamattho bhavati, kiṁ sannaddhasajjamahatimahāsatthapariyesanena? ",
  "mil6.4.2:11.7": "Yadi nadisaraṁ bāhunā tarituṁ samattho bhavati, kiṁ dhuvasetunāvāpariyesanena? ",
  "mil6.4.2:11.8": "Yadi sakasantakena ghāsacchādanaṁ kātuṁ pahoti, kiṁ parūpasevanapiyasamullāpapacchāpuredhāvanena? ",
  "mil6.4.2:11.9": "Yadi akhātataḷāke udakaṁ labhati, kiṁ udapānataḷākapokkharaṇikhaṇanena? ",
  "mil6.4.2:11.10": "Evameva kho, bhante nāgasena, yadi gihī agārikā kāmabhogino santaṁ paramatthaṁ nibbānaṁ sacchikaronti, kiṁ dhutaguṇavarasamādiyanenā”ti? ",
  "mil6.4.2:12.1": "“Aṭṭhavīsati kho panime, mahārāja, dhutaṅgaguṇā yathābhuccaguṇā, yehi guṇehi dhutaṅgāni sabbabuddhānaṁ pihayitāni patthitāni. ",
  "mil6.4.2:12.2": "Katame aṭṭhavīsati? ",
  "mil6.4.2:12.3_0": "Idha, mahārāja, dhutaṅgaṁ suddhājīvaṁ sukhaphalaṁ anavajjaṁ na paradukkhāpanaṁ abhayaṁ",
  "mil6.4.2:12.3_1": "asampīḷanaṁ ekantavaḍḍhikaṁ aparihāniyaṁ amāyaṁ ārakkhā patthitadadaṁ sabbasattadamanaṁ",
  "mil6.4.2:12.3_2": "saṁvarahitaṁ patirūpaṁ anissitaṁ vippamuttaṁ rāgakkhayaṁ dosakkhayaṁ mohakkhayaṁ",
  "mil6.4.2:12.3_3": "mānappahānaṁ kuvitakkacchedanaṁ kaṅkhāvitaraṇaṁ kosajjaviddhaṁsanaṁ aratippahānaṁ",
  "mil6.4.2:12.3_4": "khamanaṁ atulaṁ appamāṇaṁ sabbadukkhakkhayagamanaṁ, ime kho, mahārāja, aṭṭhavīsati",
  "mil6.4.2:12.3_5": "dhutaṅgaguṇā yathābhuccaguṇā yehi guṇehi dhutaṅgāni sabbabuddhānaṁ pihayitāni patthitāni.",
  "mil6.4.2:13.1": "Ye kho te, mahārāja, dhutaguṇe sammā upasevanti, te aṭṭhārasahi guṇehi samupetā bhavanti. ",
  "mil6.4.2:13.2": "Katamehi aṭṭhārasahi? ",
  "mil6.4.2:13.3_0": "Ācāro tesaṁ suvisuddho hoti, paṭipadā supūritā hoti, kāyikaṁ vācasikaṁ surakkhitaṁ",
  "mil6.4.2:13.3_1": "hoti, manosamācāro suvisuddho hoti, vīriyaṁ supaggahitaṁ hoti, bhayaṁ vūpasammati,",
  "mil6.4.2:13.3_2": "attānudiṭṭhibyapagatā hoti, āghāto uparato hoti, mettā upaṭṭhitā hoti, āhāro pariññāto",
  "mil6.4.2:13.3_3": "hoti, sabbasattānaṁ garukato hoti, bhojane mattaññū hoti, jāgariyamanuyutto hoti,",
  "mil6.4.2:13.3_4": "aniketo hoti, yattha phāsu tattha vihārī hoti, pāpajegucchī hoti, vivekārāmo hoti,",
  "mil6.4.2:13.3_5": "satataṁ appamatto hoti, ye te, mahārāja, dhutaguṇe sammā upasevanti, te imehi aṭṭhārasahi",
  "mil6.4.2:13.3_6": "guṇehi samupetā bhavanti.",
  "mil6.4.2:14.1": "Dasa ime, mahārāja, puggalā dhutaguṇārahā. ",
  "mil6.4.2:14.2": "Katame dasa? ",
  "mil6.4.2:14.3": "Saddho hoti hirimā dhitimā akuho atthavasī alolo sikkhākāmo daḷhasamādāno anujjhānabahulo mettāvihārī, ime kho, mahārāja, dasa puggalā dhutaguṇārahā. ",
  "mil6.4.2:15.1_0": "Ye te, mahārāja, gihī agārikā kāmabhogino santaṁ paramatthaṁ nibbānaṁ sacchikaronti,",
  "mil6.4.2:15.1_1": "sabbe te purimāsu jātīsu terasasu dhutaguṇesu katūpāsanā katabhūmikammā, te tattha",
  "mil6.4.2:15.1_2": "cārañca paṭipattiñca sodhayitvā ajjetarahi gihīyeva santā santaṁ paramatthaṁ nibbānaṁ sacchikaronti.",
  "mil6.4.2:16.1_0": "Yathā, mahārāja, kusalo issāso antevāsike paṭhamaṁ tāva upāsanasālāyaṁ cāpabhedacāpāropanaggahaṇamuṭṭhippaṭipīḷanaaṅgulivināmanapādaṭhapanasaraggahaṇasannahanaākaḍḍhanasandhāraṇalakkhaniyamanakhipane",
  "mil6.4.2:16.1_1": "tiṇapurisakachakaṇatiṇapalālamattikāpuñjaphalakalakkhavedhe anusikkhāpetvā rañño",
  "mil6.4.2:16.1_2": "santike upāsanaṁ ārādhayitvā ājaññarathagajaturaṅgadhanadhaññahiraññasuvaṇṇadāsidāsabhariyagāmavaraṁ labhati;",
  "mil6.4.2:16.2_0": "evameva kho, mahārāja, ye te gihī agārikā kāmabhogino santaṁ paramatthaṁ nibbānaṁ",
  "mil6.4.2:16.2_1": "sacchikaronti, te sabbe purimāsu jātīsu terasasu dhutaguṇesu katūpāsanā katabhūmikammā,",
  "mil6.4.2:16.2_2": "te tattheva cārañca paṭipattiñca sodhayitvā ajjetarahi gihīyeva santā santaṁ paramatthaṁ",
  "mil6.4.2:16.2_3": "nibbānaṁ sacchikaronti.",
  "mil6.4.2:16.3_0": "Na, mahārāja, dhutaguṇesu pubbāsevanaṁ vinā ekissāyeva jātiyā arahattaṁ sacchikiriyā",
  "mil6.4.2:16.3_1": "hoti, uttamena pana vīriyena uttamāya paṭipattiyā tathārūpena ācariyena kalyāṇamittena",
  "mil6.4.2:16.3_2": "arahattaṁ sacchikiriyā hoti.",
  "mil6.4.2:17.1_0": "Yathā vā pana, mahārāja, bhisakko sallakatto ācariyaṁ dhanena vā vattappaṭipattiyā",
  "mil6.4.2:17.1_1": "vā ārādhetvā satthaggahaṇachedanalekhanavedhanasalluddharaṇavaṇadhovanasosanabhesajjānulimpanavamanavirecanānuvāsanakiriyamanusikkhitvā",
  "mil6.4.2:17.1_2": "vijjāsu katasikkho katūpāsano katahattho āture upasaṅkamati tikicchāya;",
  "mil6.4.2:17.2_0": "evameva kho, mahārāja, ye te gihī agārikā kāmabhogino santaṁ paramatthaṁ nibbānaṁ",
  "mil6.4.2:17.2_1": "sacchikaronti, te sabbe purimāsu jātīsu terasasu dhutaguṇesu katūpāsanā katabhūmikammā,",
  "mil6.4.2:17.2_2": "te tattheva cārañca paṭipattiñca sodhayitvā ajjetarahi gihīyeva santā santaṁ paramatthaṁ",
  "mil6.4.2:17.2_3": "nibbānaṁ sacchikaronti, na, mahārāja, dhutaguṇehi avisuddhānaṁ dhammābhisamayo hoti.",
  "mil6.4.2:18.1": "Yathā, mahārāja, udakassa asecanena bījānaṁ avirūhanaṁ hoti; ",
  "mil6.4.2:18.2": "evameva kho, mahārāja, dhutaguṇehi avisuddhānaṁ dhammābhisamayo na hoti. ",
  "mil6.4.2:19.1": "Yathā vā pana, mahārāja, akatakusalānaṁ akatakalyāṇānaṁ sugatigamanaṁ na hoti; ",
  "mil6.4.2:19.2": "evameva kho, mahārāja, dhutaguṇehi avisuddhānaṁ dhammābhisamayo na hoti. ",
  "mil6.4.2:20.1": "Pathavisamaṁ, mahārāja, dhutaguṇaṁ visuddhikāmānaṁ patiṭṭhānaṭṭhena. ",
  "mil6.4.2:21.1": "Āposamaṁ, mahārāja, dhutaguṇaṁ visuddhikāmānaṁ sabbakilesamaladhovanaṭṭhena. ",
  "mil6.4.2:22.1": "Tejosamaṁ, mahārāja, dhutaguṇaṁ visuddhikāmānaṁ sabbakilesavanajjhāpanaṭṭhena. ",
  "mil6.4.2:23.1": "Vāyosamaṁ, mahārāja, dhutaguṇaṁ visuddhikāmānaṁ sabbakilesamalarajopavāhanaṭṭhena. ",
  "mil6.4.2:24.1": "Agadasamaṁ, mahārāja, dhutaguṇaṁ visuddhikāmānaṁ sabbakilesabyādhivūpasamanaṭṭhena. ",
  "mil6.4.2:25.1": "Amatasamaṁ, mahārāja, dhutaguṇaṁ visuddhikāmānaṁ sabbakilesavisanāsanaṭṭhena. ",
  "mil6.4.2:26.1": "Khettasamaṁ, mahārāja, dhutaguṇaṁ visuddhikāmānaṁ sabbasāmaññaguṇasassavirūhanaṭṭhena. ",
  "mil6.4.2:27.1": "Manoharasamaṁ, mahārāja, dhutaguṇaṁ visuddhikāmānaṁ patthiticchitasabbasampattivaradadaṭṭhena. ",
  "mil6.4.2:28.1": "Nāvāsamaṁ, mahārāja, dhutaguṇaṁ visuddhikāmānaṁ saṁsāramahaṇṇavapāragamanaṭṭhena. ",
  "mil6.4.2:29.1": "Bhīruttāṇasamaṁ, mahārāja, dhutaguṇaṁ visuddhikāmānaṁ jarāmaraṇabhītānaṁ assāsakaraṇaṭṭhena. ",
  "mil6.4.2:30.1": "Mātusamaṁ, mahārāja, dhutaguṇaṁ visuddhikāmānaṁ kilesadukkhappaṭipīḷitānaṁ anuggāhakaṭṭhena. ",
  "mil6.4.2:31.1": "Pitusamaṁ, mahārāja, dhutaguṇaṁ visuddhikāmānaṁ kusalavaḍḍhikāmānaṁ sabbasāmaññaguṇajanakaṭṭhena. ",
  "mil6.4.2:32.1": "Mittasamaṁ, mahārāja, dhutaguṇaṁ visuddhikāmānaṁ sabbasāmaññaguṇapariyesanaavisaṁvādakaṭṭhena. ",
  "mil6.4.2:33.1": "Padumasamaṁ, mahārāja, dhutaguṇaṁ visuddhikāmānaṁ sabbakilesamalehi anupalittaṭṭhena. ",
  "mil6.4.2:34.1": "Catujjātiyavaragandhasamaṁ, mahārāja, dhutaguṇaṁ visuddhikāmānaṁ kilesaduggandhapaṭivinodanaṭṭhena. ",
  "mil6.4.2:35.1": "Girirājavarasamaṁ, mahārāja, dhutaguṇaṁ visuddhikāmānaṁ aṭṭhalokadhammavātehi akampiyaṭṭhena. ",
  "mil6.4.2:36.1": "Ākāsasamaṁ, mahārāja, dhutaguṇaṁ visuddhikāmānaṁ sabbattha gahaṇāpagatauruvisaṭavitthatamahantaṭṭhena. ",
  "mil6.4.2:37.1": "Nadīsamaṁ, mahārāja, dhutaguṇaṁ visuddhikāmānaṁ kilesamalapavāhanaṭṭhena. ",
  "mil6.4.2:38.1": "Sudesakasamaṁ, mahārāja, dhutaguṇaṁ visuddhikāmānaṁ jātikantārakilesavanagahananittharaṇaṭṭhena. ",
  "mil6.4.2:39.1": "Mahāsatthavāhasamaṁ, mahārāja, dhutaguṇaṁ visuddhikāmānaṁ sabbabhayasuññakhemaabhayavarapavaranibbānanagarasampāpanaṭṭhena. ",
  "mil6.4.2:40.1": "Sumajjitavimalādāsasamaṁ, mahārāja, dhutaguṇaṁ visuddhikāmānaṁ saṅkhārānaṁ sabhāvadassanaṭṭhena. ",
  "mil6.4.2:41.1": "Phalakasamaṁ, mahārāja, dhutaguṇaṁ visuddhikāmānaṁ kilesalaguḷasarasattipaṭibāhanaṭṭhena. ",
  "mil6.4.2:42.1": "Chattasamaṁ, mahārāja, dhutaguṇaṁ visuddhikāmānaṁ kilesavassatividhaggisantāpātapapaṭibāhanaṭṭhena. ",
  "mil6.4.2:43.1": "Candasamaṁ, mahārāja, dhutaguṇaṁ visuddhikāmānaṁ pihayitapatthitaṭṭhena. ",
  "mil6.4.2:44.1": "Sūriyasamaṁ, mahārāja, dhutaguṇaṁ visuddhikāmānaṁ mohatamatimiranāsanaṭṭhena. ",
  "mil6.4.2:45.1": "Sāgarasamaṁ, mahārāja, dhutaguṇaṁ visuddhikāmānaṁ anekavidhasāmaññaguṇavararatanuṭṭhānaṭṭhena, aparimitaasaṅkhyeyyaappameyyaṭṭhena ca. ",
  "mil6.4.2:46.1_0": "Evaṁ kho, mahārāja, dhutaguṇaṁ visuddhikāmānaṁ bahūpakāraṁ sabbadarathapariḷāhanudaṁ",
  "mil6.4.2:46.1_1": "aratinudaṁ bhayanudaṁ bhavanudaṁ khīlanudaṁ malanudaṁ sokanudaṁ dukkhanudaṁ rāganudaṁ",
  "mil6.4.2:46.1_2": "dosanudaṁ mohanudaṁ mānanudaṁ diṭṭhinudaṁ sabbākusaladhammanudaṁ yasāvahaṁ hitāvahaṁ",
  "mil6.4.2:46.1_3": "sukhāvahaṁ phāsukaraṁ pītikaraṁ yogakkhemakaraṁ anavajjaṁ iṭṭhasukhavipākaṁ guṇarāsiguṇapuñjaaparimitaasaṅkhyeyyaappameyyaguṇaṁ",
  "mil6.4.2:46.1_4": "varaṁ pavaraṁ aggaṁ.",
  "mil6.4.2:47.1_0": "Yathā, mahārāja, manussā upatthambhavasena bhojanaṁ upasevanti, hitavasena bhesajjaṁ",
  "mil6.4.2:47.1_1": "upasevanti, upakāravasena mittaṁ upasevanti, tāraṇavasena nāvaṁ upasevanti, sugandhavasena",
  "mil6.4.2:47.1_2": "mālāgandhaṁ upasevanti, abhayavasena bhīruttāṇaṁ upasevanti, patiṭṭhāvasena pathaviṁ",
  "mil6.4.2:47.1_3": "upasevanti, sippavasena ācariyaṁ upasevanti, yasavasena rājānaṁ upasevanti, kāmadadavasena",
  "mil6.4.2:47.1_4": "maṇiratanaṁ upasevanti;",
  "mil6.4.2:47.2": "evameva kho, mahārāja, sabbasāmaññaguṇadadavasena ariyā dhutaguṇaṁ upasevanti. ",
  "mil6.4.2:48.1_0": "Yathā vā pana, mahārāja, udakaṁ bījavirūhanāya, aggi jhāpanāya, āhāro balāharaṇāya,",
  "mil6.4.2:48.1_1": "latā bandhanāya, satthaṁ chedanāya, pānīyaṁ pipāsāvinayanāya, nidhi assāsakaraṇāya,",
  "mil6.4.2:48.1_2": "nāvā tīrasampāpanāya, bhesajjaṁ byādhivūpasamanāya, yānaṁ sukhagamanāya, bhīruttāṇaṁ",
  "mil6.4.2:48.1_3": "bhayavinodanāya, rājā ārakkhatthāya, phalakaṁ daṇḍaleḍḍulaguḷasarasattipaṭibāhanāya,",
  "mil6.4.2:48.1_4": "ācariyo anusāsanāya, mātā posanāya, ādāso olokanāya, alaṅkāro sobhanāya, vatthaṁ",
  "mil6.4.2:48.1_5": "paṭicchādanāya, nisseṇī ārohanāya, tulā visamavikkhepanāya, mantaṁ parijappanāya,",
  "mil6.4.2:48.1_6": "āvudhaṁ tajjanīyapaṭibāhanāya, padīpo andhakāravidhamanāya, vāto pariḷāhanibbāpanāya,",
  "mil6.4.2:48.1_7": "sippaṁ vuttinipphādanāya, agadaṁ jīvitarakkhaṇāya, ākaro ratanuppādanāya, ratanaṁ",
  "mil6.4.2:48.1_8": "alaṅkarāya, āṇā anatikkamanāya, issariyaṁ vasavattanāya;",
  "mil6.4.2:48.2_0": "evameva kho, mahārāja, dhutaguṇaṁ sāmaññabījavirūhanāya, kilesamalajhāpanāya, iddhibalāharaṇāya,",
  "mil6.4.2:48.2_1": "satisaṁvaranibandhanāya, vimativicikicchāsamucchedanāya, taṇhāpipāsāvinayanāya, abhisamayaassāsakaraṇāya,",
  "mil6.4.2:48.2_2": "caturoghanittharaṇāya, kilesabyādhivūpasamāya, nibbānasukhappaṭilābhāya, jātijarābyādhimaraṇasokaparidevadukkhadomanassupāyāsabhayavinodanāya,",
  "mil6.4.2:48.2_3": "sāmaññaguṇaparirakkhaṇāya, aratikuvitakkapaṭibāhanāya, sakalasāmaññatthānusāsanāya,",
  "mil6.4.2:48.2_4": "sabbasāmaññaguṇaposanāya, samathavipassanāmaggaphalanibbānadassanāya, sakalalokathutathomitamahatimahāsobhanakaraṇāya,",
  "mil6.4.2:48.2_5": "sabbāpāyapidahanāya, sāmaññatthaselasikharamuddhani abhirūhanāya, vaṅkakuṭilavisamacittavikkhepanāya,",
  "mil6.4.2:48.2_6": "sevitabbāsevitabbadhamme sādhusajjhāyakaraṇāya, sabbakilesapaṭisattutajjanāya, avijjandhakāravidhamanāya,",
  "mil6.4.2:48.2_7": "tividhaggisantāpapariḷāhanibbāpanāya, saṇhasukhumasantasamāpattinipphādanāya, sakalasāmaññaguṇaparirakkhaṇāya,",
  "mil6.4.2:48.2_8": "bojjhaṅgavararatanuppādanāya, yogijanālaṅkaraṇāya, anavajjanipuṇasukhumasantisukhamanatikkamanāya,",
  "mil6.4.2:48.2_9": "sakalasāmaññaariyadhammavasavattanāya.",
  "mil6.4.2:48.3_0": "Iti, mahārāja, imesaṁ guṇānaṁ adhigamāya yadidaṁ ekamekaṁ dhutaguṇaṁ, evaṁ, mahārāja,",
  "mil6.4.2:48.3_1": "atuliyaṁ dhutaguṇaṁ appameyyaṁ asamaṁ appaṭisamaṁ appaṭibhāgaṁ appaṭiseṭṭhaṁ uttaraṁ",
  "mil6.4.2:48.3_2": "seṭṭhaṁ visiṭṭhaṁ adhikaṁ āyataṁ puthulaṁ visaṭaṁ vitthataṁ garukaṁ bhāriyaṁ mahantaṁ.",
  "mil6.4.2:49.1_0": "Yo kho, mahārāja, puggalo pāpiccho icchāpakato kuhako luddho odariko lābhakāmo yasakāmo",
  "mil6.4.2:49.1_1": "kittikāmo ayutto appatto ananucchaviko anaraho appatirūpo dhutaṅgaṁ samādiyati, so",
  "mil6.4.2:49.1_2": "diguṇaṁ daṇḍamāpajjati, sabbaguṇaghātamāpajjati, diṭṭhadhammikaṁ hīḷanaṁ khīḷanaṁ",
  "mil6.4.2:49.1_3": "garahanaṁ uppaṇḍanaṁ khipanaṁ asambhogaṁ nissāraṇaṁ nicchubhanaṁ pavāhanaṁ pabbājanaṁ",
  "mil6.4.2:49.1_4": "paṭilabhati, samparāyepi satayojanike avīcimahāniraye uṇhakaṭhitatattasantattaaccijālāmālake",
  "mil6.4.2:49.1_5": "anekavassakoṭisatasahassāni uddhamadho tiriyaṁ pheṇuddehakaṁ samparivattakaṁ paccati,",
  "mil6.4.2:49.1_6": "tato muccitvā kisapharusakāḷaṅgapaccaṅgo sūnuddhumātasusiruttamaṅgo chāto pipāsito",
  "mil6.4.2:49.1_7": "visamabhīmarūpavaṇṇo bhaggakaṇṇasoto ummīlitanimīlitanettanayano arugattapakkagatto",
  "mil6.4.2:49.1_8": "pulavākiṇṇasabbakāyo vātamukhe jalamāno viya aggikkhandho anto jalamāno pajjalamāno",
  "mil6.4.2:49.1_9": "atāṇo asaraṇo āruṇṇaruṇṇakāruññaravaṁ paridevamāno nijjhāmataṇhiko samaṇamahāpeto",
  "mil6.4.2:49.1_10": "hutvā āhiṇḍamāno mahiyā aṭṭassaraṁ karoti.",
  "mil6.4.2:50.1_0": "Yathā, mahārāja, koci ayutto appatto ananucchaviko anaraho appatirūpo hīno kujātiko",
  "mil6.4.2:50.1_1": "khattiyābhisekena abhisiñcati, so labhati hatthacchedaṁ pādacchedaṁ hatthapādacchedaṁ",
  "mil6.4.2:50.1_2": "kaṇṇacchedaṁ nāsacchedaṁ kaṇṇanāsacchedaṁ bilaṅgathālikaṁ saṅkhamuṇḍikaṁ rāhumukhaṁ",
  "mil6.4.2:50.1_3": "jotimālikaṁ hatthapajjotikaṁ erakavattikaṁ cīrakavāsikaṁ eṇeyyakaṁ baḷisamaṁsikaṁ",
  "mil6.4.2:50.1_4": "kahāpaṇakaṁ khārāpatacchikaṁ palighaparivattikaṁ palālapīṭhakaṁ tattena telena osiñcanaṁ",
  "mil6.4.2:50.1_5": "sunakhehi khādāpanaṁ jīvasūlāropanaṁ asinā sīsacchedaṁ anekavihitampi kammakāraṇaṁ anubhavati.",
  "mil6.4.2:50.2": "Kiṁ kāraṇā? ",
  "mil6.4.2:50.3": "Ayutto appatto ananucchaviko anaraho appatirūpo hīno kujātiko mahante issariye ṭhāne attānaṁ ṭhapesi, velaṁ ghātesi. ",
  "mil6.4.2:50.4": "Evameva kho, mahārāja, yo koci puggalo pāpiccho …pe… ",
  "mil6.4.2:50.5": "mahiyā aṭṭassaraṁ karoti. ",
  "mil6.4.2:51.1_0": "Yo pana, mahārāja, puggalo yutto patto anucchaviko araho patirūpo appiccho santuṭṭho",
  "mil6.4.2:51.1_1": "pavivitto asaṁsaṭṭho āraddhavīriyo pahitatto asaṭho amāyo anodariko alābhakāmo ayasakāmo",
  "mil6.4.2:51.1_2": "akittikāmo saddho saddhāpabbajito jarāmaraṇā muccitukāmo ‘sāsanaṁ paggaṇhissāmī’ti",
  "mil6.4.2:51.1_3": "dhutaṅgaṁ samādiyati, so diguṇaṁ pūjaṁ arahati devānañca piyo hoti manāpo pihayito",
  "mil6.4.2:51.1_4": "patthito, jātisumanamallikādīnaṁ viya pupphaṁ nahātānulittassa, jighacchitassa viya",
  "mil6.4.2:51.1_5": "paṇītabhojanaṁ, pipāsitassa viya sītalavimalasurabhipānīyaṁ, visagatassa viya osadhavaraṁ,",
  "mil6.4.2:51.1_6": "sīghagamanakāmassa viya ājaññarathavaruttamaṁ, atthakāmassa viya manoharamaṇiratanaṁ,",
  "mil6.4.2:51.1_7": "abhisiñcitukāmassa viya paṇḍaravimalasetacchattaṁ, dhammakāmassa viya arahattaphalādhigamamanuttaraṁ.",
  "mil6.4.2:51.2_0": "Tassa cattāro satipaṭṭhānā bhāvanāpāripūriṁ gacchanti, cattāro sammappadhānā cattāro",
  "mil6.4.2:51.2_1": "iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo bhāvanāpāripūriṁ",
  "mil6.4.2:51.2_2": "gacchati, samathavipassanā adhigacchati, adhigamappaṭipatti pariṇamati, cattāri sāmaññaphalāni",
  "mil6.4.2:51.2_3": "catasso paṭisambhidā tisso vijjā chaḷabhiññā kevalo ca samaṇadhammo sabbe tassādheyyā",
  "mil6.4.2:51.2_4": "honti, vimuttipaṇḍaravimalasetacchattena abhisiñcati.",
  "mil6.4.2:52.1_0": "Yathā, mahārāja, rañño khattiyassa abhijātakulakulīnassa khattiyābhisekena abhisittassa",
  "mil6.4.2:52.1_1": "paricaranti saraṭṭhanegamajānapadabhaṭabalā aṭṭhattiṁsā ca rājaparisā naṭanaccakā",
  "mil6.4.2:52.1_2": "mukhamaṅgalikā sotthivācakā samaṇabrāhmaṇasabbapāsaṇḍagaṇā abhigacchanti, yaṁ kiñci",
  "mil6.4.2:52.1_3": "pathaviyā paṭṭanaratanākaranagarasuṅkaṭṭhānaverajjakachejjabhejjajanamanusāsanaṁ",
  "mil6.4.2:52.1_4": "sabbattha sāmiko bhavati;",
  "mil6.4.2:52.2": "evameva kho, mahārāja, yo koci puggalo yutto patto …pe… ",
  "mil6.4.2:52.3": "vimuttipaṇḍaravimalasetacchattena abhisiñcati. ",
  "mil6.4.2:53.1_0": "Terasimāni, mahārāja, dhutaṅgāni, yehi suddhikato nibbānamahāsamuddaṁ pavisitvā bahuvidhaṁ",
  "mil6.4.2:53.1_1": "dhammakīḷamabhikīḷati, rūpārūpaaṭṭhasamāpattiyo vaḷañjeti, iddhividhaṁ dibbasotadhātuṁ",
  "mil6.4.2:53.1_2": "paracittavijānanaṁ pubbenivāsānussatiṁ dibbacakkhuṁ sabbāsavakkhayañca pāpuṇāti.",
  "mil6.4.2:53.2": "Katame terasa? ",
  "mil6.4.2:53.3_0": "Paṁsukūlikaṅgaṁ tecīvarikaṅgaṁ piṇḍapātikaṅgaṁ sapadānacārikaṅgaṁ ekāsanikaṅgaṁ pattapiṇḍikaṅgaṁ",
  "mil6.4.2:53.3_1": "khalupacchābhattikaṅgaṁ āraññikaṅgaṁ rukkhamūlikaṅgaṁ abbhokāsikaṅgaṁ sosānikaṅgaṁ",
  "mil6.4.2:53.3_2": "yathāsanthatikaṅgaṁ nesajjikaṅgaṁ, imehi kho, mahārāja, terasahi dhutaguṇehi pubbe",
  "mil6.4.2:53.3_3": "āsevitehi nisevitehi ciṇṇehi pariciṇṇehi caritehi upacaritehi paripūritehi kevalaṁ",
  "mil6.4.2:53.3_4": "sāmaññaṁ paṭilabhati, tassādheyyā honti kevalā santā sukhā samāpattiyo.",
  "mil6.4.2:54.1_0": "Yathā, mahārāja, sadhano nāviko paṭṭane suṭṭhu katasuṅko mahāsamuddaṁ pavisitvā vaṅgaṁ",
  "mil6.4.2:54.1_1": "takkolaṁ cīnaṁ sovīraṁ suraṭṭhaṁ alasandaṁ kolapaṭṭanaṁ suvaṇṇabhūmiṁ gacchati aññampi",
  "mil6.4.2:54.1_2": "yaṁ kiñci nāvāsañcaraṇaṁ;",
  "mil6.4.2:54.2_0": "evameva kho, mahārāja, imehi terasahi dhutaguṇehi pubbe āsevitehi nisevitehi ciṇṇehi",
  "mil6.4.2:54.2_1": "pariciṇṇehi caritehi upacaritehi paripūritehi kevalaṁ sāmaññaṁ paṭilabhati, tassādheyyā",
  "mil6.4.2:54.2_2": "honti kevalā santā sukhā samāpattiyo.",
  "mil6.4.2:55.1_0": "Yathā, mahārāja, kassako paṭhamaṁ khettadosaṁ tiṇakaṭṭhapāsāṇaṁ apanetvā kasitvā",
  "mil6.4.2:55.1_1": "vapitvā sammā udakaṁ pavesetvā rakkhitvā gopetvā lavanamaddanena bahudhaññako hoti,",
  "mil6.4.2:55.1_2": "tassādheyyā bhavanti ye keci adhanā kapaṇā daliddā duggatajanā;",
  "mil6.4.2:55.2": "evameva kho, mahārāja, imehi terasahi dhutaguṇehi pubbe āsevitehi …pe… ",
  "mil6.4.2:55.3": "kevalā santā sukhā samāpattiyo. ",
  "mil6.4.2:56.1": "Yathā vā pana, mahārāja, khattiyo muddhāvasitto abhijātakulīno chejjabhejjajanamanusāsane issaro hoti vasavattī sāmiko icchākaraṇo, kevalā ca mahāpathavī tassādheyyā hoti; ",
  "mil6.4.2:56.2_0": "evameva kho, mahārāja, imehi terasahi dhutaguṇehi pubbe āsevitehi nisevitehi ciṇṇehi",
  "mil6.4.2:56.2_1": "pariciṇṇehi caritehi upacaritehi paripūritehi jinasāsanavare issaro hoti vasavattī",
  "mil6.4.2:56.2_2": "sāmiko icchākaraṇo, kevalā ca samaṇaguṇā tassādheyyā honti.",
  "mil6.4.2:57.1_0": "Nanu, mahārāja, thero upaseno vaṅgantaputto sallekhadhutaguṇe paripūrakāritāya anādiyitvā",
  "mil6.4.2:57.1_1": "sāvatthiyā saṅghassa katikaṁ sapariso naradammasārathiṁ paṭisallānagataṁ upasaṅkamitvā",
  "mil6.4.2:57.1_2": "bhagavato pāde sirasā vanditvā ekamantaṁ nisīdi, bhagavā ca taṁ suvinītaṁ parisaṁ",
  "mil6.4.2:57.1_3": "oloketvā haṭṭhatuṭṭho pamudito udaggo parisāya saddhiṁ sallāpaṁ sallapitvā asambhinnena",
  "mil6.4.2:57.1_4": "brahmassarena etadavoca—",
  "mil6.4.2:57.2": "‘pāsādikā kho pana tyāyaṁ, upasena, parisā, kathaṁ tvaṁ, upasena, parisaṁ vinesī’ti. ",
  "mil6.4.2:57.3": "Sopi sabbaññunā dasabalena devātidevena puṭṭho yathābhūtasabhāvaguṇavasena bhagavantaṁ etadavoca—",
  "mil6.4.2:58.1": "‘Yo koci maṁ, bhante, upasaṅkamitvā pabbajjaṁ vā nissayaṁ vā yācati, tamahaṁ evaṁ vadāmi “ahaṁ kho, āvuso, āraññiko piṇḍapātiko paṁsukūliko tecīvariko. ",
  "mil6.4.2:58.2_0": "Sace tvampi āraññiko bhavissasi piṇḍapātiko paṁsukūliko tecīvariko, evāhaṁ taṁ pabbājessāmi",
  "mil6.4.2:58.2_1": "nissayaṁ dassāmī”ti, sace so me, bhante, paṭissuṇitvā nandati oramati, evāhaṁ taṁ",
  "mil6.4.2:58.2_2": "pabbājemi nissayaṁ demi, sace na nandati na oramati, na taṁ pabbājemi, na nissayaṁ",
  "mil6.4.2:58.2_3": "demi, evāhaṁ, bhante, parisaṁ vinemī’ti.",
  "mil6.4.2:58.3": "Evaṁ kho, mahārāja, dhutaguṇavarasamādiṇṇo jinasāsanavare issaro hoti. ",
  "mil6.4.2:58.4": "Vasavattī sāmiko icchākaraṇo, tassādheyyā honti kevalā santā sukhā samāpattiyo. ",
  "mil6.4.2:59.1_0": "Yathā, mahārāja, padumaṁ abhivuddhaparisuddhaudiccajātippabhavaṁ siniddhaṁ mudu lobhanīyaṁ",
  "mil6.4.2:59.1_1": "sugandhaṁ piyaṁ patthitaṁ pasatthaṁ jalakaddamamanupalittaṁ aṇupattakesarakaṇṇikābhimaṇḍitaṁ",
  "mil6.4.2:59.1_2": "bhamaragaṇasevitaṁ sītalasalilasaṁvaddhaṁ;",
  "mil6.4.2:59.2": "evameva kho, mahārāja, imehi terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi ariyasāvako tiṁsaguṇavarehi samupeto hoti. ",
  "mil6.4.2:60.1": "Katamehi tiṁsaguṇavarehi? ",
  "mil6.4.2:60.2_0": "Siniddhamudumaddavamettacitto hoti, ghātitahatavihatakileso hoti, hatanihatamānadabbo",
  "mil6.4.2:60.2_1": "hoti, acaladaḷhaniviṭṭhanibbematikasaddho hoti, paripuṇṇapīṇitapahaṭṭhalobhanīyasantasukhasamāpattilābhī",
  "mil6.4.2:60.2_2": "hoti, sīlavarapavaraasamasucigandhaparibhāvito hoti, devamanussānaṁ piyo hoti manāpo,",
  "mil6.4.2:60.2_3": "khīṇāsavaariyavarapuggalapatthito, devamanussānaṁ vanditapūjito, budhavibudhapaṇḍitajanānaṁ",
  "mil6.4.2:60.2_4": "thutathavitathomitapasattho, idha vā huraṁ vā lokena anupalitto, appathokavajjepi",
  "mil6.4.2:60.2_5": "bhayadassāvī, vipulavarasampattikāmānaṁ maggaphalavaratthasādhano, āyācitavipulapaṇītapaccayabhāgī,",
  "mil6.4.2:60.2_6": "aniketasayano, jhānajjhositatappavaravihārī, vijaṭitakilesajālavatthu, bhinnabhaggasaṅkuṭitasañchinnagatinīvaraṇo,",
  "mil6.4.2:60.2_7": "akuppadhammo, abhinītavāso, anavajjabhogī, gativimutto, uttiṇṇasabbavicikiccho, vimuttijjhositattho,",
  "mil6.4.2:60.2_8": "diṭṭhadhammo, acaladaḷhabhīruttāṇamupagato, samucchinnānusayo, sabbāsavakkhayaṁ patto,",
  "mil6.4.2:60.2_9": "santasukhasamāpattivihārabahulo, sabbasamaṇaguṇasamupeto, imehi tiṁsaguṇavarehi samupeto hoti.",
  "mil6.4.2:61.1_0": "Nanu, mahārāja, thero sāriputto dasasahassilokadhātuyā aggapuriso ṭhapetvā dasabalaṁ",
  "mil6.4.2:61.1_1": "lokācariyaṁ, sopi aparimitamasaṅkhyeyyakappe samācitakusalamūlo brāhmaṇakulakulīno",
  "mil6.4.2:61.1_2": "manāpikaṁ kāmaratiṁ anekasatasaṅkhaṁ dhanavarañca ohāya jinasāsane pabbajitvā imehi",
  "mil6.4.2:61.1_3": "terasahi dhutaguṇehi kāyavacīcittaṁ damayitvā ajjetarahi anantaguṇasamannāgato gotamassa",
  "mil6.4.2:61.1_4": "bhagavato sāsanavare dhammacakkamanuppavattako jāto.",
  "mil6.4.2:61.2": "Bhāsitampetaṁ, mahārāja, bhagavatā devātidevena ekaṅguttaranikāyavaralañchake—",
  "mil6.4.2:62.1_0": "‘Nāhaṁ, bhikkhave, aññaṁ ekapuggalampi samanupassāmi, yo evaṁ tathāgatena anuttaraṁ",
  "mil6.4.2:62.1_1": "dhammacakkaṁ pavattitaṁ sammadeva anuppavatteti, yathayidaṁ, bhikkhave, sāriputto,",
  "mil6.4.2:62.1_2": "sāriputto, bhikkhave, tathāgatena anuttaraṁ dhammacakkaṁ pavattitaṁ sammadeva anuppavattetī’”ti.",
  "mil6.4.2:63.1": "“Sādhu, bhante nāgasena, yaṁ kiñci navaṅgaṁ buddhavacanaṁ, yā ca lokuttarā kiriyā, yā ca loke adhigamavipulavarasampattiyo, sabbaṁ taṁ terasasu dhutaguṇesu samodhānopagatan”ti. ",
  "mil6.4.2:64.1": "Dhutaṅgapañho dutiyo. ",
  "mil6.4.2:65.1": "Anumānavaggo catuttho. "
}