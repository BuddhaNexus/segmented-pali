{
  "tika-vin05t23:0": "23. Nissayavinicchayakathā",
  "tika-vin05t23:1_0": "151.Nissayoti ettha pana ayaṁ nissayo nāma kena dātabbo, kena na dātabbo, kassa dātabbo,",
  "tika-vin05t23:1_1": "kassa na dātabbo, kathaṁ gahito hoti, kathaṁ paṭippassambhati, nissāya kena vasitabbaṁ,",
  "tika-vin05t23:1_2": "kena ca na vasitabbanti? Tattha kena dātabbo, kena na dātabboti ettha tāva “anujānāmi,",
  "tika-vin05t23:1_3": "bhikkhave, byattena bhikkhunā paṭibalena dasavassena vā atirekadasavassena vā upasampādetuṁ,",
  "tika-vin05t23:1_4": "nissayaṁ dātu”nti ca vacanato yo byatto hoti paṭibalo upasampadāya dasavasso vā atirekadasavasso",
  "tika-vin05t23:1_5": "vā, tena dātabbo, itarena na dātabbo. Sace deti, dukkaṭaṁ āpajjati.",
  "tika-vin05t23:2_0": "Ettha ca “byatto”ti iminā parisupaṭṭhāpakabahussuto veditabbo. Parisupaṭṭhāpakena",
  "tika-vin05t23:2_1": "hi sabbantimena paricchedena parisaṁ abhivinaye vinetuṁ dve vibhaṅgā paguṇā vācuggatā",
  "tika-vin05t23:2_2": "kātabbā, asakkontena tīhi janehi saddhiṁ parivattanakkhamā kātabbā, kammākammañca",
  "tika-vin05t23:2_3": "khandhakavattañca uggahetabbaṁ, parisāya pana abhidhamme vinayanatthaṁ sace majjhimabhāṇako",
  "tika-vin05t23:2_4": "hoti, mūlapaṇṇāsako uggahetabbo, dīghabhāṇakena mahāvaggo, saṁyuttabhāṇakena heṭṭhimā",
  "tika-vin05t23:2_5": "vā tayo vaggā mahāvaggo vā, aṅguttarabhāṇakena heṭṭhā vā upari vā upaḍḍhanikāyo uggahetabbo,",
  "tika-vin05t23:2_6": "asakkontena tikanipātato paṭṭhāya uggahetumpi vaṭṭati. Mahāpaccariyaṁ pana “ekaṁ",
  "tika-vin05t23:2_7": "gaṇhantena catukkanipātaṁ vā pañcakanipātaṁ vā uggahetuṁ vaṭṭatī”ti vuttaṁ. Jātakabhāṇakena",
  "tika-vin05t23:2_8": "sāṭṭhakathaṁ jātakaṁ uggahetabbaṁ, tato oraṁ na vaṭṭati. “Dhammapadampi saha vatthunā",
  "tika-vin05t23:2_9": "uggahetuṁ vaṭṭatī”ti mahāpaccariyaṁ vuttaṁ. Tato tato samuccayaṁ katvā mūlapaṇṇāsakamattaṁ",
  "tika-vin05t23:2_10": "vaṭṭati, “na vaṭṭatī”ti kurundaṭṭhakathāyaṁ paṭikkhittaṁ, itarāsu vicāraṇāyeva natthi.",
  "tika-vin05t23:2_11": "Abhidhamme kiñci gahetabbanti na vuttaṁ. Yassa pana sāṭṭhakathampi vinayapiṭakaṁ",
  "tika-vin05t23:2_12": "abhidhammapiṭakañca paguṇaṁ, suttante ca vuttappakāro gantho natthi, parisaṁ upaṭṭhāpetuṁ",
  "tika-vin05t23:2_13": "na labhati. Yena pana suttantato ca vinayato ca vuttappamāṇo gantho uggahito, ayaṁ",
  "tika-vin05t23:2_14": "parisupaṭṭhāko bahussutova hoti, disāpāmokkho yenakāmaṁgamo parisaṁ upaṭṭhāpetuṁ",
  "tika-vin05t23:2_15": "labhati, ayaṁ imasmiṁ atthe “byatto”ti adhippeto.",
  "tika-vin05t23:3": "Yo pana antevāsino vā saddhivihārikassa vā gilānassa sakkoti upaṭṭhānādīni kātuṁ, ayaṁ idha “paṭibalo”ti adhippeto. Yaṁ pana vuttaṁ –",
  "tika-vin05t23:4_0": "“Pañcahi, bhikkhave, aṅgehi samannāgatena bhikkhunā na upasampādetabbaṁ, na nissayo",
  "tika-vin05t23:4_1": "dātabbo, na sāmaṇero upaṭṭhāpetabbo. Na asekkhena sīlakkhandhena samannāgato hoti,",
  "tika-vin05t23:4_2": "na asekkhena samādhikkhandhena samannāgato hoti, na asekkhena paññākkhandhena samannāgato",
  "tika-vin05t23:4_3": "hoti, na asekkhena vimuttikkhandhena samannāgato hoti, na asekkhena vimuttiñāṇadassanakkhandhena",
  "tika-vin05t23:4_4": "samannāgato hoti. Imehi kho, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:4_5": "na nissayo dātabbo, na sāmaṇero upaṭṭhāpetabbo.",
  "tika-vin05t23:5_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:5_1": "na nissayo dātabbo, na sāmaṇero upaṭṭhāpetabbo. Attanā na asekkhena sīlakkhandhena",
  "tika-vin05t23:5_2": "samannāgato hoti, na paraṁ asekkhe sīlakkhandhe samādapetā. Attanā na asekkhena samādhikkhandhena",
  "tika-vin05t23:5_3": "samannāgato hoti, na paraṁ asekkhe samādhikkhandhe samādapetā. Attanā na asekkhena",
  "tika-vin05t23:5_4": "paññākkhandhena samannāgato hoti, na paraṁ asekkhe paññākkhandhe samādapetā. Attanā",
  "tika-vin05t23:5_5": "na asekkhena vimuttikkhandhena samannāgato hoti, na paraṁ asekkhe vimuttikkhandhe",
  "tika-vin05t23:5_6": "samādapetā. Attanā na asekkhena vimuttiñāṇadassanakkhandhena samannāgato hoti, na",
  "tika-vin05t23:5_7": "paraṁ asekkhe vimuttiñāṇadassanakkhandhe samādapetā. Imehi kho, bhikkhave, pañcahaṅgehi",
  "tika-vin05t23:5_8": "samannāgatena bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:6_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:6_1": "na nissayo dātabbo, na sāmaṇero upaṭṭhāpetabbo. Assaddho hoti, ahiriko hoti, anottappī",
  "tika-vin05t23:6_2": "hoti, kusīto hoti, muṭṭhassati hoti. Imehi kho, bhikkhave, pañcahaṅgehi samannāgatena",
  "tika-vin05t23:6_3": "bhikkhunā na upasampādetabbaṁ, na nissayo dātabbo, na sāmaṇero upaṭṭhāpetabbo.",
  "tika-vin05t23:7_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:7_1": "na nissayo dātabbo, na sāmaṇero upaṭṭhāpetabbo. Adhisīle sīlavipanno hoti, ajjhācāre",
  "tika-vin05t23:7_2": "ācāravipanno hoti, atidiṭṭhiyā diṭṭhivipanno hoti, appassuto hoti, duppañño hoti.",
  "tika-vin05t23:7_3": "Imehi kho, bhikkhave, pañcahaṅgehi samannāgatena bhikkhunā na upasampādetabbaṁ, na",
  "tika-vin05t23:7_4": "nissayo dātabbo, na sāmaṇero upaṭṭhāpetabbo.",
  "tika-vin05t23:8_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:8_1": "na nissayo dātabbo, na sāmaṇero upaṭṭhāpetabbo. Na paṭibalo hoti antevāsiṁ vā saddhivihāriṁ",
  "tika-vin05t23:8_2": "vā gilānaṁ upaṭṭhātuṁ vā upaṭṭhāpetuṁ vā, anabhirataṁ vūpakāsetuṁ vā vūpakāsāpetuṁ",
  "tika-vin05t23:8_3": "vā, uppannaṁ kukkuccaṁ dhammato vinodetuṁ, āpattiṁ na jānāti, āpattiyā vuṭṭhānaṁ",
  "tika-vin05t23:8_4": "na jānāti. Imehi kho, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:8_5": "na nissayo dātabbo, na sāmaṇero upaṭṭhāpetabbo.",
  "tika-vin05t23:9_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:9_1": "na nissayo dātabbo, na sāmaṇero upaṭṭhāpetabbo. Na paṭibalo hoti antevāsiṁ vā saddhivihāriṁ",
  "tika-vin05t23:9_2": "vā ābhisamācārikāya sikkhāya sikkhāpetuṁ, ādibrahmacariyakāya sikkhāya vinetuṁ, abhidhamme",
  "tika-vin05t23:9_3": "vinetuṁ, abhivinaye vinetuṁ, uppannaṁ diṭṭhigataṁ dhammato vivecetuṁ. Imehi kho,",
  "tika-vin05t23:9_4": "bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo,",
  "tika-vin05t23:9_5": "na sāmaṇero upaṭṭhāpetabbo.",
  "tika-vin05t23:10_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:10_1": "na nissayo dātabbo, na sāmaṇero upaṭṭhāpetabbo. Āpattiṁ na jānāti, anāpattiṁ na jānāti,",
  "tika-vin05t23:10_2": "lahukaṁ āpattiṁ na jānāti, garukaṁ āpattiṁ na jānāti, ubhayāni kho panassa pātimokkhāni",
  "tika-vin05t23:10_3": "vitthārena na svāgatāni honti na suvibhattāni na suppavattīni na suvinicchitāni suttaso",
  "tika-vin05t23:10_4": "anubyañjanaso. Imehi kho, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:10_5": "na nissayo dātabbo, na sāmaṇero upaṭṭhāpetabbo.",
  "tika-vin05t23:11_0": "“Aparehipi, bhikkhave, pañcahaṅgehi samannāgatena bhikkhunā na upasampādetabbaṁ,",
  "tika-vin05t23:11_1": "na nissayo dātabbo, na sāmaṇero upaṭṭhāpetabbo. Āpattiṁ na jānāti, anāpattiṁ na jānāti,",
  "tika-vin05t23:11_2": "lahukaṁ āpattiṁ na jānāti, garukaṁ āpattiṁ na jānāti, ūnadasavasso hoti. Imehi kho,",
  "tika-vin05t23:11_3": "bhikkhave, pañcahaṅgehi samannāgatena bhikkhunā na upasampādetabbaṁ, na nissayo dātabbo,",
  "tika-vin05t23:11_4": "na sāmaṇero upaṭṭhāpetabbo”tiādi. Tampi –",
  "tika-vin05t23:12_0": "“Anujānāmi, bhikkhave, byattena bhikkhunā paṭibalena dasavassena vā atirekadasavassena",
  "tika-vin05t23:12_1": "vā upasampādetuṁ, nissayaṁ dātu”nti ca evaṁ saṅkhepato vuttasseva upajjhāyācariyalakkhaṇassa",
  "tika-vin05t23:12_2": "vitthāradassanatthaṁ vuttaṁ.",
  "tika-vin05t23:13_0": "Tattha kiñci ayuttavasena paṭikkhittaṁ, kiñci āpattiaṅgavasena. Tathā hi “na asekkhena",
  "tika-vin05t23:13_1": "sīlakkhandhenā”ti ca “attanā na asekkhenā”ti ca “assaddho”ti ca ādīsu tīsu pañcakesu",
  "tika-vin05t23:13_2": "ayuttavasena paṭikkhepo kato, na āpattiaṅgavasena. Yo hi asekkhehi sīlakkhandhādīhi",
  "tika-vin05t23:13_3": "asamannāgato pare ca tattha samādapetuṁ asakkonto assaddhiyādidosayuttova hutvā parisaṁ",
  "tika-vin05t23:13_4": "pariharati, tassa parisā sīlādīhi pariyāyatiyeva na vaḍḍhati, tasmā “tena na upasampādetabba”ntiādi",
  "tika-vin05t23:13_5": "ayuttavasena vuttaṁ, na āpattiaṅgavasena. Na hi khīṇāsavasseva upajjhācariyabhāvo",
  "tika-vin05t23:13_6": "bhagavatā anuññāto, yadi tasseva anuññāto abhavissa, “sace upajjhāyassa anabhirati",
  "tika-vin05t23:13_7": "uppannā hotī”tiādiṁ na vadeyya, yasmā pana khīṇāsavassa parisā sīlādīhi na parihāyati,",
  "tika-vin05t23:13_8": "tasmā “pañcahi, bhikkhave, aṅgehi samannāgatena bhikkhunā upasampādetabba”ntiādi vuttaṁ.",
  "tika-vin05t23:14_0": "Adhisīlesīlavipannotiādīsu pārājikañca saṅghādisesañca āpanno adhisīle sīlavipanno",
  "tika-vin05t23:14_1": "nāma. Itare pañcāpattikkhandhe āpanno ajjhācāre ācāravipanno nāma. Sammādiṭṭhiṁ pahāya",
  "tika-vin05t23:14_2": "antaggāhikāya diṭṭhiyā samannāgato atidiṭṭhiyā diṭṭhivipanno nāma. Yattakaṁ sutaṁ",
  "tika-vin05t23:14_3": "parisaṁ pariharantassa icchitabbaṁ, tena virahitattā appassuto. Yaṁ tena jānitabbaṁ",
  "tika-vin05t23:14_4": "āpattādi, tassa ajānanato duppañño. Imasmiṁ pañcake purimāni tīṇi padāni ayuttavasena",
  "tika-vin05t23:14_5": "vuttāni, pacchimāni dve āpattiaṅgavasena.",
  "tika-vin05t23:15_0": "Āpattiṁ na jānātīti “idaṁ nāma mayā kata”nti vutte “imaṁ nāma āpattiṁ ayaṁ āpanno”ti",
  "tika-vin05t23:15_1": "na jānāti. Vuṭṭhānaṁ na jānātīti “vuṭṭhānagāminito vā desanāgāminito vā āpattito",
  "tika-vin05t23:15_2": "evaṁ nāma vuṭṭhānaṁ hotī”ti na jānāti. Imasmiñhi pañcake purimāni dve padāni ayuttavasena",
  "tika-vin05t23:15_3": "vuttāni, pacchimāni tīṇi āpattiaṅgavasena.",
  "tika-vin05t23:16_0": "Ābhisamācārikāyasikkhāyāti khandhakavatte vinetuṁ na paṭibalo hotīti attho. Ādibrahmacariyakāyāti",
  "tika-vin05t23:16_1": "sekkhapaṇṇattiyaṁ vinetuṁ na paṭibaloti attho. Abhidhammeti nāmarūpaparicchede vinetuṁ",
  "tika-vin05t23:16_2": "na paṭibaloti attho. Abhivinayeti sakale vinayapiṭake vinetuṁ na paṭibaloti attho.",
  "tika-vin05t23:16_3": "Vinetuṁ na paṭibaloti ca sabbattha sikkhāpetuṁ na sakkotīti attho. Dhammato vivecetunti",
  "tika-vin05t23:16_4": "dhammena kāraṇena vissajjāpetuṁ. Imasmiṁ pañcake sabbapadesu āpatti.",
  "tika-vin05t23:17_0": "“Āpattiṁ na jānātī”tiādipañcakasmiṁ vitthārenāti ubhatovibhaṅgena saddhiṁ. Na svāgatānīti",
  "tika-vin05t23:17_1": "na suṭṭhu āgatāni. Suvibhattānīti suṭṭhu vibhattāni padapaccābhaṭṭhasaṅkaradosaraatāni.",
  "tika-vin05t23:17_2": "Suppavattīnīti paguṇāni vācuggatāni suvinicchitāni. Suttasoti khandhakaparivārato",
  "tika-vin05t23:17_3": "āharitabbasuttavasena suṭṭhu vinicchitāni. Anubyañjanasoti akkharapadapāripūriyā",
  "tika-vin05t23:17_4": "ca suvinicchitāni akhaṇḍāni aviparītakkharāni. Etena aṭṭhakathā dīpitā. Aṭṭhakathāto",
  "tika-vin05t23:17_5": "hi esa vinicchayo hotīti. Imasmiṁ pañcakepi sabbapadesu āpatti. Ūnadasavassapariyosānapañcakepi",
  "tika-vin05t23:17_6": "eseva nayo. Iti ādito tayo pañcakā, catutthe tīṇi padāni, pañcame dve padānīti sabbepi",
  "tika-vin05t23:17_7": "cattāro pañcakā ayuttavasena vuttā, catutthe pañcake dve padāni, pañcame tīṇi, chaṭṭhasattamaṭṭhamā",
  "tika-vin05t23:17_8": "tayo pañcakāti sabbepi cattāro pañcakā āpattiaṅgavasena vuttā.",
  "tika-vin05t23:18_0": "Sukkapakkhe pana vuttavipariyāyena “pañcahi, bhikkhave, aṅgehi samannāgatena bhikkhunā",
  "tika-vin05t23:18_1": "upasampādetabbaṁ, nissayo dātabbo, sāmaṇero upaṭṭhāpetabbo. Asekkhena sīlakkhandhena",
  "tika-vin05t23:18_2": "samannāgato hotī”tiādinā aṭṭha pañcakā āgatāyeva. Tattha sabbattheva anāpatti.",
  "tika-vin05t23:19_0": "152.Kassa dātabbo, kassa na dātabboti ettha pana yo lajjī hoti, tassa dātabbo. Itarassa",
  "tika-vin05t23:19_1": "na dātabbo “na, bhikkhave, alajjīnaṁ nissayo dātabbo, yo dadeyya, āpatti dukkaṭassā”ti",
  "tika-vin05t23:19_2": "vacanato. Nissāya vasantenapi alajjī nissāya na vasitabbaṁ. Vuttañhetaṁ “na, bhikkhave,",
  "tika-vin05t23:19_3": "alajjīnaṁ nissāya vatthabbaṁ, yo vaseyya, āpatti dukkaṭassā”ti. Ettha ca alajjīnanti",
  "tika-vin05t23:19_4": "upayogatthe sāmivacanaṁ, alajjipuggale nissāya na vasitabbanti vuttaṁ hoti. Tasmā",
  "tika-vin05t23:19_5": "navaṁ ṭhānaṁ gatena “ehi, bhikkhu, nissayaṁ gaṇhāhī”ti vuccamānenapi catūhapañcāhaṁ",
  "tika-vin05t23:19_6": "nissayadāyakassa lajjibhāvaṁ upaparikkhitvā nissayo gahetabbo. “Anujānāmi, bhikkhave,",
  "tika-vin05t23:19_7": "catūhapañcāhaṁ āgametuṁ yāva bhikkhusabhāgataṁ jānāmī”ti hi vuttaṁ. Sace “thero lajjī”ti",
  "tika-vin05t23:19_8": "bhikkhūnaṁ santike sutvā āgatadivaseyeva gahetukāmo hoti, thero pana “āgamehi tāva,",
  "tika-vin05t23:19_9": "vasanto jānissasī”ti katipāhaṁ ācāraṁ upaparikkhitvā nissayaṁ deti, vaṭṭati, pakatiyā",
  "tika-vin05t23:19_10": "nissayagahaṇaṭṭhānaṁ gatena pana tadaheva gahetabbo, ekadivasampi parihāro natthi.",
  "tika-vin05t23:19_11": "Sace paṭhamayāme ācariyassa okāso natthi, okāsaṁ alabhanto “paccūsasamaye gahessāmī”ti",
  "tika-vin05t23:19_12": "sayati, aruṇaṁ uggatampi na jānāti, anāpatti. Sace pana “gaṇhissāmī”ti ābhogaṁ akatvā",
  "tika-vin05t23:19_13": "sayati, aruṇuggamane dukkaṭaṁ. Agatapubbaṁ ṭhānaṁ gatena dve tīṇi divasāni vasitvā",
  "tika-vin05t23:19_14": "gantukāmena anissitena vasitabbaṁ. “Sattāhaṁ vasissāmī”ti ālayaṁ karontena pana nissayo",
  "tika-vin05t23:19_15": "gahetabbo. Sace thero “kiṁ sattāhaṁ vasantassa nissayenā”ti vadati, paṭikkhittakālato",
  "tika-vin05t23:19_16": "paṭṭhāya laddhaparihāro hoti.",
  "tika-vin05t23:20_0": "“Anujānāmi, bhikkhave, addhānamaggappaṭipannena bhikkhunā nissayaṁ alabhamānena anissitena",
  "tika-vin05t23:20_1": "vatthu”nti vacanato pana addhānamaggappaṭipanno sace attanā saddhiṁ addhānamaggappaṭipannaṁ",
  "tika-vin05t23:20_2": "nissayadāyakaṁ na labhati, evaṁ nissayaṁ alabhamānena anissitena bahūnipi divasāni",
  "tika-vin05t23:20_3": "gantuṁ vaṭṭati. Sace pubbe nissayaṁ gahetvā vutthapubbaṁ kiñci āvāsaṁ pavisati, ekarattaṁ",
  "tika-vin05t23:20_4": "vasantenapi nissayo gahetabbo. Antarāmagge vissamanto vā satthaṁ vā pariyesanto katipāhaṁ",
  "tika-vin05t23:20_5": "vasati, anāpatti. Antovasse pana nibaddhavāsaṁ vasitabbaṁ, nissayo ca gahetabbo.",
  "tika-vin05t23:20_6": "Nāvāya gacchantassa pana vassāne āgatepi nissayaṁ alabhantassa anāpatti. Sace antarāmagge",
  "tika-vin05t23:20_7": "gilāno hoti, nissayaṁ alabhamānena anissitena vasituṁ vaṭṭati.",
  "tika-vin05t23:21_0": "Gilānupaṭṭhākopi gilānena yāciyamāno anissito eva vasituṁ labhati. Vuttañhetaṁ “anujānāmi,",
  "tika-vin05t23:21_1": "bhikkhave, gilānena bhikkhunā nissayaṁ alabhamānena anissitena vatthuṁ, anujānāmi,",
  "tika-vin05t23:21_2": "bhikkhave, gilānupaṭṭhākena bhikkhunā nissayaṁ alabhamānena yāciyamānena anissitena",
  "tika-vin05t23:21_3": "vatthu”nti. Sace pana “yācāhi ma”nti vuccamānopi gilāno mānena na yācati, gantabbaṁ.",
  "tika-vin05t23:22_0": "“Anujānāmi, bhikkhave, āraññikena bhikkhunā phāsuvihāraṁ sallakkhentena nissayaṁ",
  "tika-vin05t23:22_1": "alabhamānena anissitena vatthuṁ ‘yadā patirūpo nissayadāyako āgacchissati, tadā tassa",
  "tika-vin05t23:22_2": "nissāya vasissāmī”’ti vacanato pana yattha vasantassa samathavipassanānaṁ paṭilābhavasena",
  "tika-vin05t23:22_3": "phāsu hoti, tādisaṁ phāsuvihāraṁ sallakkhentena nissayaṁ alabhamānena anissitena",
  "tika-vin05t23:22_4": "vatthabbaṁ. Imañca pana parihāraṁ neva sotāpanno, na sakadāgāmianāgāmiarahanto labhanti,",
  "tika-vin05t23:22_5": "na thāmagatassa samādhino vā vipassanāya vā lābhī, vissaṭṭhakammaṭṭhāne pana bālaputhujjane",
  "tika-vin05t23:22_6": "kathāva natthi. Yassa kho pana samatho vā vipassanā vā taruṇā hoti, ayaṁ imaṁ parihāraṁ",
  "tika-vin05t23:22_7": "labhati, pavāraṇāsaṅgahopi etasseva anuññāto. Tasmā iminā puggalena ācariye pavāretvā",
  "tika-vin05t23:22_8": "gatepi “yadā patirūponissayadāyako āgacchissati, taṁ nissāya vasissāmī”ti ābhogaṁ",
  "tika-vin05t23:22_9": "katvā puna yāva āsāḷhīpuṇṇamā, tāva anissitena vatthuṁ vaṭṭati. Sace pana āsāḷhīmāse",
  "tika-vin05t23:22_10": "ācariyo nāgacchati, yattha nissayo labbhati, tattha gantabbaṁ.",
  "tika-vin05t23:23_0": "153.Kathaṁgahito hotīti ettha upajjhāyassa santike tāva upajjhaṁ gaṇhantena ekaṁsaṁ",
  "tika-vin05t23:23_1": "uttarāsaṅgaṁ karitvā pāde vanditvā ukkuṭikaṁ nisīditvā añjaliṁ paggahetvā “upajjhāyo",
  "tika-vin05t23:23_2": "me, bhante, hohī”ti tikkhattuṁ vattabbaṁ. Evaṁ saddhivihārikena vutte sace upajjhāyo",
  "tika-vin05t23:23_3": "“sāhū”ti vā “lahū”ti vā “opāyika”nti vā “patirūpa”nti vā “pāsādikena sampādehī”ti",
  "tika-vin05t23:23_4": "vā kāyena viññāpeti, vācāya viññāpeti, kāyena vācāya viññāpeti, gahito hoti upajjhāyo.",
  "tika-vin05t23:23_5": "Idameva hettha upajjhāyaggahaṇaṁ, yadidaṁ upajjhāyassa imesu pañcasu padesu yassa",
  "tika-vin05t23:23_6": "kassaci padassa vācāya sāvanaṁ kāyena vā atthaviññāpananti. Keci pana “sādhū”ti sampaṭicchanaṁ",
  "tika-vin05t23:23_7": "sandhāya vadanti, na taṁ pamāṇaṁ. Āyācanadānamattena hi gahito hoti upajjhāyo, na",
  "tika-vin05t23:23_8": "ettha sampaṭicchanaṁ aṅgaṁ. Saddhivihārikenapi na kevalaṁ “iminā me padena upajjhāyo",
  "tika-vin05t23:23_9": "gahito”ti ñātuṁ vaṭṭati, “ajjatagge dāni thero mayhaṁ bhāro, ahampi therassa bhāro”ti",
  "tika-vin05t23:23_10": "idampi ñātuṁ vaṭṭati. Vuttañhetaṁ –",
  "tika-vin05t23:24_0": "“Upajjhāyo, bhikkhave, saddhivihārikamhi puttacittaṁ upaṭṭhapessati, saddhivihāriko",
  "tika-vin05t23:24_1": "upajjhāyamhi pitucittaṁ upaṭṭhapessati, evaṁ te aññamaññaṁ sagāravā sappatissā sabhāgavuttino",
  "tika-vin05t23:24_2": "viharantā imasmiṁ dhammavinaye vuḍḍhiṁ virūḷhiṁ vepullaṁ āpajjissantī”ti.",
  "tika-vin05t23:25_0": "Ācariyassa santike nissayaggahaṇepi ayameva vinicchayo. Ayaṁ panettha viseso – ācariyassa",
  "tika-vin05t23:25_1": "santike nissayaṁ gaṇhantena ukkuṭikaṁ nisīditvā “ācariyo me, bhante, hohi, āyasmato",
  "tika-vin05t23:25_2": "nissāya vacchāmī”ti tikkhattuṁ vattabbaṁ, sesaṁ vuttanayameva.",
  "tika-vin05t23:26": "154.Kathaṁpaṭippassambhatīti ettha tāva upajjhāyamhā pañcahākārehi nissayapaṭippassaddhi veditabbā, ācariyamhā chahi ākārehi. Vuttañhetaṁ –",
  "tika-vin05t23:27_0": "“Pañcimā, bhikkhave, nissayapaṭippassaddhiyo upajjhāyamhā. Upajjhāyo pakkanto vā",
  "tika-vin05t23:27_1": "hoti, vibbhanto vā, kālakato vā, pakkhasaṅkanto vā, āṇattiyeva pañcamī. Imā kho,",
  "tika-vin05t23:27_2": "bhikkhave, pañca nissayapaṭippassaddhiyo upajjhāyamhā.",
  "tika-vin05t23:28_0": "Chayimā, bhikkhave, nissayapaṭippassaddhiyo ācariyamhā. Ācariyo pakkanto vā hoti,",
  "tika-vin05t23:28_1": "vibbhanto vā, kālakato vā, pakkhasaṅkanto vā, āṇattiyeva pañcamī, upajjhāyena vā",
  "tika-vin05t23:28_2": "samodhānagato hoti. Imā kho, bhikkhave, cha nissayapaṭippassaddhiyo ācariyamhā”ti.",
  "tika-vin05t23:29_0": "Tatrāyaṁ vinicchayo – pakkantoti disaṁ gato. Evaṁ gate ca pana tasmiṁ sace vihāre",
  "tika-vin05t23:29_1": "nissayadāyako atthi, yassa santike aññadāpi nissayo vā gahitapubbo hoti, yo vā ekasambhogaparibhogo,",
  "tika-vin05t23:29_2": "tassa santike nissayo gahetabbo, ekadivasampi parihāro natthi. Sace tādiso natthi,",
  "tika-vin05t23:29_3": "añño lajjī pesalo atthi, tassa pesalabhāvaṁ jānantena tadaheva nissayo yācitabbo.",
  "tika-vin05t23:29_4": "Sace deti, iccetaṁ kusalaṁ. Atha pana “tumhākaṁ upajjhāyo lahuṁ āgamissatī”ti pucchati,",
  "tika-vin05t23:29_5": "upajjhāyena ce tathā vuttaṁ, “āma, bhante”ti vattabbaṁ. Sace vadati “tena hi upajjhāyassa",
  "tika-vin05t23:29_6": "āgamanaṁ āgamethā”ti, vaṭṭati. Atha panassa pakatiyā pesalabhāvaṁ na jānāti, cattāri",
  "tika-vin05t23:29_7": "pañca divasāni tassa bhikkhussa sabhāgataṁ oloketvā okāsaṁ kāretvā nissayo gahetabbo.",
  "tika-vin05t23:29_8": "Sace pana vihāre nissayadāyako natthi, upajjhāyo ca “ahaṁ katipāhena āgamissāmi,",
  "tika-vin05t23:29_9": "mā ukkaṇṭhitthā”ti vatvā gato, yāva āgamanā parihāro labbhati, athāpi naṁ tattha",
  "tika-vin05t23:29_10": "manussā paricchinnakālato uttaripi pañca vā dasa vā divasāni vāsentiyeva, tena vihāraṁ",
  "tika-vin05t23:29_11": "pavatti pesetabbā “daharā mā ukkaṇṭhantu, ahaṁ asukadivasaṁ nāma āgamissāmī”ti, evampi",
  "tika-vin05t23:29_12": "parihāro labbhati. Atha āgacchato antarāmagge nadīpūrena vā corādīhi vā upaddavo",
  "tika-vin05t23:29_13": "hoti, thero udakosakkanaṁ vā āgameti, sahāye vā pariyesati, taṁ ce pavattiṁ daharā",
  "tika-vin05t23:29_14": "suṇanti, yāva āgamanā parihāro labbhati. Sace pana so “idhevāhaṁ vasissāmī”ti pahiṇati,",
  "tika-vin05t23:29_15": "parihāro natthi. Yattha nissayo labbhati, tattha gantabbaṁ. Vibbhante pana kālakate",
  "tika-vin05t23:29_16": "pakkhasaṅkante vā ekadivasampi parihāro natthi, yattha nissayo labbhati, tattha gantabbaṁ.",
  "tika-vin05t23:30_0": "Āṇattīti pana nissayapaṇāmanā vuccati, tasmā “paṇāmemi ta”nti vā “mā idha paṭikkamī”ti",
  "tika-vin05t23:30_1": "vā “nīhara te pattacīvara”nti vā “nāhaṁ tayā upaṭṭhāpetabbo”ti vāti iminā pāḷinayena",
  "tika-vin05t23:30_2": "“mā maṁ gāmappavesanaṁ āpucchī”tiādinā pāḷimuttakanayena vā yo nissayapaṇāmanāya",
  "tika-vin05t23:30_3": "paṇāmito hoti, tena upajjhāyo khamāpetabbo. Sace āditova na khamati, daṇḍakammaṁ",
  "tika-vin05t23:30_4": "āharitvā tikkhattuṁ tāva sayameva khamāpetabbo. No ce khamati, tasmiṁ vihāre mahāthere",
  "tika-vin05t23:30_5": "gahetvā khamāpetabbo. No ce khamati, sāmantavihāre bhikkhū gahetvā khamāpetabbo.",
  "tika-vin05t23:30_6": "Sace evampi na khamati, aññattha gantvā upajjhāyassa sabhāgānaṁ santike vasitabbaṁ",
  "tika-vin05t23:30_7": "“appeva nāma ‘sabhāgānaṁ me santike vasatī’ti ñatvāpi khameyyā”ti. Sace evampi na",
  "tika-vin05t23:30_8": "khamati, tatreva vasitabbaṁ. Tatra ce dubbhikkhādidosena na sakkā hoti vasituṁ, taṁyeva",
  "tika-vin05t23:30_9": "vihāraṁ āgantvā aññassa santike nissayaṁ gahetvā vasituṁ vaṭṭati. Ayamāṇattiyaṁ vinicchayo.",
  "tika-vin05t23:31_0": "Ācariyamhā nissayapaṭippassaddhīsu ācariyo pakkanto vā hotīti ettha koci ācariyo",
  "tika-vin05t23:31_1": "āpucchitvā pakkamati, koci anāpucchitvā, antevāsikopi evameva. Tatra sace antevāsiko",
  "tika-vin05t23:31_2": "ācariyaṁ āpucchati “asukaṁ nāma, bhante, ṭhānaṁ gantuṁ icchāmi kenacideva karaṇīyenā”ti,",
  "tika-vin05t23:31_3": "ācariyena ca “kadā gamissasī”ti vutto “sāyanhe vā rattiṁ vā uṭṭhahitvā gamissāmī”ti",
  "tika-vin05t23:31_4": "vadati, ācariyopi “sādhū”ti sampaṭicchati, taṁ khaṇaṁyeva nissayo paṭippassambhati.",
  "tika-vin05t23:31_5": "Sace pana “bhante, asukaṁ nāma ṭhānaṁ gantukāmomhī”ti vutte ācariyo “asukasmiṁ nāma",
  "tika-vin05t23:31_6": "gāme piṇḍāya caritvā pacchā jānissasī”ti vadati, so ca “sādhū”ti sampaṭicchati, tato",
  "tika-vin05t23:31_7": "ce gato sugato. Sace pana na gacchati, nissayo na paṭippassambhati. Athāpi “gacchāmī”ti",
  "tika-vin05t23:31_8": "vutte ācariyena “mā tāva gaccha, rattiṁ mantetvā jānissāmā”ti vutto mantetvā gacchati,",
  "tika-vin05t23:31_9": "sugato. No ce gacchati, nissayo na paṭippassambhati. Ācariyaṁ anāpucchā pakkamantassa",
  "tika-vin05t23:31_10": "pana upacārasīmātikkame nissayo paṭippassambhati, antoupacārasīmato paṭinivattantassa",
  "tika-vin05t23:31_11": "na paṭippassambhati. Sace pana ācariyo antevāsikaṁ āpucchati “āvuso, asukaṁ nāma",
  "tika-vin05t23:31_12": "ṭhānaṁ gamissāmī”ti, antevāsikena ca “kadā”ti vutte “sāyanhe vā rattibhāge vā”ti",
  "tika-vin05t23:31_13": "vadati, antevāsikopi “sādhū”ti sampaṭicchati, taṁ khaṇaṁyeva nissayo paṭippassambhati,",
  "tika-vin05t23:31_14": "sace pana ācariyo “sve piṇḍāya caritvā gamissāmī”ti vadati, itaro ca “sādhū”ti sampaṭicchati,",
  "tika-vin05t23:31_15": "ekadivasaṁ tāva nissayo na paṭippassambhati, punadivase paṭippassaddho hoti. “Asukasmiṁ",
  "tika-vin05t23:31_16": "nāma gāme piṇḍāya caritvā jānissāmi mama gamanaṁ vā agamanaṁ vā”ti vatvā pana sace",
  "tika-vin05t23:31_17": "na gacchati, nissayo na paṭippassambhati. Athāpi “gacchāmī”ti vutte antevāsikena",
  "tika-vin05t23:31_18": "“mā tāva gacchatha, rattiṁ mantetvā jānissathā”ti vutto mantetvāpi na gacchati, nissayo",
  "tika-vin05t23:31_19": "na paṭippassambhati. Sace ubhopi ācariyantevāsikā kenacideva karaṇīyena bahisīmaṁ",
  "tika-vin05t23:31_20": "gacchanti, tato ce ācariyo gamiyacitte uppanne anāpucchāva gantvā dvinnaṁ leḍḍupātānaṁ",
  "tika-vin05t23:31_21": "antoyeva nivattati, nissayo na paṭippassambhati. Sace dve leḍḍupāte atikkamitvā nivattati,",
  "tika-vin05t23:31_22": "paṭippassaddho hoti. Ācariyupajjhāyā dve leḍḍupāte atikkamma aññasmiṁ vihāre vasanti,",
  "tika-vin05t23:31_23": "nissayo paṭippassambhati. Ācariye vibbhante kālakate pakkhasaṅkante ca taṁ khaṇaṁyeva paṭippassambhati.",
  "tika-vin05t23:32_0": "Āṇattiyaṁ pana ācariyo muñcitukāmova hutvā nissayapaṇāmanāya paṇāmeti, antevāsiko",
  "tika-vin05t23:32_1": "ca “kiñcāpi maṁ ācariyo paṇāmeti, atha kho hadayena muduko”ti sālayo hoti, nissayo",
  "tika-vin05t23:32_2": "na paṭippassambhati. Sacepi āriyo sālayo, antevāsiko nirālayo “na dāni imaṁ nissāya",
  "tika-vin05t23:32_3": "vasissāmī”ti dhuraṁ nikkhipati, evampi na paṭippassambhati. Ubhinnaṁ sālayabhāve",
  "tika-vin05t23:32_4": "pana na paṭippassambhatiyeva, ubhinnaṁ dhuranikkhepena paṭippassambhati, paṇāmitena",
  "tika-vin05t23:32_5": "daṇḍakammaṁ āharitvā tikkhattuṁ khamāpetabbo. No ce khamati, upajjhāye vuttanayena",
  "tika-vin05t23:32_6": "paṭipajjitabbaṁ. Yathāpaññattaṁ pana ācariyupajjhāyavattaṁ paripūrentaṁ adhimattapemādipañcaṅgasamannāgataṁ",
  "tika-vin05t23:32_7": "antevāsikaṁ saddhivihārikaṁ vā paṇāmentassa dukkaṭaṁ, itaraṁ apaṇāmentassapi dukkaṭameva. Vuttañhetaṁ –",
  "tika-vin05t23:33": "“Na, bhikkhave, sammāvattanto paṇāmetabbo, yo paṇāmeyya, āpatti dukkaṭassa. Na ca, bhikkhave, asammāvattanto na paṇāmetabbo, yo na paṇāmeyya, āpatti dukkaṭassa.",
  "tika-vin05t23:34_0": "“Pañcahi, bhikkhave, aṅgehi samannāgataṁ antevāsikaṁ apaṇāmento ācariyo sātisāro",
  "tika-vin05t23:34_1": "hoti, paṇāmento anatisāro hoti. Ācariyamhi nādhimattaṁ pemaṁ hoti, nādhimatto pasādo",
  "tika-vin05t23:34_2": "hoti, nādhimattā hirī hoti, nādhimatto gāravo hoti, nādhimattā bhāvanā hoti. Imehi",
  "tika-vin05t23:34_3": "kho, bhikkhave, pañcahaṅgehi samannāgataṁ antevāsikaṁ apaṇāmento ācariyo sātisāro",
  "tika-vin05t23:34_4": "hoti, paṇāmento anatisāro hoti.",
  "tika-vin05t23:35_0": "“Pañcahi, bhikkhave, aṅgehi samannāgataṁ saddhivihārikaṁ apaṇāmento upajjhāyo sātisāro",
  "tika-vin05t23:35_1": "hoti, paṇāmento anatisāro hoti. Upajjhāyamhi nādhimattaṁ pemaṁ hoti, nādhimatto pasādo",
  "tika-vin05t23:35_2": "hoti, nādhimattā hirī hoti, nādhimatto gāravo hoti, nādhimattā bhāvanā hoti. Imehi",
  "tika-vin05t23:35_3": "kho, bhikkhave, pañcahaṅgehi samannāgataṁ saddhivihārikaṁ apaṇāmento upajjhāyo sātisāro",
  "tika-vin05t23:35_4": "hoti, paṇāmento anatisāro hotī”tiādi.",
  "tika-vin05t23:36": "Tattha nādhimattaṁ pemaṁ hotīti upajjhāyamhi adhimattaṁ gehassitapemaṁ na hoti. Nādhimattā bhāvanā hotīti adhimattā mettābhāvanā na hotīti attho.",
  "tika-vin05t23:37_0": "Upajjhāyena vā samodhānagatoti ettha dassanasavanavasena samodhānaṁ veditabbaṁ. Sace",
  "tika-vin05t23:37_1": "hi ācariyaṁ nissāya vasanto saddhivihāriko ekavihāre cetiyaṁ vā vandantaṁ, ekagāme",
  "tika-vin05t23:37_2": "vā piṇḍāya carantaṁ upajjhāyaṁ passati, nissayo paṭippassambhati. Upajjhāyo passati,",
  "tika-vin05t23:37_3": "saddhivihāriko na passati, na paṭippassambhati. Maggappaṭipannaṁ vā ākāsena vā gacchantaṁ",
  "tika-vin05t23:37_4": "upajjhāyaṁ disvā dūrattā “bhikkhū”ti jānāti, “upajjhāyo”ti na jānāti, na paṭippassambhati.",
  "tika-vin05t23:37_5": "Sace jānāti, paṭippassambhati. Uparipāsāde upajjhāyo vasati, heṭṭhā saddhivihāriko,",
  "tika-vin05t23:37_6": "taṁ adisvāva yāguṁ pivitvā paṭikkamati, āsanasālāya vā nisinnaṁ adisvāva ekamante",
  "tika-vin05t23:37_7": "bhuñjitvā pakkamati, dhammassavanamaṇḍape vā nisinnampi taṁ adisvāva dhammaṁ sutvā",
  "tika-vin05t23:37_8": "pakkamati, nissayo na paṭippassambhati. Evaṁ tāva dassanavasena samodhānaṁ veditabbaṁ.",
  "tika-vin05t23:37_9": "Savanavasena pana sace upajjhāyassa vihāre vā antaraghare vā dhammaṁ vā kathentassa",
  "tika-vin05t23:37_10": "anumodanaṁ vā karontassa saddaṁ sutvā “upajjhāyassa me saddo”ti sañjānāti, nissayo",
  "tika-vin05t23:37_11": "paṭippassambhati, asañjānantassa na paṭippassambhati. Ayaṁ samodhāne vinicchayo.",
  "tika-vin05t23:38_0": "155. Nissāya kena vasitabbaṁ, kena na vasitabbanti ettha pana “anujānāmi, bhikkhave,",
  "tika-vin05t23:38_1": "byattena bhikkhunā paṭibalena pañca vassāni nissāya vatthuṁ, abyattena yāvajīva”nti",
  "tika-vin05t23:38_2": "vacanato yo abyatto hoti, tena yāvajīvaṁ nissāyeva vasitabbaṁ. Sacāyaṁ vuḍḍhataraṁ",
  "tika-vin05t23:38_3": "ācariyaṁ na labhati, upasampadāya saṭṭhivasso vā sattativasso vā hoti, navakatarassapi",
  "tika-vin05t23:38_4": "byattassa santike ukkuṭikaṁ nisīditvā añjaliṁ paggahetvā “ācariyo me, āvuso, hoti,",
  "tika-vin05t23:38_5": "āyasmato nissāya vacchāmī”ti evaṁ tikkhattuṁ vatvā nissayo gahetabbova. Gāmappavesanaṁ",
  "tika-vin05t23:38_6": "āpucchantenapi ukkuṭikaṁ nisīditvā añjaliṁ paggahetvā “gāmappavesanaṁ āpucchāmi ācariyā”ti",
  "tika-vin05t23:38_7": "vattabbaṁ. Esa nayo sabbaāpucchanesu.",
  "tika-vin05t23:39_0": "Yo pana byatto hoti upasampadāya pañcavasso, tena anissitena vatthuṁ vaṭṭati. Tasmā",
  "tika-vin05t23:39_1": "nissayamuccanakena upasampadāya pañcavassena sabbantimena paricchedena dve mātikā",
  "tika-vin05t23:39_2": "paguṇā vācuggatā kattabbā, pakkhadivasesu dhammassavanatthāya suttantato cattāro",
  "tika-vin05t23:39_3": "bhāṇavārā, sampattānaṁ parisānaṁ parikathanatthāya andhakavinda mahārāhulovāda ambaṭṭha",
  "tika-vin05t23:39_4": "sadiso eko kathāmaggo, saṅghabhattamaṅgalāmaṅgalesu anumodanatthāya tisso anumodanā,",
  "tika-vin05t23:39_5": "uposathapavāraṇādijānanatthaṁ kammākammavinicchayo, samaṇadhammakaraṇatthaṁ samādhivasena",
  "tika-vin05t23:39_6": "vā vipassanāvasena vā arahattapariyosānamekaṁ kammaṭṭhānaṁ, ettakaṁ uggahetabbaṁ.",
  "tika-vin05t23:39_7": "Ettāvatā hi ayaṁ bahussuto hoti cātuddiso, yattha katthaci attano issariyena vasituṁ",
  "tika-vin05t23:39_8": "labhati. Yaṁ pana vuttaṁ –",
  "tika-vin05t23:40_0": "“Pañcahi, bhikkhave, aṅgehi samannāgatena bhikkhunā na anissitena vatthabbaṁ. Na",
  "tika-vin05t23:40_1": "asekkhena sīlakkhandhena samannāgato hoti, na asekkhena samādhikkhandhena… na asekkhena",
  "tika-vin05t23:40_2": "paññākkhandhena… na asekkhena vimuttikkhandhena… na asekkhena vimuttiñāṇadassanakkhandhena",
  "tika-vin05t23:40_3": "samannāgato hoti. Imehi kho, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:41_0": "“Aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:41_1": "Assaddho hoti, ahiriko hoti, anottappī hoti, kusīto hoti, muṭṭhassati hoti. Imehi",
  "tika-vin05t23:41_2": "kho, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:42_0": "“Aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:42_1": "Adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno",
  "tika-vin05t23:42_2": "hoti, appassuto hoti, duppañño hoti. Imehi kho, bhikkhave, pañcahaṅgehi samannāgatena",
  "tika-vin05t23:42_3": "bhikkhunā na anissitena vatthabbaṁ.",
  "tika-vin05t23:43_0": "“Aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:43_1": "Āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ",
  "tika-vin05t23:43_2": "na jānāti, ubhayāni kho panassa pātimokkhāni vitthārena na svāgatāni honti na suvibhattāni",
  "tika-vin05t23:43_3": "na suppavattīni na suvinicchitāni suttaso anubyañjanaso. Imehi kho, bhikkhave, pañcahaṅgehi",
  "tika-vin05t23:43_4": "samannāgatena bhikkhunā na anissitena vatthabbaṁ.",
  "tika-vin05t23:44_0": "“Aparehipi, bhikkhave, pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:44_1": "Āpattiṁ na jānāti, anāpattiṁ na jānāti, lahukaṁ āpattiṁ na jānāti, garukaṁ āpattiṁ",
  "tika-vin05t23:44_2": "na jānāti, ūnapañcavasso hoti. Imehi kho, bhikkhave, pañcahaṅgehi samannāgatena bhikkhunā",
  "tika-vin05t23:44_3": "na anissitena vatthabba”nti. Etthāpi purimanayeneva ayuttavasena āpattiaṅgavasena",
  "tika-vin05t23:44_4": "ca paṭikkhepo katoti daṭṭhabbaṁ.",
  "tika-vin05t23:45_0": "Bālānaṁ pana abyattānaṁ disaṁgamikānaṁ antevāsikasaddhivihārikānaṁ anuññā na dātabbā.",
  "tika-vin05t23:45_1": "Sace denti, ācariyupajjhāyānaṁ dukkaṭaṁ. Te ce ananuññātā gacchanti, tesampi dukkaṭaṁ. Vuttañhetaṁ –",
  "tika-vin05t23:46_0": "“Idha pana, bhikkhave, sambahulā bhikkhū bālā abyattā disaṁgamikā ācariyupajjhāye",
  "tika-vin05t23:46_1": "āpucchanti. Te, bhikkhave, ācariyupajjhāyehi pucchitabbā “kahaṁ gamissatha, kena",
  "tika-vin05t23:46_2": "saddhiṁ gamissathā”ti. Te ce, bhikkhave, bālā abyattā aññe bāle abyatte apadiseyyuṁ.",
  "tika-vin05t23:46_3": "Na, bhikkhave, ācariyupajjhāyehi anujānitabbā, anujāneyyuṁ ce, āpatti dukkaṭassa.",
  "tika-vin05t23:46_4": "Te ce, bhikkhave, bālā abyattā ananuññātā ācariyupajjhāyehi gaccheyyuṁ ce, āpatti dukkaṭassā”ti.",
  "tika-vin05t23:47": "Iti pāḷimuttakavinayavinicchayasaṅgahe",
  "tika-vin05t23:48": "Nissayavinicchayakathā samattā."
}