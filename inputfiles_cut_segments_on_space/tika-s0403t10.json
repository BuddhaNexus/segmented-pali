{
  "tika-s0403t10:0": "(11) 1. Phāsuvihāravaggo",
  "tika-s0403t10:1": "1-4. Sārajjasuttādivaṇṇanā",
  "tika-s0403t10:2_0": "101-4. Tatiyassa paṭhame natthi vattabbaṁ. Dutiye piṇḍapātādiatthāya upasaṅkamituṁ",
  "tika-s0403t10:2_1": "yuttaṭṭhānaṁ gocaro, vesiyā gocaro assāti vesiyāgocaro, mittasanthavavasena upasaṅkamitabbaṭṭhānanti",
  "tika-s0403t10:2_2": "attho. Vesiyā nāma rūpūpajīviniyo, tā mittasanthavavasena na upasaṅkamitabbā samaṇabhāvassa",
  "tika-s0403t10:2_3": "antarāyakarattā, parisuddhāsayassapi garahāhetuto, tasmā dakkhiṇādānavasena satiṁ",
  "tika-s0403t10:2_4": "upaṭṭhapetvā upasaṅkamitabbaṁ. Vidhavā vuccanti matapatikā, pavutthapatikā vā. Thullakumāriyoti",
  "tika-s0403t10:2_5": "mahallikā anividdhā kumāriyo. Paṇḍakāti napuṁsakā. Te hi ussannakilesā avūpasantapariḷāhā",
  "tika-s0403t10:2_6": "lokāmisanissitakathābahulā, tasmā na upasaṅkamitabbā. Bhikkhuniyo nāma ussannabrahmacariyā.",
  "tika-s0403t10:2_7": "Tathā bhikkhūpi. Aññamaññaṁ visabhāgavatthubhāvato santhavavasena upasaṅkamane katipāheneva",
  "tika-s0403t10:2_8": "brahmacariyantarāyo siyā, tasmā na upasaṅkamitabbā, gilānapucchanādivasena upasaṅkamane",
  "tika-s0403t10:2_9": "satokārinā bhavitabbaṁ. Tatiyacatutthāni uttānatthāneva.",
  "tika-s0403t10:3": "Sārajjasuttādivaṇṇanā niṭṭhitā.",
  "tika-s0403t10:4": "5. Phāsuvihārasuttavaṇṇanā",
  "tika-s0403t10:5_0": "105. Pañcame mettā etassa atthīti mettaṁ, taṁsamuṭṭhānaṁ kāyakammaṁ mettaṁ kāyakammaṁ.",
  "tika-s0403t10:5_1": "Esa nayo sesadvayepi. Āvīti pakāsanaṁ. Pakāsabhāvo cettha yaṁ uddissa taṁ kāyakammaṁ",
  "tika-s0403t10:5_2": "karīyati, tassa sammukhabhāvatoti āha ‘‘sammukhā’’ti. Rahoti appakāsaṁ. Appakāsatā",
  "tika-s0403t10:5_3": "ca yaṁ uddissa taṁ kāyakammaṁ karīyati, tassa apaccakkhabhāvatoti āha ‘‘parammukhā’’ti.",
  "tika-s0403t10:5_4": "Imāni mettakāyakammādīni bhikkhūnaṁ vasena āgatāni tesaṁ seṭṭhaparisabhāvato, gihīsupi",
  "tika-s0403t10:5_5": "labbhantiyeva. Bhikkhūnañhi mettacittena ābhisamācārikapūraṇaṁ mettaṁ kāyakammaṁ",
  "tika-s0403t10:5_6": "nāma . Gihīnaṁ cetiyavandanatthāya bodhivandanatthāya saṅghanimantanatthāya gamanaṁ",
  "tika-s0403t10:5_7": "gāmaṁ piṇḍāya paviṭṭhe bhikkhū disvā paccuggamanaṁ pattappaṭiggahaṇaṁ āsanapaññāpanaṁ",
  "tika-s0403t10:5_8": "anugamananti evamādikaṁ mettaṁ kāyakammaṁ nāma. Bhikkhūnaṁ mettacittena ācārapaññattisikkhāpanaṁ",
  "tika-s0403t10:5_9": "kammaṭṭhānakathanaṁ dhammadesanā tepiṭakampi buddhavacanaṁ mettaṁ vacīkammaṁ nāma.",
  "tika-s0403t10:5_10": "Gihīnaṁ ‘‘cetiyavandanāya gacchāma, bodhivandanāya gacchāma, dhammassavanaṁ karissāma,",
  "tika-s0403t10:5_11": "dīpamālaṁ pupphapūjaṁ karissāma, tīṇi sucaritāni samādāya vattissāma, salākabhattādīni",
  "tika-s0403t10:5_12": "dassāma, vassāvāsikaṁ dassāma, ajja saṅghassa cattāro paccaye dassāma, saṅghaṁ nimantetvā",
  "tika-s0403t10:5_13": "khādanīyādīni saṁvidahatha, āsanāni paññapetha, pānīyaṁ upaṭṭhapetha, saṅghaṁ paccuggantvā",
  "tika-s0403t10:5_14": "ānetha, paññattāsane nisīdāpetha, chandajātā ussāhajātā veyyāvaccaṁ karothā’’tiādikathanakāle",
  "tika-s0403t10:5_15": "mettaṁ vacīkammaṁ nāma. Bhikkhūnaṁ pātova uṭṭhāya sarīrappaṭijagganaṁ katvā cetiyaṅgaṇaṁ",
  "tika-s0403t10:5_16": "gantvā vattādīni katvā vivittasenāsane nisīditvā ‘‘imasmiṁ vihāre bhikkhū sukhī hontu",
  "tika-s0403t10:5_17": "averā abyāpajjā’’ti cintanaṁ mettaṁ manokammaṁ nāma, gihīnaṁ ‘‘ayyā sukhī hontu averā",
  "tika-s0403t10:5_18": "abyāpajjā’’ti cintanaṁ mettaṁ manokammaṁ nāma.",
  "tika-s0403t10:6_0": "Tattha navakānaṁ cīvarakammādīsu sahāyabhāvagamanaṁ sammukhā kāyakammaṁ nāma, therānaṁ",
  "tika-s0403t10:6_1": "pana pādadhovanasiñcanabījanadānādibhedampi sabbaṁ sāmīcikammaṁ sammukhā kāyakammaṁ",
  "tika-s0403t10:6_2": "nāma, ubhayehipi dunnikkhittānaṁ dārubhaṇḍādīnaṁ tesu avaññaṁ akatvā attanā dunnikkhittānaṁ",
  "tika-s0403t10:6_3": "viya paṭisāmanaṁ parammukhā mettaṁ kāyakammaṁ nāma. ‘‘Devatthero tissatthero’’ti",
  "tika-s0403t10:6_4": "vuttaṁ evaṁ paggayhavacanaṁ sammukhā mettaṁ vacīkammaṁ nāma, vihāre asantaṁ pana",
  "tika-s0403t10:6_5": "paṭipucchantassa ‘‘kuhiṁ amhākaṁ devatthero, kuhiṁ amhākaṁ tissatthero, kadā nu kho",
  "tika-s0403t10:6_6": "āgamissatī’’ti evaṁ piyavacanaṁ parammukhā mettaṁ vacīkammaṁ nāma. Mettāsinehasiniddhāni",
  "tika-s0403t10:6_7": "pana nayanāni ummīletvā pasannena mukhena olokanaṁ sammukhā mettaṁ manokammaṁ nāma,",
  "tika-s0403t10:6_8": "‘‘devatthero tissatthero arogo hotu abyāpajjo’’ti samannāharaṇaṁ parammukhā mettaṁ",
  "tika-s0403t10:6_9": "manokammaṁ nāma. Kāmañcettha mettāsinehasiniddhānaṁ nayanānaṁ ummīlanaṁ, pasannena",
  "tika-s0403t10:6_10": "mukhena olokanañca mettaṁ kāyakammameva. Yassa pana cittassa vasena nayanānaṁ mettāsinehasiniddhatā,",
  "tika-s0403t10:6_11": "mukhassa ca pasannatā, taṁ sandhāya vuttaṁ ‘‘mettaṁ manokammaṁ nāmā’’ti. Samādhisaṁvattanappayojanāni",
  "tika-s0403t10:6_12": "samādhisaṁvattanikāni.",
  "tika-s0403t10:7_0": "Samānasīlataṁgatoti tesu tesu disābhāgesu viharantehi bhikkhūhi saddhiṁ samānasīlataṁ",
  "tika-s0403t10:7_1": "gato. Yāyanti yā ayaṁ mayhañceva tumhākañca paccakkhabhūtā. Diṭṭhīti sammādiṭṭhi.",
  "tika-s0403t10:7_2": "Ariyāti niddosā. Niyyātīti vaṭṭadukkhato nissarati niggacchati. Sayaṁ niyyantīyeva",
  "tika-s0403t10:7_3": "hi taṁsamaṅgipuggalaṁ vaṭṭadukkhato niyyāpetīti vuccati. Yā satthu anusiṭṭhi, taṁ",
  "tika-s0403t10:7_4": "karotīti takkaro, tassa, yathānusiṭṭhaṁ paṭipajjakassāti attho. Dukkhakkhayāyāti",
  "tika-s0403t10:7_5": "sabbadukkhakkhayatthaṁ. Diṭṭhisāmaññagatoti samānadiṭṭhibhāvaṁ upagato.",
  "tika-s0403t10:8": "Phāsuvihārasuttavaṇṇanā niṭṭhitā.",
  "tika-s0403t10:9": "6-10. Ānandasuttādivaṇṇanā",
  "tika-s0403t10:10": "106-110. Chaṭṭhe adhisīleti nimittatthe bhummaṁ, sīlanimittaṁ na upavadati na nindatīti attho. Attani kamme ca anu anu pekkhati sīlenāti attānupekkhī. Sattamādīni uttānatthāneva.",
  "tika-s0403t10:11": "Ānandasuttādivaṇṇanā niṭṭhitā.",
  "tika-s0403t10:12": "Phāsuvihāravaggavaṇṇanā niṭṭhitā."
}