{
  "atk-s0515a12:0": "12. Cūḷabyūhasuttaniddesavaṇṇanā",
  "atk-s0515a12:1_0": "Dvādasame cūḷabyūhasuttaniddese sakaṁsakaṁdiṭṭhiparibbasānāti idampi tasmiṁyeva mahāsamaye",
  "atk-s0515a12:1_1": "‘‘sabbepime diṭṭhigatikā ‘sādhurūpāmhā’ti bhaṇanti, kiṁ nu kho sādhurūpāva ime attano",
  "atk-s0515a12:1_2": "eva diṭṭhiyā patiṭṭhahanti, udāhu aññampi diṭṭhiṁ gaṇhantī’’ti uppannacittānaṁ ekaccānaṁ",
  "atk-s0515a12:1_3": "devatānaṁ tamatthaṁ pakāsetuṁ purimanayeneva nimmitabuddhena attānaṁ pucchāpetvā vuttaṁ.",
  "atk-s0515a12:2_0": "113. Tattha ādito dvepi gāthā pucchāgāthāyeva. Tāsu sakaṁ sakaṁ diṭṭhiparibbasānāti",
  "atk-s0515a12:2_1": "attano attano diṭṭhiyā vasamānā. Viggayha nānā kusalā vadantīti taṁ diṭṭhiṁ balavaggāhaṁ",
  "atk-s0515a12:2_2": "gahetvā ‘‘tattha kusalāmhā’’ti paṭijānamānā puthu puthu vadanti, ekaṁ na vadanti.",
  "atk-s0515a12:2_3": "Yo evaṁ jānāti sa vedi dhammaṁ, idaṁ paṭikkosamakevalī soti tañca diṭṭhiṁ sandhāya",
  "atk-s0515a12:2_4": "yo evaṁ jānāti, so dhammaṁ vediyi. Idaṁ pana paṭikkosanto hīno hotīti ca vadanti.",
  "atk-s0515a12:3_0": "Nānā vadantīti nānākāraṇaṁ bhaṇanti. Vividhaṁ vadantīti nānāvidhaṁ bhaṇanti. Aññoññaṁ",
  "atk-s0515a12:3_1": "vadantīti ekaṁ avatvā aññaṁ aññaṁ gahetvā vadanti. Akevalī soti yo akusalo ayaṁ.",
  "atk-s0515a12:3_2": "Asamattoti na paripūro. Aparipuṇṇoti na sampuṇṇo.",
  "atk-s0515a12:4": "114.Bāloti hīno. Akkusaloti avidvā.",
  "atk-s0515a12:5_0": "115. Idāni tisso vissajjanagāthā hontīti. Tā purimaḍḍhena vuttamatthaṁ pacchimaḍḍhena",
  "atk-s0515a12:5_1": "paṭibyūhitvā ṭhitā. Tena byūhena uttarasuttato ca appakattā idaṁ suttaṁ ‘‘cūḷabyūha’’nti",
  "atk-s0515a12:5_2": "nāmaṁ labhi. Tattha paṭhamagāthāyaṁ tāva parassa ce dhammanti parassa diṭṭhiṁ. Sabbevime",
  "atk-s0515a12:5_3": "bālāti evaṁ sante sabbeva ime bālā hontīti adhippāyo. Kiṁkāraṇā? Sabbevime diṭṭhiparibbasānāti.",
  "atk-s0515a12:6_0": "116.Sandiṭṭhiyāceva na vīvadātā, saṁsuddhapaññā kusalā mutīmāti sakāya diṭṭhiyā anavīvadātā",
  "atk-s0515a12:6_1": "avodātā saṁkiliṭṭhāva samānā saṁsuddhapaññā ca kusalā ca mutimanto ca te honti ce.",
  "atk-s0515a12:6_2": "Atha vā ‘‘sandiṭṭhiyā ce vadātā’’ti pāṭho, tassattho – sakāya pana diṭṭhiyā vodātā",
  "atk-s0515a12:6_3": "saṁsuddhapaññā kusalā mutimanto honti ce, na tesaṁ kocīti evaṁ sante tesaṁ ekopi",
  "atk-s0515a12:6_4": "nihīnapañño na hoti, kiṁkāraṇā? Diṭṭhī hi tesampi tathā samattā, yathā itaresanti.",
  "atk-s0515a12:7_0": "117.Na vāhametanti gāthāya saṅkhepattho – yaṁ te mithu dve dve janā aññamaññaṁ ‘‘bālo’’ti",
  "atk-s0515a12:7_1": "āhu, ahaṁ etaṁ tathiyanti tacchanti neva brūmi. Kiṁkāraṇā? Yasmā sabbeva te sakaṁ",
  "atk-s0515a12:7_2": "sakaṁ diṭṭhiṁ ‘‘idameva saccaṁ moghamañña’’nti akaṁsu, tena ca kāraṇena paraṁ ‘‘bālo’’ti",
  "atk-s0515a12:7_3": "dahanti. Ettha ca tathiyaṁ, tathevanti (su. ni. aṭṭha. 2.889) dvepi pāṭhā.",
  "atk-s0515a12:8": "Tacchanti atucchaṁ. Tathanti aviparītaṁ, bhūtanti santaṁ. Yāthāvanti saṁvijjamānaṁ. Aviparitanti na visaṅketaṁ.",
  "atk-s0515a12:9": "118.Yamāhūti pucchāgāthāya ‘‘yaṁ diṭṭhisaccaṁ tathiya’’nti eke āhu.",
  "atk-s0515a12:10": "119.Ekañhi saccanti vissajjanagāthāya ekaṁ saccaṁ nirodho maggo vā. Yasmiṁ pajā no vivade pajānanti yamhi sacce pajānanto pajā no vivadeyyuṁ. Sayaṁ thunantīti attanā vadanti.",
  "atk-s0515a12:11": "120.Kasmā nūti pucchāgāthāya pavādiyāseti vādino. Udāhu te takkamanussarantīti te vādino udāhu attano takkamattaṁ anugacchanti.",
  "atk-s0515a12:12": "Takkapariyāhatanti vitakkena samantato āhataṁ. Vīmaṁsānucaritanti attano upaṭṭhitapaññāya vicaritaṁ. Sayaṁpaṭibhānanti attano paṭibhānaṁ.",
  "atk-s0515a12:13_0": "121.Nahevāti vissajjanagāthāya aññatra saññāya niccānīti ṭhapetvā saññāmattena niccanti",
  "atk-s0515a12:13_1": "gahitaggahaṇāni. Takkañca diṭṭhīsu pakappayitvāti attano niccasaṅkappamattaṁ diṭṭhīsu janetvā.",
  "atk-s0515a12:14_0": "Yasmā pana diṭṭhīsu vitakkaṁ janentā diṭṭhiyo sañjanenti, tasmā vuttaṁ ‘‘diṭṭhigatāni",
  "atk-s0515a12:14_1": "janenti sañjanentī’’tiādi. Janentīti uparūpari diṭṭhiṁ uppādentā janenti. Sañjanentītiādīni",
  "atk-s0515a12:14_2": "upasaggavasena padaṁ vaḍḍhetvā vuttāni. Mayhaṁ saccanti mama vacanaṁ tacchaṁ.",
  "atk-s0515a12:15_0": "122. Idāni evaṁ nānāsaccesu asantesu takkamattaṁ anussarantānaṁ diṭṭhigatikānaṁ vippaṭipattiṁ",
  "atk-s0515a12:15_1": "dassetuṁ ‘‘diṭṭhe sute’’tiādikā gāthāyo abhāsi. Tattha diṭṭheti diṭṭhaṁ, diṭṭhasuddhinti",
  "atk-s0515a12:15_2": "adhippāyo. Esa nayo sutādīsu. Ete ca nissāya vimānadassīti ete diṭṭhidhamme nissayitvā",
  "atk-s0515a12:15_3": "suddhibhāvasaṅkhātaṁ vimānaṁ asammānaṁ passantopi. Vinicchaye ṭhatvā pahassamāno,",
  "atk-s0515a12:15_4": "bālo paro akkusaloti cāhāti evaṁ vimānadassīpi tasmiṁ diṭṭhivinicchaye ṭhatvā tuṭṭhijāto",
  "atk-s0515a12:15_5": "hāsajāto hutvā paro ‘‘hīno ca avidvā cā’’ti evaṁ vadatiyeva.",
  "atk-s0515a12:16_0": "Na sammānetītipi vimānadassīti na bahumānaṁ karotīti evampi vimānadassī na bahumānadassī.",
  "atk-s0515a12:16_1": "Domanassaṁ janetīti paṭhamaṁ diṭṭhinissayaṁ allīyitvā domanassaṁ patvā pacchā diṭṭhivinicchaye",
  "atk-s0515a12:16_2": "ṭhitakāle somanassaṁ uppādetīti attho.",
  "atk-s0515a12:17": "Vinicchayadiṭṭhiyā ṭhatvāti sanniṭṭhānaṁ katvā gahitadiṭṭhiyā ṭhatvā.",
  "atk-s0515a12:18": "123. Evaṁ sante yenevāti gāthā. Tattha sayamattanāti sayameva attānaṁ. Vimānetīti garahati. Tadeva pāvāti tadeva vacanaṁ diṭṭhiṁ vadati, taṁ vā puggalaṁ.",
  "atk-s0515a12:19_0": "124.Atisāradiṭṭhiyāti gāthāyattho – so evaṁ tāya lakkhaṇātisāriniyā atisāradiṭṭhiyā",
  "atk-s0515a12:19_1": "samatto paripuṇṇo uddhumāto, tena ca diṭṭhimānena matto ‘‘paripuṇṇo ahaṁ kevalī’’ti",
  "atk-s0515a12:19_2": "evaṁ paripuṇṇamānī. Sayameva attānaṁ manasā ‘‘ahaṁ paṇḍito’’ti abhisiñcati. Kiṁkāraṇā?",
  "atk-s0515a12:19_3": "Diṭṭhī hi sā tassa tathā samattāti.",
  "atk-s0515a12:20": "Sabbā tā diṭṭhiyo lakkhaṇātikkantāti tā sabbā dvāsaṭṭhidiṭṭhiyo lakkhaṇaṁ atītā atisarantīti atikkantā. Anomoti anūno.",
  "atk-s0515a12:21_0": "125.Parassa ceti gāthāya sambandho attho ca – kiñca bhiyyo? Yo so vinicchaye ṭhatvā",
  "atk-s0515a12:21_1": "pahassamāno ‘‘bālo paro akkusalo’’ti cāha, tassa parassa ce hi vacasā so tena vuccamāno",
  "atk-s0515a12:21_2": "nihīno hoti, tumo sahā hoti nihīnapañño, sopi teneva saha nihīnapañño hoti. Sopi",
  "atk-s0515a12:21_3": "hi taṁ ‘‘bālo’’ti vadati. Atha tassa vacanaṁ appamāṇaṁ, so pana sayameva vedagū ca",
  "atk-s0515a12:21_4": "dhīro ca hoti. Evaṁ sante na koci bālo samaṇesu atthi. Sabbepi hi te attano icchāya paṇḍitā.",
  "atk-s0515a12:22": "Vācāyāti kathanena. Vacanenāti bhāsitena. Ninditakāraṇāti garahahetunā. Garahitakāraṇāti avaññātahetunā. Upavaditakāraṇāti upavādahetunā.",
  "atk-s0515a12:23_0": "126.Aññaṁ itoti gāthāya sambandho attho ca – ‘‘atha ce sayaṁ vedagū hoti dhīro. Na",
  "atk-s0515a12:23_1": "koci bālo samaṇesu atthī’’ti evañhi vuttepi siyā kassaci ‘‘kasmā’’ti. Tattha vuccate",
  "atk-s0515a12:23_2": "– yasmā aññaṁ ito yābhivadanti dhammaṁ, aparaddhā suddhimakevalī te. Evampi titthyā",
  "atk-s0515a12:23_3": "puthuso vadanti, ye ito aññaṁ diṭṭhiṁ abhivadanti, te aparaddhā viraddhā suddhimaggaṁ,",
  "atk-s0515a12:23_4": "akevalino ca teti evaṁ puthutitthiyā yasmā vadantīti vuttaṁ hoti. Kasmā panevaṁ vadantīti",
  "atk-s0515a12:23_5": "ce? Sandiṭṭhirāgena hi tebhirattā, yasmā sakena diṭṭhirāgena te abhirattāti vuttaṁ hoti.",
  "atk-s0515a12:24_0": "Te suddhimagganti te aññatitthiyā akiliṭṭhamaggaṁ. Visuddhimagganti niddosamaggaṁ.",
  "atk-s0515a12:24_1": "Parisuddhimagganti sukkamaggaṁ. Vodātamagganti paṇḍaramaggaṁ. Pariyodātamagganti",
  "atk-s0515a12:24_2": "pabhāvantamaggaṁ. Viraddhāti vuttavidhinā maggena virajjhitvā ṭhitā. Aparaddhāti",
  "atk-s0515a12:24_3": "aparajjhitvā ṭhitā. Khalitāti parihīnā. Galitāti tato bhaṭṭhā. Aññāyāti aññāṇena.",
  "atk-s0515a12:24_4": "Aparaddhāti parājayamāpannā. Atha vā ‘‘ñāyāparaddhā’’tipi pāṭho. Ñāyena maggena viraddhāti attho.",
  "atk-s0515a12:25": "127. Evaṁ abhirattā ca – idheva suddhinti gāthā. Tattha sakāyaneti sakamagge. Daḷhaṁ vadānāti daḷhavādā.",
  "atk-s0515a12:26": "Thiravādāti sanniṭṭhānavādā. Balikavādāti balavantavādā. Avaṭṭhitavādāti patiṭṭhahitvā kathitavādā.",
  "atk-s0515a12:27_0": "128. Ye evañca daḷhavādā, tesu yo koci titthiyo sakāyane vāpi daḷhaṁ vadāno kamettha",
  "atk-s0515a12:27_1": "bāloti paraṁ daheyya, saṅkhepato tattha sassatucchedasaṅkhāte vitthārato natthikaissarakārakaniyatiādibhede",
  "atk-s0515a12:27_2": "sake ayane ‘‘idameva sacca’’nti daḷhaṁ vadāno kaṁ paraṁ ettha diṭṭhigate ‘‘bālo’’ti",
  "atk-s0515a12:27_3": "saha dhammena passeyya, nanu sabbopi tassa matena paṇḍito eva suppaṭipanno eva ca.",
  "atk-s0515a12:27_4": "Evaṁ sante sayameva so medhagamāvaheyya, paraṁ vadaṁ bālamasuddhidhammaṁ. Sopi paraṁ",
  "atk-s0515a12:27_5": "‘‘bālo ca asuddhidhammo ca aya’’nti vadanto attanāva kalahaṁ āvaheyya. Kasmā? Yasmā",
  "atk-s0515a12:27_6": "sabbopi tassa matena paṇḍitoyeva suppaṭipannoyeva ca.",
  "atk-s0515a12:28_0": "129. Evaṁ sabbathāpi vinicchaye ṭhatvā sayaṁ pamāya, uddhaṁ sa lokasmiṁ vivādametīti",
  "atk-s0515a12:28_1": "diṭṭhiyā ṭhatvā sayañca satthārādiṁ minitvā so bhiyyo vivādametīti. Evaṁ pana vinicchayesu",
  "atk-s0515a12:28_2": "ādīnavaṁ ñatvā ariyamaggena hitvāna sabbāni vinicchayāni, na medhagaṁ kubbati jantu",
  "atk-s0515a12:28_3": "loketi arahattanikūṭena desanaṁ niṭṭhāpesi.",
  "atk-s0515a12:29_0": "Sayaṁ pamāyāti attanā minitvā. Paminitvāti pamāṇaṁ katvā. ‘‘Pavinetvā’’tipi pāṭho,",
  "atk-s0515a12:29_1": "taṁ na sundaraṁ. Uddhaṁ vādena saddhinti attano upari kathentena saha. Desanāpariyosāne",
  "atk-s0515a12:29_2": "purābhedasutte (mahāni. 83) vuttasadiso eva abhisamayo ahosīti.",
  "atk-s0515a12:30": "Saddhammappajjotikāya mahāniddesaṭṭhakathāya",
  "atk-s0515a12:31": "Cūḷabyūhasuttaniddesavaṇṇanā niṭṭhitā."
}