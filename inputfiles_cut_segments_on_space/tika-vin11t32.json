{
  "tika-vin11t32:0": "Catubbidhakammakathāvaṇṇanā",
  "tika-vin11t32:1_0": "2983. Apalokanasaññitaṁ kammaṁ, ñattikammaṁ, ñattidutiyakammaṁ, ñatticatutthakammanti",
  "tika-vin11t32:1_1": "imāni cattāri kammānīti yojanā. Tattha cattārīti gaṇanaparicchedo. Imānīti anantarameva",
  "tika-vin11t32:1_2": "vakkhamānattā āsannapaccakkhavacanaṁ. Kammānīti paricchinnakammanidassanaṁ. “Apalokanasaañata”ntiādi",
  "tika-vin11t32:1_3": "tesaṁ sarūpadassanaṁ.",
  "tika-vin11t32:2_0": "Tatrāyaṁ saṅkhepato vinicchayo – apalokanakammaṁ nāma sīmaṭṭhakasaṅghaṁ sodhetvā",
  "tika-vin11t32:2_1": "chandārahānaṁ chandaṁ āharitvā samaggassa saṅghassa anumatiyā taṁ taṁ vatthuṁ kittetvā",
  "tika-vin11t32:2_2": "“ruccati saṅghassā”ti tikkhattuṁ sāvetvā kattabbaṁ kammaṁ vuccati. Ñattikammaṁ nāma",
  "tika-vin11t32:2_3": "vuttanayeneva samaggassa saṅghassa anumatiyā ekāya ñattiyā kattabbaṁ kammaṁ. Ñattidutiyakammaṁ",
  "tika-vin11t32:2_4": "nāma vuttanayeneva samaggassa saṅghassa anumatiyā ekāya ñattiyā, ekāya ca anussāvanāyāti",
  "tika-vin11t32:2_5": "evaṁ ñattidutiyāya anussāvanāya kattabbaṁ kammaṁ. Ñatticatutthakammaṁ nāma vuttanayeneva",
  "tika-vin11t32:2_6": "samaggassa saṅghassa anumatiyā ekāya ñattiyā, tīhi ca anussāvanāhīti evaṁ ñatticatutthāhi",
  "tika-vin11t32:2_7": "tīhi anussāvanāhi kattabbaṁ kammaṁ. Ñatti dutiyā yassa anussāvanassa taṁ ñattidutiyaṁ,",
  "tika-vin11t32:2_8": "tena kattabbaṁ kammaṁ ñattidutiyakammaṁ. Ñatti catutthā yassa anussāvanattayassa",
  "tika-vin11t32:2_9": "taṁ ñatticatutthaṁ, tena kātabbaṁ kammaṁ ñatticatutthakammaṁ.",
  "tika-vin11t32:3_0": "2984-7. Tesaṁ ṭhānavasena bhedaṁ dassetumāha “apalokanakamma”ntiādi. Navannaṁ ṭhānānaṁ",
  "tika-vin11t32:3_1": "samāhāro navaṭṭhānaṁ, “gacchatī”ti iminā sambandho. Ñattikammanti gamanakiriyākattunidassanaṁ.",
  "tika-vin11t32:3_2": "Navaṭṭhānanti kammanidassanaṁ. Dutiyanti ñattidutiyakammaṁ. Satta ṭhānāni gacchatīti yojanā.",
  "tika-vin11t32:4_0": "Idāni taṁ ṭhānabhedaṁ sarūpato dassetumāha “nissāraṇañcā”tiādi. Nissāraṇādi kammavisesānaṁ",
  "tika-vin11t32:4_1": "saññā. Apalokanakammañhi nissāraṇaṁ…pe… pañcamaṁ kammalakkhaṇanti imāni pañca ṭhānāni gacchatīti yojanā.",
  "tika-vin11t32:5_0": "Evaṁ nāmavasena dassitāni nissāraṇādīni atthato vibhajitvā dassetumāha “nissāraṇañcā”tiādi.",
  "tika-vin11t32:5_1": "Samaṇuddesatoti kaṇṭakasāmaṇerato nissāraṇañca osāraṇañca vadeti yojanā. Tattha kaṇṭakasāmaṇerassa",
  "tika-vin11t32:5_2": "nissāraṇā tādisānaṁyeva sammāvattaṁ disvā pavesanā “osāraṇā”ti veditabbā.",
  "tika-vin11t32:6_0": "Pabbajantena hetubhūtena bhaṇḍukaṁ bhaṇḍukammapucchanaṁ vadeyyāti attho. Pabbajjāpekkhassa",
  "tika-vin11t32:6_1": "kesacchedanapucchanaṁ bhaṇḍukammaṁ nāma. Channena hetubhūtena brahmadaṇḍakaṁ kammaṁ",
  "tika-vin11t32:6_2": "vadeti yojanā. Tathārūpassāti channasadisassa mukharassa bhikkhū duruttavacanena",
  "tika-vin11t32:6_3": "ghaṭṭentassa. Kātabboti “bhante, itthannāmo bhikkhu mukharo bhikkhū duruttavacanehi",
  "tika-vin11t32:6_4": "ghaṭṭento viharati, so bhikkhu yaṁ iccheyya, taṁ vadeyya. Bhikkhūhi itthannāmo bhikkhu",
  "tika-vin11t32:6_5": "neva vattabbo, na ovaditabbo, na anusāsitabbo. Saṅghaṁ, bhante, pucchāmi ‘itthannāmassa",
  "tika-vin11t32:6_6": "bhikkhuno brahmadaṇḍassa dānaṁ ruccati saṅghassā’ti. Dutiyampi pucchāmi… tatiyampi",
  "tika-vin11t32:6_7": "pucchāmi ‘itthannāmassa, bhante, bhikkhuno brahmadaṇḍassa dānaṁ ruccati saṅghassā”ti",
  "tika-vin11t32:6_8": "evaṁ brahmadaṇḍo kātabbo.",
  "tika-vin11t32:7_0": "2988-9.“Āpucchitvānā”ti pubbakiriyāya “gahitāyā”ti aparakiriyā ajjhāharitabbā, “ruciyā”ti",
  "tika-vin11t32:7_1": "etassa visesanaṁ. Detīti ettha “acchinnacīvarādīna”nti seso. Sabbo saṅgho sannipatitvāna",
  "tika-vin11t32:7_2": "sabbaso sabbe sīmaṭṭhe āgatāgate bhikkhū āpucchitvāna “itthannāmena parikkhārena",
  "tika-vin11t32:7_3": "bhavitabbaṁ, ruccati tassa dāna”nti visuṁ pucchitvā gahitāya bhikkhūnaṁ ruciyā tikkhattuṁ",
  "tika-vin11t32:7_4": "apaloketvā cīvarādiparikkhāraṁ acchinnacīvarādīnaṁ deti, yaṁ evaṁbhūtaṁ saṅghassa",
  "tika-vin11t32:7_5": "dānaṁ, taṁ tassa apalokanakammassa kammalakkhaṇaṁ hotīti yojanā. Lakkhīyatīti lakkhaṇaṁ,",
  "tika-vin11t32:7_6": "kammameva lakkhaṇaṁ, na nissāraṇādīnīti kammalakkhaṇaṁ.",
  "tika-vin11t32:8_0": "2990-1. Evaṁ apalokanakammassa pañca ṭhānāni uddesaniddesavasena dassetvā idāni ñattikammassa",
  "tika-vin11t32:8_1": "kammalakkhaṇaṁ tāva dassetumāha “nissāraṇa”ntiādi. Iti “ñattiyā nava ṭhānānī”ti ayamuddeso",
  "tika-vin11t32:8_2": "vakkhamānena “vinicchaye”tiādiniddeseneva vibhāvīyati.",
  "tika-vin11t32:9_0": "2992.Vinicchayeti ubbāhikavinicchaye. Asampatteti niṭṭhaṁ agate. Therassāti dhammakathikassa.",
  "tika-vin11t32:9_1": "Tenevāha “avinayaññuno”ti. Tassa “suṇantu me āyasmantā, ayaṁ itthannāmo bhikkhu dhammakathiko,",
  "tika-vin11t32:9_2": "imassa neva suttaṁ āgacchati, no suttavibhaṅgo, so atthaṁ asallakkhetvā byañjanacchāyāya",
  "tika-vin11t32:9_3": "atthaṁ paṭibāhati, yadāyasmantānaṁ pattakallaṁ, itthannāmaṁ bhikkhuṁ vuṭṭhāpetvā",
  "tika-vin11t32:9_4": "avasesā imaṁ adhikaraṇaṁ vūpasameyyāmā”ti evaṁ ubbāhikavinicchaye dhammakathikassa",
  "tika-vin11t32:9_5": "bhikkhuno yā nissaraṇā vuttā, sā ñattikamme “nissāraṇā”ti vuttāti yojanā.",
  "tika-vin11t32:10_0": "2993-4.Upasampadāpekkhassa “suṇātu me, bhante saṅgho, itthannāmo itthannāmassa āyasmato",
  "tika-vin11t32:10_1": "upasampadāpekkho, anusiṭṭho so mayā, yadi saṅghassa pattakallaṁ, itthannāmo āgaccheyyāti.",
  "tika-vin11t32:10_2": "Āgacchāhī”ti vacanapaṭisaṁyuttassa saṅghassa sammukhānayanaṁ, sā osāraṇā nāma. “Āgaccha",
  "tika-vin11t32:10_3": "osāraṇā”ti padacchedo.",
  "tika-vin11t32:11_0": "Uposathavasenāpi, pavāraṇāvasenāpi. Ñattiyā ṭhapitattāti “suṇātu me, bhante saṅgho,",
  "tika-vin11t32:11_1": "ajjuposatho pannaraso, yadi saṅghassa pattakallaṁ, saṅgho uposathaṁ kareyya”, “suṇātu",
  "tika-vin11t32:11_2": "me, bhante saṅgho, ajja pavāraṇā pannarasī, yadi saṅghassa pattakallaṁ, saṅgho pavāreyyā”ti",
  "tika-vin11t32:11_3": "uposathapavāraṇāvasena ñattiyā ṭhapitattā uposatho, pavāraṇā vāti imāni dve ñattikammāni.",
  "tika-vin11t32:12_0": "“Upasampadāpekkhañhi, anusāseyyahanti cā”ti iminā “suṇātu me, bhante saṅgho, itthannāmo",
  "tika-vin11t32:12_1": "itthannāmassa āyasmato upasampadāpekkho, yadi saṅghassa pattakallaṁ, ahaṁ itthannāmaṁ",
  "tika-vin11t32:12_2": "anusāseyya”nti ayaṁ ekā ñatti gahitā.",
  "tika-vin11t32:13_0": "2995.“Itthannāmamahaṁ bhikkhuṁ, puccheyyaṁ vinayanti cā”ti iminā “suṇātu me, bhante",
  "tika-vin11t32:13_1": "saṅgho, yadi saṅghassa pattakallaṁ, ahaṁ itthannāmaṁ vinayaṁ puccheyya”nti ayaṁ ekā",
  "tika-vin11t32:13_2": "ñatti gahitā. Evamādīti ādi-saddena “yadi saṅghassa pattakallaṁ, itthannāmo itthannāmaṁ",
  "tika-vin11t32:13_3": "anusāseyyā”ti, “yadi saṅghassa pattakallaṁ, ahaṁ itthannāmaṁ antarāyike dhamme puccheyya”nti,",
  "tika-vin11t32:13_4": "“yadi saṅghassa pattakallaṁ, itthannāmo itthannāmaṁ antarāyike dhamme puccheyyā”ti,",
  "tika-vin11t32:13_5": "“yadi saṅghassa pattakallaṁ, itthannāmo itthannāmaṁ vinayaṁ puccheyyā”ti, “yadi saṅghassa",
  "tika-vin11t32:13_6": "pattakallaṁ, ahaṁ itthannāmena vinayaṁ puṭṭho vissajjeyya”nti, “yadi saṅghassa pattakallaṁ,",
  "tika-vin11t32:13_7": "itthannāmo itthannāmena vinayaṁ puṭṭho vissajjeyyā”ti – imā cha ñattiyo gahitā. Evaṁ",
  "tika-vin11t32:13_8": "purimā dve, imā ca chāti edisā imā aṭṭha ñattiyo “sammutī”ti vuttā.",
  "tika-vin11t32:14_0": "2996.Nissaṭṭhacīvarādīnaṁ dānanti “suṇātu me, bhante saṅgho, idaṁ cīvaraṁ itthannāmassa",
  "tika-vin11t32:14_1": "bhikkhuno nissaggiyaṁ saṅghassa nissaṭṭhaṁ, yadi saṅghassa pattakallaṁ, saṅgho imaṁ",
  "tika-vin11t32:14_2": "cīvaraṁ itthannāmassa bhikkhuno dadeyyā”ti evaṁ nissaṭṭhacīvarapattādīnaṁ dānaṁ “dāna”nti",
  "tika-vin11t32:14_3": "vuccati. Āpattīnaṁ paṭiggāhoti “suṇātu me, bhante saṅgho, ayaṁ itthannāmo bhikkhu",
  "tika-vin11t32:14_4": "āpattiṁ sarati vivarati uttāniṁ karoti deseti, yadi saṅghassa pattakallaṁ, ahaṁ itthannāmassa",
  "tika-vin11t32:14_5": "bhikkhuno āpattiṁ paṭiggaṇheyya”nti, “yadāyasmantānaṁ pattakallaṁ, ahaṁ itthannāmassa",
  "tika-vin11t32:14_6": "bhikkhuno āpattiṁ paṭiggaṇheyya”nti. Tena vattabbo “passasī”ti. “Āma passāmī”ti.",
  "tika-vin11t32:14_7": "“Āyatiṁ saṁvareyyāsī”ti. Evaṁ āpattīnaṁ paṭiggāho “paṭiggāho”ti vuccati.",
  "tika-vin11t32:15_0": "2997.Pavārukkaḍḍhanāti pavāraṇukkaḍḍhanā. Gāthābandhavasena ṇa-kāralopo. Atha vā",
  "tika-vin11t32:15_1": "pavāraṇaṁ pavāroti pavāraṇa-saddapariyāyo pavāra-saddo. “Imaṁ uposathaṁ katvā, kāḷe",
  "tika-vin11t32:15_2": "pavārayāmī”ti iminā “suṇantu me āyasmantā āvāsikā, yadāyasmantānaṁ pattakallaṁ, idāni",
  "tika-vin11t32:15_3": "uposathaṁ kareyyāma, pātimokkhaṁ uddiseyyāma, āgame kāḷe pavāreyyāmā”ti ayaṁ ñatti",
  "tika-vin11t32:15_4": "upalakkhaṇato dassitā. Evaṁ katapavāraṇā “paccukkaḍḍhanā”ti matā. Ettha ca kāḷeti",
  "tika-vin11t32:15_5": "pubbakattikamāsassa kāḷapakkhuposathe. Iminā ca “āgame juṇhe pavāreyyāmā”ti ayaṁ",
  "tika-vin11t32:15_6": "ñatti ca upalakkhitā. Juṇheti aparakattikajuṇhapakkhauposathe.",
  "tika-vin11t32:16_0": "2998.Tiṇavatthāraketi tiṇavatthārakasamathe. Sabbapaṭhamā ñattīti sabbasaṅgāhikā",
  "tika-vin11t32:16_1": "ñatti vuccati. Itarā cāti ubhayapakkhe paccekaṁ ṭhapitā dve ñattiyo cāti evaṁ tidhā",
  "tika-vin11t32:16_2": "pavattaṁ etaṁ ñattikammaṁ kammalakkhaṇaṁ iti evaṁ vuttanayena “vinicchaye”tiādinā",
  "tika-vin11t32:16_3": "ñattiyā nava ṭhānāni veditabbānīti yojanā.",
  "tika-vin11t32:17": "2999-3000. Evaṁ ñattikamme nava ṭhānāni dassetvā idāni ñattidutiyakamme satta ṭhānāni dassetumāha “ñattidutiyakammampī”tiādi. “Ñattidutiyakamma”ntiādikā uddesagāthā uttānatthāva.",
  "tika-vin11t32:18_0": "Niddese pattanikkujjanādīti ādi-saddena pattukkujjanaṁ gahitaṁ. Nissārosāraṇā matāti",
  "tika-vin11t32:18_1": "“nissāraṇā, osāraṇā”ti ca matā. Tattha bhikkhūnaṁ alābhāya parisakkanādikehi aṭṭhahi",
  "tika-vin11t32:18_2": "aṅgehi samannāgatassa upāsakassa saṅghena asambhogakaraṇatthaṁ pattanikkujjanavasena",
  "tika-vin11t32:18_3": "nissāraṇā ca tasseva sammā vattantassa pattukkujjanavasena osāraṇā ca veditabbā.",
  "tika-vin11t32:18_4": "Sā khuddakavatthukkhandhake vaḍḍhalicchavivatthusmiṁ vuttā.",
  "tika-vin11t32:19_0": "3001.Sīmādisammuti sammuti nāma. Sā pañcadasadhā matāti sīmāsammuti ticīvarenaavippavāsasammuti",
  "tika-vin11t32:19_1": "santhatasammuti bhattuddesaka senāsanaggāhāpaka bhaṇḍāgārika cīvarapaṭiggāhaka yāgubhājaka",
  "tika-vin11t32:19_2": "phalabhājaka khajjabhājaka appamattakavissajjaka sāṭiyaggāhāpaka pattaggāhāpaka ārāmikapesaka",
  "tika-vin11t32:19_3": "sāmaṇerapesakasammutīti evaṁ sā sammuti pañcadasavidhā matāti attho. Kathinassa vatthaṁ,",
  "tika-vin11t32:19_4": "tassa. Matoyeva matako, matakassa vāso matakavāso, tassa matakavāsaso, matakacīvarassa.",
  "tika-vin11t32:20": "3002. Ānisaṁsakhettabhūtapañcamāsabbhantareyeva ubbhāro antarubbhāro. Kuṭivatthussa, vihārassa vatthuno ca desanā desanā nāmāti yojanā.",
  "tika-vin11t32:21_0": "3003. Tiṇavatthārake dvinnaṁ pakkhānaṁ sādhāraṇavasena ṭhapetabbañatti ca pacchā",
  "tika-vin11t32:21_1": "pakkhadvaye visuṁ visuṁ ṭhapetabbā dve ñattiyo cāti tisso ñattiyo kammavācāya abhāvena",
  "tika-vin11t32:21_2": "ñattikamme “kammalakkhaṇa”nti dassitā, pacchā visuṁ visuṁ dvīsu pakkhesu vattabbā",
  "tika-vin11t32:21_3": "dve ñattidutiyakammavācā ñattidutiyakamme “kammalakkhaṇa”nti dassitāti taṁ dassetumāha",
  "tika-vin11t32:21_4": "“tiṇavatthārake kamme”ti. “Mohāropanatādisū”ti iminā pācittiyesu dassitamohāropanakammañca",
  "tika-vin11t32:21_5": "aññavādakavihesakāropanakammādiñca saṅgaṇhāti. Etthāti imasmiṁ ñattidutiyakamme.",
  "tika-vin11t32:21_6": "Kammalakkhaṇameva kammalakkhaṇatā.",
  "tika-vin11t32:22": "3004-5.Iti evaṁ yathāvuttanayena ime satta ṭhānabhedā ñattidutiyakammassa. Evaṁ ñattidutiyakamme satta ṭhānāni dassetvā ñatticatutthakamme ṭhānabhedaṁ dassetumāha “tathā”tiādi.",
  "tika-vin11t32:23": "3006.Tajjanādīnanti ādi-saddena niyassādīnaṁ gahaṇaṁ. Tesaṁ sattannaṁ kammānaṁ. Passaddhi vūpasamo.",
  "tika-vin11t32:24": "3007.“Bhikkhunīnaṁovādo”ti bhikkhunovādakasammuti phalūpacārena vuttā.",
  "tika-vin11t32:25_0": "3008-9.Mūlapaṭikkasso mūlāya paṭikassanā, gāthābandhavasena ka-kārassa dvebhāvo.",
  "tika-vin11t32:25_1": "Ukkhittassānuvattikāti ukkhittānuvattikā ekā yāvatatiyakā, aṭṭha saṅghādisesā, ariṭṭho",
  "tika-vin11t32:25_2": "caṇḍakāḷī ca dve, ime ekādasa yāvatatiyakā bhavanti. Imesaṁ vasāti ukkhittānuvattikādīni",
  "tika-vin11t32:25_3": "puggalādhiṭṭhānena vuttāni, imesaṁ samanubhāsanakammānaṁ vasena. Dasekāti ekādasa.",
  "tika-vin11t32:26_0": "3011. Evaṁ catunnampi kammānaṁ ṭhānabhedaṁ dassetvā anvayato, byatirekato ca kātabbappakāraṁ",
  "tika-vin11t32:26_1": "dassetumāha “apalokanakammañcā”tiādi. Ñattiyāpi na kāraye, ñattidutiyenapi na kārayeti yojanā.",
  "tika-vin11t32:27_0": "3012. Apalokanakamme vuttalakkhaṇena ñattikammādīnampi kātabbappakāro sakkā viññātunti",
  "tika-vin11t32:27_1": "taṁ adassetvā ñattidutiyakamme labbhamānavisesaṁ dassetumāha “ñattidutiyakammānī”tiādi.",
  "tika-vin11t32:27_2": "Apaloketvā kātabbāni lahukānipi ñattidutiyakammāni atthīti yojanā. Tāni pana katamānīti",
  "tika-vin11t32:27_3": "āha “sabbā sammutiyo siyu”nti. Ettha sīmāsammutiṁ vinā sesā ticīvarenaavippavāsasammutiādayo",
  "tika-vin11t32:27_4": "sabbāpi sammutiyoti attho.",
  "tika-vin11t32:28_0": "3013.Sesānīti yathāvuttehi sesāni sīmāsammutiādīni cha kammāni. Na vaṭṭatīti na vaṭṭanti,",
  "tika-vin11t32:28_1": "gāthābandhavasena na-kāralopo. Yathāha “sīmāsammuti, sīmāsamūhananaṁ, kathinadānaṁ,",
  "tika-vin11t32:28_2": "kathinuddhāro, kuṭivatthudesanā, vihāravatthudesanāti imāni cha kammāni garukāni",
  "tika-vin11t32:28_3": "apaloketvā kātuṁ na vaṭṭanti, ñattidutiyakammavācaṁ sāvetvāva kātabbānī”ti. “Apaloketvā",
  "tika-vin11t32:28_4": "kātuṁ pana na vaṭṭatī”ti idaṁ nidassanamattaṁ, ñatticatutthakammavasenāpi kātuṁ na",
  "tika-vin11t32:28_5": "vaṭṭanteva. Tenevāha “yathāvuttanayeneva, tena teneva kāraye”ti, yo yo nayo taṁ taṁ",
  "tika-vin11t32:28_6": "kammaṁ kātuṁ vutto, teneva teneva nayenāti attho.",
  "tika-vin11t32:29": "Catubbidhakammakathāvaṇṇanā."
}