{
  "tika-vin07t10:0.1": "Bhikkhunīvibhaṅgavaṇṇanā",
  "tika-vin07t10:0.2": "1. Pārājikakaṇḍaṁ",
  "tika-vin07t10:1": "1. Ubbhajāṇumaṇḍalikasikkhāpadavaṇṇanā",
  "tika-vin07t10:2_0": "656. Bhikkhunīvibhaṅge migāramātuyāti migāramātu, visākhāyāti attho. Pāḷiyaṁ “ehi",
  "tika-vin07t10:2_1": "bhikkhunīti bhikkhunī, tīhi saraṇagamanehi upasampannāti bhikkhunī”ti idaṁ bhikkhuvibhaṅgapāḷiyā",
  "tika-vin07t10:2_2": "samadassanatthaṁ aṭṭhagarudhammappaṭiggahaṇena laddhūpasampadaṁ mahāpajāpatigotamiñceva",
  "tika-vin07t10:2_3": "tāya saha nikkhantā bhagavato āṇāya bhikkhūnaññeva santike ekatoupasampannā pañcasatasākiyāniyo",
  "tika-vin07t10:2_4": "ca sandhāya vuttaṁ. Tā hi bhagavatā ānandattherassa yācanāya pabbajjaṁ anujānantena",
  "tika-vin07t10:2_5": "“etha bhikkhuniyo, mama sāsane tumhepi pavisathā”ti vuttā viya jātā. Sākiyāniyo eva",
  "tika-vin07t10:2_6": "saraṇasīlāni datvā kammavācāya upasampāditattā “tīhi saraṇagamanehi upasampannā”ti",
  "tika-vin07t10:2_7": "vuttā. Na hi etāhi aññā ehibhikkhunibhāvādinā upasampannā nāma santi. Yaṁ pana therīgāthāsu",
  "tika-vin07t10:2_8": "bhaddāya kuṇḍalakesiyā –",
  "tika-vin07t10:3": "“Nihacca jāṇuṁ vanditvā, sammukhā añjaliṁ akaṁ;",
  "tika-vin07t10:4": "‘Ehi bhadde’ti maṁ avoca, sā me āsūpasampadā”ti. –",
  "tika-vin07t10:5": "Vuttaṁ. Yañca apadānepi –",
  "tika-vin07t10:6": "“Āyācito tadā āha, ‘ehi bhadde’ti nāyako;",
  "tika-vin07t10:7": "Tadāhaṁ upasampannā, parittaṁ toyamaddasa”nti. –",
  "tika-vin07t10:8_0": "Vuttaṁ. Tampi “ehi tvaṁ bhikkhunīnaṁ santike pabbajjaṁ, upasampadañca gaṇhāhī”ti",
  "tika-vin07t10:8_1": "bhagavato āṇā upasampadāya kāraṇattā upasampadā ahosīti imamatthaṁ sandhāya vuttaṁ.",
  "tika-vin07t10:8_2": "Tathā hi vuttaṁ therīgāthāṭṭhakathāyaṁ “ehi bhadde, bhikkhunupassayaṁ gantvā bhikkhunīnaṁ",
  "tika-vin07t10:8_3": "santike pabbajja upasampajjassūti maṁ avaca āṇāpesi, sā satthu āṇā mayhaṁ upasampadāya",
  "tika-vin07t10:8_4": "kāraṇattā upasampadā āsi ahosī”ti.",
  "tika-vin07t10:9_0": "657.Sādhāraṇapārājikehīti methunādīhi catūhi. Tāni, pana aññāni ca sādhāraṇasikkhāpadāni",
  "tika-vin07t10:9_1": "yasmā bhikkhuvibhaṅge vuttanidānavatthādīsu eva sādhāraṇavasena paññattāni, pacchā",
  "tika-vin07t10:9_2": "pana tāni bhikkhunīnaṁ pātimokkhuddesaṁ anujānantena bhagavatā tāsaṁ sikkhāpaccakkhānābhāvena",
  "tika-vin07t10:9_3": "“yā pana bhikkhunī chandaso methunaṁ dhammaṁ paṭiseveyyā”tiādinā tadanurūpavasena",
  "tika-vin07t10:9_4": "parivattetvā asādhāraṇasikkhāpadehi saddhiṁ saṁsandetvā bhikkhunipātimokkhuddesavasena",
  "tika-vin07t10:9_5": "ekato saṅgahitāni. Yasmā ca nesaṁ bhikkhuvibhaṅge vuttanayeneva sabbopi vinicchayo",
  "tika-vin07t10:9_6": "sakkā ñātuṁ, tasmā tāni vajjetvā asādhāraṇānaṁ eva idha vibhaṅgo vuttoti veditabbaṁ.",
  "tika-vin07t10:10_0": "659. Bhikkhūnaṁ “kāyasaṁsaggaṁ sādiyeyyā”ti avatvā “samāpajjeyyā”ti vuttattā “bhikkhu",
  "tika-vin07t10:10_1": "āpattiyā na kāretabbo”ti vuttaṁ. Tabbahulanayenāti kiriyāsamuṭṭhānasseva bahulabhāvato,",
  "tika-vin07t10:10_2": "etena akiriyāsamuṭṭhānāpi ayaṁ āpatti hotīti dasseti. Kiñcāpi dasseti, mayaṁ panettha",
  "tika-vin07t10:10_3": "evaṁ takkayāma “kāyasaṁsaggakkhaṇe sādiyantiyā kiriyāya abhāvepi tato pubbe pavattitānaṁ",
  "tika-vin07t10:10_4": "paṭicchannaṭṭhānagamanaiṅgitākāradassanādikiriyānaṁ vaseneva kiriyāsamauṭṭhānameva,",
  "tika-vin07t10:10_5": "parehi magge kariyamānupakkamena niccalassa sādiyato sukkavissaṭṭhi viya pubbapayogābhāvepi",
  "tika-vin07t10:10_6": "vā tasmiññeva khaṇe parūpakkamena janiyamānāya attano kāyacalanādisaṅkhātāya kiriyāya,",
  "tika-vin07t10:10_7": "sā hi sādiyamānena tassā cittenāpi samuṭṭhitā kiriyā nāma hoti avāyamitvā parūpakkamena",
  "tika-vin07t10:10_8": "methunasādiyane viya, bhikkhūnaṁ pana parūpakkamajanitaṁ kiriyaṁ abbohārikaṁ katvā",
  "tika-vin07t10:10_9": "attanā kariyamānapayogavaseneva ‘kāyasaṁsaggaṁ samāpajjeyyā’ti evaṁ visesetvāva sikkhāpadassa",
  "tika-vin07t10:10_10": "paññattattā sādiyamānepi na doso. Itarathā hi tabbahulanayenettha kiriyatte gayhamāne",
  "tika-vin07t10:10_11": "aññesampi kiriyākiriyasikkhāpadānaṁ kiriyattaggahaṇappasaṅgo siyā”ti. Tasmā vīmaṁsitvā",
  "tika-vin07t10:10_12": "gahetabbaṁ. Sāti kiriyāsamuṭṭhānatā. Tathevāti kāyasaṁsaggarāgī eva.",
  "tika-vin07t10:11": "Ubbhajāṇumaṇḍalikasikkhāpadavaṇṇanā niṭṭhitā.",
  "tika-vin07t10:12": "2. Vajjapaṭicchādikasikkhāpadavaṇṇanā",
  "tika-vin07t10:13_0": "666. Dutiye purimenātiādi sundarīnandāya vajjapaṭicchādane paññattataṁ sandhāya vuttaṁ.",
  "tika-vin07t10:13_1": "“Aṭṭhanna”nti vuttattā vajjapaṭicchādanassāpi paṭicchādane pārājikamevāti daṭṭhabbaṁ.",
  "tika-vin07t10:13_2": "“Dhuraṁ nikkhittamatte”ti vuttattā paṇṇattiṁ ajānantiyāpi “idaṁ vajjaṁ na pakāsessāmī”ti",
  "tika-vin07t10:13_3": "chandena dhuraṁ nikkhepakkhaṇe pārājikanti daṭṭhabbaṁ. Taṁ pana paṭicchādanaṁ yasmā",
  "tika-vin07t10:13_4": "“pesalā ñatvā garahissantī”ti bhayeneva hoti, bhayañca kodhacittasampayuttaṁ, tasmā",
  "tika-vin07t10:13_5": "idaṁ “dukkhavedana”nti vuttaṁ. Yaṁ pana sāratthadīpaniyaṁ “kiñcāpi vajjapaṭicchādanaṁ",
  "tika-vin07t10:13_6": "pemavasena hoti, tathāpi sikkhāpadavītikkamacittaṁ domanassitameva hotī”ti evaṁ paṇṇattivītikkamacitteneva",
  "tika-vin07t10:13_7": "chādanaṁ domanassatte kāraṇaṁ vuttaṁ, taṁ akāraṇaṁ paṇṇattivijānanaṁ vināpi āpajjitabbatova.",
  "tika-vin07t10:14": "Vajjapaṭicchādikasikkhāpadavaṇṇanā niṭṭhitā.",
  "tika-vin07t10:15": "669. Tatiyaṁ uttānameva.",
  "tika-vin07t10:16": "4. Aṭṭhavatthukasikkhāpadavaṇṇanā",
  "tika-vin07t10:17": "675. Catutthe lokassādasaṅkhātaṁ mittehi aññamaññaṁ kātabbaṁ santhavaṁ. Vuttamevatthaṁ pariyāyantarena dassetuṁ “kāyasaṁsaggarāgenā”ti vuttaṁ.",
  "tika-vin07t10:18_0": "Tissitthiyo methunaṁ taṁ na seveti yā tisso itthiyo, tāsu vuttaṁ taṁ methunaṁ na",
  "tika-vin07t10:18_1": "seveyya. Anariyapaṇḍaketi tayo anariye, tayo paṇḍake ca upasaṅkamitvā methunaṁ na",
  "tika-vin07t10:18_2": "seveti attho. Anariyāti cettha ubhatobyañjanakā adhippetā. Byañjanasminti attano",
  "tika-vin07t10:18_3": "vaccamukhamaggepi. Chedo eva chejjaṁ, pārājikaṁ.",
  "tika-vin07t10:19_0": "Vaṇṇāvaṇṇoti dvīhi sukkavissaṭṭhi vuttā. Gamanuppādananti sañcarittaṁ. “Methunadhammassa",
  "tika-vin07t10:19_1": "pubbabhāgattā paccayo hotī”ti iminā kāriyopacārena kāyasaṁsaggo methunadhammoti vuttoti",
  "tika-vin07t10:19_2": "dasseti. Sabbapadesūti saṅghāṭikaṇṇaggahaṇādipadesu. Kāyasaṁsaggarāgo, saussāhatā,",
  "tika-vin07t10:19_3": "aṭṭhamavatthussa pūraṇanti tīṇettha aṅgāni.",
  "tika-vin07t10:20": "Aṭṭhavatthukasikkhāpadavaṇṇanā niṭṭhitā.",
  "tika-vin07t10:21": "Pārājikavaṇṇanānayo niṭṭhito."
}