{
  "tika-s0402t19:0": "2. Rathakāravaggo",
  "tika-s0402t19:1": "1. Ñātasuttavaṇṇanā",
  "tika-s0402t19:2_0": "11. Dutiyassa paṭhame ñātoyeva paññātoti āha ‘‘ñāto paññāto’’ti. Kassa ananulomiketi",
  "tika-s0402t19:2_1": "āha ‘‘sāsanassā’’ti, sāsanassa ananulomike appatirūpeti attho. Idāni ananulomikasaddassa",
  "tika-s0402t19:2_2": "nibbacanaṁ dassento ‘‘na anulometīti ananulomika’’nti āha . Sāsanassāti vā sāsananti",
  "tika-s0402t19:2_3": "attho. Sāsanaṁ na anulometīti ananulomikanti evamettha sambandho daṭṭhabbo. Sabhāgavisabhāganti",
  "tika-s0402t19:2_4": "liṅgato sabhāgavisabhāgaṁ. ‘‘Viyapuggale’’ti āhāti liṅgasabhāgehi avisesetvā āha.",
  "tika-s0402t19:2_5": "Ummādaṁ pāpuṇīti so kira sīlaṁ adhiṭṭhāya pihitadvāragabbhe sayanapiṭṭhe nisīditvā",
  "tika-s0402t19:2_6": "bhariyaṁ ārabbha mettaṁ bhāvento mettāmukhena uppannena rāgena andhīkato bhariyāya",
  "tika-s0402t19:2_7": "santikaṁ gantukāmo dvāraṁ asallakkhetvā bhittiṁ bhinditvāpi nikkhamitukāmatāya bhittiṁ",
  "tika-s0402t19:2_8": "paharanto sabbarattiṁ bhittiyuddhamakāsi. Sesamettha suviññeyyameva.",
  "tika-s0402t19:3": "Ñātasuttavaṇṇanā niṭṭhitā.",
  "tika-s0402t19:4": "2. Sāraṇīyasuttavaṇṇanā",
  "tika-s0402t19:5_0": "12. Dutiye catupārisuddhisīlampi pabbajjānissitamevāti iminā pabbajjūpagatasamanantarameva",
  "tika-s0402t19:5_1": "catupārisuddhisīlampi samādinnameva hotīti dasseti. Maggasannissitāneva hontīti maggādhigamatthāya",
  "tika-s0402t19:5_2": "paṭipajjitabbattā kasiṇaparikammādīni maggasannissitāneva honti, tasmā maggaggahaṇeneva",
  "tika-s0402t19:5_3": "tesampi gahaṇaṁ veditabbaṁ, tehi vinā maggādhigamassa asambhavatoti adhippāyo.",
  "tika-s0402t19:6_0": "Aggamaggādhigamena asammohappaṭivedhassa sikhāpattattā maggadhammesu viya phaladhammesupi",
  "tika-s0402t19:6_1": "sātisayo asammohoti ‘‘sayaṁ abhiññā’’ti vuttaṁ, sāmaṁ jānitvāti attho. Tathā jānanā",
  "tika-s0402t19:6_2": "panassa sacchikaraṇaṁ attapaccakkhakiriyāti ‘‘sacchikatvā’’ti vuttaṁ. Tenāha ‘‘attanāva",
  "tika-s0402t19:6_3": "abhivisiṭṭhāya paññāya paccakkhaṁ katvā’’ti. Tathā sacchikiriyā cassa attani paṭilābhoti",
  "tika-s0402t19:6_4": "‘‘upasampajjā’’ti vuttanti āha ‘‘paṭilabhitvā’’ti.",
  "tika-s0402t19:7": "Sāraṇīyasuttavaṇṇanā niṭṭhitā.",
  "tika-s0402t19:8": "3. Āsaṁsasuttavaṇṇanā",
  "tika-s0402t19:9_0": "13. Tatiye santoti ettha santa-saddo ‘‘dīghaṁ santassa yojana’’ntiādīsu (dha. pa.",
  "tika-s0402t19:9_1": "60) kilantabhāve āgato. ‘‘Ayañca vitakko, ayañca vicāro santo honti samitā’’tiādīsu",
  "tika-s0402t19:9_2": "(vibha. 576) niruddhabhāve. ‘‘Adhigato kho myāyaṁ dhammo, gambhīro duddaso duranubodho",
  "tika-s0402t19:9_3": "santo paṇīto’’tiādīsu (dī. ni. 2.67; ma. ni. 1.281; saṁ. ni. 1.172; mahāva. 7-8)",
  "tika-s0402t19:9_4": "santañāṇagocaratāyaṁ. ‘‘Upasantassa sadā satimato’’tiādīsu (udā. 27) kilesavūpasame.",
  "tika-s0402t19:9_5": "‘‘Santo have sabbhi pavedayantī’’tiādīsu (dha. pa. 151) sādhūsu. ‘‘Pañcime, bhikkhave,",
  "tika-s0402t19:9_6": "mahācorā santo saṁvijjamānā’’tiādīsu (pārā. 195) atthibhāve. Idhāpi atthibhāveyevāti",
  "tika-s0402t19:9_7": "āha ‘‘santoti atthi upalabbhantī’’ti. Tattha atthīti lokasaṅketavasena saṁvijjanti.",
  "tika-s0402t19:9_8": "Atthibhāvo hettha puggalasambandhena vuttattā lokasamaññāvaseneva veditabbo, na paramatthavasena.",
  "tika-s0402t19:9_9": "Atthīti cetaṁ nipātapadaṁ daṭṭhabbaṁ ‘‘atthi imasmiṁ kāye kesā’’tiādīsu (ma. ni. 1.110) viya.",
  "tika-s0402t19:10_0": "Saṁvijjamānāti upalabbhamānā. Yañhi saṁvijjati, taṁ upalabbhati. Tenāha ‘‘saṁvijjamānāti",
  "tika-s0402t19:10_1": "tasseva vevacana’’nti. Anāsoti patthanārahito. Tenāha ‘‘apatthano’’ti. Āsaṁsati patthetīti",
  "tika-s0402t19:10_2": "āsaṁso. Veṇuvettādivilīvehi suppādibhājanakārakā vilīvakārakā. Migamacchādīnaṁ nisādanato",
  "tika-s0402t19:10_3": "nesādā, māgavikamacchabandhādayo. Rathesu cammena nahanakaraṇato rathakārā, dhammakārā.",
  "tika-s0402t19:10_4": "Puiti karīsassa nāmaṁ, taṁ kusenti apanentīti pukkusā, pupphacchaḍḍakā.",
  "tika-s0402t19:11_0": "Dubbaṇṇoti virūpo. Okoṭimakoti ārohābhāvena heṭṭhimako, rassakāyoti attho. Tenāha",
  "tika-s0402t19:11_1": "‘‘lakuṇḍako’’ti. Laku viya ghaṭikā viya ḍeti pavattatīti hi lakuṇḍako, rasso. Kaṇati",
  "tika-s0402t19:11_2": "nimīlatīti kāṇo. Taṁ panassa nimīlanaṁ ekena akkhinā dvīhipi cāti āha ‘‘ekakkhikāṇo",
  "tika-s0402t19:11_3": "vā ubhayakkhikāṇo vā’’ti. Kuṇanaṁ kuṇo, hatthavekallaṁ. Taṁ etassa atthīti kuṇī.",
  "tika-s0402t19:11_4": "Khañjo vuccati pādavikalo. Heṭṭhimakāyasaṅkhāto sarīrassa pakkho padeso hato assāti",
  "tika-s0402t19:11_5": "pakkhahato. Tenāha ‘‘pīṭhasappī’’ti. Padīpe padīpane etabbaṁ netabbanti padīpeyyaṁ, telādiupakaraṇaṁ.",
  "tika-s0402t19:12": "Āsaṁ na karotīti rajjābhiseke kaniṭṭho patthanaṁ na karoti jeṭṭhe sati kaniṭṭhassa anadhikārattā. Abhisekaṁ arahatīti abhisekāraho, na abhisekāraho kāṇakuṇiādidosasamannāgato.",
  "tika-s0402t19:13_0": "Sīlassa duṭṭhu nāma natthi, tasmā abhāvattho idha du-saddoti āha ‘‘nissīlo’’ti. ‘‘Pāpaṁ",
  "tika-s0402t19:13_1": "pāpena sukara’’ntiādīsu (udā. 48; cūḷava. 343) viya pāpa-saddo nihīnapariyāyoti āha",
  "tika-s0402t19:13_2": "‘‘lāmakadhammo’’ti. Sīlavipattiyā vā dussīlo. Diṭṭhivipattiyā pāpadhammo. Kāyavācāsaṁvarabhedena",
  "tika-s0402t19:13_3": "vā dussīlo, manosaṁvarabhedena, satisaṁvarādibhedena vā pāpadhammo. Asuddhappayogatāya",
  "tika-s0402t19:13_4": "dussīlo, asuddhāsayatāya pāpadhammo. Kusalasīlavirahena dussīlo, akusalasīlasamannāgamena",
  "tika-s0402t19:13_5": "pāpadhammo. Asucīhīti aparisuddhehi. Saṅkāhi saritabbasamācāroti ‘‘imassa maññe idaṁ",
  "tika-s0402t19:13_6": "kamma’’nti evaṁ parehi saṅkāya saritabbasamācāro. Tenāha ‘‘kiñcidevā’’tiādi. Attanāyeva",
  "tika-s0402t19:13_7": "vā saṅkāhi saritabbasamācāroti etenapi kammasādhanataṁyeva saṅkassarasaddassa dasseti.",
  "tika-s0402t19:13_8": "Attano saṅkāya paresaṁ samācārakiriyaṁ sarati āsaṅkati vidhāvatītipi saṅkassarasamācāroti",
  "tika-s0402t19:13_9": "evamettha kattusādhanatāpi daṭṭhabbā. Tassa hi dve tayo jane kathente disvā ‘‘mama",
  "tika-s0402t19:13_10": "dosaṁ maññe kathentī’’ti tesaṁ samācāraṁ saṅkāya sarati dhāvati.",
  "tika-s0402t19:14_0": "Evaṁpaṭiññoti salākaggahaṇādīsu ‘‘kittakā vihāre samaṇā’’ti gaṇanāya āraddhāya ‘‘ahampi",
  "tika-s0402t19:14_1": "samaṇo, ahampi samaṇo’’ti paṭiññaṁ datvā salākaggahaṇādīni karotīti samaṇo ahanti",
  "tika-s0402t19:14_2": "evaṁsamaṇappaṭiñño. Sumbhakapattadhareti mattikāpattadhare. Pūtinā kammenāti saṁkiliṭṭhakammena,",
  "tika-s0402t19:14_3": "nigguṇatāya vā guṇasāravirahitattā antopūti. Kasambukacavaro jāto sañjāto assāti",
  "tika-s0402t19:14_4": "kasambujātoti āha ‘‘sañjātarāgādikacavaro’’ti. Atha vā kasambu vuccati tintakuṇapakasaṭaṁ",
  "tika-s0402t19:14_5": "udakaṁ, imasmiñca sāsane dussīlo nāma jigucchanīyattā tintakuṇapaudakasadiso, tasmā",
  "tika-s0402t19:14_6": "kasambu viya jātoti kasambujāto. Lokuttaradhammaupanissayassa natthitāyāti yattha",
  "tika-s0402t19:14_7": "patiṭṭhitena sakkā bhaveyya arahattaṁ laddhuṁ, tassā patiṭṭhāya bhinnattā vuttaṁ.",
  "tika-s0402t19:14_8": "Mahāsīlasmiṁ paripūrakāritāyāti yattha patiṭṭhitena sakkā bhaveyya arahattaṁ pāpuṇituṁ,",
  "tika-s0402t19:14_9": "tasmiṁ paripūrakāritāya.",
  "tika-s0402t19:15": "Āsaṁsasuttavaṇṇanā niṭṭhitā.",
  "tika-s0402t19:16": "4. Cakkavattisuttavaṇṇanā",
  "tika-s0402t19:17_0": "14. Catutthe catūhi saṅgahavatthūhīti dānapiyavacanaatthacariyāsamānattatāsaṅkhātehi",
  "tika-s0402t19:17_1": "catūhi saṅgahakāraṇehi. Cakkaṁ vattetīti āṇācakkaṁ pavatteti. Cakkanti vā idha ratanacakkaṁ",
  "tika-s0402t19:17_2": "veditabbaṁ. Ayañhi cakkasaddo sampattiyaṁ, lakkhaṇe, rathaṅge, iriyāpathe, dāne,",
  "tika-s0402t19:17_3": "ratanadhammakhuracakkādīsu ca dissati. ‘‘Cattārimāni, bhikkhave, cakkāni, yehi samannāgatānaṁ",
  "tika-s0402t19:17_4": "devamanussāna’’ntiādīsu (a. ni. 4.31) hi sampattiyaṁ dissati. ‘‘Pādatalesu cakkāni",
  "tika-s0402t19:17_5": "jātānī’’ti (dī. ni. 2.35; 3.204) ettha lakkhaṇe. ‘‘Cakkaṁva vahato pada’’nti (dha.",
  "tika-s0402t19:17_6": "pa. 1) ettha rathaṅge. ‘‘Catucakkaṁ navadvāra’’nti (saṁ. ni. 1.29) ettha iriyāpathe.",
  "tika-s0402t19:17_7": "‘‘Dadaṁ bhuñja mā ca pamādo, cakkaṁ vattaya sabbapāṇina’’nti (jā. 1.7.149) ettha",
  "tika-s0402t19:17_8": "dāne. ‘‘Dibbaṁ cakkaratanaṁ pāturahosī’’ti (dī. ni. 2.243) ettha ratanacakke. ‘‘Mayā",
  "tika-s0402t19:17_9": "pavattitaṁ cakka’’nti (su. ni. 562) ettha dhammacakke. ‘‘Icchāhatassa posassa, cakkaṁ",
  "tika-s0402t19:17_10": "bhamati matthake’’ti (jā. 1.5.103) ettha khuracakke. ‘‘Khurapariyantena cakkenā’’ti",
  "tika-s0402t19:17_11": "(dī. ni. 1.166) ettha paharaṇacakke. ‘‘Asanivicakka’’nti (dī. ni. 3.61) ettha asanimaṇḍale.",
  "tika-s0402t19:17_12": "Idha panāyaṁ ratanacakke daṭṭhabbo.",
  "tika-s0402t19:18_0": "Kittāvatā panāyaṁ cakkavattī nāma hoti? Ekaṅguladvaṅgulamattampi cakkaratanaṁ ākāsaṁ",
  "tika-s0402t19:18_1": "abbhuggantvā pavattati. Sabbacakkavattīnañhi nisinnāsanato uṭṭhahitvā cakkaratanasamīpaṁ",
  "tika-s0402t19:18_2": "gantvā hatthisoṇḍasadisapanāḷiṁ suvaṇṇabhiṅgāraṁ ukkhipitvā udakena abbhukkiritvā",
  "tika-s0402t19:18_3": "‘‘abhivijinātu bhavaṁ cakkaratana’’nti vacanasamanantarameva vehāsaṁ abbhuggantvā",
  "tika-s0402t19:18_4": "cakkaratanaṁ pavattatīti. Yassa pavattisamakālameva, so rājā cakkavattī nāma hoti.",
  "tika-s0402t19:19_0": "Dhammoti dasakusalakammapathadhammo, dasavidhaṁ vā cakkavattivattaṁ. Dasavidhe vā",
  "tika-s0402t19:19_1": "kusaladhamme agarahite vā rājadhamme niyuttoti dhammiko. Tena ca dhammena sakalalokaṁ",
  "tika-s0402t19:19_2": "rañjetīti dhammarājā. Dhammena vā laddharajjattā dhammarājā. Cakkavattīhi dhammena",
  "tika-s0402t19:19_3": "ñāyena rajjaṁ adhigacchati, na adhammena. Dasavidhena cakkavattivattenāti dasappabhedena",
  "tika-s0402t19:19_4": "cakkavattīnaṁ vattena.",
  "tika-s0402t19:20": "Kiṁ pana taṁ dasavidhaṁ cakkavattivattanti? Vuccate –",
  "tika-s0402t19:21_0": "‘‘Katamaṁ pana taṁ, deva, ariyaṁ cakkavattivattanti? Tena hi tvaṁ, tāta, dhammaṁyeva",
  "tika-s0402t19:21_1": "nissāya dhammaṁ sakkaronto dhammaṁ garuṁ karonto dhammaṁ mānento dhammaṁ pūjento",
  "tika-s0402t19:21_2": "dhammaṁ apacāyamāno dhammaddhajo dhammaketu dhammādhipateyyo dhammikaṁ rakkhāvaraṇaguttiṁ",
  "tika-s0402t19:21_3": "saṁvidahassu antojanasmiṁ balakāyasmiṁ khattiyesu anuyantesu brāhmaṇagahapatikesu",
  "tika-s0402t19:21_4": "negamajānapadesu samaṇabrāhmaṇesu migapakkhīsu. Mā ca te, tāta, vijite adhammakāro",
  "tika-s0402t19:21_5": "pavattittha. Ye ca te, tāta, vijite adhanā assu, tesañca dhanamanuppadeyyāsi. Ye",
  "tika-s0402t19:21_6": "ca te, tāta, vijite samaṇabrāhmaṇā madappamādā paṭiviratā khantisoracce niviṭṭhā",
  "tika-s0402t19:21_7": "ekamattānaṁ damenti, ekamattānaṁ samenti, ekamattānaṁ parinibbāpenti. Te kālena kālaṁ",
  "tika-s0402t19:21_8": "upasaṅkamitvā paripuccheyyāsi pariggaṇheyyāsi – ‘kiṁ, bhante, kusalaṁ kiṁ akusalaṁ,",
  "tika-s0402t19:21_9": "kiṁ sāvajjaṁ kiṁ anavajjaṁ, kiṁ sevitabbaṁ kiṁ na sevitabbaṁ, kiṁ me kariyamānaṁ",
  "tika-s0402t19:21_10": "dīgharattaṁ ahitāya dukkhāya assa, kiṁ vā pana me kariyamānaṁ dīgharattaṁ hitāya",
  "tika-s0402t19:21_11": "sukhāya assā’ti. Tesaṁ sutvā yaṁ akusalaṁ, taṁ abhinivajjeyyāsi, yaṁ kusalaṁ, taṁ",
  "tika-s0402t19:21_12": "samādāya vatteyyāsi. Idaṁ kho, tāta, taṁ ariyaṁ cakkavattivatta’’nti –",
  "tika-s0402t19:22_0": "Evaṁ cakkavattisutte (dī. ni. 3.84) āgatanayena antojanasmiṁ balakāye ekaṁ, khattiyesu",
  "tika-s0402t19:22_1": "ekaṁ, anuyantesu ekaṁ, brāhmaṇagahapatikesu ekaṁ, negamajānapadesu ekaṁ, samaṇabrāhmaṇesu",
  "tika-s0402t19:22_2": "ekaṁ, migapakkhīsu ekaṁ, adhammakārappaṭikkhepo ekaṁ, adhanānaṁ dhanānuppadānaṁ ekaṁ,",
  "tika-s0402t19:22_3": "samaṇabrāhmaṇe upasaṅkamitvā pañhapucchanaṁ ekanti evamevaṁ taṁ cakkavattivattaṁ",
  "tika-s0402t19:22_4": "dasavidhaṁ hoti. Gahapatike pana pakkhijāte ca visuṁ katvā gaṇhantassa dvādasavidhaṁ hoti.",
  "tika-s0402t19:23_0": "Aññathā vattituṁ adento so dhammo adhiṭṭhānaṁ etassāti tadadhiṭṭhānaṁ. Tena tadadhiṭṭhānena",
  "tika-s0402t19:23_1": "cetasā. Sakkarontoti ādarakiriyāvasena karonto. Tenāha ‘‘yathā’’tiādi. Garuṁ karontoti",
  "tika-s0402t19:23_2": "pāsāṇacchattaṁ viya garukaraṇavasena garuṁ karonto. Tenevāha ‘‘tasmiṁ gāravuppattiyā’’ti.",
  "tika-s0402t19:23_3": "Dhammādhipatibhūtāgatabhāvenāti iminā yathāvuttadhammassa jeṭṭhakabhāvena purimataraṁ",
  "tika-s0402t19:23_4": "attabhāvesu sakkaccaṁ samupacitabhāvaṁ dasseti. Dhammavaseneva ca sabbakiriyānaṁ",
  "tika-s0402t19:23_5": "karaṇenāti etena ṭhānanisajjādīsu yathāvuttadhammaninnapoṇapabbhārabhāvaṁ dasseti.",
  "tika-s0402t19:23_6": "Assāti rakkhāvaraṇaguttiyā. Paraṁ rakkhantoti aññaṁ diṭṭhadhammikādianatthato rakkhanto.",
  "tika-s0402t19:23_7": "Teneva pararakkhasādhanena khantiādiguṇena attānaṁ tato eva rakkhati. Mettacittatāti",
  "tika-s0402t19:23_8": "mettacittatāya. Nivāsanapārupanagehādīni sītuṇhādippaṭibāhanena āvaraṇaṁ.",
  "tika-s0402t19:24_0": "Antojanasminti abbhantarabhūte puttadārādijane. Sīlasaṁvare patiṭṭhāpentoti iminā",
  "tika-s0402t19:24_1": "rakkhaṁ dasseti. Vatthagandhamālādīni cassa dadamānoti iminā āvaraṇaṁ, itarena guttiṁ.",
  "tika-s0402t19:24_2": "Sampadānenapīti pi-saddena sīlasaṁvaresu patiṭṭhāpanādīnaṁ sampiṇḍeti. Esa nayo paresupi",
  "tika-s0402t19:24_3": "pi-saddaggahaṇe. Nigamo nivāso etesanti negamā. Evaṁ jānapadāti āha ‘‘tathā nigamavāsino’’tiādinā.",
  "tika-s0402t19:25_0": "Rakkhāvaraṇaguttiyā kāyakammādīsu saṁvidahanaṁ ṭhapanaṁ nāma tadupadesoyevāti vuttaṁ",
  "tika-s0402t19:25_1": "‘‘kathetvā’’ti. Etesūti pāḷiyaṁ vuttesu samaṇādīsu. Paṭivattetuṁ na sakkā khīṇānaṁ",
  "tika-s0402t19:25_2": "kilesānaṁ puna anuppajjanato. Sesamettha suviññeyyameva.",
  "tika-s0402t19:26": "Cakkavattisuttavaṇṇanā niṭṭhitā.",
  "tika-s0402t19:27": "5. Sacetanasuttavaṇṇanā",
  "tika-s0402t19:28_0": "15. Pañcame isayo patanti sannipatanti etthāti isipatananti āha ‘‘buddhapaccekabuddhasaṅkhātāna’’ntiādi.",
  "tika-s0402t19:28_1": "Sabbūpakaraṇāni sajjetvāti sabbāni rukkhassa chedanatacchanādisādhanāni upakaraṇāni",
  "tika-s0402t19:28_2": "raññā āṇattadivaseyeva sajjetvā. Nānā karīyati etenāti nānākaraṇaṁ, nānābhāvoti āha",
  "tika-s0402t19:28_3": "‘‘nānatta’’nti. Nesanti saralopenāyaṁ niddesoti āha ‘‘na esa’’nti. Tathā atthesanti",
  "tika-s0402t19:28_4": "etthāpīti āha ‘‘atthi esa’’nti. Pavattanatthaṁ abhisaṅkharaṇaṁ abhisaṅkhāro, tassa",
  "tika-s0402t19:28_5": "gati vegasā pavatti. Taṁ sandhāyāha ‘‘payogassa gamana’’nti.",
  "tika-s0402t19:29_0": "Sagaṇḍāti khuddānukhuddakagaṇḍā. Tenāha ‘‘uṇṇatoṇataṭṭhānayuttā’’ti. Sakasāvāti sakasaṭā.",
  "tika-s0402t19:29_1": "Tenāha ‘‘pūtisārenā’’tiādi. Evaṁ guṇapatanena patitāti yathā taṁ cakkaṁ nābhiaranemīnaṁ",
  "tika-s0402t19:29_2": "sadosatāya na patiṭṭhāsi, evamekacce puggalā kāyavaṅkādivasena sadosatāya guṇapatanena",
  "tika-s0402t19:29_3": "patitā sakaṭṭhāne na tiṭṭhanti. Ettha ca pharusavācādayopi apāyagamanīyā sotāpattimaggeneva",
  "tika-s0402t19:29_4": "pahīyantīti daṭṭhabbā.",
  "tika-s0402t19:30": "Sacetanasuttavaṇṇanā niṭṭhitā.",
  "tika-s0402t19:31": "6. Apaṇṇakasuttavaṇṇanā",
  "tika-s0402t19:32_0": "16. Chaṭṭhe virajjhanakiriyā nāma pacchā samādātabbatāya apaṇṇakappayogasamādānā",
  "tika-s0402t19:32_1": "viya hoti, avirajjhanakiriyā pana pacchā asamādātabbatāya anūnāti taṁsamaṅgipuggalo",
  "tika-s0402t19:32_2": "apaṇṇako, tassa bhāvo apaṇṇakatāti āha ‘‘apaṇṇakapaṭipadanti aviraddhapaṭipada’’ntiādi.",
  "tika-s0402t19:32_3": "Yasmā sā adhippetatthasādhanena ekaṁsikā vaṭṭato niyyānāvahā, tattha ca yuttiyuttā",
  "tika-s0402t19:32_4": "asārāpagatā aviruddhatāya apaccanīkā anulomikā anudhammabhūtā ca, tasmā vuttaṁ ‘‘ekaṁsapaṭipada’’ntiādi.",
  "tika-s0402t19:32_5": "Na takkaggāhena vā nayaggāhena vāti takkaggāhena vā paṭipanno na hoti nayaggāhena",
  "tika-s0402t19:32_6": "vā apaṇṇakapaṭipadaṁ paṭipanno. Tattha takkaggāhena vāti ācariyaṁ alabhitvā ‘‘evaṁ",
  "tika-s0402t19:32_7": "me sugati, nibbānaṁ vā bhavissatī’’ti attano takkaggahaṇamattena. Nayaggāhenāti paccakkhato",
  "tika-s0402t19:32_8": "adisvā nayato anumānato gahaṇena. Evaṁ gahetvā paṭipannoti takkamattena, nayaggāhena",
  "tika-s0402t19:32_9": "vā paṭipanno. Paṇḍitasatthavāho viya sampattīhi na parihāyatīti yojanā.",
  "tika-s0402t19:33_0": "Yaṁ sandhāya vuttanti parihānañca aparihānañca sandhāya jātake (jā. 1.1.1) vuttaṁ.",
  "tika-s0402t19:33_1": "Ayaṁ panettha gāthāya atthayojanā – apaṇṇakaṁ ṭhānaṁ aviraddhakāraṇaṁ niyyānikakāraṇaṁ",
  "tika-s0402t19:33_2": "eke bodhisattappamukhā paṇḍitamanussā gaṇhiṁsu. Ye pana te bālasatthavāhaputtappamukhā",
  "tika-s0402t19:33_3": "takkikā āhu, te dutiyaṁ sāparādhaṁ anekaṁsikaṁ ṭhānaṁ aniyyānikaṁ kāraṇaṁ aggahesuṁ,",
  "tika-s0402t19:33_4": "te kaṇhapaṭipadaṁ paṭipannā. Tattha sukkapaṭipadā aparihānipaṭipadā, kaṇhapaṭipadā",
  "tika-s0402t19:33_5": "parihānipaṭipadā, tasmā ye sukkapaṭipadaṁ paṭipannā, te aparihīnā sotthibhāvaṁ pattā.",
  "tika-s0402t19:33_6": "Ye pana kaṇhapaṭipadaṁ paṭipannā, te parihīnā anayabyasanaṁ āpannāti imamatthaṁ bhagavā",
  "tika-s0402t19:33_7": "anāthapiṇḍikassa gahapatino vatvā uttari idamāha ‘‘etadaññāya medhāvī, taṁ gaṇhe yadapaṇṇaka’’nti.",
  "tika-s0402t19:34_0": "Tattha etadaññāya medhāvīti medhāti laddhanāmāya visuddhāya uttamāya paññāya samannāgato",
  "tika-s0402t19:34_1": "kulaputto etaṁ apaṇṇakaṁ ṭhānaṁ dutiyañcāti dvīsu atakkaggāhatakkaggāhasaṅkhātesu",
  "tika-s0402t19:34_2": "ṭhānesu guṇadosaṁ vuddhihāniṁ atthānatthaṁ ñatvāti attho. Taṁ gaṇhe yadapaṇṇakanti",
  "tika-s0402t19:34_3": "yaṁ apaṇṇakaṁ ekaṁsikaṁ sukkapaṭipadāaparihāniyapaṭipadāsaṅkhātaṁ niyyānikakāraṇaṁ,",
  "tika-s0402t19:34_4": "tadeva gaṇheyya. Kasmā? Ekaṁsikādibhāvatoyeva. Itaraṁ pana na gaṇheyya. Kasmā? Anekaṁsikādibhāvatoyeva.",
  "tika-s0402t19:35_0": "Yavanti tāya sattā amissitāpi samānajātitāya missitā viya hontīti yoni. Sā pana atthato",
  "tika-s0402t19:35_1": "aṇḍādiuppattiṭṭhānavisiṭṭho khandhānaṁ bhāgaso pavattivisesoti āha ‘‘khandhakoṭṭhāso",
  "tika-s0402t19:35_2": "yoni nāmā’’ti. Kāraṇaṁ yoni nāma, yonīti taṁ taṁ phalaṁ anupacitañāṇasambhārehi duravagādhabhedatāya",
  "tika-s0402t19:35_3": "missitaṁ viya hotīti. Yato ekattanayena so evāyanti bālānaṁ micchāgāho. Passāvamaggo",
  "tika-s0402t19:35_4": "yoni nāma yavanti tāya sattā yonisambandhena missitā hontīti. Paggahitā anuṭṭhānena,",
  "tika-s0402t19:35_5": "punappunaṁ āsevanāya paripuṇṇā.",
  "tika-s0402t19:36_0": "‘‘Cakkhutopī’’tiādimhi pana cakkhuviññāṇādivīthīsu tadanugatamanoviññāṇavīthīsu ca",
  "tika-s0402t19:36_1": "kiñcāpi kusalādīnaṁ pavatti atthi, kāmāsavādayo eva pana vaṇato yūsaṁ viya paggharanakaasucibhāvena",
  "tika-s0402t19:36_2": "sandanti, tasmā te eva ‘‘āsavā’’ti vuccanti. Tattha hi paggharanakaasucimhi āsavasaddo",
  "tika-s0402t19:36_3": "niruḷhoti. Dhammato yāva gotrabhūti tato paraṁ maggaphalesu appavattanato vuttaṁ.",
  "tika-s0402t19:36_4": "Ete hi ārammaṇakaraṇavasena dhamme gacchantā tato paraṁ na gacchanti. Nanu tato paraṁ",
  "tika-s0402t19:36_5": "bhavaṅgādīnipi gacchantīti ce? Na, tesampi pubbe ālambitesu lokiyadhammesu sāsavabhāvena",
  "tika-s0402t19:36_6": "antogadhattā tato paratābhāvato. Ettha ca gotrabhuvacanena gotrabhuvodānaphalasamāpattipurecārikaparikammāni",
  "tika-s0402t19:36_7": "vuttānīti veditabbāni. Paṭhamamaggapurecārikameva vā gotrabhu avadhinidassanabhāvena",
  "tika-s0402t19:36_8": "gahitaṁ, tato paraṁ pana maggaphalasamānatāya aññesu maggesu maggavīthiyaṁ samāpattivīthīyaṁ",
  "tika-s0402t19:36_9": "nirodhānantarañca pavattamānesu phalesu nibbāne ca āsavānaṁ pavatti nivāritāti veditabbaṁ.",
  "tika-s0402t19:36_10": "Savantīti gacchanti, ārammaṇakaraṇavasena pavattantīti attho. Avadhiattho ā-kāro,",
  "tika-s0402t19:36_11": "avadhi ca mariyādābhividhibhedato duvidho. Tattha mariyādaṁ kiriyaṁ bahi katvā pavattati",
  "tika-s0402t19:36_12": "yathā ‘‘āpāṭalīputtaṁ vuṭṭho devo’’ti. Abhividhi pana kiriyaṁ byāpetvā pavattati",
  "tika-s0402t19:36_13": "yathā ‘‘ābhavaggaṁ bhagavato yaso pavattatī’’ti. Abhividhiattho cāyamā-kāro idha",
  "tika-s0402t19:36_14": "gahitoti vuttaṁ ‘‘antokaraṇattho’’ti.",
  "tika-s0402t19:37_0": "Madirādayoti ādi-saddena sindhavakādambarikāpotikādīnaṁ saṅgaho daṭṭhabbo. Cirapārivāsiyaṭṭho",
  "tika-s0402t19:37_1": "ciraparivuṭṭhatā purāṇabhāvo. Avijjā nāhosītiādīti ettha ādi-saddena ‘‘purimā, bhikkhave,",
  "tika-s0402t19:37_2": "koṭi na paññāyati bhavataṇhāyā’’ti (a. ni. 10.62) idaṁ suttaṁ saṅgahitaṁ. Avijjāsavabhavāsavānaṁ",
  "tika-s0402t19:37_3": "ciraparivuṭṭhatāya dassitāya tabbhāvabhāvino kāmāsavassa ciraparivuṭṭhatā dassitāva",
  "tika-s0402t19:37_4": "hoti. Aññesu ca yathāvutte dhamme okāsañca ārammaṇaṁ katvā pavattamānesu mānādīsu",
  "tika-s0402t19:37_5": "vijjamānesu attattaniyādiggāhavasena abhibyāpanaṁ madakaraṇavasena āsavasadisatā",
  "tika-s0402t19:37_6": "ca etesaṁyeva, na aññesanti etesveva āsavasaddo niruḷhoti daṭṭhabbo. Āyataṁ anādikālikattā.",
  "tika-s0402t19:37_7": "Pasavantīti phalanti. Na hi kiñci saṁsāradukkhaṁ atthi, yaṁ āsavehi vinā uppajjeyya.",
  "tika-s0402t19:37_8": "Purimāni cetthāti etesu catūsu atthavikappesu purimāni tīṇi. Yatthāti yesu suttābhidhammappadesesu.",
  "tika-s0402t19:37_9": "Tattha yujjanti kilesesuyeva yathāvuttassa atthattayassa sambhavato. Pacchimaṁ kammepīti",
  "tika-s0402t19:37_10": "pacchimaṁ ‘‘āyataṁ vā saṁsāradukkhaṁ savanti pasavantī’’ti vuttanibbacanaṁ kammepi",
  "tika-s0402t19:37_11": "yujjati dukkhappasavanassa kilesakammasādhāraṇattā.",
  "tika-s0402t19:38_0": "Diṭṭhadhammā vuccanti paccakkhabhūtā khandhā, diṭṭhadhamme bhavā diṭṭhadhammikā.",
  "tika-s0402t19:38_1": "Vivādamūlabhūtāti vivādassa mūlakāraṇabhūtā kodhūpanāhamakkhapalāsaissāmacchariyamāyāsāṭheyyathambhasārambhamānātimānā.",
  "tika-s0402t19:38_2": "Yena devūpapatyassāti yena kammakilesappakārena āsavena devesu upapatti nibbatti",
  "tika-s0402t19:38_3": "assa mayhanti sambandho. Gandhabbo vā vihaṅgamo ākāsacārī assanti vibhattiṁ vipariṇāmetvā",
  "tika-s0402t19:38_4": "yojetabbaṁ. Ettha ca yakkhagandhabbavinimuttā sabbā devatā devaggahaṇena gahitā.",
  "tika-s0402t19:38_5": "Naḷo vuccati mūlaṁ, tasmā vinaḷīkatāti vigatanaḷā vigatamūlā katāti attho. Avasesā",
  "tika-s0402t19:38_6": "ca akusalā dhammāti akusalakammato avasesā akusalā dhammā āsavāti āgatāti sambandho.",
  "tika-s0402t19:39_0": "Paṭighātāyāti paṭisedhanāya. Parūpavāda…pe… upaddavāti idaṁ yadi bhagavā sikkhāpadaṁ",
  "tika-s0402t19:39_1": "na paññāpeyya, tato asaddhammappaṭisevanaadinnādānapāṇātipātādihetu ye uppajjeyyuṁ",
  "tika-s0402t19:39_2": "parūpavādādayo diṭṭhadhammikā nānappakārā anatthā, ye ca tannimittameva nirayādīsu",
  "tika-s0402t19:39_3": "nibbattassa pañcavidhabandhanakammakāraṇādivasena mahādukkhānubhavādippakārā anatthā, te sandhāya vuttaṁ.",
  "tika-s0402t19:40_0": "Tepaneteti ete kāmarāgādikilesatebhūmakakammaparūpavādādiuppaddavappakārā āsavā.",
  "tika-s0402t19:40_1": "Yatthāti yasmiṁ vinayādipāḷippadese. Yathāti yena duvidhādippakārena avasesesu ca",
  "tika-s0402t19:40_2": "suttantesu tidhā āgatāti sambandho. Nirayaṁ gamentīti nirayagāminiyā. Chakkanipāteti",
  "tika-s0402t19:40_3": "chakkanipāte āhuneyyasutte (a. ni. 6.58). Tattha hi āsavā chadhā āgatā.",
  "tika-s0402t19:41_0": "Sarasabhedoti khaṇikanirodho. Khīṇākāroti accantāya khīṇatā. Āsavā khīyanti pahīyanti",
  "tika-s0402t19:41_1": "etenāti āsavakkhayo, maggo. Āsavānaṁ khayante uppajjanato āsavakkhayo, phalaṁ. Āsavakkhayena",
  "tika-s0402t19:41_2": "pattabbato āsavā khīyanti etthāti āsavakkhayo, nibbānaṁ. Visuddhimagge (visuddhi.",
  "tika-s0402t19:41_3": "2.557-560) vitthārito, tasmā tattha, taṁ saṁvaṇṇanāya ca vuttanayena veditabbo.",
  "tika-s0402t19:42_0": "Tathāti iminā visuddhimagge vitthāritataṁ upasaṁharati. Kusalappavattiṁ āvaranti",
  "tika-s0402t19:42_1": "nivārentīti āvaraṇīyā. Purimappavattivasenāti niddokkamanato pubbe kammaṭṭhānassa",
  "tika-s0402t19:42_2": "pavattivasena. Ṭhapetvāti hatthagataṁ kiñci ṭhapento viya kammaṭṭhānaṁ satisampajaññavasena",
  "tika-s0402t19:42_3": "ṭhapetvā kammaṭṭhānameva manasikaronto niddaṁ okkamati, jhānasamāpanno viya yathāparicchinneneva",
  "tika-s0402t19:42_4": "kālena pabujjhamāno kammaṭṭhānaṁ ṭhapitaṭṭhāne gaṇhantoyeva pabujjhati nāma. Tena",
  "tika-s0402t19:42_5": "vuttaṁ ‘‘tasmā…pe… nāma hotī’’ti. Mūlakammaṭṭhāneti ādito paṭṭhāya parihariyamānakammaṭṭhāne.",
  "tika-s0402t19:42_6": "Pariggahakammaṭṭhānavasenāti sayanaṁ upagacchantena pariggahamānakammaṭṭhānamanasikāravasena.",
  "tika-s0402t19:42_7": "So pana dhātumanasikāravasena icchitabboti dassetuṁ ‘‘ayaṁ hī’’tiādi vuttaṁ.",
  "tika-s0402t19:43": "Apaṇṇakasuttavaṇṇanā niṭṭhitā.",
  "tika-s0402t19:44": "7. Attabyābādhasuttavaṇṇanā",
  "tika-s0402t19:45": "17. Sattame byābādhanaṁ dukkhāpananti āha ‘‘attabyābādhāyāti attadukkhāyā’’ti. Maggaphalacittuppādāpi kāyasucaritādisaṅgaho evāti āha ‘‘avāritānevā’’ti.",
  "tika-s0402t19:46": "Attabyābādhasuttavaṇṇanā niṭṭhitā.",
  "tika-s0402t19:47": "8. Devalokasuttavaṇṇanā",
  "tika-s0402t19:48": "18. Aṭṭhame itīti padasandhibyañjanasiliṭṭhatāti purimapadānaṁ pacchimapadehi atthato sahitatāya byañjanānaṁ vākyānaṁ siliṭṭhatāya dīpane nipāto.",
  "tika-s0402t19:49": "Devalokasuttavaṇṇanā niṭṭhitā.",
  "tika-s0402t19:50": "9. Paṭhamapāpaṇikasuttavaṇṇanā",
  "tika-s0402t19:51_0": "19. Navame ugghāṭetvāti āsanadvārañceva bhaṇḍapasibbake ca vivaritvā. Nādhiṭṭhātīti",
  "tika-s0402t19:51_1": "taṁtaṁkayavikkaye attanā voyogaṁ nāpajjati. Divākāleti majjhanhikasamaye. Assāmiko",
  "tika-s0402t19:51_2": "hoti tīsupi kālesu laddhabbalābhassa alabhanato. Apativātābādhaṁ rattiṭṭhānaṁ. Chāyudakasampannaṁ",
  "tika-s0402t19:51_3": "divāṭṭhānaṁ. Vipassanāpi vaṭṭati vipassanākammikoyeva. Tenapi hi navadhā indriyānaṁ",
  "tika-s0402t19:51_4": "tikkhattaṁ āpādentena samādhinimittaṁ gahetabbaṁ, vipassanānimittaṁ samāhitākārasallakkhaṇāya.",
  "tika-s0402t19:52": "Paṭhamapāpaṇikasuttavaṇṇanā niṭṭhitā.",
  "tika-s0402t19:53": "10. Dutiyapāpaṇikasuttavaṇṇanā",
  "tika-s0402t19:54_0": "20. Dasame visiṭṭhadhuroti visiṭṭhadhurasampaggāho vīriyasampanno. Ñāṇavīriyāyattā",
  "tika-s0402t19:54_1": "hi atthasiddhiyo. Tenāha ‘‘uttamadhuro’’tiādi. Vikkāyikabhaṇḍanti vikkayetabbabhaṇḍaṁ.",
  "tika-s0402t19:54_2": "Nikkhittadhanenāti nidahitvā ṭhapitadhanavasena. Vaḷañjanakavasenāti divase divase",
  "tika-s0402t19:54_3": "dānūpabhogavasena vaḷañjitabbadhanavasena. Upabhogaparibhogabhaṇḍenāti upabhogaparibhogūpakaraṇena.",
  "tika-s0402t19:54_4": "Nipatantīti nipātenti, attano dhanaggahena nipātavuttike karonti. Tenāha ‘‘nimantentī’’ti.",
  "tika-s0402t19:55_0": "Ñāṇathāmenāti ñāṇassa thirabhāvena. Ñāṇaparakkamenāti ñāṇasahitena vīriyena. Diṭṭhadhammikasamparāyikaparamatthabhedañhi",
  "tika-s0402t19:55_1": "yena sutena ijjhati, taṁ sutaṁ nāma. Ukkaṭṭhaniddesena dassento ‘‘ekanikāya…pe… bahussutā’’ti",
  "tika-s0402t19:55_2": "āha. Āgatoti suppavattibhāvena svāgato. Tenāha ‘‘paguṇo pavattito’’ti. Abhidhamme",
  "tika-s0402t19:55_3": "āgatā kusalādikkhandhādibhedabhinnā dhammā suttantapiṭakepi otarantīti ‘‘dhammadharāti",
  "tika-s0402t19:55_4": "suttantapiṭakadharā’’icceva vuttaṁ. Na hi ābhidhammikabhāvena vinā nippariyāyato",
  "tika-s0402t19:55_5": "suttantapiṭakaññutā sambhavati. Dvemātikādharāti bhikkhubhikkhunimātikāvasena dvemātikādharāti",
  "tika-s0402t19:55_6": "vadanti, ‘‘vinayābhidhammamātikādharā’’ti yuttaṁ. Paripucchatīti sabbabhāgena pucchitabbaṁ",
  "tika-s0402t19:55_7": "pucchati. Tenāha ‘‘atthānatthaṁ kāraṇākāraṇaṁ pucchatī’’ti. Pariggaṇhātīti vicāreti.",
  "tika-s0402t19:56_0": "Na evaṁ attho daṭṭhabboti evaṁ desanānukkamena attho na gahetabbo. Añño hi desanākkamo",
  "tika-s0402t19:56_1": "veneyyajjhāsayavasena pavattanato, añño paṭipattikkamo. Heṭṭhimena vā paricchedoti",
  "tika-s0402t19:56_2": "sīlasamādhipaññāsaṅkhātesu tīsu bhāgesu katthaci heṭṭhimanayena desanāya paricchedaṁ",
  "tika-s0402t19:56_3": "veditabbaṁ sīlena, katthaci uparimena bhāgena paññāya, katthaci dvīhipi bhāgehi sīlapaññāvasena.",
  "tika-s0402t19:56_4": "Idha pana sutte uparimena bhāgena paricchedo veditabboti vatvā taṁ dassento ‘‘tasmā’’tiādimāha.",
  "tika-s0402t19:56_5": "Yasmā vā bhagavā veneyyajjhāsayavasena paṭhamaṁ kalyāṇamittaṁ dassento arahattaṁ",
  "tika-s0402t19:56_6": "pavedetvā ‘‘tayidaṁ arahattaṁ imāya āraddhavīriyatāya hotī’’ti dassento vīriyārambhaṁ",
  "tika-s0402t19:56_7": "pavedetvā ‘‘svāyaṁ vīriyārambho iminā kalyāṇamittasannissayena bhavatī’’ti dassento",
  "tika-s0402t19:56_8": "nissayasampattiṁ pavedeti heṭṭhā dassitanidassanānurūpanti daṭṭhabbaṁ.",
  "tika-s0402t19:57": "Dutiyapāpaṇikasuttavaṇṇanā niṭṭhitā.",
  "tika-s0402t19:58": "Rathakāravaggavaṇṇanā niṭṭhitā."
}