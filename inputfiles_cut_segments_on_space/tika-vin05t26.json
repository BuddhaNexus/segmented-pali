{
  "tika-vin05t26:0": "26. Vassūpanāyikavinicchayakathā",
  "tika-vin05t26:1_0": "179.Vassūpanāyikāti ettha purimikā pacchimikāti duve vassūpanāyikā. Tattha āsāḷhīpuṇṇamāya",
  "tika-vin05t26:1_1": "anantare pāṭipadadivase purimikā upagantabbā, pacchimikā pana āsāḷhīpuṇṇamato aparāya",
  "tika-vin05t26:1_2": "puṇṇamāya anantare pāṭipadadivase. Upagacchantena ca vihāraṁ paṭijaggitvā pānīyaṁ",
  "tika-vin05t26:1_3": "paribhojanīyaṁ upaṭṭhāpetvā sabbaṁ cetiyavandanādisāmīcikammaṁ niṭṭhāpetvā “imasmiṁ",
  "tika-vin05t26:1_4": "vihāre imaṁ temāsaṁ vassaṁ upemī”ti sakiṁ vā dvattikkhattuṁ vā vācaṁ nicchāretvā",
  "tika-vin05t26:1_5": "vassaṁ upagantabbaṁ. Sacepi “idha vasissāmī”ti ālayo atthi, asatiyā pana vassaṁ na",
  "tika-vin05t26:1_6": "upeti, gahitasenāsanaṁ suggahitaṁ, chinnavasso na hoti, pavāretuṁ labhatiyeva. Vināpi",
  "tika-vin05t26:1_7": "hi vacībhedaṁ ālayakaraṇamattenapi vassaṁ upagatameva hoti. “Idha vassaṁ vasissāmī”ti",
  "tika-vin05t26:1_8": "cittuppādoyevettha ālayo nāma.",
  "tika-vin05t26:2_0": "“Na, bhikkhave, tadahuvassūpanāyikāya vassaṁ anupagantukāmena sañcicca āvāso atikkamitabbo,",
  "tika-vin05t26:2_1": "yo atikkameyya, āpatti dukkaṭassā”ti vacanato vassūpanāyikadivase vassaṁ anupagantukāmo",
  "tika-vin05t26:2_2": "vihārasīmaṁ atikkamati, vihāragaṇanāya dukkaṭaṁ. Sace hi taṁ divasaṁ vihārasatassa",
  "tika-vin05t26:2_3": "upacāraṁ okkamitvā atikkamati, sataṁ āpattiyo. Sace pana vihāraṁ atikkamitvā aññassa",
  "tika-vin05t26:2_4": "vihārassa upacāraṁ anokkamitvāva nivattati, ekāva āpatti. Kenaci antarāyena purimikaṁ",
  "tika-vin05t26:2_5": "anupagatena pacchimikā upagantabbā.",
  "tika-vin05t26:3_0": "“Na, bhikkhave, asenāsanikena vassaṁ upagantabbaṁ, yo upagaccheyya, āpatti dukkaṭassā”ti",
  "tika-vin05t26:3_1": "vacanato yassa pañcannaṁ chadanānaṁ aññatarena channaṁ yojitadvārabandhanaṁ senāsanaṁ",
  "tika-vin05t26:3_2": "natthi, tena na upagantabbaṁ. “Na, bhikkhave, chavakuṭikāya vassaṁ upagantabbaṁ,",
  "tika-vin05t26:3_3": "yo upagaccheyya, āpatti dukkaṭassā”ti ādivacanato chavakuṭikāyaṁ chatte cāṭiyañca",
  "tika-vin05t26:3_4": "upagantuṁ na vaṭṭati. Tattha chavakuṭikā nāma ṭaṅkitamañcādibhedā kuṭi. Tattheva",
  "tika-vin05t26:3_5": "upagantuṁ na vaṭṭati, susāne pana aññaṁ kuṭikaṁ katvā upagantuṁ vaṭṭati, chattepi",
  "tika-vin05t26:3_6": "catūsu thambhesu chattaṁ ṭhapetvā āvaraṇaṁ katvā dvāraṁ yojetvā upagantuṁ vaṭṭati,",
  "tika-vin05t26:3_7": "chattakuṭi nāmesā hoti. Cāṭiyāpi mahantena kapallena chatte vuttanayena kuṭikaṁ katvā upagantuṁ vaṭṭati.",
  "tika-vin05t26:4_0": "“Na, bhikkhave, rukkhasusire vassaṁ upagantabbaṁ, yo upagaccheyya, āpatti dukkaṭassā”ti",
  "tika-vin05t26:4_1": "vacanato suddhe rukkhasusire upagantuṁ na vaṭṭati, mahantassa pana rukkhasusirassa",
  "tika-vin05t26:4_2": "anto padaracchadanaṁ kuṭikaṁ katvā pavisanadvāraṁ yojetvā upagantuṁ vaṭṭati, rukkhaṁ",
  "tika-vin05t26:4_3": "chinditvā khāṇukamatthake padaracchadanaṁ kuṭikaṁ katvāpi vaṭṭatiyeva. “Na, bhikkhave,",
  "tika-vin05t26:4_4": "rukkhaviṭabhiyā”ti ādivacanato suddhe viṭabhimatte upagantuṁ na vaṭṭati, mahāviṭape",
  "tika-vin05t26:4_5": "pana aṭṭakaṁ bandhitvā tattha padaracchadanaṁ kuṭikaṁ katvā dvāraṁ yojetvā upagantabbaṁ.",
  "tika-vin05t26:5_0": "“Anujānāmi, bhikkhave, vaje vassaṁ upagantu”ntiādivacanato vaje satthe nāvāyañca",
  "tika-vin05t26:5_1": "upagantuṁ vaṭṭati. Tattha vajoti gopālakānaṁ nivāsaṭṭhānaṁ. Vaje vuṭṭhite vajena",
  "tika-vin05t26:5_2": "saddhiṁ gatassa vassacchede anāpatti “anujānāmi, bhikkhave, yena vajo, tena gantu”nti",
  "tika-vin05t26:5_3": "vuttattā. Satthe vassaṁ upagacchantena pana vassūpanāyikadivase upāsakā vattabbā",
  "tika-vin05t26:5_4": "“kuṭikā laddhuṁ vaṭṭatī”ti. Sace karitvā denti, tattha pavisitvā “idha vassaṁ upemī”ti",
  "tika-vin05t26:5_5": "tikkhattuṁ vattabbaṁ. No ce denti, sālāsaṅkhepena ṭhitasakaṭassa heṭṭhā upagantabbaṁ.",
  "tika-vin05t26:5_6": "Tampi alabhantena ālayo kātabbo, satthe pana vassaṁ upagantuṁ na vaṭṭati. Ālayo nāma",
  "tika-vin05t26:5_7": "“idha vassaṁ vasissāmī”ti cittuppādamattaṁ. Sace maggappaṭipanneyeva satthe pavāraṇādivaso",
  "tika-vin05t26:5_8": "hoti, tattheva pavāretabbaṁ. Atha sattho antovasseyeva bhikkhunā patthitaṭṭhānaṁ",
  "tika-vin05t26:5_9": "patvā atikkamati, patthitaṭṭhāne vasitvā tattha bhikkhūhi saddhiṁ pavāretabbaṁ. Athāpi",
  "tika-vin05t26:5_10": "sattho antovasseyeva antarā ekasmiṁ gāme tiṭṭhati vā vippakirati vā, tasmiṁyeva gāme",
  "tika-vin05t26:5_11": "bhikkhūhi saddhiṁ vasitvā pavāretabbaṁ, appavāretvā tato paraṁ gantuṁ na vaṭṭati.",
  "tika-vin05t26:5_12": "Nāvāya vassaṁ upagacchantenapi kuṭiyaṁyeva upagantabbaṁ, pariyesitvā alabhantena",
  "tika-vin05t26:5_13": "ālayo kātabbo. Sace antotemāsaṁ nāvā samuddeyeva hoti, tattheva pavāretabbaṁ. Atha",
  "tika-vin05t26:5_14": "nāvā kūlaṁ labhati, ayañca parato gantukāmo hoti, gantuṁ na vaṭṭati, nāvāya laddhagāmeyeva",
  "tika-vin05t26:5_15": "vasitvā bhikkhūhi saddhiṁ pavāretabbaṁ. Sacepi nāvā anutīrameva aññattha gacchati,",
  "tika-vin05t26:5_16": "bhikkhu ca paṭhamaṁ laddhagāmeyeva vasitukāmo, nāvā gacchatu, bhikkhunā tattheva",
  "tika-vin05t26:5_17": "vasitvā bhikkhūhi saddhiṁ pavāretabbaṁ. Iti vaje satthe nāvāyanti tīsu ṭhānesu natthi",
  "tika-vin05t26:5_18": "vassacchede āpatti, pavāretuñca labhati.",
  "tika-vin05t26:6_0": "“Na, bhikkhave, vassaṁ upagantvā purimaṁ vā temāsaṁ pacchimaṁ vā temāsaṁ avasitvā",
  "tika-vin05t26:6_1": "cārikā pakkamitabbā, yo pakkameyya, āpatti dukkaṭassā”ti vacanato purimikāya vassaṁ",
  "tika-vin05t26:6_2": "upagatena purimaṁ temāsaṁ, pacchimikāya upagatena pacchimaṁ temāsaṁ avasitvā cārikā",
  "tika-vin05t26:6_3": "na pakkamitabbā, vassaṁ upagantvā pana aruṇaṁ anuṭṭhāpetvāpi tadaheva sattāhakaraṇīyena",
  "tika-vin05t26:6_4": "pakkamantassapi antosattāhe nivattantassa anāpatti, ko pana vādo dvīhatīhaṁ vasitvā",
  "tika-vin05t26:6_5": "sattāhakaraṇīyena pakkamantassa antosattāhe nivattantassa.",
  "tika-vin05t26:7_0": "180. “Anujānāmi, bhikkhave, sattannaṁ sattāhakaraṇīyena pahite gantuṁ, na tveva appahite.",
  "tika-vin05t26:7_1": "Bhikkhussa bhikkhuniyā sikkhamānāya sāmaṇerassa sāmaṇeriyā upāsakassa upāsikāyā”ti",
  "tika-vin05t26:7_2": "vacanato pañcannaṁ sahadhammikānaṁ aññatarena saṅghagaṇapuggale uddissa attano vā",
  "tika-vin05t26:7_3": "atthāya vihāraṁ aḍḍhayogaṁ pāsādaṁ hammiyaṁ guhaṁ pariveṇaṁ koṭṭhakaṁ upaṭṭhānasālaṁ",
  "tika-vin05t26:7_4": "aggisālaṁ kappiyakuṭiṁ vaccakuṭiṁ caṅkamaṁ caṅkamanasālaṁ udapānaṁ udapānasālaṁ jantāgharaṁ",
  "tika-vin05t26:7_5": "jantāgharasālaṁ pokkharaṇiṁ maṇḍapaṁ ārāmaṁ ārāmavatthuṁ vā kāretvā “āgacchantu bhikkhū,",
  "tika-vin05t26:7_6": "icchāmi dānañca dātuṁ dhammañca sotuṁ bhikkhū ca passitu”nti evaṁ niddisitvā pesite",
  "tika-vin05t26:7_7": "gantabbaṁ sattāhakaraṇīyena, na tveva appahite. Upāsako vā upāsikā vā tatheva saṅghagaṇapuggale",
  "tika-vin05t26:7_8": "uddissa vihārādīsu aññataraṁ kāretvā attano vā atthāya nivesanasayanigharādīsu aññataraṁ",
  "tika-vin05t26:7_9": "kārāpetvā aññaṁ vā kiccakaraṇīyaṁ niddisitvā gilāno vā hutvā bhikkhūnaṁ santike dūtaṁ",
  "tika-vin05t26:7_10": "pahiṇeyya “āgacchantu bhadantā, icchāmi dānañca dātuṁ dhammañca sotuṁ bhikkhū ca",
  "tika-vin05t26:7_11": "passitu”nti, gantabbaṁ sattāhakaraṇīyena, na tveva appahite.",
  "tika-vin05t26:8_0": "“Anujānāmi, bhikkhave, sattannaṁ sattāhakaraṇīyena appahitepi gantuṁ, pageva pahite.",
  "tika-vin05t26:8_1": "Bhikkhussa bhikkhuniyā sikkhamānāya sāmaṇerassa sāmaṇeriyā mātuyā ca pitussa cā”ti",
  "tika-vin05t26:8_2": "vacanato “gilānānaṁ etesaṁ bhikkhuādīnaṁ sahadhammikānaṁ mātāpitūnañca gilānānaṁyeva",
  "tika-vin05t26:8_3": "gilānabhattaṁ vā gilānupaṭṭhākabhattaṁ vā bhesajjaṁ vā pariyesissāmi, pucchissāmi",
  "tika-vin05t26:8_4": "vā upaṭṭhahissāmi vā”ti iminā kāraṇena appahitepi gantabbaṁ, pageva pahite. Andhakaṭṭhakathāyaṁ",
  "tika-vin05t26:8_5": "pana “ye mātāpitūnaṁ upaṭṭhākā ñātakā vā aññātakā vā, tesampi appahite gantuṁ vaṭṭatī”ti",
  "tika-vin05t26:8_6": "vuttaṁ, taṁ neva aṭṭhakathāyaṁ, na pāḷiyaṁ vuttaṁ, tasmā na gahetabbaṁ.",
  "tika-vin05t26:9_0": "Sace pana bhikkhuno bhātā vā añño vā ñātako gilāno hoti, so ce bhikkhussa santike",
  "tika-vin05t26:9_1": "dūtaṁ pahiṇeyya “ahaṁ gilāno, āgacchatu bhadanto, icchāmi bhadantassa āgata”nti,",
  "tika-vin05t26:9_2": "gantabbaṁ sattāhakaraṇīyena, na tveva appahite. Sace ekasmiṁ vihāre bhikkhūhi saddhiṁ",
  "tika-vin05t26:9_3": "vasanto bhikkhubhattiko gilāno hoti, so ce bhikkhūnaṁ santike dūtaṁ pahiṇeyya “ahaṁ",
  "tika-vin05t26:9_4": "gilāno, āgacchantu bhikkhū, icchāmi bhikkhūnaṁ āgata”nti, gantabbaṁ sattāhakaraṇīyena, na tveva appahite.",
  "tika-vin05t26:10_0": "Sace bhikkhussa bhikkhuniyā sikkhamānāya sāmaṇerassa sāmaṇeriyā anabhirati vā kukkuccaṁ",
  "tika-vin05t26:10_1": "vā diṭṭhigataṁ vā uppannaṁ hoti, gantabbaṁ sattāhakaraṇīyena appahitepi “anabhiratiṁ",
  "tika-vin05t26:10_2": "vūpakāsessāmi vā vūpakāsāpessāmi vā kumkuccaṁ vinodessāmi vā vinodāpessāmi vā diṭṭhigataṁ",
  "tika-vin05t26:10_3": "vivecessāmi vā vivecāpessāmi vā dhammakathaṁ vā karissāmī”ti, pageva pahite. Sace",
  "tika-vin05t26:10_4": "koci bhikkhu garudhammaṁ ajjhāpanno hoti parivāsāraho mūlāyapaṭikassanāraho mānattāraho",
  "tika-vin05t26:10_5": "abbhānāraho vā, appahitepi gantabbaṁ “parivāsadānādīsu ussukkaṁ āpajjissāmi, anussāvessāmi,",
  "tika-vin05t26:10_6": "gaṇapūrako vā bhavissāmī”ti, pageva pahite. Bhikkhuniyāpi mānattārahāya mūlāyapaṭikassanārahāya",
  "tika-vin05t26:10_7": "abbhānārahāya vā eseva nayo. Sace sāmaṇero upasampajjitukāmo hoti, vassaṁ vā pucchitukāmo,",
  "tika-vin05t26:10_8": "sikkhamānā vā upasampajjitukāmā hoti, sikkhā vāssā kupitā, sāmaṇerī vā sikkhā samādiyitukāmā",
  "tika-vin05t26:10_9": "hoti, vassaṁ vā pucchitukāmā, appahitepi gantabbaṁ, pageva pahite.",
  "tika-vin05t26:11_0": "Sace bhikkhussa bhikkhuniyā vā saṅgho kammaṁ kātukāmo hoti, tajjanīyaṁ vā niyassaṁ",
  "tika-vin05t26:11_1": "vā pabbājanīyaṁ vā paṭisāraṇīyaṁ vā ukkhepanīyaṁ vā, appahitepi gantabbaṁ, pageva",
  "tika-vin05t26:11_2": "pahite “kiṁ nu kho saṅgho kammaṁ na kareyya, lahukāya vā pariṇāmeyyā”ti. Sacepi kataṁyeva",
  "tika-vin05t26:11_3": "hoti kammaṁ, appahitepi gantabbaṁ “kiṁ nu kho sammā vatteyya, lomaṁ pāteyya, netthāraṁ",
  "tika-vin05t26:11_4": "vatteyya, saṅgho taṁ kammaṁ paṭippassambheyyā”ti.",
  "tika-vin05t26:12_0": "181. “Anujānāmi, bhikkhave, saṅghakaraṇīyena gantu”nti vacanato senāsanapaṭibaddhasaṅghakaraṇīyenapi",
  "tika-vin05t26:12_1": "gantuṁ vaṭṭati. Ettha hi yaṁ kiñci uposathāgārādīsu senāsanesu cetiyachattavedikādīsu",
  "tika-vin05t26:12_2": "vā kattabbaṁ, antamaso bhikkhuno puggalikasenāsanampi sabbaṁ saṅghakaraṇīyamevāti",
  "tika-vin05t26:12_3": "adhippetaṁ, tasmā tassa nipphādanatthaṁ dabbasambhārādīni vā āharituṁ vaḍḍhakīpabhutīnaṁ",
  "tika-vin05t26:12_4": "bhattavetanādīni vā dātuṁ gantabbaṁ. Apicettha ayampi pāḷimuttakanayo veditabbo –",
  "tika-vin05t26:12_5": "dhammassavanatthāya animantitena gantuṁ na vaṭṭati, sace ekasmiṁ mahāvāse paṭhamaṁyeva",
  "tika-vin05t26:12_6": "katikā katā hoti “asukadivasaṁ nāma sannipatitabba”nti, nimantitoyeva nāma hoti,",
  "tika-vin05t26:12_7": "gantuṁ vaṭṭati. “Bhaṇḍakaṁ dhovissāmī”ti gantuṁ na vaṭṭati. Sace pana ācariyupajjhāyā",
  "tika-vin05t26:12_8": "pahiṇanti, vaṭṭati. Nātidūre vihāro hoti, “tattha gantvā ajjeva āgamissāmī”ti sampāpuṇituṁ",
  "tika-vin05t26:12_9": "na sakkoti, vaṭṭati. Uddesaparipucchādīnaṁ atthāyapi gantuṁ na labhati, “ācariyaṁ",
  "tika-vin05t26:12_10": "pana passissāmī”ti gantuṁ labhati. Sace naṁ ācariyo “ajja mā gacchā”ti vadati, vaṭṭati,",
  "tika-vin05t26:12_11": "upaṭṭhākakulaṁ vā ñātikulaṁ vā dassanāya gantuṁ na labhati.",
  "tika-vin05t26:13_0": "Sace bhikkhūsu vassūpagatesu gāmo corehi vuṭṭhāti, tattha kiṁ kātabbanti? Yena gāmo,",
  "tika-vin05t26:13_1": "tena gantabbaṁ. Sace gāmo dvidhā bhijjati, yattha bahutarā manussā, tattha gantabbaṁ.",
  "tika-vin05t26:13_2": "Sace bahutarā assaddhā honti appasannā, yattha saddhā pasannā, tattha gantabbaṁ.",
  "tika-vin05t26:13_3": "Ettha ca sace gāmo avidūragato hoti, tattha piṇḍāya caritvā vihārameva āgantvā vasitabbaṁ.",
  "tika-vin05t26:13_4": "Sace dūraṁ gato, sattāhavārena aruṇo uṭṭhāpetabbo, na sakkā ce hoti, tattheva sabhāgaṭṭhāne",
  "tika-vin05t26:13_5": "vasitabbaṁ. Sace manussā yathāpavattāni salākabhattādīni denti, “na mayaṁ tasmiṁ",
  "tika-vin05t26:13_6": "vihāre vasimhā”ti vattabbā. “Mayaṁ vihārassa vā pāsādassa vā na dema, tumhākaṁ dema,",
  "tika-vin05t26:13_7": "yattha katthaci vasitvā bhuñjathā”ti vutte pana yathāsukhaṁ bhuñjitabbaṁ, tesaṁyeva",
  "tika-vin05t26:13_8": "taṁ pāpuṇāti. “Tumhākaṁ vasanaṭṭhāne pāpuṇāpetvā bhuñjathā”ti vutte pana yattha vasanti,",
  "tika-vin05t26:13_9": "tattha netvā vassaggena pāpuṇāpetvā bhuñjitabbaṁ. Sace pavāritakāle vassāvāsikaṁ",
  "tika-vin05t26:13_10": "denti, yadi sattāhavārena aruṇaṁ uṭṭhāpayiṁsu, gahetabbaṁ. Chinnavassehi pana “na",
  "tika-vin05t26:13_11": "mayaṁ tattha vasimha, chinnavassā maya”nti vattabbaṁ. Yadi “yesaṁ amhākaṁ senāsanaṁ",
  "tika-vin05t26:13_12": "pāpitaṁ, te gaṇhantū”ti vadanti, gahetabbaṁ. Yaṁ pana “vihāre upanikkhittakaṁ mā",
  "tika-vin05t26:13_13": "vinassī”ti idha āhaṭaṁ cīvarādivebhaṅgiyabhaṇḍaṁ, taṁ tattheva gantvā apaloketvā",
  "tika-vin05t26:13_14": "bhājetabbaṁ. “Ito ayyānaṁ cattāro paccaye dethā”ti kappiyakārakānaṁ dinne khettavatthuādike",
  "tika-vin05t26:13_15": "tatruppādepi eseva nayo. Saṅghikañhi vebhaṅgiyabhaṇḍaṁ antovihāre vā bahisīmāya vā",
  "tika-vin05t26:13_16": "hotu, bahisīmāya ṭhitānaṁ apaloketvā bhājetuṁ na vaṭṭati. Ubhayattha ṭhitampi pana",
  "tika-vin05t26:13_17": "antosīmāya ṭhitānaṁ apaloketvā bhājetuṁ vaṭṭatiyeva.",
  "tika-vin05t26:14_0": "Sace pana vassūpagatā bhikkhū vāḷehi ubbāḷhā honti, gaṇhantipi paripātentipi, sarīsapehi",
  "tika-vin05t26:14_1": "vā ubbāḷhā honti, ḍaṁsantipi paripātentipi, corehi vā ubbāḷhā honti, vilumpantipi",
  "tika-vin05t26:14_2": "ākoṭentipi, pisācehi vā ubbāḷhā honti, āvisantipi hanantipi, “eseva antarāyo”ti pakkamitabbaṁ,",
  "tika-vin05t26:14_3": "natthi vassacchede āpatti. Sace gāmo agginā vā daḍḍho hoti, udakena vā vuḷho. Bhikkhū",
  "tika-vin05t26:14_4": "piṇḍakena kilamanti, “eseva antarāyo”ti pakkamitabbaṁ, vassacchede anāpatti. Senāsanaṁ",
  "tika-vin05t26:14_5": "agginā vā daḍḍhaṁ hoti, udakena vā vuḷhaṁ, bhikkhū senāsanena kilamanti, “eseva antarāyo”ti",
  "tika-vin05t26:14_6": "pakkamitabbaṁ, vassacchede anāpatti. Sace vassūpagatā bhikkhū na labhanti lūkhassa",
  "tika-vin05t26:14_7": "vā paṇītassa vā bhojanassa yāvadatthaṁ pāripūriṁ, “eseva antarāyo”ti pakkamitabbaṁ.",
  "tika-vin05t26:14_8": "Sace labhanti lūkhassa vā paṇītassa vā bhojanassa yāvadatthaṁ pāripūriṁ, na labhanti",
  "tika-vin05t26:14_9": "sappāyāni bhojanāni, “eseva antarāyo”ti pakkamitabbaṁ. Sacepi labhanti lūkhassa vā",
  "tika-vin05t26:14_10": "paṇītassa vā bhojanassa yāvadatthaṁ pāripūriṁ, labhanti sappāyāni bhojanāni, na labhanti",
  "tika-vin05t26:14_11": "sappāyāni bhesajjāni, “eseva antarāyo”ti pakkamitabbaṁ. Sace labhanti lūkhassa vā",
  "tika-vin05t26:14_12": "paṇītassa vā bhojanassa yāvadatthaṁ pāripūriṁ, labhanti sappāyāni bhojanāni, labhanti",
  "tika-vin05t26:14_13": "sappāyāni bhesajjāni, na labhanti patirūpaṁ upaṭṭhākaṁ, “eseva antarāyo”ti pakkamitabbaṁ,",
  "tika-vin05t26:14_14": "sabbattha vassacchede anāpatti.",
  "tika-vin05t26:15_0": "Sace pana vassūpagataṁ bhikkhuṁ itthī nimanteti “ehi, bhante, hiraññaṁ vā te demi,",
  "tika-vin05t26:15_1": "suvaṇṇaṁ vā khettaṁ vā vatthuṁ vā gāvuṁ vā gāviṁ vā dāsaṁ vā dāsiṁ vā te demi, dhītaraṁ",
  "tika-vin05t26:15_2": "vā te demi bhariyatthāya, ahaṁ vā te bhariyā homi, aññaṁ vā te bhariyaṁ ānemī”ti,",
  "tika-vin05t26:15_3": "tatra ce bhikkhuno evaṁ hoti “lahuparivattaṁ kho cittaṁ vuttaṁ bhagavatā, siyāpime",
  "tika-vin05t26:15_4": "brahmacariyassa antarāyo”ti, pakkamitabbaṁ, natthi vassacchede āpatti. Vuttanayeneva",
  "tika-vin05t26:15_5": "vesī vā nimanteti, thullakumārī vā nimanteti, paṇḍako vā nimanteti, ñātakā vā nimantenti,",
  "tika-vin05t26:15_6": "rājāno vā nimantenti, corā vā nimantenti, dhuttā vā nimantenti, eseva nayo. Sace",
  "tika-vin05t26:15_7": "vassūpagato bhikkhu passati asāmikaṁ nidhiṁ, tatra ce bhikkhuno evaṁ hoti “lahuparivattaṁ",
  "tika-vin05t26:15_8": "kho cittaṁ vuttaṁ bhagavatā, siyāpi me brahmacariyassa antarāyo”ti, pakkamitabbaṁ,",
  "tika-vin05t26:15_9": "anāpatti vassacchede.",
  "tika-vin05t26:16_0": "Sace vassūpagato bhikkhu passati sambahule bhikkhū saṅghabhedāya parakkamante, suṇāti",
  "tika-vin05t26:16_1": "vā “sambahulā bhikkhū saṅghabhedāya parakkamantī”ti, tatra ce bhikkhuno evaṁ hoti",
  "tika-vin05t26:16_2": "“garuko kho saṅghabhedo vutto bhagavatā, mā mayi sammukhībhūte saṅgho bhijjī”ti,",
  "tika-vin05t26:16_3": "pakkamitabbaṁ, anāpatti vassacchede. Sace vassūpagato bhikkhu suṇāti “asukasmiṁ kira",
  "tika-vin05t26:16_4": "āvāse sambahulā bhikkhū saṅghabhedāya parakkamantī”ti, tatra ce bhikkhuno evaṁ hoti",
  "tika-vin05t26:16_5": "“te ca kho me bhikkhū mittā, tyāhaṁ vakkhāmi ‘garuko kho, āvuso, saṅghabhedo vutto",
  "tika-vin05t26:16_6": "bhagavatā, mā āyasmantānaṁ saṅghabhedo ruccitthā’ti, karissanti me vacanaṁ sussūsissanti,",
  "tika-vin05t26:16_7": "sotaṁ odahissantī”ti, pakkamitabbaṁ, anāpatti vassacchede, bhinne pana saṅghe gantvā karaṇīyaṁ natthi.",
  "tika-vin05t26:17_0": "Sace pana koci bhikkhu “imaṁ temāsaṁ idha vassaṁ vasathā”ti vutte paṭissuṇitvā visaṁvādeti,",
  "tika-vin05t26:17_1": "dukkaṭaṁ. Na kevalaṁ tasseva paṭissavassa visaṁvāde dukkaṭaṁ, “imaṁ temāsaṁ bhikkhaṁ",
  "tika-vin05t26:17_2": "gaṇhatha, ubhopi mayaṁ idha vassaṁ vasissāma, ekato uddisāpessāmā”ti evamādināpi",
  "tika-vin05t26:17_3": "tassa tassa paṭissavassa visaṁvāde dukkaṭaṁ. Tañca kho paṭhamaṁ suddhacittassa pacchā",
  "tika-vin05t26:17_4": "visaṁvādanapaccayā, paṭhamampi asuddhacittassa pana paṭissave pācittiyaṁ. Visaṁvāde",
  "tika-vin05t26:17_5": "dukkaṭanti pācittiyena saddhiṁ dukkaṭaṁ yujjati.",
  "tika-vin05t26:18_0": "182. Vassūpagatehi antovasse nibaddhavattaṁ ṭhapetvā vassūpagatā bhikkhū “sammuñjaniyo",
  "tika-vin05t26:18_1": "bandhathā”ti vattabbā. Sulabhā ce daṇḍakā ceva salākāyo ca honti, ekakena cha pañca",
  "tika-vin05t26:18_2": "muṭṭhisammuñjaniyo dve tisso yaṭṭhisammuñjaniyo vā bandhitabbā. Dullabhā honti, dve",
  "tika-vin05t26:18_3": "tisso muṭṭhisammuñjaniyo ekā yaṭṭhisammuñjanī bandhitabbā. Sāmaṇerehi pañca pañca",
  "tika-vin05t26:18_4": "ukkā vā koṭṭetabbā, vasanaṭṭhānesu kasāvaparibhaṇḍaṁ kātabbaṁ. Vattaṁ karontehi ca",
  "tika-vin05t26:18_5": "na uddisitabbaṁ na uddisāpetabbaṁ, na sajjhāyo kātabbo, na pabbājetabbaṁ na upasampādetabbaṁ,",
  "tika-vin05t26:18_6": "na nissayo dātabbo, na dhammassavanaṁ kātabbaṁ. Sabbeva hi ete papañcā, nippapañcā",
  "tika-vin05t26:18_7": "hutvā samaṇadhammameva karissāmāti vā sabbe terasa dhutaṅgāni samādiyantu, seyyaṁ",
  "tika-vin05t26:18_8": "akappetvā ṭhānacaṅkamehi vītināmentu, mūgabbataṁ gaṇhantu, sattāhakaraṇīyena gatāpi",
  "tika-vin05t26:18_9": "bhājanīyabhaṇḍaṁ labhantūti vā evarūpaṁ adhammikavattaṁ na kātabbaṁ. Evaṁ pana kātabbaṁ",
  "tika-vin05t26:18_10": "– pariyattidhammo nāma tividhampi saddhammaṁ patiṭṭhāpeti, tasmā sakkaccaṁ uddisatha",
  "tika-vin05t26:18_11": "uddisāpetha, sajjhāyaṁ karotha, padhānaghare vasantānaṁ saṅghaṭṭanaṁ akatvā antovihāre",
  "tika-vin05t26:18_12": "nisīditvā uddisatha uddisāpetha, sajjhāyaṁ karotha, dhammassavanaṁ samiddhaṁ karotha,",
  "tika-vin05t26:18_13": "pabbājentā sodhetvā pabbājetha, sodhetvā upasampādetha, sodhetvā nissayaṁ detha.",
  "tika-vin05t26:18_14": "Ekopi hi kulaputto pabbajjañca upasampadañca labhitvā sakalaṁ sāsanaṁ patiṭṭhāpeti,",
  "tika-vin05t26:18_15": "attano thāmena yattakāni sakkotha, tattakāni dhutaṅgāni samādiyatha, antovassaṁ nāmetaṁ",
  "tika-vin05t26:18_16": "sakaladivasaṁ rattiyā ca paṭhamayāmapacchimayāmesu appamattehi bhavitabbaṁ, vīriyaṁ",
  "tika-vin05t26:18_17": "ārabhitabbaṁ. Porāṇakamahātherāpi sabbapalibodhe chinditvā antovasse ekacāriyavattaṁ",
  "tika-vin05t26:18_18": "pūrayiṁsu, bhasse mattaṁ jānitvā dasavatthukathaṁ dasaasubhadasānussatiaṭṭhatiṁsārammaṇakathaṁ",
  "tika-vin05t26:18_19": "kātuṁ vaṭṭati, āgantukānaṁ vattaṁ kātuṁ, sattāhakaraṇīyena gatānaṁ apaloketvā dātuṁ",
  "tika-vin05t26:18_20": "vaṭṭatīti evarūpaṁ vattaṁ kātabbaṁ.",
  "tika-vin05t26:19_0": "Apica bhikkhū ovaditabbā “viggāhikapisuṇapharusavacanāni mā vadatha, divase divase",
  "tika-vin05t26:19_1": "sīlāni āvajjentā caturārakkhaṁ ahāpentā manasikārabahulā viharathā”ti. Dantakaṭṭhakhādanavattaṁ",
  "tika-vin05t26:19_2": "ācikkhitabbaṁ, cetiyaṁ vā bodhiṁ vā vandantena gandhamālaṁ vā pūjentena pattaṁ vā",
  "tika-vin05t26:19_3": "thavikāya pakkhipantena na kathetabbaṁ, bhikkhācāravattaṁ ācikkhitabbaṁ, antogāme",
  "tika-vin05t26:19_4": "manussehi saddhiṁ paccayasaññuttakathā vā visabhāgakathā vā na kathetabbā, rakkhitindriyehi",
  "tika-vin05t26:19_5": "bhavitabbaṁ, khandhakavattañca sekhiyavattañca pūretabbanti evarūpā bahukāpi niyyānikakathā ācikkhitabbāti.",
  "tika-vin05t26:20": "Iti pāḷimuttakavinayavinicchayasaṅgahe",
  "tika-vin05t26:21": "Vassūpanāyikavinicchayakathā samattā."
}