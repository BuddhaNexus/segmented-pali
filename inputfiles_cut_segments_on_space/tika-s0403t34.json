{
  "tika-s0403t34:0": "2. Anusayavaggo",
  "tika-s0403t34:1": "4.Puggalasuttavaṇṇanā",
  "tika-s0403t34:2_0": "14. Dutiyassa catutthe ubhato ubhayathā, ubhato ubhohi bhāgehi vimuttoti ubhatobhāgavimutto",
  "tika-s0403t34:2_1": "ekadesasarūpekasesanayena. Dvīhi bhāgehīti karaṇe nissakke cetaṁ bahuvacanaṁ . Āvuttiādivasena",
  "tika-s0403t34:2_2": "ayaṁ niyamo veditabboti āha ‘‘arūpasamāpattiyā’’tiādi. Etena ‘‘samāpattiyā vikkhambhanavimokkhena,",
  "tika-s0403t34:2_3": "maggena samucchedavimokkhena vimuttattā ubhatobhāgavimutto’’ti evaṁ pavatto tipiṭakacūḷanāgattheravādo,",
  "tika-s0403t34:2_4": "‘‘nāmakāyato rūpakāyato ca vimuttattā ubhatobhāgavimutto’’ti evaṁ pavatto tipiṭakamahārakkhitattheravādo,",
  "tika-s0403t34:2_5": "‘‘samāpattiyā vikkhambhanavimokkhena ekavāraṁ, maggena samucchedavimokkhena ekavāraṁ",
  "tika-s0403t34:2_6": "vimuttattā ubhatobhāgavimutto’’ti evaṁ pavatto tipiṭakacūḷābhayattheravādo cāti imesaṁ",
  "tika-s0403t34:2_7": "tiṇṇampi theravādānaṁ ekajjhaṁ saṅgaho katoti daṭṭhabbaṁ. Ettha ca paṭhamavāde dvīhi",
  "tika-s0403t34:2_8": "bhāgehi vimutto ubhatobhāgavimutto vutto, dutiyavāde ubhato bhāgato vimuttoti ubhatobhāgavimutto,",
  "tika-s0403t34:2_9": "tatiyavāde dvīhi bhāgehi dve vāre vimuttoti ayametesaṁ visesoti. Vimuttoti kilesehi",
  "tika-s0403t34:2_10": "vimutto, kilesavikkhambhanasamucchedanehi vā kāyato vimuttohi attho.",
  "tika-s0403t34:3_0": "Soti ubhatobhāgavimutto. Kāmañcettha rūpāvacaracatutthajjhānampi arūpāvacarajjhānaṁ",
  "tika-s0403t34:3_1": "viya duvaṅgikaṁ āneñjappattanti vuccati. Taṁ pana padaṭṭhānaṁ katvā arahattaṁ patto",
  "tika-s0403t34:3_2": "ubhatobhāgavimutto nāma na hoti rūpakāyato avimuttattā. Tañhi kilesakāyatova vimuttaṁ,",
  "tika-s0403t34:3_3": "na rūpakāyato, tasmā tato vuṭṭhāya arahattaṁ patto ubhatobhāgavimutto na hotīti āha",
  "tika-s0403t34:3_4": "‘‘catunnaṁ arūpa…pe… pañcavidho hotī’’ti. Arūpasamāpattīnanti niddhāraṇe sāmivacanaṁ.",
  "tika-s0403t34:3_5": "Arahattaṁ pattaanāgāminoti bhūtapubbagatiyā vuttaṁ. Na hi arahattaṁ patto anāgāmī",
  "tika-s0403t34:3_6": "nāma hoti. ‘‘Rūpī rūpāni passatī’’tiādike nirodhasamāpattiante aṭṭha vimokkhe vatvā –",
  "tika-s0403t34:4": "‘‘Yato ca kho, ānanda, bhikkhu ime aṭṭha vimokkhe kāyena phusitvā viharati, paññāya cassa disvā āsavā parikkhīṇā honti. Ayaṁ vuccati, ānanda, bhikkhu ubhatobhāgavimutto’’ti –",
  "tika-s0403t34:5_0": "Yadipi mahānidāne (dī. ni. 2.130) vuttaṁ, taṁ pana ubhatobhāgavimuttaseṭṭhavasena",
  "tika-s0403t34:5_1": "vuttanti, idha pana sabbaubhatobhāgavimutte saṅgahaṇatthaṁ ‘‘pañcavidho hotī’’ti",
  "tika-s0403t34:5_2": "vatvā ‘‘pāḷi panettha…pe… aṭṭhavimokkhalābhino vasena āgatā’’ti āha. Majjhimanikāye",
  "tika-s0403t34:5_3": "pana kīṭāgirisutte (ma. ni. 2.182) –",
  "tika-s0403t34:6_0": "‘‘Katamo ca, bhikkhave, puggalo ubhatobhāgavimutto? Idha, bhikkhave, ekacco puggalo",
  "tika-s0403t34:6_1": "ye te santā vimokkhā atikkamma rūpe āruppā, te kāyena phusitvā viharati , paññāya",
  "tika-s0403t34:6_2": "cassa disvā āsavā parikkhīṇā honti. Ayaṁ vuccati, bhikkhave, puggalo ubhatobhāgavimutto’’ti –",
  "tika-s0403t34:7_0": "Arūpasamāpattivasena cattāro ubhatobhāgavimuttā, seṭṭho ca vutto vuttalakkhaṇūpapattito.",
  "tika-s0403t34:7_1": "Yathāvuttesu hi pañcasu purimā cattāro samāpattisīsaṁ nirodhaṁ na samāpajjantīti",
  "tika-s0403t34:7_2": "pariyāyena ubhatobhāgavimuttā nāma. Aṭṭhasamāpattilābhī anāgāmī taṁ samāpajjitvā",
  "tika-s0403t34:7_3": "tato vuṭṭhāya vipassanaṁ vaḍḍhetvā arahattaṁ pattoti nippariyāyena ubhatobhāgavimuttaseṭṭho nāma.",
  "tika-s0403t34:8_0": "Katamo ca puggalotiādi puggalapaññattipāḷi. Tattha katamoti pucchāvacanaṁ. Puggaloti",
  "tika-s0403t34:8_1": "asādhāraṇato pucchitabbavacanaṁ. Idhāti idhasmiṁ sāsane. Ekaccoti eko. Aṭṭha vimokkhe",
  "tika-s0403t34:8_2": "kāyena phusitvā viharatīti aṭṭha samāpattiyo samāpajjitvā nāmakāyato paṭilabhitvā",
  "tika-s0403t34:8_3": "viharati. Paññāya cassa disvā āsavā parikkhīṇā hontīti vipassanāpaññāya saṅkhāragataṁ,",
  "tika-s0403t34:8_4": "maggapaññāya cattāri saccāni passitvā cattāropi āsavā parikkhīṇā honti. Disvāti dassanahetu.",
  "tika-s0403t34:8_5": "Na hi āsave paññāya passanti, dassanakāraṇā pana parikkhīṇā disvā parikkhīṇāti vuttā",
  "tika-s0403t34:8_6": "dassanāyattaparikkhayattā. Evañhi dassanaṁ āsavānaṁ khayassa purimakiriyābhāvena vuttaṁ.",
  "tika-s0403t34:9_0": "Paññāvimuttoti visesato paññāya eva vimutto, na tassa adhiṭṭhānabhūtena aṭṭhavimokkhasaṅkhātena",
  "tika-s0403t34:9_1": "sātisayena samādhināti paññāvimutto. Yo ariyo anadhigataaṭṭhavimokkho sabbaso āsavehi",
  "tika-s0403t34:9_2": "vimutto, tassetaṁ adhivacanaṁ. Adhigatepi hi rūpajjhānavimokkhe na so sātisayasamādhinissitoti",
  "tika-s0403t34:9_3": "na tassa vasena ubhatobhāgavimuttatā hotīti vuttovāyamattho. Arūpajjhānesu pana ekasmimpi",
  "tika-s0403t34:9_4": "sati ubhatobhāgavimuttoyeva nāma hoti. Tena hi aṭṭhavimokkhekadesena taṁnāmadānasamatthena",
  "tika-s0403t34:9_5": "aṭṭhavimokkhalābhītveva vuccati. Samudāye hi pavatto vohāro avayavepi dissati yathā",
  "tika-s0403t34:9_6": "taṁ ‘‘sattisayo’’ti anavasesato āsavānaṁ parikkhīṇattā. Aṭṭhavimokkhapaṭikkhepavaseneva",
  "tika-s0403t34:9_7": "na ekadesabhūtarūpajjhānappaṭikkhepavasena. Evañhi arūpajjhānekadesābhāvepi aṭṭhavimokkhapaṭikkhepo",
  "tika-s0403t34:9_8": "na hotīti siddhaṁ hoti. Arūpāvacarajjhānesu hi ekasmimpi sati ubhatobhāgavimuttoyeva nāma hoti.",
  "tika-s0403t34:10_0": "Phuṭṭhantaṁ sacchikatoti phuṭṭhānaṁ anto phuṭṭhanto, phuṭṭhānaṁ arūpajjhānānaṁ anantaro",
  "tika-s0403t34:10_1": "kāloti adhippāyo. Accantasaṁyoge cetaṁ upayogavacanaṁ. Taṁ phuṭṭhānantarakālameva",
  "tika-s0403t34:10_2": "sacchikātabbaṁ sacchikato sacchikaraṇūpāyenāti vuttaṁ hoti, bhāvanapuṁsakaṁ vā etaṁ",
  "tika-s0403t34:10_3": "‘‘ekamantaṁ nisīdī’’tiādīsu viya. Yo hi arūpajjhānena rūpakāyato nāmakāyekadesato",
  "tika-s0403t34:10_4": "ca vikkhambhanavimokkhena vimutto, tena nirodhasaṅkhāto vimokkho ālocito pakāsito",
  "tika-s0403t34:10_5": "viya hoti, na pana kāyena sacchikato. Nirodhaṁ pana ārammaṇaṁ katvā ekaccesu āsavesu",
  "tika-s0403t34:10_6": "khepitesu tena so sacchikato hoti, tasmā so sacchikātabbaṁ nirodhaṁ yathāālocitaṁ",
  "tika-s0403t34:10_7": "nāmakāyena sacchi karotīti ‘‘kāyasakkhī’’ti vuccati, na tu ‘‘vimutto’’ti ekaccānaṁ",
  "tika-s0403t34:10_8": "āsavānaṁ aparikkhīṇattā. Tenāha ‘‘jhānaphassaṁ paṭhamaṁ phusati, pacchā nirodhaṁ",
  "tika-s0403t34:10_9": "nibbānaṁ sacchikarotī’’ti. Ayaṁ catunnaṁ arūpasamāpattīnaṁ ekekato vuṭṭhāya saṅkhāre",
  "tika-s0403t34:10_10": "sammasitvā kāyasakkhibhāvaṁ pattānaṁ catunnaṁ, nirodhā vuṭṭhāya aggamaggappattaanāgāmino",
  "tika-s0403t34:10_11": "ca vasena ubhatobhāgavimutto viya pañcavidho nāma hotīti vuttaṁ abhidhammaṭīkāyaṁ",
  "tika-s0403t34:10_12": "(pu. pa. mūlaṭī. 24) ‘‘kāyasakkhimhipi eseva nayo’’ti. Ekacce āsavāti heṭṭhimamaggavajjhā āsavā.",
  "tika-s0403t34:11_0": "Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti vuttaṁ",
  "tika-s0403t34:11_1": "hoti. ‘‘Diṭṭhattā patto’’tipi pāṭho. Etena catusaccadassanasaṅkhātāya diṭṭhiyā nirodhassa",
  "tika-s0403t34:11_2": "pattataṁ dīpeti. Tenāha ‘‘dukkhā saṅkhārā’’tiādi. Tattha paññāyāti maggapaññāya.",
  "tika-s0403t34:11_3": "Paṭhamaphalaṭṭhato paṭṭhāya yāva aggamaggaṭṭhā diṭṭhippatto. Tenāha ‘‘sopi kāyasakkhī",
  "tika-s0403t34:11_4": "viya chabbidho hotī’’ti. Yathā pana paññāvimutto, evaṁ ayampi sukkhavipassako catūhi",
  "tika-s0403t34:11_5": "arūpajjhānehi vuṭṭhāya diṭṭhippattabhāvappattā cattāro cāti pañcavidho hotīti veditabbo.",
  "tika-s0403t34:11_6": "Saddhāvimuttepi eseva nayo. Idaṁ dukkhanti ettakaṁ dukkhaṁ, na ito uddhaṁ dukkhanti.",
  "tika-s0403t34:11_7": "Yathābhūtaṁ pajānātīti ṭhapetvā taṇhaṁ upādānakkhandhapañcakaṁ dukkhasaccanti yāthāvato",
  "tika-s0403t34:11_8": "pajānāti. Yasmā pana taṇhā dukkhaṁ janeti nibbatteti, tato taṁ dukkhaṁ samudeti,",
  "tika-s0403t34:11_9": "tasmā naṁ ‘‘ayaṁ dukkhasamudayo’’ti yathābhūtaṁ pajānāti. Yasmā pana idaṁ dukkhañca",
  "tika-s0403t34:11_10": "samudayo ca nibbānaṁ patvā nirujjhati, appavattiṁ gacchati, tasmā na ‘‘ayaṁ dukkhanirodho’’ti",
  "tika-s0403t34:11_11": "yathābhūtaṁ pajānāti. Ariyo pana aṭṭhaṅgiko maggo taṁ dukkhanirodhaṁ gacchati, tena",
  "tika-s0403t34:11_12": "taṁ ‘‘ayaṁ dukkhanirodhagāminī paṭipadā’’ti yathābhūtaṁ pajānāti. Ettāvatā nānākkhaṇe",
  "tika-s0403t34:11_13": "saccavavatthānaṁ dassitaṁ. Idāni taṁ ekakkhaṇe dassetuṁ ‘‘tathāgatappaveditā’’tiādi",
  "tika-s0403t34:11_14": "vuttaṁ. Tathāgatappaveditāti tathāgatena bodhimaṇḍe paṭividdhā viditā pākaṭā katā.",
  "tika-s0403t34:11_15": "Dhammāti catusaccadhammā. Vodiṭṭhā hontīti sudiṭṭhā. Vocaritāti sucaritā, paññāya",
  "tika-s0403t34:11_16": "suṭṭhu carāpitāti attho. Ayanti ayaṁ evarūpo puggalo diṭṭhippattoti.",
  "tika-s0403t34:12_0": "Saddhāya vimuttoti saddahanavasena vimutto. Etena sabbathā avimuttassapi saddhāmattena",
  "tika-s0403t34:12_1": "vimuttabhāvaṁ dasseti. Saddhāvimuttoti vā saddhāya adhimuttoti attho. Kiṁ pana nesaṁ",
  "tika-s0403t34:12_2": "kilesappahāne nānattaṁ atthīti? Natthi. Atha kasmā saddhāvimutto diṭṭhippattaṁ na",
  "tika-s0403t34:12_3": "pāpuṇātīti? Āgamanīyanānattena. Diṭṭhippatto hi āgamanamhi kilese vikkhambhento appadukkhena",
  "tika-s0403t34:12_4": "akasirena akilamantova sakkoti vikkhambhituṁ, saddhāvimutto pana dukkhena kasirena",
  "tika-s0403t34:12_5": "kilamanto sakkoti vikkhambhituṁ, tasmā saddhāvimutto diṭṭhippattaṁ na pāpuṇāti. Tenāha",
  "tika-s0403t34:12_6": "‘‘etassa hī’’tiādi. Saddahantassāti ‘‘ekaṁsato ayaṁ paṭipadā kilesakkhayaṁ āvahati",
  "tika-s0403t34:12_7": "sammāsambuddhena bhāsitattā’’ti evaṁ saddahantassa. Yasmā panassa aniccānupassanādīhi",
  "tika-s0403t34:12_8": "niccasaññāpahānavasena bhāvanāya pubbenāparaṁ visesaṁ passato tattha tattha paccakkhatāpi",
  "tika-s0403t34:12_9": "atthi, tasmā vuttaṁ ‘‘saddahantassa viyā’’ti. Sesapadadvayaṁ tasseva vevacanaṁ. Ettha",
  "tika-s0403t34:12_10": "ca pubbabhāgamaggabhāvanāti vacanena āgamanīyanānattena diṭṭhippattasaddhāvimuttānaṁ",
  "tika-s0403t34:12_11": "paññānānattaṁ hotīti dassitaṁ. Abhidhammaṭṭhakathāyampi (pu. pa. aṭṭha. 28) ‘‘nesaṁ",
  "tika-s0403t34:12_12": "kilesappahāne nānattaṁ natthi, paññāya nānattaṁ atthiyevā’’ti vatvā ‘‘āgamanīyanānatteneva",
  "tika-s0403t34:12_13": "saddhāvimutto diṭṭhippattaṁ na pāpuṇātīti sanniṭṭhānaṁ kata’’nti vuttaṁ.",
  "tika-s0403t34:13_0": "Ārammaṇaṁ yāthāvato dhāreti avadhāretīti dhammo, paññā. Taṁ paññāsaṅkhātaṁ dhammaṁ",
  "tika-s0403t34:13_1": "adhimattatāya pubbaṅgamaṁ hutvā pavattaṁ anussaratīti dhammānusārī. Tenāha ‘‘dhammo’’tiādi.",
  "tika-s0403t34:13_2": "Paññāpubbaṅgamanti paññāpadhānaṁ. ‘‘Saddhaṁ anussarati, saddhāpubbaṅgamaṁ maggaṁ",
  "tika-s0403t34:13_3": "bhāvetī’’ti imamatthaṁ eseva nayoti atidisati. Paññaṁ vāhetīti paññāvāhī, paññaṁ",
  "tika-s0403t34:13_4": "sātisayaṁ pavattetīti attho. Tenāha ‘‘paññāpubbaṅgamaṁ ariyamaggaṁ bhāvetī’’ti. Paññā",
  "tika-s0403t34:13_5": "vā puggalaṁ vāheti nibbānābhimukhaṁ gametīti paññāvāhī. Saddhāvāhīti etthāpi iminā",
  "tika-s0403t34:13_6": "nayeneva attho veditabbo. Ubhatobhāgavimuttādikathāti ubhatobhāgavimuttādīsu āgamanato",
  "tika-s0403t34:13_7": "paṭṭhāya vattabbakathā. Tasmāti visuddhimagge (visuddhi. 2.773, 889) vuttattā. Tato",
  "tika-s0403t34:13_8": "eva visuddhimaggasaṁvaṇṇanāyaṁ (visuddhi. mahāṭī. 2.773) vuttanayeneva cettha attho veditabbo.",
  "tika-s0403t34:14": "Puggalasuttavaṇṇanā niṭṭhitā.",
  "tika-s0403t34:15": "5. Udakūpamāsuttavaṇṇanā",
  "tika-s0403t34:16_0": "15. Pañcame ekantakāḷakehīti natthikavādaahetukavādaakiriyavādasaṅkhātehi niyatamicchādiṭṭhidhammehi.",
  "tika-s0403t34:16_1": "Tenāha ‘‘niyatamicchādiṭṭhiṁ sandhāya vutta’’nti. Evaṁ puggaloti iminā kāraṇena ekavāraṁ",
  "tika-s0403t34:16_2": "nimuggo nimuggoyeva so hoti. Etassa hi puna bhavato vuṭṭhānaṁ nāma natthīti vadanti",
  "tika-s0403t34:16_3": "makkhaligosālādayo viya. Heṭṭhā heṭṭhā narakaggīnaṁyeva āhāro. Sādhu saddhā kusalesūti",
  "tika-s0403t34:16_4": "kusaladhammesu saddhā nāma sāhu laddhakāti ummujjati, so tāvattakeneva kusalena ummujjati",
  "tika-s0403t34:16_5": "nāma. Sādhu hirītiādīsupi eseva nayo. Caṅkavāreti rajakānaṁ khāraparissāvane, surāparissāvane",
  "tika-s0403t34:16_6": "vā. Evaṁ puggaloti ‘‘evaṁ sādhu saddhā’’ti imesaṁ saddhādīnaṁ vasena ekavāraṁ ummujjitvā",
  "tika-s0403t34:16_7": "tesaṁ parihāniyā puna nimujjatiyeva devadattādayo viya. Devadatto hi aṭṭha samāpattiyo",
  "tika-s0403t34:16_8": "pañca ca abhiññāyo nibbattetvāpi puna buddhānaṁ paṭipakkhatāya tehi guṇehi parihīno",
  "tika-s0403t34:16_9": "ruhiruppādakammaṁ saṅghabhedakammañca katvā kāyassa bhedā dutiyacittavārena cuticittamanantarā",
  "tika-s0403t34:16_10": "niraye nibbatto. Kokāliko dve aggasāvake upavaditvā padumaniraye nibbatto.",
  "tika-s0403t34:17_0": "Neva hāyati no vaḍḍhatīti appahonakakālepi na hāyati, pahonakakālepi na vaḍḍhati.",
  "tika-s0403t34:17_1": "Ubhayampi panetaṁ agārikenapi anagārikenapi dīpetabbaṁ. Ekacco hi agāriko appahonakakāle",
  "tika-s0403t34:17_2": "pakkhikabhattaṁ vassikaṁ vā upanibandhāpesi, so pacchā pahonakakālepi pakkhikabhattādimattameva",
  "tika-s0403t34:17_3": "pavatteti. Anagārikopi ādimhi appahonakakāle uddesaṁ dhutaṅgaṁ vā gaṇhāti, medhāvī",
  "tika-s0403t34:17_4": "balavīriyasampattiyā pahonakakāle tato uttariṁ na karoti. Evaṁ puggaloti evaṁ imāya",
  "tika-s0403t34:17_5": "saddhādīnaṁ ṭhitiyā puggalo ummujjitvā ṭhito nāma hoti. Ummujjitvā pataratīti sakadāgāmipuggalo",
  "tika-s0403t34:17_6": "kilesatanutāya uṭṭhahitvā gantabbadisābhimukho tarati nāma.",
  "tika-s0403t34:18_0": "Paṭigādhappatto hotīti anāgāmipuggalaṁ sandhāya vadati. Ime pana satta puggalā udakopamena",
  "tika-s0403t34:18_1": "dīpitā. Satta kira jaṅghavāṇijā addhānamaggappaṭipannā antarāmagge ekaṁ puṇṇanadiṁ",
  "tika-s0403t34:18_2": "pāpuṇiṁsu. Tesu paṭhamaṁ otiṇṇo udakabhīruko puriso otiṇṇaṭṭhāneyeva nimujjitvā puna",
  "tika-s0403t34:18_3": "saṇṭhātuṁ nāsakkhi, avassaṁva macchakacchapabhattaṁ jāto. Dutiyo otiṇṇaṭṭhāne nimujjitvā",
  "tika-s0403t34:18_4": "sakiṁ uṭṭhahitvā puna nimuggo uṭṭhātuṁ nāsakkhi, antoyeva macchakacchapabhattaṁ jāto.",
  "tika-s0403t34:18_5": "Tatiyo nimujjitvā uṭṭhito majjhe nadiyā ṭhatvā neva orato āgantuṁ, na pāraṁ gantuṁ",
  "tika-s0403t34:18_6": "asakkhi. Catuttho uṭṭhāya ṭhito uttaraṇatitthaṁ olokesi. Pañcamo uttaraṇatitthaṁ",
  "tika-s0403t34:18_7": "oloketvā patarati. Chaṭṭho taṁ disvā pārimatīraṁ gantvā kaṭippamāṇe udake ṭhito.",
  "tika-s0403t34:18_8": "Sattamo pārimatīraṁ gantvā gandhacuṇṇādīhi nhatvā varavatthādīni nivāsetvā surabhivilepanaṁ",
  "tika-s0403t34:18_9": "vilimpitvā nīluppalamālādīni pilandhitvā nānālaṅkārappaṭimaṇḍito mahānagaraṁ pavisitvā",
  "tika-s0403t34:18_10": "pāsādamāruhitvā uttamabhojanaṁ bhuñjati.",
  "tika-s0403t34:19_0": "Tattha jaṅghavāṇijā viya ime satta puggalā, nadī viya vaṭṭaṁ, paṭhamassa udakabhīrukassa",
  "tika-s0403t34:19_1": "purisassa otiṇṇaṭṭhāneyeva nimujjanaṁ viya micchādiṭṭhikassa vaṭṭe nimujjanaṁ, ummujjitvā",
  "tika-s0403t34:19_2": "nimujjanapuriso viya saddhādīnaṁ uppattimatthakena ummujjitvā tāsaṁ hāniyā nimuggapuggalo,",
  "tika-s0403t34:19_3": "majjhe nadiyā ṭhatvā viya saddhādīnaṁ ṭhitiyā ṭhitipuggalo, uttaraṇatitthaṁ olokento",
  "tika-s0403t34:19_4": "viya sotāpanno, patarantapuriso viya kilesakāmāvaṭṭatāya pataranto sakadāgāmī, taritvā",
  "tika-s0403t34:19_5": "kaṭimatte udake ṭhitapuriso viya anāvaṭṭadhammattā anāgāmī, nhatvā pārimatīraṁ uttaritvā",
  "tika-s0403t34:19_6": "thale ṭhitapuriso viya cattāro oghe atikkamitvā nibbānathale ṭhito khīṇāsavabrāhmaṇo,",
  "tika-s0403t34:19_7": "thale ṭhitapurisassa nagaraṁ pavisitvā pāsādaṁ āruyha uttamabhojanabhuñjanaṁ viya",
  "tika-s0403t34:19_8": "khīṇāsavassa nibbānārammaṇasamāpattiṁ appetvā vītināmanaṁ veditabbaṁ.",
  "tika-s0403t34:20": "Udakūpamāsuttavaṇṇanā niṭṭhitā.",
  "tika-s0403t34:21": "6-9. Aniccānupassīsuttādivaṇṇanā",
  "tika-s0403t34:22_0": "16-19. Chaṭṭhe ‘‘idha samasīsī kathito’’ti vatvā evaṁ samasīsitaṁ vibhajitvā idhādhippetaṁ",
  "tika-s0403t34:22_1": "dassetuṁ ‘‘so catubbidho hotī’’tiādimāha. Rogavasena samasīsī rogasamasīsī. Esa nayo",
  "tika-s0403t34:22_2": "sesesupi. Ekappahārenevāti ekavelāyameva. Yo cakkhurogādīsu aññatarasmiṁ sati ‘‘ito",
  "tika-s0403t34:22_3": "anuṭṭhito arahattaṁ pāpuṇissāmī’’ti vipassanaṁ paṭṭhapesi, athassa arahattañca rogato",
  "tika-s0403t34:22_4": "vuṭṭhānañca ekakālameva hoti , ayaṁ rogasamasīsī nāma. Iriyāpathassa pariyosānanti",
  "tika-s0403t34:22_5": "iriyāpathantarasamāyogo. Yo ṭhānādīsu iriyāpathesu aññataraṁ adhiṭṭhāya ‘‘avikopetvāva",
  "tika-s0403t34:22_6": "arahattaṁ pāpuṇissāmī’’ti vipassanaṁ paṭṭhapesi. Athassa arahattappatti ca iriyāpathavikopanañca",
  "tika-s0403t34:22_7": "ekappahāreneva hoti, ayaṁ iriyāpathasamasīsī nāma. Jīvitasamasīsī nāmāti ettha ‘‘palibodhasīsaṁ",
  "tika-s0403t34:22_8": "māno, parāmāsasīsaṁ diṭṭhi, vikkhepasīsaṁ uddhaccaṁ, kilesasīsaṁ avijjā, adhimokkhasīsaṁ",
  "tika-s0403t34:22_9": "saddhā, paggahasīsaṁ vīriyaṁ, upaṭṭhānasīsaṁ sati, avikkhepasīsaṁ samādhi, dassanasīsaṁ",
  "tika-s0403t34:22_10": "paññā, pavattasīsaṁ jīvitindriyaṁ, cutisīsaṁ vimokkho, saṅkhārasīsaṁ nirodho’’ti",
  "tika-s0403t34:22_11": "paṭisambhidāyaṁ (paṭi. ma. 3.33) vuttesu sattarasasu sīsesu pavattasīsaṁ kilesasīsanti",
  "tika-s0403t34:22_12": "dve sīsāni idhādhippetāni – ‘‘apubbaṁ acarimaṁ āsavapariyādānañca hoti jīvitapariyādānañcā’’ti",
  "tika-s0403t34:22_13": "vacanato. Tesu kilesasīsaṁ arahattamaggo pariyādiyati, pavattasīsaṁ jīvitindriyaṁ",
  "tika-s0403t34:22_14": "cuticittaṁ pariyādiyati. Tattha avijjāpariyādāyakaṁ cittaṁ jīvitindriyaṁ pariyādātuṁ",
  "tika-s0403t34:22_15": "na sakkoti, jīvitindriyapariyādāyakaṁ avijjaṁ pariyādātuṁ na sakkoti . Aññaṁ avijjāpariyādāyakaṁ",
  "tika-s0403t34:22_16": "cittaṁ, aññaṁ jīvitandriyapariyādāyakaṁ. Yassa cetaṁ sīsadvayaṁ samaṁ pariyādānaṁ",
  "tika-s0403t34:22_17": "gacchati, so jīvitasamasīsī nāma.",
  "tika-s0403t34:23_0": "Kathaṁ panidaṁ samaṁ hotīti? Vārasamatāya. Yasmiñhi vāre maggavuṭṭhānaṁ hoti, sotāpattimagge",
  "tika-s0403t34:23_1": "pañca paccavekkhaṇāni, sakadāgāmimagge pañca, anāgāmimagge pañca, arahattamagge cattārīti",
  "tika-s0403t34:23_2": "ekūnavīsatime paccavekkhaṇañāṇe patiṭṭhāya bhavaṅgaṁ otaritvā parinibbāyato imāya",
  "tika-s0403t34:23_3": "vārasamatāya idaṁ ubhayasīsapariyādānampi samaṁ hotīti imāya vārasamatāya. Vārasamavuttidāyakena",
  "tika-s0403t34:23_4": "hi maggacittena attano anantaraṁ viya nipphādetabbā paccavekkhaṇavārā ca kilesapariyādānasseva",
  "tika-s0403t34:23_5": "vārāti vattabbataṁ arahati. ‘‘Vimuttasmiṁ vimuttamiti ñāṇaṁ hotī’’ti (ma. ni. 1.78;",
  "tika-s0403t34:23_6": "saṁ. ni. 3.12, 14) vacanato paccavekkhaṇaparisamāpanena kilesapariyādānaṁ sampāpitaṁ",
  "tika-s0403t34:23_7": "nāma hotīti imāya vāravuttiyā samatāya kilesapariyādānajīvitapariyādānānaṁ samatā",
  "tika-s0403t34:23_8": "veditabbā. Tenevāha ‘‘yasmā panassa…pe... tasmā evaṁ vutta’’nti.",
  "tika-s0403t34:24_0": "Āyuno vemajjhaṁ anatikkamitvā antarāva kilesaparinibbānena parinibbāyatīti antarāparinibbāyī.",
  "tika-s0403t34:24_1": "Tenāha ‘‘yo pañcasu suddhāvāsesū’’tiādi . Vemajjheti avihādīsu yattha uppanno, tattha",
  "tika-s0403t34:24_2": "āyuno vemajjhe. Āyuvemajjhaṁ upahacca atikkamitvā tattha parinibbāyatīti upahaccaparinibbāyī.",
  "tika-s0403t34:24_3": "Tenāha ‘‘yo tatthevā’’tiādi. Asaṅkhārena appayogena anussāhena akilamanto tikkhindriyatāya",
  "tika-s0403t34:24_4": "sukheneva parinibbāyatīti asaṅkhāraparinibbāyī. Tenāha ‘‘yo tesaṁyevā’’tiādi. Tesaṁyeva",
  "tika-s0403t34:24_5": "puggalānanti niddhāraṇe sāmivacanaṁ. Appayogenāti adhimattappayogena vinā appakasirena.",
  "tika-s0403t34:24_6": "Sasaṅkhārena sappayogena kilamanto dukkhena parinibbāyatīti sasaṅkhāraparinibbāyī.",
  "tika-s0403t34:24_7": "Uddhaṁvāhibhāvena uddhamassa taṇhāsotaṁ vaṭṭasotañcāti, uddhaṁ vā gantvā paṭilabhitabbato",
  "tika-s0403t34:24_8": "uddhamassa maggasotanti uddhaṁbhoto. Paṭisandhivasena akaniṭṭhaṁ gacchatīti akaniṭṭhagāmī.",
  "tika-s0403t34:25_0": "Ettha pana catukkaṁ veditabbaṁ. Yo hi avihato paṭṭhāya cattāro devaloke sodhetvā",
  "tika-s0403t34:25_1": "akaniṭṭhaṁ gantvā parinibbāyati, ayaṁ uddhaṁsoto akaniṭṭhagāmī nāma. Ayañhi avihesu",
  "tika-s0403t34:25_2": "kappasahassaṁ vasanto arahattaṁ pattuṁ asakkuṇitvā atappaṁ gacchati, tatrāpi dve",
  "tika-s0403t34:25_3": "kappasahassāni vasanto arahattaṁ pattuṁ asakkuṇitvā sudassaṁ gacchati, tatrāpi cattāri",
  "tika-s0403t34:25_4": "kappasahassāni vasanto arahattaṁ pattuṁ asakkuṇitvā sudassiṁ gacchati, tatrāpi aṭṭha",
  "tika-s0403t34:25_5": "kappasahassāni vasanto arahattaṁ pattuṁ asakkuṇitvā akaniṭṭhaṁ gacchati, tattha vasanto",
  "tika-s0403t34:25_6": "aggamaggaṁ adhigacchati. Tattha yo avihato paṭṭhāya dutiyaṁ vā catutthaṁ vā devalokaṁ",
  "tika-s0403t34:25_7": "gantvā parinibbāyati, ayaṁ uddhaṁsoto na akaniṭṭhagāmī nāma. Yo kāmabhavato cavitvā",
  "tika-s0403t34:25_8": "akaniṭṭhesu parinibbāyati, ayaṁ na uddhaṁsoto akaniṭṭhagāmī nāma. Yo heṭṭhā catūsu",
  "tika-s0403t34:25_9": "devalokesu tattha tattheva nibbattitvā parinibbāyati, ayaṁ na uddhaṁsoto na akaniṭṭhagāmīti.",
  "tika-s0403t34:26_0": "Ete pana avihesu uppannasamanantaraāyuvemajjhaṁ appatvāva parinibbāyanavasena tayo",
  "tika-s0403t34:26_1": "antarāparinibbāyino, eko upahaccaparinibbāyī, eko uddhaṁsototi pañcavidho, asaṅkhārasasaṅkhāraparinibbāyivibhāgena",
  "tika-s0403t34:26_2": "dasa honti, tathā atappasudassasudassīsūti cattāro dasakāti cattārīsaṁ. Akaniṭṭhe",
  "tika-s0403t34:26_3": "pana uddhaṁsoto natthi, tayo antarāparinibbāyino, eko upahaccaparinibbāyīti cattāro,",
  "tika-s0403t34:26_4": "asaṅkhārasasaṅkhāraparinibbāyivibhāgena aṭṭhāti aṭṭhacattārīsaṁ anāgāmino. Sattamādīsu natthi vattabbaṁ.",
  "tika-s0403t34:27": "Aniccānupassīsuttādivaṇṇanā niṭṭhitā.",
  "tika-s0403t34:28": "10. Niddasavatthusuttavaṇṇanā",
  "tika-s0403t34:29_0": "20. Dasame niddasavatthūnīti ādisaddalopenāyaṁ niddesoti āha ‘‘niddasādivatthūnī’’ti.",
  "tika-s0403t34:29_1": "Natthi idāni imassa dasāti niddaso. Pañhoti ñātuṁ icchito attho. Puna dasavasso na",
  "tika-s0403t34:29_2": "hotīti tesaṁ matimattametanti dassetuṁ ‘‘so kirā’’ti kirasaddaggahaṇaṁ. Niddasoti",
  "tika-s0403t34:29_3": "cetaṁ vacanamattaṁ. Tassa nibbīsādibhāvassa viya ninnavādibhāvassa ca icchitattāti",
  "tika-s0403t34:29_4": "dassetuṁ ‘‘na kevalañcā’’tiādi vuttaṁ. Gāme vicarantoti gāme piṇḍāya caranto. Na",
  "tika-s0403t34:29_5": "idaṁ titthiyānaṁ adhivacanaṁ tesu tannimittassa abhāvā, sāsanepi sekhassapi na idaṁ",
  "tika-s0403t34:29_6": "adhivacanaṁ, kimaṅgaṁ pana puthujjanassa. Yassa panetaṁ adhivacanaṁ yena ca kāraṇena,",
  "tika-s0403t34:29_7": "taṁ dassetuṁ ‘‘khīṇāsavasseta’’ntiādi vuttaṁ. Appaṭisandhikabhāvo hissa paccakkhato",
  "tika-s0403t34:29_8": "kāraṇaṁ. Paramparāya itarāni yāni pāḷiyaṁ āgatāniṁ.",
  "tika-s0403t34:30_0": "Sikkhāya sammadeva ādānaṁ sikkhāsamādānaṁ. Taṁ panassā pāripūriyā veditabbanti āha",
  "tika-s0403t34:30_1": "‘‘sikkhāttayapūraṇe’’ti. Sikkhāya vā sammadeva ādito paṭṭhāya rakkhaṇaṁ sikkhāsamādānaṁ.",
  "tika-s0403t34:30_2": "Tañca atthato pūraṇena paricchinnaṁ arakkhaṇe sabbena sabbaṁ abhāvato, rakkhaṇe ca",
  "tika-s0403t34:30_3": "paripūraṇato. Balavacchandoti daḷhacchando. Āyatinti anantarānāgatadivasādikālo adhippeto,",
  "tika-s0403t34:30_4": "na anāgatabhavoti āha ‘‘anāgate punadivasādīsupī’’ti. Sikkhaṁ paripūrentassa tattha",
  "tika-s0403t34:30_5": "nibaddhabhattitā avigatapematā. Tebhūmakadhammānaṁ aniccādivasena sammadeva nijjhānaṁ",
  "tika-s0403t34:30_6": "dhammanisāmanāti āha ‘‘vipassanāyetaṁ adhivacana’’nti. Taṇhāvinayeti bhaṅgānupassanāñāṇānubhāvasiddhe",
  "tika-s0403t34:30_7": "taṇhāvikkhambhane. Ekībhāveti gaṇasaṅgaṇikākilesasaṅgaṇikāvigamasiddhe vivekavāse.",
  "tika-s0403t34:30_8": "Vīriyārambheti sammappadhānassa paggaṇhane . Taṁ pana sabbaso vīriyassa paribrūhanaṁ",
  "tika-s0403t34:30_9": "hotīti āha ‘‘kāyikacetasikassa vīriyassa pūraṇe’’ti. Satiyañceva nipakabhāve cāti",
  "tika-s0403t34:30_10": "satokāritāya ceva sampajānakāritāya ca. Satisampajaññabaleneva hi vīriyārambho ijjhati.",
  "tika-s0403t34:30_11": "Diṭṭhipaṭivedheti maggasammādiṭṭhiyā paṭivijjhane. Tenāha ‘‘maggadassane’’ti.",
  "tika-s0403t34:31": "Niddasavatthusuttavaṇṇanā niṭṭhitā.",
  "tika-s0403t34:32": "Anusayavaggavaṇṇanā niṭṭhitā."
}