{
  "tika-vin11t20:0": "Pavāraṇakkhandhakakathāvaṇṇanā",
  "tika-vin11t20:1_0": "2633.‘‘Pavāraṇā’’ti idaṁ ‘‘cātuddasī’’tiādīhi paccekaṁ yojetabbaṁ. Tasmiṁ tasmiṁ",
  "tika-vin11t20:1_1": "dine kātabbā pavāraṇā abhedopacārena tathā vuttā. Sāmaggī uposathakkhandhakakathāvaṇṇanāya",
  "tika-vin11t20:1_2": "vuttasarūpāva. Sāmaggipavāraṇaṁ karontehi ca paṭhamaṁ pavāraṇaṁ ṭhapetvā pāṭipadato",
  "tika-vin11t20:1_3": "paṭṭhāya yāva kattikacātumāsipuṇṇamā etthantare kātabbā, tato pacchā vā pure vā na",
  "tika-vin11t20:1_4": "vaṭṭati. Tevācī dvekavācīti ‘‘suṇātu me, bhante…pe… tevācikaṁ pavāreyya, dvevācikaṁ",
  "tika-vin11t20:1_5": "pavāreyya, ekavācikaṁ pavāreyyā’’ti taṁ taṁ ñattiṁ ṭhapetvā kātabbā pavāraṇā vuccati.",
  "tika-vin11t20:2_0": "2634.Tīṇi kammāni muñcitvā, anteneva pavārayeti ‘‘cattārimāni, bhikkhave, pavāraṇakammāni,",
  "tika-vin11t20:2_1": "adhammena vaggaṁ pavāraṇakammaṁ…pe… dhammena samaggaṁ pavāraṇakamma’’nti (mahāva.",
  "tika-vin11t20:2_2": "212) vatvā ‘‘tatra, bhikkhave , yadidaṁ adhammena vaggaṁ pavāraṇakammaṁ, na, bhikkhave,",
  "tika-vin11t20:2_3": "evarūpaṁ pavāraṇakammaṁ kātabbaṁ…pe… tatra, bhikkhave, yadidaṁ dhammena samaggaṁ",
  "tika-vin11t20:2_4": "pavāraṇakammaṁ, evarūpaṁ, bhikkhave, pavāraṇakammaṁ kātabba’’ntiādivacanato (mahāva.",
  "tika-vin11t20:2_5": "212) tīṇi akattabbāni pavāraṇakammāni muñcitvā kātuṁ anuññātena catutthena pavāraṇakammena",
  "tika-vin11t20:2_6": "pavāreyyāti attho. Tassa vibhāgekadesaṁ ‘‘pañca yasmiṁ panāvāse’’tiādinā vakkhati.",
  "tika-vin11t20:3": "2635.Pubbakiccaṁ samāpetvāti –",
  "tika-vin11t20:4": "‘‘Sammajjanī padīpo ca, udakaṁ āsanena ca;",
  "tika-vin11t20:5": "Pavāraṇāya etāni, ‘pubbakaraṇa’nti vuccati.",
  "tika-vin11t20:6": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin11t20:7": "Pavāraṇāya etāni, ‘pubbakicca’nti vuccatī’’ti. –",
  "tika-vin11t20:8": "Vuttaṁ navavidhaṁ pubbakiccaṁ niṭṭhāpetvā.",
  "tika-vin11t20:9": "Pattakalle samāniteti –",
  "tika-vin11t20:10": "‘‘Pavāraṇā yāvatikā ca bhikkhū kammappattā,",
  "tika-vin11t20:11": "Sabhāgāpattiyo ca na vijjanti;",
  "tika-vin11t20:12": "Vajjanīyā ca puggalā tasmiṁ na honti,",
  "tika-vin11t20:13": "‘Pattakalla’nti vuccatī’’ti. –",
  "tika-vin11t20:14": "Vutte catubbidhe pattakalle samodhānite parisamāpite.",
  "tika-vin11t20:15_0": "Ñattiṁ ṭhapetvāti ‘‘suṇātu me, bhante saṅgho, ajja pavāraṇā, yadi saṅghassa pattakallaṁ,",
  "tika-vin11t20:15_1": "saṅgho pavāreyyā’’ti (mahāva. 210) evaṁ sabbasaṅgāhikavasena ca ‘‘tevācikaṁ pavāreyyā’’ti",
  "tika-vin11t20:15_2": "ca dānādikaraṇena yebhuyyena rattiyā khepitāya ca rājādiantarāye sati ca tadanurūpato",
  "tika-vin11t20:15_3": "‘‘dvevācikaṁ, ekavācikaṁ, samānavassikaṁ pavāreyyā’’ti ca ñattiṁ ṭhapetvā , tāsaṁ",
  "tika-vin11t20:15_4": "viseso aṭṭhakathāyaṁ dassitoyeva. Yathāha –",
  "tika-vin11t20:16_0": "‘‘Evañhi vutte tevācikañca dvevācikañca ekavācikañca pavāretuṁ vaṭṭati, samānavassikaṁ",
  "tika-vin11t20:16_1": "na vaṭṭati. ‘Tevācikaṁ pavāreyyā’ti vutte pana tevācikameva vaṭṭati, aññaṁ na vaṭṭati,",
  "tika-vin11t20:16_2": "‘dvevācikaṁ pavāreyyā’ti vutte dvevācikañca tevācikañca vaṭṭati, ekavācikañca samānavassikañca",
  "tika-vin11t20:16_3": "na vaṭṭati. ‘Ekavācikaṁ pavāreyyā’ti vutte pana ekavācikadvevācikatevācikāni vaṭṭanti,",
  "tika-vin11t20:16_4": "samānavassikameva na vaṭṭati. ‘Samānavassika’nti vutte sabbaṁ vaṭṭatī’’ti (mahāva. aṭṭha. 210).",
  "tika-vin11t20:17_0": "Kātabbāti therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ",
  "tika-vin11t20:17_1": "paggahetvā evamassa vacanīyo ‘‘saṅghaṁ, āvuso, pavāremi diṭṭhena vā…pe… tatiyampi",
  "tika-vin11t20:17_2": "āvuso, saṅghaṁ pavāremi diṭṭhena vā…pe… passanto paṭikarissāmī’’ti (mahāva. 210)",
  "tika-vin11t20:17_3": "vuttanayena kātabbā. Navakena bhikkhunā ekaṁsaṁ uttarāsaṅgaṁ karitvā…pe… tatiyampi,",
  "tika-vin11t20:17_4": "bhante, saṅghaṁ pavāremi diṭṭhena vā…pe… passanto paṭikarissāmīti (mahāva. 210) vuttanayena kātabbā.",
  "tika-vin11t20:18": "2636. Theresu pavārentesu yo pana navo, so sayaṁ yāva pavāreti, tāva ukkuṭikaṁ nisīdeyyāti yojanā.",
  "tika-vin11t20:19_0": "2637. Cattāro vā tayopi vā ekāvāse ekasīmāyaṁ vasanti ce, ñattiṁ vatvā ‘‘suṇantu",
  "tika-vin11t20:19_1": "me, āyasmanto, ajja pavāraṇā, yadāyasmantānaṁ pattakallaṁ, mayaṁ aññamaññaṁ pavāreyyāmā’’ti",
  "tika-vin11t20:19_2": "(mahāva. 216) gaṇañattiṁ ṭhapetvā pavāreyyunti yojanā.",
  "tika-vin11t20:20_0": "Pavāreyyunti ettha therena bhikkhunā ekaṁsaṁ uttarāsaṅgaṁ katvā ukkuṭikaṁ nisīditvā",
  "tika-vin11t20:20_1": "añjaliṁ paggahetvā te tayo vā dve vā bhikkhū evamassu vacanīyā ‘‘ahaṁ, āvuso, āyasmante",
  "tika-vin11t20:20_2": "pavāremi diṭṭhena vā sutena vā parisaṅkāya vā, vadantu maṁ āyasmanto anukampaṁ upādāya,",
  "tika-vin11t20:20_3": "passanto paṭikarissāmi. Dutiyampi…pe… tatiyampi ahaṁ, āvuso, āyasmante pavāremi diṭṭhena",
  "tika-vin11t20:20_4": "vā sutena vā parisaṅkāya vā, vadantu maṁ āyasmanto anukampaṁ upādāya, passanto paṭikarissāmī’’ti",
  "tika-vin11t20:20_5": "(mahāva. 216) pavāretabbaṁ. Navenapi ‘‘ahaṁ, bhante, āyasmante pavāremi diṭṭhena",
  "tika-vin11t20:20_6": "vā sutena vā parisaṅkāya vā, vadantu maṁ āyasmanto anukampaṁ upādāya , passanto paṭikarissāmi.",
  "tika-vin11t20:20_7": "Dutiyampi…pe… tatiyampi ahaṁ, bhante, āyasmante pavāremi diṭṭhena vā sutena vā parisaṅkāya",
  "tika-vin11t20:20_8": "vā, vadantu maṁ āyasmanto anukampaṁ upādāya, passanto paṭikarissāmī’’ti pavāretabbaṁ.",
  "tika-vin11t20:21_0": "2638.Aññamaññaṁ pavāreyyuṁ, vinā ñattiṁ duve janā. Tesu therena ‘‘ahaṁ, āvuso, āyasmantaṁ",
  "tika-vin11t20:21_1": "pavāremi diṭṭhena vā sutena vā parisaṅkāya vā, vadatu maṁ āyasmā anukampaṁ upādāya,",
  "tika-vin11t20:21_2": "passanto paṭikarissāmi. Dutiyampi…pe… tatiyampi ahaṁ, āvuso, āyasmantaṁ pavāremi…pe…",
  "tika-vin11t20:21_3": "paṭikarissāmī’’ti (mahāva. 217) pavāretabbaṁ. Navenapi ‘‘ahaṁ, bhante, āyasmantaṁ",
  "tika-vin11t20:21_4": "pavāremi…pe… vadatu maṁ āyasmā anukampaṁ upādāya, passanto paṭikarissāmi. Dutiyampi…pe…",
  "tika-vin11t20:21_5": "tatiyampi ahaṁ, bhante, āyasmantaṁ pavāremi…pe… paṭikarissāmī’’ti pavāretabbaṁ.",
  "tika-vin11t20:22_0": "Adhiṭṭheyyāti pubbakiccaṁ samāpetvā ‘‘ajja me pavāraṇā cātuddasī’’ti vā ‘‘pannarasī’’ti",
  "tika-vin11t20:22_1": "vā vatvā ‘‘adhiṭṭhāmī’’ti adhiṭṭheyya . Yathāha ‘‘ajja me pavāraṇāti ettha sace cātuddasikā",
  "tika-vin11t20:22_2": "hoti, ‘ajja me pavāraṇā cātuddasī’ti, sace pannarasikā, ‘ajja me pavāraṇā pannarasī’ti",
  "tika-vin11t20:22_3": "evaṁ adhiṭṭhātabba’’nti (mahāva. aṭṭha. 218), iminā sabbasaṅgāhādiñattīsu ca tasmiṁ",
  "tika-vin11t20:22_4": "tasmiṁ divase so so vohāro kātabboti dīpitameva.",
  "tika-vin11t20:23": "Sesā saṅghapavāraṇāti pañcahi, atirekehi vā bhikkhūhi kattabbā pavāraṇā saṅghapavāraṇā.",
  "tika-vin11t20:24_0": "2639.Pavāriteti paṭhamapavāraṇāya pavārite. Anāgatoti kenaci antarāyena purimikāya",
  "tika-vin11t20:24_1": "ca pacchimikāya ca vassūpanāyikāya vassaṁ anupagato. Avutthoti pacchimikāya upagato.",
  "tika-vin11t20:24_2": "Vuttañhi khuddasikkhāvaṇṇanāya ‘‘avutthoti pacchimikāya upagato apariniṭṭhitattā",
  "tika-vin11t20:24_3": "‘avuttho’ti vuccatī’’ti. Pārisuddhiuposathaṁ kareyyāti yojanā. Ettha ‘‘tesaṁ santike’’ti seso.",
  "tika-vin11t20:25": "2640-1. Yasmiṁ panāvāse pañca vā cattāro vā tayo vā samaṇā vasanti, te tattha ekekassa pavāraṇaṁ haritvāna sace aññamaññaṁ pavārenti, āpatti dukkaṭanti yojanā.",
  "tika-vin11t20:26": "Sesanti ‘‘adhammena samagga’’ntiādikaṁ vinicchayaṁ. Idhāti imasmiṁ pavāraṇādhikāre. Budhoti vinayadharo. Uposathe vuttanayenāti uposathavinicchaye vuttakkamena. Nayeti jāneyya.",
  "tika-vin11t20:27": "2642.Sampādetattano sucinti attano uposathaṁ sampādeti. Sabbaṁ sādhetīti uposathādisabbaṁ kammaṁ nipphādeti. Nattanoti attano uposathaṁ na nipphādeti.",
  "tika-vin11t20:28_0": "2643.Tasmāti yasmā attano suciṁ na sādheti, tasmā. Ubhinnanti attano ca saṅghassa",
  "tika-vin11t20:28_1": "ca. Kiccasiddhatthamevidhāti uposathādikammanippajjanatthaṁ idha imasmiṁ uposathakammādipakaraṇe.",
  "tika-vin11t20:28_2": "Pārisuddhipīti ettha pi-saddena pavāraṇā saṅgahitā. Teneva vakkhati ‘‘chandaṁ vā",
  "tika-vin11t20:28_3": "pārisuddhiṁ vā, gahetvā vā pavāraṇa’’nti.",
  "tika-vin11t20:29_0": "Chandapārisuddhipavāraṇaṁ dentena sace sāpattiko hoti, āpattiṁ desetvā ekaṁsaṁ uttarāsaṅgaṁ",
  "tika-vin11t20:29_1": "katvā ukkuṭikaṁ nisīditvā añjaliṁ paggahetvā chandādihārako bhikkhu vattabbo ‘‘chandaṁ",
  "tika-vin11t20:29_2": "dammi, chandaṁ me hara, chandaṁ me ārocehī’’ti (mahāva. 165), ‘‘pārisuddhiṁ dammi,",
  "tika-vin11t20:29_3": "pārisuddhiṁ me hara, pārisuddhiṁ me ārocehī’’ti (mahāva. 164), ‘‘pavāraṇaṁ dammi,",
  "tika-vin11t20:29_4": "pavāraṇaṁ me hara, pavāraṇaṁ me ārocehi, mamatthāya pavārehī’’ti (mahāva. 213).",
  "tika-vin11t20:30_0": "2644. ‘‘Chando ekenā’’ti padacchedo. Ekena bahūnampi chando hātabbo, tathā pārisuddhi",
  "tika-vin11t20:30_1": "hātabbā. Pi-saddena pavāraṇā hātabbāti yojanā. Paramparāhaṭo chandoti bahūnaṁ vā",
  "tika-vin11t20:30_2": "ekassa vā chandādihārakassa hatthato antarā aññena gahitā chandapārisuddhipavāraṇā.",
  "tika-vin11t20:30_3": "Visuddhiyā na gacchati anavajjabhāvāya na pāpuṇāti biḷālasaṅkhalikachandādīnaṁ saṅghamajjhaṁ",
  "tika-vin11t20:30_4": "agamanena vaggabhāvakaraṇato.",
  "tika-vin11t20:31_0": "Ettha ca yathā biḷālasaṅkhalikāya paṭhamavalayaṁ dutiyavalayaṁ pāpuṇāti, na tatiyaṁ,",
  "tika-vin11t20:31_1": "evamimepi chandādayo dāyakena yassa dinnā, tato aññattha na gacchatīti biḷālasaṅkhalikāsadisattā",
  "tika-vin11t20:31_2": "‘‘biḷālasaṅkhalikā’’ti vuttā. Biḷālasaṅkhalikāggahaṇañcettha yāsaṁ kāsañci saṅkhalikānaṁ",
  "tika-vin11t20:31_3": "upalakkhaṇamattanti daṭṭhabbaṁ.",
  "tika-vin11t20:32_0": "2645-6. Chandaṁ vā pārisuddhiṁ vā pavāraṇaṁ vā gahetvā chandādihārako saṅghamappatvā",
  "tika-vin11t20:32_1": "sace sāmaṇerādibhāvaṁ paṭijāneyya vā vibbhameyya vā mareyya vā, taṁ sabbaṁ chandādibhāvaṁ",
  "tika-vin11t20:32_2": "nāhaṭaṁ hoti, saṅghaṁ patvā evaṁ siyā sāmaṇerādibhāvaṁ paṭijānanto, vibbhanto, kālakato",
  "tika-vin11t20:32_3": "vā bhaveyya, taṁ sabbaṁ haṭaṁ ānītaṁ hotīti yojanā.",
  "tika-vin11t20:33_0": "Tattha sāmaṇerādibhāvaṁ vā paṭijāneyyāti ‘‘ahaṁ sāmaṇero’’tiādinā bhūtaṁ sāmaṇerādibhāvaṁ",
  "tika-vin11t20:33_1": "katheyya, pacchā sāmaṇerabhūmiyaṁ patiṭṭhaheyyāti attho. Ādi-saddena antimavatthuṁ ajjhāpanno gahito.",
  "tika-vin11t20:34_0": "2647.Saṅghaṁ patvāti antamaso taṁtaṁkammappattassa catuvaggādisaṅghassa hatthapāsaṁ",
  "tika-vin11t20:34_1": "patvāti attho. Pamattoti pamādaṁ satisammosaṁ patto. Suttoti niddūpagato. Khittacittakoti",
  "tika-vin11t20:34_2": "yakkhādīhi vikkhepamāpāditacitto. Nārocetīti attano chandādīnaṁ āhaṭabhāvaṁ ekassāpi",
  "tika-vin11t20:34_3": "bhikkhuno na katheti. Sañciccāti sañcetetvā jānantoyeva anādariyo nāroceti, dukkaṭaṁ hoti.",
  "tika-vin11t20:35_0": "2648.Ye teti ye te bhikkhū therā vā navā vā majjhimā vā. Vipassanāti sahacariyena",
  "tika-vin11t20:35_1": "samathopi gayhati. Samathavipassanā ca idha taruṇāyeva adhippetā, tasmā vipassanāyuttāti",
  "tika-vin11t20:35_2": "ettha taruṇāhi samathavipassanāhi samannāgatāti attho. Rattindivanti accantasaṁyoge",
  "tika-vin11t20:35_3": "upayogavacanaṁ. Atanditāti analasā.",
  "tika-vin11t20:36_0": "‘‘Rattindiva’’nti ettha ratti-saddena rattiyāyeva gahaṇaṁ, udāhu ekadesassāti āha",
  "tika-vin11t20:36_1": "‘‘pubbarattāpararatta’’nti. Pubbā ca sā ratti cāti pubbaratti, paṭhamayāmo, aparā",
  "tika-vin11t20:36_2": "ca sā ratti cāti apararatti, pacchimayāmo, pubbaratti ca apararatti cāti samāhāradvande",
  "tika-vin11t20:36_3": "samāsante a-kārapaccayaṁ katvā ‘‘pubbarattāpararatta’’nti vuttaṁ. Idhāpi accantasaṁyoge",
  "tika-vin11t20:36_4": "upayogavacanaṁ. Majjhimayāme kāyadarathavūpasamanatthāya supanaṁ anuññātanti taṁ",
  "tika-vin11t20:36_5": "vajjetvā purimapacchimayāmesu nirantarabhāvanānuyogo kātabboti dassanatthameva vuttaṁ.",
  "tika-vin11t20:36_6": "Vipassanā parāyanā samathavipassanāva paraṁ ayanaṁ patiṭṭhā etesanti vipassanāparāyanā,",
  "tika-vin11t20:36_7": "samathavipassanāya yuttapayuttā hontīti vuttaṁ hoti.",
  "tika-vin11t20:37_0": "2649. Laddho phāsuvihāro yehi te laddhaphāsuvihārā, tesaṁ. Phāsuvihāroti ca sukhavihārassa",
  "tika-vin11t20:37_1": "mūlakāraṇattā taruṇā samathavipassanā adhippetā, paṭiladdhataruṇasamathavipassanānanti",
  "tika-vin11t20:37_2": "attho. Siyā na parihāniti parihāni nāma evaṁ kate na bhaveyya.",
  "tika-vin11t20:38": "Kattikamāsaketi cīvaramāsasaṅkhāte kattikamāse pavāraṇāya saṅgaho vuttoti yojanā. Gāthābandhavasena ‘‘saṅgāho’’ti dīgho kato, pavāraṇāsaṅgaho vuttoti attho. Yathāha –",
  "tika-vin11t20:39_0": "‘‘Pavāraṇāsaṅgaho ca nāmāyaṁ vissaṭṭhakammaṭṭhānānaṁ thāmagatasamathavipassanānaṁ",
  "tika-vin11t20:39_1": "sotāpannādīnañca na dātabbo. Taruṇasamathavipassanālābhino pana sabbe vā hontu, upaḍḍhā",
  "tika-vin11t20:39_2": "vā, ekapuggalo vā, ekassapi vasena dātabboyeva. Dinne pavāraṇāsaṅgahe antovasse parihārova",
  "tika-vin11t20:39_3": "hoti, āgantukā tesaṁ senāsanaṁ gahetuṁ na labhanti. Tehipi chinnavassehi na bhavitabbaṁ,",
  "tika-vin11t20:39_4": "pavāretvā pana antarāpi cārikaṁ pakkamituṁ labhantī’’ti (mahāva. aṭṭha. 241).",
  "tika-vin11t20:40": "Pavāraṇāsaṅgahassa dānappakāro pana pāḷito gahetabbo.",
  "tika-vin11t20:41": "Pavāraṇakkhandhakakathāvaṇṇanā."
}