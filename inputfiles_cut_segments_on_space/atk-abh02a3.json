{
  "atk-abh02a3:0": "4. Saccavibhaṅgo",
  "atk-abh02a3:1": "1. Suttantabhājanīyavaṇṇanā",
  "atk-abh02a3:2": "189. Idāni tadanantare saccavibhaṅge cattārīti gaṇanaparicchedo. Ariyasaccānīti paricchinnadhammanidassanaṁ. Dukkhaṁ ariyasaccantiādimhi pana uddesavāre –",
  "atk-abh02a3:3": "Vibhāgato nibbacana-lakkhaṇādippabhedato;",
  "atk-abh02a3:4": "Atthatthuddhārato ceva, anūnādhikato tathā.",
  "atk-abh02a3:5": "Kamato ariyasaccesu, yaṁ ñāṇaṁ tassa kiccato;",
  "atk-abh02a3:6": "Antogadhānaṁ pabhedo, upamāto catukkato.",
  "atk-abh02a3:7": "Suññatekavidhādīhi, sabhāgavisabhāgato;",
  "atk-abh02a3:8": "Vinicchayo veditabbo, viññunā sāsanakkame.",
  "atk-abh02a3:9_0": "Tattha ‘vibhāgato’ti dukkhādīnañhi cattāro cattāro atthā vibhattā tathā avitathā",
  "atk-abh02a3:9_1": "anaññathā, ye dukkhādīni abhisamentehi abhisametabbā. Yathāha, “dukkhassa pīḷanaṭṭho,",
  "atk-abh02a3:9_2": "saṅkhataṭṭho, santāpaṭṭho, vipariṇāmaṭṭho – ime cattāro dukkhassa dukkhaṭṭhā tathā",
  "atk-abh02a3:9_3": "avitathā anaññathā. Samudayassa āyūhanaṭṭho, nidānaṭṭho, saṁyogaṭṭho, palibodhaṭṭho…pe…",
  "atk-abh02a3:9_4": "nirodhassa nissaraṇaṭṭho, vivekaṭṭho, asaṅkhataṭṭho, amataṭṭho…pe… maggassa niyyānaṭṭho,",
  "atk-abh02a3:9_5": "hetvaṭṭho, dassanaṭṭho, ādhipateyyaṭṭho – ime cattāro maggassa maggaṭṭhā tathā avitathā",
  "atk-abh02a3:9_6": "anaññathā”ti. Tathā “dukkhassa pīḷanaṭṭho, saṅkhataṭṭho, santāpaṭṭho, viparināmaṭṭho,",
  "atk-abh02a3:9_7": "abhisamayaṭṭho”ti evamādi. Iti evaṁ vibhattānaṁ catunnaṁ catunnaṁ atthānaṁ vasena",
  "atk-abh02a3:9_8": "dukkhādīni veditabbānīti. Ayaṁ tāvettha vibhāgato vinicchayo veditabbo.",
  "atk-abh02a3:10_0": "‘Nibbacanalakkhaṇādippabhedato’ti ettha pana ‘nibbacanato’ tāva idha ‘du’iti ayaṁ",
  "atk-abh02a3:10_1": "saddo kucchite dissati; kucchitañhi puttaṁ duputtoti vadanti. ‘Khaṁ’saddo pana tucche;",
  "atk-abh02a3:10_2": "tucchañhi ākāsaṁ khanti vuccati. Idañca paṭhamasaccaṁ kucchitaṁ anekaupaddavādhiṭṭhānato,",
  "atk-abh02a3:10_3": "tucchaṁ bālajanaparikappitadhuvasubhasukhattabhāvavirahitato. Tasmā kucchitattā tucchattā",
  "atk-abh02a3:10_4": "ca dukkhanti vuccati. ‘Saṁ’iti ca ayaṁ saddo “samāgamo sameta”ntiādīsu saṁyogaṁ dīpeti;",
  "atk-abh02a3:10_5": "‘u’iti ayaṁ saddo “uppannaṁ udita”ntiādīsu uppattiṁ. ‘Aya’saddo pana kāraṇaṁ dīpeti.",
  "atk-abh02a3:10_6": "Idañcāpi dutiyasaccaṁ avasesapaccayasamāyoge sati dukkhassuppattikāraṇaṁ. Iti dukkhassa",
  "atk-abh02a3:10_7": "saṁyoge uppattikāraṇattā dukkhasamudayanti vuccati.",
  "atk-abh02a3:11_0": "Tatiyasaccaṁ pana yasmā ‘ni’saddo abhāvaṁ ‘rodha’saddo ca cārakaṁ dīpeti, tasmā abhāvo",
  "atk-abh02a3:11_1": "ettha saṁsāracārakasaṅkhātassa dukkharodhassa sabbagatisuññattā, samadhigate vā tasmiṁ",
  "atk-abh02a3:11_2": "saṁsāracārakasaṅkhātassa dukkharodhassa abhāvo hoti tappaṭipakkhattātipi dukkhanirodhanti",
  "atk-abh02a3:11_3": "vuccati, dukkhassa vā anuppādanirodhapaccayattā dukkhanirodhanti. Catutthasaccaṁ",
  "atk-abh02a3:11_4": "pana yasmā etaṁ dukkhanirodhaṁ gacchati ārammaṇavasena tadabhimukhībhūtattā, paṭipadā",
  "atk-abh02a3:11_5": "ca hoti dukkhanirodhappattiyā, tasmā dukkhanirodhagāminī paṭipadāti vuccati.",
  "atk-abh02a3:12_0": "Yasmā panetāni buddhādayo ariyā paṭivijjhanti, tasmā ariyasaccānīti vuccanti. Yathāha",
  "atk-abh02a3:12_1": "– “catārimāni, bhikkhave, ariyasaccāni. Katamāni…pe… imāni kho, bhikkhave, cattāri",
  "atk-abh02a3:12_2": "ariyasaccāni. Ariyā imāni paṭivijjhanti, tasmā ariyasaccānīti vuccantī”ti. Apica",
  "atk-abh02a3:12_3": "ariyassa saccānītipi ariyasaccāni. Yathāha – “sadevake, bhikkhave, loke…pe… sadevamanussāya",
  "atk-abh02a3:12_4": "tathāgato ariyo, tasmā ariyasaccānīti vuccantī”ti. Atha vā etesaṁ abhisambuddhattā",
  "atk-abh02a3:12_5": "ariyabhāvasiddhitopi ariyasaccāni. Yathāha – “imesaṁ kho, bhikkhave, catunnaṁ ariyasaccānaṁ",
  "atk-abh02a3:12_6": "yathābhūtaṁ abhisambuddhattā tathāgato arahaṁ sammāsambuddho ‘ariyo’ti vuccatī”ti.",
  "atk-abh02a3:12_7": "Apica kho pana ariyāni saccānītipi ariyasaccāni; ariyānīti tathāni avitathāni avisaṁvādakānīti",
  "atk-abh02a3:12_8": "attho. Yathāha – “imāni kho, bhikkhave, cattāri ariyasaccāni tathāni avitathāni anaññathāni,",
  "atk-abh02a3:12_9": "tasmā ariyasaccānīti vuccantī”ti. Evamettha nibbacanato vinicchayo veditabbo.",
  "atk-abh02a3:13_0": "Kathaṁ ‘lakkhaṇādippabhedato’? Ettha hi bādhanalakkhaṇaṁ dukkhasaccaṁ, santāpanarasaṁ,",
  "atk-abh02a3:13_1": "pavattipaccupaṭṭhānaṁ. Pabhavalakkhaṇaṁ samudayasaccaṁ, anupacchedakaraṇarasaṁ, palibodhapaccupaṭṭhānaṁ.",
  "atk-abh02a3:13_2": "Santilakkhaṇaṁ nirodhasaccaṁ, accutirasaṁ, animittapaccupaṭṭhānaṁ. Niyyānalakkhaṇaṁ",
  "atk-abh02a3:13_3": "maggasaccaṁ, kilesappahānakaraṇarasaṁ, vuṭṭhānapaccupaṭṭhānaṁ. Apica pavattipavattakanivattinivattakalakkhaṇāni",
  "atk-abh02a3:13_4": "paṭipāṭiyā. Tathā saṅkhatataṇhāasaṅkhatadassanalakkhaṇāni cāti evamettha ‘lakkhaṇādippabhedato’",
  "atk-abh02a3:13_5": "vinicchayo veditabbo.",
  "atk-abh02a3:14_0": "‘Atthatthuddhārato cevā’ti ettha pana atthato tāva ko saccaṭṭhoti ce? Yo paññācakkhunā",
  "atk-abh02a3:14_1": "upaparikkhamānānaṁ māyāva viparītako, marīcīva visaṁvādako, titthiyānaṁ attāva anupalabbhasabhāvo",
  "atk-abh02a3:14_2": "ca na hoti; atha kho bādhanapabhavasantiniyyānappakārena tacchāviparītabhūtabhāvena",
  "atk-abh02a3:14_3": "ariyañāṇassa gocaro hotiyeva; esa aggilakkhaṇaṁ viya, lokapakati viya ca tacchāviparītabhūtabhāvo",
  "atk-abh02a3:14_4": "saccaṭṭhoti veditabbo. Yathāha – “idaṁ dukkhanti kho, bhikkhave, tathametaṁ avitathametaṁ",
  "atk-abh02a3:14_5": "anaññathameta”nti vitthāro. Apica –",
  "atk-abh02a3:15": "Nābādhakaṁ yato dukkhaṁ, dukkhā aññaṁ na bādhakaṁ;",
  "atk-abh02a3:16": "Bādhakattaniyāmena, tato saccamidaṁ mataṁ.",
  "atk-abh02a3:17": "Taṁ vinā nāññato dukkhaṁ, na hoti na ca taṁ tato;",
  "atk-abh02a3:18": "Dukkhahetuniyāmena, iti saccaṁ visattikā.",
  "atk-abh02a3:19": "Nāññā nibbānato santi, santaṁ na ca na taṁ yato;",
  "atk-abh02a3:20": "Santabhāvaniyāmena, tato saccamidaṁ mataṁ.",
  "atk-abh02a3:21": "Maggā aññaṁ na niyyānaṁ, aniyyāno na cāpi so;",
  "atk-abh02a3:22": "Tacchaniyyānabhāvattā, iti so saccasammato.",
  "atk-abh02a3:23": "Iti tacchāvipallāsa-bhūtabhāvaṁ catūsupi;",
  "atk-abh02a3:24": "Dukkhādīsvavisesena, saccaṭṭhaṁ āhu paṇḍitāti.",
  "atk-abh02a3:25": "Evaṁ ‘atthato’ vinicchayo veditabbo.",
  "atk-abh02a3:26_0": "Kathaṁ ‘atthuddhārato’? Idhāyaṁ ‘sacca’saddo anekesu atthesu dissati, seyyathidaṁ",
  "atk-abh02a3:26_1": "– “saccaṁ bhaṇe, na kujjheyyā”tiādīsu vācāsacce. “Sacce ṭhitā samaṇabrāhmaṇā cā”tiādīsu",
  "atk-abh02a3:26_2": "viratisacce. “Kasmā nu saccāni vadanti nānā, pavādiyāse kusalāvadānā”tiādīsu diṭṭhisacce.",
  "atk-abh02a3:26_3": "“Ekañhi saccaṁ na dutiyamatthī”tiādīsu paramatthasacce nibbāne ceva magge ca. “Catunnaṁ",
  "atk-abh02a3:26_4": "ariyasaccānaṁ kati kusalā”tiādīsu ariyasacce. Svāyamidhāpi ariyasacce vattatīti evamettha",
  "atk-abh02a3:26_5": "‘atthuddhārato’pi vinicchayo veditabbo.",
  "atk-abh02a3:27_0": "‘Anūnādhikato’ti kasmā pana cattāreva ariyasaccāni vuttāni, anūnāni anadhikānīti",
  "atk-abh02a3:27_1": "ce? Aññassāsambhavato, aññatarassa ca anapaneyyabhāvato; na hi etehi aññaṁ adhikaṁ",
  "atk-abh02a3:27_2": "vā etesaṁ vā ekampi apanetabbaṁ sambhoti. Yathāha – “idha, bhikkhave, āgaccheyya",
  "atk-abh02a3:27_3": "samaṇo vā brāhmaṇo vā ‘netaṁ dukkhaṁ ariyasaccaṁ, aññaṁ dukkhaṁ ariyasaccaṁ yaṁ samaṇena",
  "atk-abh02a3:27_4": "gotamena desitaṁ. Ahametaṁ dukkhaṁ ariyasaccaṁ ṭhapetvā aññaṁ dukkhaṁ ariyasaccaṁ",
  "atk-abh02a3:27_5": "paññapessāmī’ti netaṁ ṭhānaṁ vijjatī”tiādi. Yathā cāha – “yo hi koci, bhikkhave,",
  "atk-abh02a3:27_6": "samaṇo vā brāhmaṇo vā evaṁ vadeyya ‘netaṁ dukkhaṁ paṭhamaṁ ariyasaccaṁ, yaṁ samaṇena",
  "atk-abh02a3:27_7": "gotamena desitaṁ. Ahametaṁ dukkhaṁ paṭhamaṁ ariyasaccaṁ paccakkhāya aññaṁ dukkhaṁ",
  "atk-abh02a3:27_8": "paṭhamaṁ ariyasaccaṁ paññapessāmī’ti netaṁ ṭhānaṁ vijjatī”tiādi.",
  "atk-abh02a3:28_0": "Apica pavattimācikkhanto bhagavā sahetukaṁ ācikkhi, nivattiñca saupāyaṁ. Iti pavattinivattitadubhayahetūnaṁ",
  "atk-abh02a3:28_1": "etapparamato cattāreva vuttāni. Tathā pariññeyya pahātabba sacchikātabba bhāvetabbānaṁ,",
  "atk-abh02a3:28_2": "taṇhāvatthutaṇhātaṇhānirodhataṇhānirodhupāyānaṁ, ālayālayarāmatāālayasamugghātaālayasamugghātūpāyānañca",
  "atk-abh02a3:28_3": "vasenāpi cattāreva vuttānīti. Evamettha ‘anūnādhikato’ vinicchayo veditabbo.",
  "atk-abh02a3:29_0": "‘Kamato’ti ayampi desanākkamova. Ettha ca oḷārikattā sabbasattasādhāraṇattā ca suviññeyyanti",
  "atk-abh02a3:29_1": "dukkhasaccaṁ paṭhamaṁ vuttaṁ, tasseva hetudassanatthaṁ tadanantaraṁ samudayasaccaṁ,",
  "atk-abh02a3:29_2": "hetunirodhā phalanirodhoti ñāpanatthaṁ tato nirodhasaccaṁ, tadadhigamupāyadassanatthaṁ",
  "atk-abh02a3:29_3": "ante maggasaccaṁ. Bhavasukhassādagadhitānaṁ vā sattānaṁ saṁvegajananatthaṁ paṭhamaṁ",
  "atk-abh02a3:29_4": "dukkhamāha. Taṁ neva akataṁ āgacchati, na issaranimmānādito hoti, ito pana hotīti",
  "atk-abh02a3:29_5": "ñāpanatthaṁ tadanantaraṁ samudayaṁ. Tato sahetukena dukkhena abhibhūtattā saṁviggamānasānaṁ",
  "atk-abh02a3:29_6": "dukkhanissaraṇagavesīnaṁ nissaraṇadassanena assāsajananatthaṁ nirodhaṁ. Tato nirodhādhigamatthaṁ",
  "atk-abh02a3:29_7": "nirodhasampāpakaṁ magganti evamettha ‘kamato’ vinicchayo veditabbo.",
  "atk-abh02a3:30_0": "‘Ariyasaccesu yaṁ ñāṇaṁ tassa kiccato’ti saccañāṇakiccatopi vinicchayo veditabboti",
  "atk-abh02a3:30_1": "attho. Duvidhañhi saccañāṇaṁ – anubodhañāṇañca paṭivedhañāṇañca. Tattha anubodhañāṇaṁ",
  "atk-abh02a3:30_2": "lokiyaṁ anussavādivasena nirodhe magge ca pavattati. Paṭivedhañāṇaṁ lokuttaraṁ nirodhārammaṇaṁ",
  "atk-abh02a3:30_3": "katvā kiccato cattāripi saccāni paṭivijjhati. Yathāha – “yo, bhikkhave, dukkhaṁ passati",
  "atk-abh02a3:30_4": "dukkhasamudayampi so passati, dukkhanirodhampi passati, dukkhanirodhagāminiṁ paṭipadampi",
  "atk-abh02a3:30_5": "passatī”ti sabbaṁ vattabbaṁ. Yaṁ panetaṁ lokiyaṁ, tattha dukkhañāṇaṁ pariyuṭṭhānābhibhavanavasena",
  "atk-abh02a3:30_6": "pavattamānaṁ sakkāyadiṭṭhiṁ nivatteti, samudayañāṇaṁ ucchedadiṭṭhiṁ, nirodhañāṇaṁ",
  "atk-abh02a3:30_7": "sassatadiṭṭhiṁ, maggañāṇaṁ akiriyadiṭṭhiṁ; dukkhañāṇaṁ vā dhuvasubhasukhattabhāvarahitesu",
  "atk-abh02a3:30_8": "khandhesu dhuvasubhasukhattabhāvasaññāsaṅkhātaṁ phale vippaṭipattiṁ, samudayañāṇaṁ",
  "atk-abh02a3:30_9": "issarappadhānakālasabhāvādīhi loko pavattatīti akāraṇe kāraṇābhimānappavattaṁ hetumhi",
  "atk-abh02a3:30_10": "vippaṭipattiṁ, nirodhañāṇaṁ arūpalokalokathūpikādīsu apavaggaggāhabhūtaṁ nirodhe",
  "atk-abh02a3:30_11": "vippaṭipattiṁ, maggañāṇaṁ kāmasukhallikaattakilamathānuyogappabhede avisuddhimagge",
  "atk-abh02a3:30_12": "visuddhimaggaggāhavasena pavattaṁ upāye vippaṭipattiṁ nivatteti. Tenetaṁ vuccati –",
  "atk-abh02a3:31": "Loke lokappabhave, lokatthagame sive ca tadupāye;",
  "atk-abh02a3:32": "Sammuyhati tāva naro, na vijānāti yāva saccānīti.",
  "atk-abh02a3:33": "Evamettha ‘ñāṇakiccato’pi vinicchayo veditabbo.",
  "atk-abh02a3:34_0": "‘Antogadhānaṁ pabhedā’ti dukkhasaccasmiñhi, ṭhapetvā taṇhañceva anāsavadhamme ca,",
  "atk-abh02a3:34_1": "sesā sabbadhammā antogadhā; samudayasacce chattiṁsa taṇhāvicaritāni; nirodhasaccaṁ",
  "atk-abh02a3:34_2": "asammissaṁ; maggasacce sammādiṭṭhimukhena vīmaṁsiddhipādapaññindriyapaññābaladhammavicayasambojjhaṅgāni.",
  "atk-abh02a3:34_3": "Sammāsaṅkappāpadesena tayo nekkhammavitakkādayo, sammāvācāpadesena cattāri vacīsucaritāni,",
  "atk-abh02a3:34_4": "sammākammantāpadesena tīṇi kāyasucaritāni, sammāājīvamukhena appicchatā santuṭṭhitā",
  "atk-abh02a3:34_5": "ca, sabbesaṁyeva vā etesaṁ sammāvācākammantājīvānaṁ ariyakantasīlattā sīlassa ca",
  "atk-abh02a3:34_6": "saddhāhatthena paṭiggahetabbattā tesaṁ atthitāya ca atthibhāvato saddhindriyasaddhābalachandiddhipādā,",
  "atk-abh02a3:34_7": "sammāvāyāmāpadesena catubbidhasammappadhānavīriyindriyavīriyabalavīriyasambojjhaṅgāni,",
  "atk-abh02a3:34_8": "sammāsatiapadesena catubbidhasatipaṭṭhānasatindriyasatibalasatisambojjhaṅgāni, sammāsamādhiapadesena",
  "atk-abh02a3:34_9": "savitakkasavicārādayo tayo tayo samādhī, cittasamādhisamādhindriyasamādhibalapītipassaddhisamādhiupekkhāsambojjhaṅgāni",
  "atk-abh02a3:34_10": "antogadhānīti. Evamettha ‘antogadhānaṁ pabhedā’pi vinicchayo veditabbo.",
  "atk-abh02a3:35_0": "‘Upamāto’ti bhāro viya hi dukkhasaccaṁ daṭṭhabbaṁ, bhārādānamiva samudayasaccaṁ,",
  "atk-abh02a3:35_1": "bhāranikkhepanamiva nirodhasaccaṁ, bhāranikkhepanūpāyo viya maggasaccaṁ; rogo viya",
  "atk-abh02a3:35_2": "ca dukkhasaccaṁ, roganidānamiva samudayasaccaṁ, rogavūpasamo viya nirodhasaccaṁ,",
  "atk-abh02a3:35_3": "bhesajjamiva maggasaccaṁ; dubbhikkhamiva vā dukkhasaccaṁ, dubbuṭṭhi viya samudayasaccaṁ,",
  "atk-abh02a3:35_4": "subhikkhamiva nirodhasaccaṁ, suvuṭṭhi viya maggasaccaṁ. Apica verīveramūlaverasamugghātaverasamugghātupāyehi,",
  "atk-abh02a3:35_5": "visarukkharukkhamūlamūlupacchedatadupacchedupāyehi, bhayabhayamūlanibbhayatadadhigamupāyehi,",
  "atk-abh02a3:35_6": "orimatīramahoghapārimatīrataṁsampāpakavāyāmehi ca yojetvāpetāni upamāto veditabbānīti.",
  "atk-abh02a3:35_7": "Evamettha ‘upamāto’ vinicchayo veditabbo.",
  "atk-abh02a3:36_0": "‘Catukkato’ti atthi cettha dukkhaṁ na ariyasaccaṁ, atthi ariyasaccaṁ na dukkhaṁ,",
  "atk-abh02a3:36_1": "atthi dukkhañceva ariyasaccañca, atthi neva dukkhaṁ na ariyasaccaṁ. Esa nayo samudayādīsu.",
  "atk-abh02a3:36_2": "Tattha maggasampayuttā dhammā sāmaññaphalāni ca “yadaniccaṁ taṁ dukkha”nti vacanato",
  "atk-abh02a3:36_3": "saṅkhāradukkhatāya dukkhaṁ na ariyasaccaṁ. Nirodho ariyasaccaṁ na dukkhaṁ. Itaraṁ",
  "atk-abh02a3:36_4": "pana ariyasaccadvayaṁ siyā dukkhaṁ aniccato, na pana yassa pariññāya bhagavati brahmacariyaṁ",
  "atk-abh02a3:36_5": "vussati tathatthena. Sabbākārena pana upādānakkhandhapañcakaṁ dukkhañceva ariyasaccañca",
  "atk-abh02a3:36_6": "aññatra taṇhāya. Maggasampayuttā dhammā sāmaññaphalāni ca yassa pariññatthaṁ bhagavati",
  "atk-abh02a3:36_7": "brahmacariyaṁ vussati tathatthena neva dukkhaṁ na ariyasaccaṁ. Evaṁ samudayādīsupi",
  "atk-abh02a3:36_8": "yathāyogaṁ yojetvā ‘catukkato’pettha vinicchayo veditabbo.",
  "atk-abh02a3:37": "‘Suññatekavidhādīhī’ti ettha suññato tāva paramatthena hi sabbāneva saccāni vedakakārakanibbutagamakābhāvato suññānīti veditabbāni. Tenetaṁ vuccati –",
  "atk-abh02a3:38": "Dukkhameva hi na koci dukkhito, kārako na kiriyāva vijjati;",
  "atk-abh02a3:39": "Atthi nibbuti na nibbuto pumā, maggamatthi gamako na vijjatīti.",
  "atk-abh02a3:40": "Atha vā –",
  "atk-abh02a3:41": "Dhuvasubhasukhattasuññaṁ, purimadvayamattasuññamamatapadaṁ;",
  "atk-abh02a3:42": "Dhuvasukhaattavirahito, maggo iti suññato tesu.",
  "atk-abh02a3:43_0": "Nirodhasuññāni vā tīṇi, nirodho ca sesattayasuñño. Phalasuñño vā ettha hetu samudaye",
  "atk-abh02a3:43_1": "dukkhassābhāvato magge ca nirodhassa, na phalena sagabbho pakativādīnaṁ pakati viya.",
  "atk-abh02a3:43_2": "Hetusuññañca phalaṁ dukkhasamudayānaṁ nirodhamaggānañca asamavāyā, na hetusamavetaṁ",
  "atk-abh02a3:43_3": "hetuphalaṁ hetuphalasamavāyavādīnaṁ dviaṇukādīni viya. Tenetaṁ vuccati –",
  "atk-abh02a3:44": "Tayamidha nirodhasuññaṁ, tayena tenāpi nibbuti suññā;",
  "atk-abh02a3:45": "Suñño phalena hetu, phalampi taṁ hetunā suññanti.",
  "atk-abh02a3:46": "Evaṁ tāva ‘suññato’ vinicchayo veditabbo.",
  "atk-abh02a3:47_0": "‘Ekavidhādīhī’ti sabbameva cettha dukkhaṁ ekavidhaṁ pavattibhāvato, duvidhaṁ nāmarūpato,",
  "atk-abh02a3:47_1": "tividhaṁ kāmarūpārūpūpapatibhavabhedato, catubbidhaṁ catuāhārabhedato, pañcavidhaṁ",
  "atk-abh02a3:47_2": "pañcupādānakkhandhabhedato. Samudayopi ekavidho pavattakabhāvato, duvidho diṭṭhisampayuttāsampayuttato,",
  "atk-abh02a3:47_3": "tividho kāmabhavavibhavataṇhābhedato, catubbidho catumaggappaheyyato, pañcavidho",
  "atk-abh02a3:47_4": "rūpābhinandanādibhedato, chabbidho chataṇhākāyabhedato. Nirodhopi ekavidho asaṅkhatadhātubhāvato,",
  "atk-abh02a3:47_5": "pariyāyena pana duvidho saupādisesaanupādisesato, tividho bhavattayavūpasamato, catubbidho",
  "atk-abh02a3:47_6": "catumaggādhigamanīyato, pañcavidho pañcābhinandanavūpasamato, chabbidho chataṇhākāyakkhayabhedato.",
  "atk-abh02a3:47_7": "Maggopi ekavidho bhāvetabbato, duvidho samathavipassanābhedato dassanabhāvanābhedato",
  "atk-abh02a3:47_8": "vā, tividho khandhattayabhedato. Ayañhi sappadesattā nagaraṁ viya rajjena nippadesehi",
  "atk-abh02a3:47_9": "tīhi khandhehi saṅgahito. Yathāha –",
  "atk-abh02a3:48_0": "“Na kho, āvuso visākha, ariyena aṭṭhaṅgikena maggena tayo khandhā saṅgahitā. Tīhi",
  "atk-abh02a3:48_1": "ca kho, āvuso visākha, khandhehi ariyo aṭṭhaṅgiko maggo saṅgahito. Yā cāvuso visākha,",
  "atk-abh02a3:48_2": "sammāvācā, yo ca sammākammanto, yo ca sammāājīvo – ime dhammā sīlakkhandhe saṅgahitā;",
  "atk-abh02a3:48_3": "yo ca sammāvāyāmo, yā ca sammāsati, yo ca sammāsamādhi – ime dhammā samādhikkhandhe",
  "atk-abh02a3:48_4": "saṅgahitā; yā ca sammādiṭṭhi, yo ca sammāsaṅkappo – ime dhammā paññākkhandhe saṅgahitā”ti.",
  "atk-abh02a3:49_0": "Ettha hi sammāvācādayo tayo sīlameva. Tasmā te sajātito sīlakkhandhena saṅgahitā.",
  "atk-abh02a3:49_1": "Kiñcāpi hi pāḷiyaṁ sīlakkhandheti bhummena niddeso kato, attho pana karaṇavaseneva",
  "atk-abh02a3:49_2": "veditabbo. Sammāvāyāmādīsu pana tīsu samādhi attano dhammatāya ārammaṇe ekaggabhāvena",
  "atk-abh02a3:49_3": "appetuṁ na sakkoti, vīriye pana paggahakiccaṁ sādhente satiyā ca apilāpanakiccaṁ",
  "atk-abh02a3:49_4": "sādhentiyā laddhūpakāro hutvā sakkoti.",
  "atk-abh02a3:50_0": "Tatrāyaṁ upamā – yathā hi nakkhattaṁ kīḷissāmāti uyyānaṁ paviṭṭhesu tīsu sahāyesu",
  "atk-abh02a3:50_1": "eko supupphitaṁ campakarukkhaṁ disvā hatthaṁ ukkhipitvāpi gahetuṁ na sakkuṇeyya.",
  "atk-abh02a3:50_2": "Athassa dutiyo onamitvā piṭṭhiṁ dadeyya. So tassa piṭṭhiyaṁ ṭhatvāpi kampamāno gahetuṁ",
  "atk-abh02a3:50_3": "na sakkuṇeyya. Athassa itaro aṁsakūṭaṁ upanāmeyya. So ekassa piṭṭhiyaṁ ṭhatvā ekassa",
  "atk-abh02a3:50_4": "aṁsakūṭaṁ olubbha yathāruci pupphāni ocinitvā piḷandhitvā nakkhattaṁ kīḷeyya. Evaṁsampadamidaṁ daṭṭhabbaṁ.",
  "atk-abh02a3:51_0": "Ekato uyyānaṁ paviṭṭhā tayo sahāyā viya hi ekato jātā sammāvāyāmādayo tayo dhammā,",
  "atk-abh02a3:51_1": "supupphitacampakarukkho viya ārammaṇaṁ, hatthaṁ ukkhipitvāpi gahetuṁ asakkonto viya",
  "atk-abh02a3:51_2": "attano dhammatāya ārammaṇe ekaggabhāvena appetuṁ asakkonto samādhi, piṭṭhiṁ datvā",
  "atk-abh02a3:51_3": "onatasahāyo viya vāyāmo, aṁsakūṭaṁ datvā ṭhitasahāyo viya sati. Yathā tesu ekassa",
  "atk-abh02a3:51_4": "piṭṭhiyaṁ ṭhatvā ekassa aṁsakūṭaṁ olubbha itaro yathāruci pupphaṁ gahetuṁ sakkoti,",
  "atk-abh02a3:51_5": "evameva vīriye paggahakiccaṁ sādhente satiyā ca apilāpanakiccaṁ sādhentiyā laddhūpakāro",
  "atk-abh02a3:51_6": "samādhi sakkoti ārammaṇe ekaggabhāvena appetuṁ. Tasmā samādhiyevettha sajātito samādhikkhandhena",
  "atk-abh02a3:51_7": "saṅgahito. Vāyāmasatiyo pana kiriyato saṅgahitā honti.",
  "atk-abh02a3:52_0": "Sammādiṭṭhisammāsaṅkappesupi paññā attano dhammatāya ‘aniccaṁ dukkhaṁ anattā’ti ārammaṇaṁ",
  "atk-abh02a3:52_1": "nicchetuṁ na sakkoti, vitakke pana ākoṭetvā ākoṭetvā dente sakkoti. Kathaṁ? Yathā",
  "atk-abh02a3:52_2": "hi heraññiko kahāpaṇaṁ hatthe ṭhapetvā sabbabhāgesu oloketukāmo samānopi na cakkhutaleneva",
  "atk-abh02a3:52_3": "parivattetuṁ sakkoti, aṅgulipabbehi pana parivattetvā parivattetvā ito cito ca oloketuṁ",
  "atk-abh02a3:52_4": "sakkoti; evameva na paññā attano dhammatāya aniccādivasena ārammaṇaṁ nicchetuṁ sakkoti,",
  "atk-abh02a3:52_5": "abhiniropanalakkhaṇena pana āhananapariyāhananarasena vitakkena ākoṭentena viya parivattentena",
  "atk-abh02a3:52_6": "viya ca ādāya ādāya dinnameva nicchetuṁ sakkoti. Tasmā idhāpi sammādiṭṭhiyeva sajātito",
  "atk-abh02a3:52_7": "paññākkhandhena saṅgahitā, sammāsaṅkappo pana kiriyato saṅgahito hoti. Iti imehi",
  "atk-abh02a3:52_8": "tīhi khandhehi maggo saṅgahaṁ gacchati. Tena vuttaṁ – “tividho khandhattayabhedato”ti.",
  "atk-abh02a3:52_9": "Catubbidho sotāpattimaggādivasena.",
  "atk-abh02a3:53_0": "Apica sabbāneva saccāni ekavidhāni avitathattā abhiññeyyattā vā, duvidhāni lokiyalokuttarato",
  "atk-abh02a3:53_1": "saṅkhatāsaṅkhatato ca, tividhāni dassanabhāvanāhi pahātabbato appahātabbato nevapahātabbanāpahātabbato",
  "atk-abh02a3:53_2": "ca, catubbidhāni pariññeyyādibhedatoti. Evamettha ‘ekavidhādīhi’ vinicchayo veditabbo.",
  "atk-abh02a3:54": "‘Sabhāgavisabhāgato’ti sabbāneva ca saccāni aññamaññaṁ sabhāgāni avitathato attasuññato dukkarapaṭivedhato ca. Yathāha –",
  "atk-abh02a3:55_0": "“Taṁ kiṁ maññasi, ānanda, katamaṁ nu kho dukkarataraṁ vā durabhisambhavataraṁ vā",
  "atk-abh02a3:55_1": "– yo dūratova sukhumena tālacchiggaḷena asanaṁ atipāteyya poṅkhānupoṅkhaṁ avirādhitaṁ,",
  "atk-abh02a3:55_2": "yo vā sattadhā bhinnassa vālassa koṭiyā koṭiṁ paṭivijjheyyā”ti? “Etadeva, bhante,",
  "atk-abh02a3:55_3": "dukkaratarañceva durabhisambhavatarañca – yo sattadhā bhinnassa vālassa koṭiyā koṭiṁ",
  "atk-abh02a3:55_4": "paṭivijjheyyā”ti. “Tato kho te, ānanda, duppaṭivijjhataraṁ paṭivijjhanti ye idaṁ",
  "atk-abh02a3:55_5": "dukkhanti yathābhūtaṁ paṭivijjhanti…pe… ayaṁ dukkhanirodhagāminī paṭipadāti yathābhūtaṁ paṭivijjhantī”ti.",
  "atk-abh02a3:56_0": "Visabhāgāni salakkhaṇavavatthānato. Purimāni ca dve sabhāgāni duravagāhatthena gambhīrattā",
  "atk-abh02a3:56_1": "lokiyattā sāsavattā ca, visabhāgāni phalahetubhedato pariññeyyappahātabbato ca. Pacchimānipi",
  "atk-abh02a3:56_2": "dve sabhāgāni gambhīratthena duravagāhattā lokuttarattā anāsavattā ca, visabhāgāni",
  "atk-abh02a3:56_3": "visayavisayībhedato sacchikātabbabhāvetabbato ca. Paṭhamatatiyāni cāpi sabhāgāni",
  "atk-abh02a3:56_4": "phalāpadesato, visabhāgāni saṅkhatāsaṅkhatato. Dutiyacatutthāni cāpi sabhāgāni hetuapadesato,",
  "atk-abh02a3:56_5": "visabhāgāni ekantakusalākusalato. Paṭhamacatutthāni cāpi sabhāgāni saṅkhatato, visabhāgāni",
  "atk-abh02a3:56_6": "lokiyalokuttarato. Dutiyatatiyāni cāpi sabhāgāni nevasekkhānāsekkhabhāvato, visabhāgāni",
  "atk-abh02a3:56_7": "sārammaṇānārammaṇato.",
  "atk-abh02a3:57": "Iti evaṁ pakārehi, nayehi ca vicakkhaṇo;",
  "atk-abh02a3:58": "Vijaññā ariyasaccānaṁ, sabhāgavisabhāgatanti.",
  "atk-abh02a3:59": "Suttantabhājanīyauddesavaṇṇanā niṭṭhitā.",
  "atk-abh02a3:60": "1. Dukkhasaccaniddesavaṇṇanā",
  "atk-abh02a3:61": "Jātiniddeso",
  "atk-abh02a3:62_0": "190. Idāni saṅkhepato uddiṭṭhāni dukkhādīni vibhajitvā dassetuṁ ayaṁ tattha katamaṁ",
  "atk-abh02a3:62_1": "dukkhaṁ ariyasaccaṁ jātipi dukkhāti niddesavāro āraddho. Tattha jāti veditabbā, jātiyā",
  "atk-abh02a3:62_2": "dukkhaṭṭho veditabbo; jarā, maraṇaṁ, soko, paridevo, dukkhaṁ, domanassaṁ, upāyāso,",
  "atk-abh02a3:62_3": "appiyasampayogo, piyavippayogo veditabbo; appiyasampayogassa piyavippayogassa dukkhaṭṭho",
  "atk-abh02a3:62_4": "veditabbo; icchā veditabbā, icchāya dukkhaṭṭho veditabbo; khandhā veditabbā, khandhānaṁ",
  "atk-abh02a3:62_5": "dukkhaṭṭho veditabbo.",
  "atk-abh02a3:63_0": "Tattha dukkhassa ariyasaccassa kathanatthāya ayaṁ mātikā – idañhi dukkhaṁ nāma anekaṁ",
  "atk-abh02a3:63_1": "nānappakāraṁ, seyyathidaṁ – dukkhadukkhaṁ, vipariṇāmadukkhaṁ, saṅkhāradukkhaṁ, paṭicchannadukkhaṁ,",
  "atk-abh02a3:63_2": "appaṭicchannadukkhaṁ, pariyāyadukkhaṁ, nippariyāyadukkhanti.",
  "atk-abh02a3:64_0": "Tattha kāyikacetasikā dukkhavedanā sabhāvato ca nāmato ca dukkhattā ‘dukkhadukkhaṁ’",
  "atk-abh02a3:64_1": "nāma. Sukhavedanā vipariṇāmena dukkhuppattihetuto ‘vipariṇāmadukkhaṁ’ nāma. Upekkhāvedanā",
  "atk-abh02a3:64_2": "ceva avasesā ca tebhūmakā saṅkhārā udayabbayapīḷitattā ‘saṅkhāradukkhaṁ’ nāma. Tathā",
  "atk-abh02a3:64_3": "pīḷanaṁ pana maggaphalānampi atthi. Tasmā ete dhammā dukkhasaccapariyāpannattena",
  "atk-abh02a3:64_4": "saṅkhāradukkhaṁ nāmāti veditabbā. Kaṇṇasūladantasūlarāgajapariḷāhadosajapariḷāhādi",
  "atk-abh02a3:64_5": "kāyikacetasiko ābādho pucchitvā jānitabbato upakkamassa ca apākaṭabhāvato ‘paṭicchannadukkhaṁ’",
  "atk-abh02a3:64_6": "nāma, apākaṭadukkhantipi vuccati. Dvattiṁsakammakāraṇādisamuṭṭhāno ābādho apucchitvāva",
  "atk-abh02a3:64_7": "jānitabbato upakkamassa ca pākaṭabhāvato ‘appaṭicchannadukkhaṁ’ nāma, pākaṭadukkhantipi",
  "atk-abh02a3:64_8": "vuccati. Ṭhapetvā dukkhadukkhaṁ sesaṁ dukkhasaccavibhaṅge āgataṁ jātiādi sabbampi",
  "atk-abh02a3:64_9": "tassa tassa dukkhassa vatthubhāvato ‘pariyāyadukkhaṁ’ nāma. Dukkhadukkhaṁ ‘nippariyāyadukkhaṁ’ nāma.",
  "atk-abh02a3:65_0": "Tattha pariyāyadukkhaṁ nippariyāyadukkhanti imasmiṁ padadvaye ṭhatvā dukkhaṁ ariyasaccaṁ",
  "atk-abh02a3:65_1": "kathetabbaṁ. Ariyasaccañca nāmetaṁ pāḷiyaṁ saṅkhepatopi āgacchati vitthāratopi. Saṅkhepato",
  "atk-abh02a3:65_2": "āgataṭṭhāne saṅkhepenapi vitthārenapi kathetuṁ vaṭṭati. Vitthārato āgataṭṭhāne pana",
  "atk-abh02a3:65_3": "vitthāreneva kathetuṁ vaṭṭati, na saṅkhepena. Taṁ idaṁ imasmiṁ ṭhāne vitthārena āgatanti",
  "atk-abh02a3:65_4": "vitthāreneva kathetabbaṁ. Tasmā yaṁ taṁ niddesavāre “tattha katamaṁ dukkhaṁ ariyasaccaṁ?",
  "atk-abh02a3:65_5": "Jātipi dukkhā”tiādīni padāni gahetvā “jāti veditabbā, jātiyā dukkhaṭṭho veditabbo”tiādi",
  "atk-abh02a3:65_6": "vuttaṁ. Tattha jātiādīni tāva “tattha katamā jāti? Yā tesaṁ tesaṁ sattānaṁ tamhi",
  "atk-abh02a3:65_7": "tamhi sattanikāye jāti sañjātī”ti imassa pana padabhājanīyassa vasena veditabbāni.",
  "atk-abh02a3:66_0": "191. Tatrāyaṁ atthavaṇṇanā – tesaṁ tesaṁ sattānanti ayaṁ saṅkhepato anekesaṁ sattānaṁ",
  "atk-abh02a3:66_1": "sādhāraṇaniddeso. Yā devadattassa jāti, yā somadattassa jātīti evañhi divasampi kathiyamāne",
  "atk-abh02a3:66_2": "neva sattā pariyādānaṁ gacchanti, na sabbaṁ aparatthadīpanaṁ sijjhati. Imehi pana",
  "atk-abh02a3:66_3": "dvīhi padehi na koci satto apariyādinno hoti, na kiñci aparatthadīpanaṁ na sijjhati.",
  "atk-abh02a3:66_4": "Tena vuttaṁ – “yā tesaṁ tesaṁ sattāna”nti. Tamhi tamhīti ayaṁ jātigativasena anekesaṁ",
  "atk-abh02a3:66_5": "sattanikāyānaṁ sādhāraṇaniddeso. Sattanikāyeti sattānaṁ nikāye, sattaghaṭāyaṁ sattasamūheti attho.",
  "atk-abh02a3:67_0": "Jātīti ayaṁ jātisaddo anekattho. Tathā hesa “ekampi jātiṁ, dvepi jātiyo”ti ettha",
  "atk-abh02a3:67_1": "bhave āgato. “Atthi visākhe, nigaṇṭhā nāma samaṇajātikā”ti ettha nikāye. “Tiriyā",
  "atk-abh02a3:67_2": "nāma tiṇajāti nābhiyā uggantvā nabhaṁ āhacca ṭhitā ahosī”ti ettha paññattiyaṁ. “Jāti",
  "atk-abh02a3:67_3": "dvīhi khandhehi saṅgahitā”ti ettha saṅkhatalakkhaṇe. “Yaṁ, bhikkhave, mātukucchimhi",
  "atk-abh02a3:67_4": "paṭhamaṁ cittaṁ uppannaṁ, paṭhamaṁ viññāṇaṁ pātubhūtaṁ, tadupādāya sāvassa jātī”ti",
  "atk-abh02a3:67_5": "ettha paṭisandhiyaṁ. “Sampatijāto, ānanda, bodhisatto”ti ettha pasūtiyaṁ. “Anupakkuṭṭho",
  "atk-abh02a3:67_6": "jātivādenā”ti ettha kule. “Yatohaṁ, bhagini, ariyāya jātiyā jāto”ti ettha ariyasīle.",
  "atk-abh02a3:67_7": "Idha panāyaṁ savikāresu paṭhamābhinibbattakkhandhesu vattati. Tasmā jāyamānakavasena",
  "atk-abh02a3:67_8": "jātīti idamettha sabhāvapaccattaṁ. Sañjāyanavasena sañjātīti upasaggena padaṁ vaḍḍhitaṁ.",
  "atk-abh02a3:67_9": "Okkamanavasena okkanti. Jāyanaṭṭhena vā jāti, sā aparipuṇṇāyatanavasena yuttā. Sañjāyanaṭṭhena",
  "atk-abh02a3:67_10": "sañjāti, sā paripuṇṇāyatanavasena yuttā. Okkamanaṭṭhena okkanti, sā aṇḍajajalābujavasena",
  "atk-abh02a3:67_11": "yuttā. Te hi aṇḍakosañca vatthikosañca okkamanti, okkamantāpi pavisantā viya paṭisandhiṁ",
  "atk-abh02a3:67_12": "gaṇhanti. Abhinibbattanaṭṭhena abhinibbatti. Sā saṁsedajaopapātikavasena yuttā. Te",
  "atk-abh02a3:67_13": "hi pākaṭā eva hutvā nibbattanti. Ayaṁ tāva sammutikathā.",
  "atk-abh02a3:68_0": "Idāni paramatthakathā hoti. Khandhā eva hi paramatthato pātubhavanti, na sattā. Tattha",
  "atk-abh02a3:68_1": "ca khandhānanti ekavokārabhave ekassa, catuvokārabhave catunnaṁ, pañcavokārabhave",
  "atk-abh02a3:68_2": "pañcannaṁ gahaṇaṁ veditabbaṁ. Pātubhāvoti uppatti. Āyatanānanti ettha tatra tatra",
  "atk-abh02a3:68_3": "uppajjamānāyatanavasena saṅgaho veditabbo. Paṭilābhoti santatiyaṁ pātubhāvoyeva;",
  "atk-abh02a3:68_4": "pātubhavantāneva hi tāni paṭiladdhāni nāma honti. Ayaṁ vuccati jātīti ayaṁ jāti nāma",
  "atk-abh02a3:68_5": "kathiyati. Sā panesā tattha tattha bhave paṭhamābhinibbattilakkhaṇā, nīyyātanarasā,",
  "atk-abh02a3:68_6": "atītabhavato idha ummujjanapaccupaṭṭhānā, phalavasena dukkhavicittatāpaccupaṭṭhānā vā.",
  "atk-abh02a3:69_0": "Idāni ‘jātiyā dukkhaṭṭho veditabbo’ti ayañhi jāti sayaṁ na dukkhā, dukkhuppattiyā",
  "atk-abh02a3:69_1": "pana vatthubhāvena dukkhāti vuttā. Kataradukkhassa panāyaṁ vatthūti? Yaṁ taṁ bālapaṇḍitasuttādīsu",
  "atk-abh02a3:69_2": "bhagavatāpi upamāvasena pakāsitaṁ āpāyikaṁdukkhaṁ, yañca sugatiyaṁ manussaloke gabbhokkantimūlakādibhedaṁ",
  "atk-abh02a3:69_3": "dukkhaṁ uppajjati, tassa sabbassāpi esā vatthu. Tatridaṁ gabbhokkantimūlakādibhedaṁ",
  "atk-abh02a3:69_4": "dukkhaṁ – ayañhi satto mātukucchimhi nibbattamāno na uppalapadumapuṇḍarīkādīsu nibbattati.",
  "atk-abh02a3:69_5": "Atha kho heṭṭhā āmāsayassa upari pakkāsayassa udarapaṭalapiṭṭhikaṇḍakānaṁ vemajjhe",
  "atk-abh02a3:69_6": "paramasambādhe tibbandhakāre nānākuṇapagandhaparibhāvite asuciparamaduggandhapavanavicarite",
  "atk-abh02a3:69_7": "adhimattajegucche kucchippadese pūtimacchapūtikummāsacandanikādīsu kimi viya nibbattati.",
  "atk-abh02a3:69_8": "So tattha nibbatto dasa māse mātukucchisambhavena usmanā puṭapākaṁ viya paccamāno",
  "atk-abh02a3:69_9": "piṭṭhapiṇḍi viya sediyamāno samiñjanapasāraṇādirahito adhimattaṁ dukkhaṁ paccanubhotīti.",
  "atk-abh02a3:69_10": "Idaṁ tāva ‘gabbhokkantimūlakaṁ’ dukkhaṁ.",
  "atk-abh02a3:70_0": "Yaṁ pana so mātu sahasā upakkhalanagamananisīdanauṭṭhānaparivattanādīsu surādhuttahatthagato",
  "atk-abh02a3:70_1": "eḷako viya ahiguṇṭhikahatthagato sappapotako viya ca ākaḍḍhanaparikaḍḍhanaodhunananiddhunanādinā",
  "atk-abh02a3:70_2": "upakkamena adhimattaṁ dukkhamanubhavati, yañca mātu sītudakapānakāle sītanarakūpapanno",
  "atk-abh02a3:70_3": "viya, uṇhayāgubhattādiajjhoharaṇakāle aṅgāravuṭṭhisamparikiṇṇo viya, loṇambilādiajjhoharaṇakāle",
  "atk-abh02a3:70_4": "khārāpaṭicchakādikammakāraṇappatto viya tibbaṁ dukkhamanubhoti – idaṁ ‘gabbhapariharaṇamūlakaṁ’ dukkhaṁ.",
  "atk-abh02a3:71_0": "Yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne",
  "atk-abh02a3:71_1": "chedanaphālanādīhi dukkhaṁ uppajjati – idaṁ ‘gabbhavipattimūlakaṁ’ dukkhaṁ. Yaṁ vijāyamānāya",
  "atk-abh02a3:71_2": "mātuyā kammajehi vātehi parivattetvā narakapapātaṁ viya atibhayānakaṁ yonimaggaṁ",
  "atk-abh02a3:71_3": "paṭipātiyamānassa paramasambādhena yonimukhena tāḷacchiggaḷena viya nikkaḍḍhiyamānassa",
  "atk-abh02a3:71_4": "mahānāgassa narakasattassa viya ca saṅghāṭapabbatehi vicuṇṇiyamānassa dukkhaṁ uppajjati",
  "atk-abh02a3:71_5": "– idaṁ ‘vijāyanamūlakaṁ’ dukkhaṁ. Yaṁ pana jātassa taruṇavaṇasadisassa sukumārasarīrassa",
  "atk-abh02a3:71_6": "hatthaggahaṇanhāpanadhovanacoḷaparimajjanādikāle sūcimukhakhuradhāravijjhanaphālanasadisaṁ",
  "atk-abh02a3:71_7": "dukkhaṁ uppajjati – idaṁ mātukucchito ‘bahi nikkhamanamūlakaṁ’ dukkhaṁ. Yaṁ tato",
  "atk-abh02a3:71_8": "paraṁ pavattiyaṁ attanāva attānaṁ vadhantassa, acelakavatādivasena ātāpanaparitāpanānuyogamanuyuttassa,",
  "atk-abh02a3:71_9": "kodhavasena abhuñjantassa, ubbandhantassa ca dukkhaṁ hoti – idaṁ ‘attūpakkamamūlakaṁ’ dukkhaṁ.",
  "atk-abh02a3:72_0": "Yaṁ pana parato vadhabandhanādīni anubhavantassa dukkhaṁ uppajjati – idaṁ ‘parūpakkamamūlakaṁ’",
  "atk-abh02a3:72_1": "dukkhanti. Iti imassa sabbassāpi dukkhassa ayaṁ jāti vatthumeva hotīti. Tenetaṁ vuccati –",
  "atk-abh02a3:73": "Jāyetha no ce narakesu satto,",
  "atk-abh02a3:74": "Tatthaggidāhādikamappasayhaṁ;",
  "atk-abh02a3:75": "Labhetha dukkhaṁ nu kuhiṁ patiṭṭhaṁ,",
  "atk-abh02a3:76": "Iccāha dukkhāti munīdha jāti.",
  "atk-abh02a3:77": "Dukkhaṁ tiracchesu kasāpatoda-",
  "atk-abh02a3:78": "Daṇḍābhighātādibhavaṁ anekaṁ;",
  "atk-abh02a3:79": "Yaṁ taṁ kathaṁ tattha bhaveyya jātiṁ,",
  "atk-abh02a3:80": "Vinā tahiṁ jāti tatopi dukkhā.",
  "atk-abh02a3:81": "Petesu dukkhaṁ pana khuppipāsā-",
  "atk-abh02a3:82": "Vātātapādippabhavaṁ vicittaṁ;",
  "atk-abh02a3:83": "Yasmā ajātassa na tattha atthi,",
  "atk-abh02a3:84": "Tasmāpi dukkhaṁ muni jātimāha.",
  "atk-abh02a3:85": "Tibbandhakāre ca asayhasīte,",
  "atk-abh02a3:86": "Lokantare yaṁ asuresu dukkhaṁ;",
  "atk-abh02a3:87": "Na taṁ bhave tattha na cassa jāti,",
  "atk-abh02a3:88": "Yato ayaṁ jāti tatopi dukkhā.",
  "atk-abh02a3:89": "Yañcāpi gūthanarake viya mātugabbhe,",
  "atk-abh02a3:90": "Satto vasaṁ ciramato bahi nikkhamanañca;",
  "atk-abh02a3:91": "Pappoti dukkhamatighoramidampi natthi,",
  "atk-abh02a3:92": "Jātiṁ vinā itipi jātirayañhi dukkhā.",
  "atk-abh02a3:93": "Kiṁ bhāsitena bahunā nanu yaṁ kuhiñci,",
  "atk-abh02a3:94": "Atthīdha kiñcidapi dukkhamidaṁ kadāci;",
  "atk-abh02a3:95": "Nevatthi jātivirahe yadato mahesī,",
  "atk-abh02a3:96": "Dukkhāti sabbapaṭhamaṁ imamāha jātinti.",
  "atk-abh02a3:97": "Jarāniddeso",
  "atk-abh02a3:98_0": "192.Jarāniddese jarāti sabhāvapaccattaṁ. Jīraṇatāti ākāraniddeso. Khaṇḍiccantiādayo",
  "atk-abh02a3:98_1": "tayo kālātikkame kiccaniddesā. Pacchimā dve pakatiniddesā. Ayañhi jarāti iminā padena",
  "atk-abh02a3:98_2": "sabhāvato dīpitā, tenassā idaṁ sabhāvapaccattaṁ. Jīraṇatāti iminā ākārato, tenassāyaṁ",
  "atk-abh02a3:98_3": "ākāraniddeso. Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato.",
  "atk-abh02a3:98_4": "Pāliccanti iminā kesalomānaṁ palitabhāvakaraṇakiccato. Valittacatāti iminā maṁsaṁ",
  "atk-abh02a3:98_5": "milāpetvā tace valittabhāvakaraṇakiccato dīpitā. Tenassā ime khaṇḍiccanti ādayo tayo",
  "atk-abh02a3:98_6": "kālātikkame kiccaniddesā. Tehi imesaṁ vikārānaṁ dassanavasena pākaṭībhūtāti pākaṭajarā",
  "atk-abh02a3:98_7": "dassitā. Yatheva hi udakassa vā vātassa vā aggino vā tiṇarukkhādīnaṁ saṁsaggapalibhaggatāya",
  "atk-abh02a3:98_8": "vā jhāmatāya vā gatamaggo pākaṭo hoti, na ca so gatamaggo tāneva udakādīni, evameva",
  "atk-abh02a3:98_9": "jarāya dantādīsu khaṇḍiccādivasena gatamaggo pākaṭo, cakkhuṁ ummīletvāpi gayhati.",
  "atk-abh02a3:98_10": "Na ca khaṇḍiccādīneva jarā; na hi jarā cakkhuviññeyyā hoti.",
  "atk-abh02a3:99_0": "Āyunosaṁhāni indriyānaṁ paripākoti imehi pana padehi kālātikkameyeva abhibyattāya",
  "atk-abh02a3:99_1": "āyukkhayacakkhādiindriyaparipākasaṅkhātāya pakatiyā dīpitā. Tenassime pacchimā dve",
  "atk-abh02a3:99_2": "pakatiniddesāti veditabbā. Tattha yasmā jaraṁ pattassa āyu hāyati tasmā jarā “āyuno",
  "atk-abh02a3:99_3": "saṁhānī”ti phalūpacārena vuttā. Yasmā daharakāle suppasannāni sukhumampi attano visayaṁ",
  "atk-abh02a3:99_4": "sukheneva gaṇhanasamatthāni cakkhādīni indriyāni jaraṁ pattassa paripakkāni āluḷitāni",
  "atk-abh02a3:99_5": "avisadāni oḷārikampi attano visayaṁ gahetuṁ asamatthāni honti, tasmā “indriyānaṁ",
  "atk-abh02a3:99_6": "paripāko”ti phalūpacāreneva vuttā.",
  "atk-abh02a3:100_0": "Sā panesā evaṁ niddiṭṭhā sabbāpi jarā pākaṭā paṭicchannāti duvidhā hoti. Tattha dantādīsu",
  "atk-abh02a3:100_1": "khaṇḍādibhāvadassanato rūpadhammesu jarā ‘pākaṭajarā’ nāma. Arūpadhammesu pana jarā",
  "atk-abh02a3:100_2": "tādisassa vikārassa adassanato ‘paṭicchannajarā’ nāma. Tattha yvāyaṁ khaṇḍādibhāvo",
  "atk-abh02a3:100_3": "dissati, so tādisānaṁ dantādīnaṁ suviññeyyattā vaṇṇoyeva. Taṁ cakkhunā disvā manodvārena",
  "atk-abh02a3:100_4": "cintetvā “ime dantā jarāya pahaṭā”ti jaraṁ jānāti, udakaṭṭhāne baddhāni gosiṅgādīni",
  "atk-abh02a3:100_5": "oloketvā heṭṭhā udakassa atthibhāvaṁ jānanaṁ viya. Puna avīci savīcīti evampi ayaṁ",
  "atk-abh02a3:100_6": "jarā duvidhā hoti. Tattha maṇikanakarajatapavāḷacandasūriyādīnaṁ mandadasakādīsu",
  "atk-abh02a3:100_7": "pāṇīnaṁ viya ca pupphaphalapallavādīsu apāṇīnaṁ viya ca antarantarā vaṇṇavisesādīnaṁ",
  "atk-abh02a3:100_8": "dubbiññeyyattā jarā ‘avīcijarā’ nāma, nirantarajarāti attho. Tato aññesu pana yathāvuttesu",
  "atk-abh02a3:100_9": "antarantarā vaṇṇavisesādīnaṁ suviññeyyattā jarā ‘savīcijarā’ nāma.",
  "atk-abh02a3:101_0": "Tattha savīcijarā upādinnānupādinnakavasena evaṁ dīpetabbā – daharakumārakānañhi",
  "atk-abh02a3:101_1": "paṭhamameva khīradantā nāma uṭṭhahanti, na te thirā. Tesu pana patitesu puna dantā",
  "atk-abh02a3:101_2": "uṭṭhahanti. Te paṭhamameva setā honti, jarāvātena pana pahaṭakāle kāḷakā honti. Kesā",
  "atk-abh02a3:101_3": "pana paṭhamameva tambāpi honti kāḷakāpi setāpi. Chavi pana salohitikā hoti. Vaḍḍhantānaṁ",
  "atk-abh02a3:101_4": "vaḍḍhantānaṁ odātānaṁ odātabhāvo, kāḷakānaṁ kāḷakabhāvo paññāyati, jarāvātena pana",
  "atk-abh02a3:101_5": "pahaṭakāle vaḷiṁ gaṇhāti. Sabbampi sassaṁ vapitakāle setaṁ hoti, pacchā nīlaṁ, jarāvātena",
  "atk-abh02a3:101_6": "pana pahaṭakāle paṇḍukaṁ hoti. Ambaṅkurenāpi dīpetuṁ vaṭṭati eva. Ayaṁ vuccati jarāti",
  "atk-abh02a3:101_7": "ayaṁ jarā nāma kathiyati. Sā panesā khandhaparipākalakkhaṇā, maraṇūpanayanarasā,",
  "atk-abh02a3:101_8": "yobbanavināsapaccupaṭṭhānā.",
  "atk-abh02a3:102_0": "‘Jarāya dukkhaṭṭho veditabbo’ti ettha pana ayampi sayaṁ na dukkhā, dukkhassa pana",
  "atk-abh02a3:102_1": "vatthubhāvena dukkhāti vuttā. Katarassa dukkhassa? Kāyadukkhassa ceva domanassadukkhassa",
  "atk-abh02a3:102_2": "ca. Jiṇṇassa hi attabhāvo jarasakaṭaṁ viya dubbalo hoti, ṭhātuṁ vā gantuṁ vā nisīdituṁ",
  "atk-abh02a3:102_3": "vā vāyamantassa balavaṁ kāyadukkhaṁ uppajjati; puttadāre yathāpure asallakkhente",
  "atk-abh02a3:102_4": "domanassaṁ uppajjati. Iti imesaṁ dvinnampi dukkhānaṁ vatthubhāvena dukkhāti veditabbā. Apica –",
  "atk-abh02a3:103": "Aṅgānaṁ sithilabhāvā, indriyānaṁ vikārato;",
  "atk-abh02a3:104": "Yobbanassa vināsena, balassa upaghātato.",
  "atk-abh02a3:105": "Vippavāsā satādīnaṁ, puttadārehi attano;",
  "atk-abh02a3:106": "Apasādanīyato ceva, bhīyyo bālattapattiyā.",
  "atk-abh02a3:107": "Pappoti dukkhaṁ yaṁ macco, kāyikaṁ mānasaṁ tathā;",
  "atk-abh02a3:108": "Sabbametaṁ jarāhetu, yasmā tasmā jarā dukhāti.",
  "atk-abh02a3:109": "Maraṇaniddeso",
  "atk-abh02a3:110_0": "193.Maraṇaniddese cavanakavasena cuti; ekacatupañcakkhandhāya cutiyā sāmaññavacanametaṁ.",
  "atk-abh02a3:110_1": "Cavanatāti bhāvavacanena lakkhaṇanidassanaṁ. Bhedoti cutikhandhānaṁ bhaṅguppattiparidīpanaṁ.",
  "atk-abh02a3:110_2": "Antaradhānanti ghaṭassa viya bhinnassa bhinnānaṁ cutikhandhānaṁ yena kenaci pariyāyena",
  "atk-abh02a3:110_3": "ṭhānābhāvaparidīpanaṁ. Maccu maraṇanti maccusaṅkhātaṁ maraṇaṁ. Kālo nāma antako,",
  "atk-abh02a3:110_4": "tassa kiriyā kālakiriyā. Ettāvatā sammutiyā maraṇaṁ dīpitaṁ hoti.",
  "atk-abh02a3:111_0": "Idāni paramatthena dīpetuṁ khandhānaṁ bhedotiādimāha. Paramatthena hi khandhāyeva",
  "atk-abh02a3:111_1": "bhijjanti, na satto nāma koci marati. Khandhesu pana bhijjamānesu satto marati bhinnesu",
  "atk-abh02a3:111_2": "matoti vohāro hoti. Ettha ca catupañcavokāravasena khandhānaṁ bhedo, ekavokāravasena",
  "atk-abh02a3:111_3": "kaḷevarassa nikkhepo; catuvokāravasena vā khandhānaṁ bhedo, sesadvayavasena kaḷevarassa",
  "atk-abh02a3:111_4": "nikkhepo veditabbo. Kasmā? Bhavadvayepi rūpakāyasaṅkhātassa kaḷevarassa sambhavato.",
  "atk-abh02a3:111_5": "Yasmā vā cātumahārājikādīsu khandhā bhijjanteva, na kiñci nikkhipati, tasmā tesaṁ",
  "atk-abh02a3:111_6": "vasena khandhānaṁ bhedo. Manussādīsu kaḷevarassa nikkhepo. Ettha ca kaḷevarassa nikkhepakaraṇato",
  "atk-abh02a3:111_7": "maraṇaṁ “kaḷevarassa nikkhepo”ti vuttaṁ.",
  "atk-abh02a3:112_0": "Jīvitindriyassa upacchedoti iminā indriyabaddhasseva maraṇaṁ nāma hoti, anindriyabaddhassa",
  "atk-abh02a3:112_1": "maraṇaṁ nāma natthīti dasseti. ‘Sassaṁ mataṁ, rukkho mato’ti idaṁ pana vohāramattameva.",
  "atk-abh02a3:112_2": "Atthato pana evarūpāni vacanāni sassādīnaṁ khayavayabhāvameva dīpenti. Idaṁ vuccati",
  "atk-abh02a3:112_3": "maraṇanti idaṁ sabbampi maraṇaṁ nāma kathiyati.",
  "atk-abh02a3:113_0": "Apicettha khaṇikamaraṇaṁ, sammutimaraṇaṁ, samucchedamaraṇanti ayampi bhedo veditabbo.",
  "atk-abh02a3:113_1": "Tattha ‘khaṇikamaraṇaṁ’ nāma pavatte rūpārūpadhammānaṁ bhedo. ‘Tisso mato, phusso",
  "atk-abh02a3:113_2": "mato’ti idaṁ ‘sammutimaraṇaṁ’ nāma. Khīṇāsavassa appaṭisandhikā kālakiriyā ‘samucchedamaraṇaṁ’",
  "atk-abh02a3:113_3": "nāma. Imasmiṁ panatthe sammutimaraṇaṁ adhippetaṁ. Jātikkhayamaraṇaṁ, upakkamamaraṇaṁ,",
  "atk-abh02a3:113_4": "sarasamaraṇaṁ, āyukkhayamaraṇaṁ, puññakkhayamaraṇantipi tasseva nāmaṁ. Tayidaṁ cutilakkhaṇaṁ,",
  "atk-abh02a3:113_5": "viyogarasaṁ, vippavāsapaccupaṭṭhānaṁ.",
  "atk-abh02a3:114_0": "‘Maraṇassa dukkhaṭṭho veditabbo’ti ettha pana idampi sayaṁ na dukkhaṁ, dukkhassa",
  "atk-abh02a3:114_1": "pana vatthubhāvena dukkhanti vuttaṁ. Maraṇantikāpi hi sārīrikā vedanā, paṭivāte gahitā",
  "atk-abh02a3:114_2": "ādittatiṇukkā viya, sarīraṁ nidahanti. Narakanimittādīnaṁ upaṭṭhānakāle balavadomanassaṁ",
  "atk-abh02a3:114_3": "uppajjati. Iti imesaṁ dvinnampi dukkhānaṁ vatthubhāvena dukkhanti veditabbaṁ. Api ca –",
  "atk-abh02a3:115": "Pāpassa pāpakammādi, nimittamanupassato;",
  "atk-abh02a3:116": "Bhaddassāpasahantassa, viyogaṁ piyavatthukaṁ.",
  "atk-abh02a3:117": "Mīyamānassa yaṁ dukkhaṁ, mānasaṁ avisesato;",
  "atk-abh02a3:118": "Sabbesañcāpi yaṁ sandhi-bandhanacchedanādikaṁ.",
  "atk-abh02a3:119": "Vitujjamānamammānaṁ, hoti dukkhaṁ sarīrajaṁ;",
  "atk-abh02a3:120": "Asayhamappaṭikāraṁ, dukkhassetassidaṁ yato;",
  "atk-abh02a3:121": "Maraṇaṁ vatthu tenetaṁ, dukkhamicceva bhāsitanti.",
  "atk-abh02a3:122_0": "Apica imāni jātijarāmaraṇāni nāma imesaṁ sattānaṁ vadhakapaccāmittā viya otāraṁ gavesantāni",
  "atk-abh02a3:122_1": "vicaranti. Yathā hi purisassa tīsu paccāmittesu otārāpekkhesu vicarantesu eko vadeyya",
  "atk-abh02a3:122_2": "– “ahaṁ asukaaraññassa nāma vaṇṇaṁ kathetvā etaṁ ādāya tattha gamissāmi, ettha mayhaṁ",
  "atk-abh02a3:122_3": "dukkaraṁ natthī”ti. Dutiyo vadeyya “ahaṁ tava etaṁ gahetvā gatakāle pothetvā dubbalaṁ",
  "atk-abh02a3:122_4": "karissāmi, ettha mayhaṁ dukkaraṁ natthī”ti. Tatiyo vadeyya – “tayā etasmiṁ pothetvā",
  "atk-abh02a3:122_5": "dubbale kate tiṇhena asinā sīsacchedanaṁ nāma mayhaṁ bhāro hotū”ti. Te evaṁ vatvā tathā kareyyuṁ.",
  "atk-abh02a3:123_0": "Tattha paṭhamapaccāmittassa araññassa vaṇṇaṁ kathetvā taṁ ādāya tattha gatakālo viya",
  "atk-abh02a3:123_1": "suhajjañātimaṇḍalato nikkaḍḍhitvā yattha katthaci nibbattāpanaṁ nāma jātiyā kiccaṁ.",
  "atk-abh02a3:123_2": "Dutiyassa pothetvā dubbalakaraṇaṁ viya nibbattakkhandhesu nipatitvā parādhīnamañcaparāyaṇabhāvakaraṇaṁ",
  "atk-abh02a3:123_3": "jarāya kiccaṁ. Tatiyassa tiṇhena asinā sīsacchedanaṁ viya jīvitakkhayapāpanaṁ maraṇassa",
  "atk-abh02a3:123_4": "kiccanti veditabbaṁ.",
  "atk-abh02a3:124_0": "Apicettha jātidukkhaṁ sādīnavamahākantārappaveso viya daṭṭhabbaṁ. Jarādukkhaṁ tattha",
  "atk-abh02a3:124_1": "annapānarahitassa dubbalyaṁ viya daṭṭhabbaṁ. Maraṇadukkhaṁ dubbalassa iriyāpathapavattane",
  "atk-abh02a3:124_2": "vihataparakkamassa vāḷādīhi anayabyasanāpādanaṁ viya daṭṭhabbanti.",
  "atk-abh02a3:125": "Sokaniddeso",
  "atk-abh02a3:126_0": "194.Sokaniddese byasatīti byasanaṁ; hitasukhaṁ khipati viddhaṁsetīti attho. Ñātīnaṁ",
  "atk-abh02a3:126_1": "byasanaṁ ñātibyasanaṁ; corarogabhayādīhi ñātikkhayo ñātivināsoti attho. Tena ñātibyasanena",
  "atk-abh02a3:126_2": "phuṭṭhassāti ajjhotthaṭassa abhibhūtassa samannāgatassāti attho. Sesesupi eseva nayo.",
  "atk-abh02a3:126_3": "Ayaṁ pana viseso – bhogānaṁ byasanaṁ bhogabyasanaṁ; rājacorādivasena bhogakkhayo",
  "atk-abh02a3:126_4": "bhogavināsoti attho. Rogoyeva byasanaṁ rogabyasanaṁ; rogo hi ārogyaṁ byasati vināsetīti",
  "atk-abh02a3:126_5": "byasanaṁ. Sīlassa byasanaṁ sīlabyasanaṁ; dussīlyassetaṁ nāmaṁ. Sammādiṭṭhiṁ vināsayamānā",
  "atk-abh02a3:126_6": "uppannā diṭṭhiyeva byasanaṁ diṭṭhibyasanaṁ. Ettha ca purimāni dve anipphannāni, pacchimāni",
  "atk-abh02a3:126_7": "tīṇi nipphannāni tilakkhaṇabbhāhatāni. Purimāni ca tīṇi neva kusalāni na akusalāni.",
  "atk-abh02a3:126_8": "Sīladiṭṭhibyasanadvayaṁ akusalaṁ.",
  "atk-abh02a3:127_0": "Aññataraññatarenāti gahitesu vā yena kenaci aggahitesu vā mittāmaccabyasanādīsu yena",
  "atk-abh02a3:127_1": "kenaci. Samannāgatassāti samanubandhassa aparimuccamānassa. Aññataraññatarena dukkhadhammenāti",
  "atk-abh02a3:127_2": "yena kenaci sokadukkhassa uppattihetunā. Sokoti socanakavasena soko; idaṁ tehi kāraṇehi",
  "atk-abh02a3:127_3": "upajjanakasokassa sabhāvapaccattaṁ. Socanāti socanākaro. Socitattanti socitabhāvo.",
  "atk-abh02a3:127_4": "Antosokoti abbhantare soko. Dutiyapadaṁ upasaggavasena vaḍḍhitaṁ. So hi abbhantare",
  "atk-abh02a3:127_5": "sukkhāpento viya parisukkhāpento viya uppajjatīti “antosoko antoparisoko”ti vuccati.",
  "atk-abh02a3:128_0": "Cetaso parijjhāyanāti cittassa jhāyanākāro. Soko hi uppajjamāno aggi viya cittaṁ",
  "atk-abh02a3:128_1": "jhāpeti paridahati, “cittaṁ me jhāmaṁ, na me kiñci paṭibhātī”ti vadāpeti. Dukkhito",
  "atk-abh02a3:128_2": "mano dummano, tassa bhāvo domanassaṁ. Anupaviṭṭhaṭṭhena sokova sallanti sokasallaṁ.",
  "atk-abh02a3:128_3": "Ayaṁ vuccati sokoti ayaṁ soko nāma kathiyati. So panāyaṁ kiñcāpi atthato domanassavedanāva",
  "atk-abh02a3:128_4": "hoti, evaṁ santepi antonijjhānalakkhaṇo, cetaso parinijjhāyanaraso, anusocanapaccupaṭṭhāno.",
  "atk-abh02a3:129_0": "‘Sokassa dukkhaṭṭho veditabbo’ti ettha pana ayaṁ sabhāvadukkhattā ceva dukkhassa",
  "atk-abh02a3:129_1": "ca vatthubhāvena dukkhoti vutto. Kataradukkhassāti? Kāyikadukkhassa ceva javanakkhaṇe",
  "atk-abh02a3:129_2": "ca domanassadukkhassa. Sokavegena hi hadaye mahāgaṇḍo uṭṭhahitvā paripaccitvā bhijjati,",
  "atk-abh02a3:129_3": "mukhato vā kāḷalohitaṁ nikkhamati, balavaṁ kāyadukkhaṁ uppajjati. “Ettakā me ñātayo",
  "atk-abh02a3:129_4": "khayaṁ gatā, ettakā me bhogā”ti cintentassa ca balavaṁ domanassaṁ uppajjati. Iti",
  "atk-abh02a3:129_5": "imesaṁ dvinnaṁ dukkhānaṁ vatthubhāvenapesa dukkhoti veditabbo. Apica –",
  "atk-abh02a3:130": "Sattānaṁ hadayaṁ soko, sallaṁ viya vitujjati;",
  "atk-abh02a3:131": "Aggitattova nārāco, bhusañca ḍahate puna.",
  "atk-abh02a3:132": "Samāvahati ca byādhi-jarāmaraṇabhedanaṁ;",
  "atk-abh02a3:133": "Dukkhampi vividhaṁ yasmā, tasmā dukkhoti vuccatīti.",
  "atk-abh02a3:134": "Paridevaniddeso",
  "atk-abh02a3:135_0": "195.Paridevaniddese ‘mayhaṁ dhītā, mayhaṁ putto’ti evaṁ ādissa ādissa devanti rodanti",
  "atk-abh02a3:135_1": "etenāti ādevo. Taṁ taṁ vaṇṇaṁ parikittetvā parikittetvā devanti etenāti paridevo.",
  "atk-abh02a3:135_2": "Tato parāni dve dve padāni purimadvayasseva ākārabhāvaniddesavasena vuttāni. Vācāti",
  "atk-abh02a3:135_3": "vacanaṁ. Palāpoti tucchaṁ niratthakavacanaṁ. Upaḍḍhabhaṇitaaññabhaṇitādivasena virūpo",
  "atk-abh02a3:135_4": "palāpo vippalāpo. Lālappoti punappunaṁ lapanaṁ. Lālappanākāro lālappanā. Lālappitassa",
  "atk-abh02a3:135_5": "bhāvo lālappitattaṁ. Ayaṁ vuccati paridevoti ayaṁ paridevo nāma kathiyati. So lālappanalakkhaṇo,",
  "atk-abh02a3:135_6": "guṇadosaparikittanaraso, sambhamapaccupaṭṭhāno.",
  "atk-abh02a3:136_0": "‘Paridevassa dukkhaṭṭho veditabbo’ti ettha pana ayampi sayaṁ na dukkho, kāyadukkhadomanassadukkhānaṁ",
  "atk-abh02a3:136_1": "pana vatthubhāvena dukkhoti vutto. Paridevanto hi attano khandhaṁ muṭṭhīhi potheti,",
  "atk-abh02a3:136_2": "ubhohi hatthehi uraṁ paharati piṁsati, sīsena bhittiyā saddhiṁ yujjhati. Tenassa",
  "atk-abh02a3:136_3": "balavaṁ kāyadukkhaṁ uppajjati. ‘Ettakā me ñātayo khayaṁ vayaṁ abbhatthaṁ gatā’tiādīni",
  "atk-abh02a3:136_4": "cinteti. Tenassa balavaṁ domanassaṁ uppajjati. Iti imesaṁ dvinnampi dukkhānaṁ vatthubhāvena",
  "atk-abh02a3:136_5": "dukkhoti veditabbo. Apica –",
  "atk-abh02a3:137": "Yaṁ sokasallavihato paridevamāno,",
  "atk-abh02a3:138": "Kaṇṭhoṭṭhatālutalasosajamappasayhaṁ;",
  "atk-abh02a3:139": "Bhiyyodhimattamadhigacchatiyeva dukkhaṁ,",
  "atk-abh02a3:140": "Dukkhoti tena bhagavā paridevamāhāti.",
  "atk-abh02a3:141": "Dukkhadomanassaniddeso",
  "atk-abh02a3:142": "196-7.Dukkhadomanassaniddesā heṭṭhā dhammasaṅgahaṭṭhakathāyaṁ vaṇṇitattā pākaṭā eva. Lakkhaṇādīni pana tesaṁ tattha vuttāneva.",
  "atk-abh02a3:143_0": "‘Dukkhassa dukkhaṭṭho veditabbo, domanassassa dukkhaṭṭho veditabbo’ti ettha pana",
  "atk-abh02a3:143_1": "ubhayampetaṁ sayañca dukkhattā kāyikacetasikadukkhānañca vatthubhāvena dukkhanti",
  "atk-abh02a3:143_2": "vuttaṁ. Hatthapādānañhi kaṇṇanāsikānañca chedanadukkhena dukkhitassa, anāthasālāyaṁ",
  "atk-abh02a3:143_3": "ucchiṭṭhakapālaṁ purato katvā nipannassa, vaṇamukhehi puḷuvakesu nikkhamantesu balavaṁ",
  "atk-abh02a3:143_4": "kāyadukkhaṁ uppajjati; nānāraṅgarattavatthamanuññālaṅkāraṁ nakkhattaṁ kīḷantaṁ mahājanaṁ",
  "atk-abh02a3:143_5": "disvā balavadomanassaṁ uppajjati. Evaṁ tāva dukkhassa dvinnampi dukkhānaṁ vatthubhāvo veditabbo. Apica –",
  "atk-abh02a3:144": "Pīḷeti kāyikamidaṁ, dukkhaṁ dukkhañca mānasaṁ bhiyyo;",
  "atk-abh02a3:145": "Janayati yasmā tasmā, dukkhanti visesato vuttanti.",
  "atk-abh02a3:146_0": "Cetodukkhasamappitā pana kese pakiriya urāni patipisenti, āvaṭṭanti, vivaṭṭanti,",
  "atk-abh02a3:146_1": "chinnapapātaṁ papatanti, satthaṁ āharanti, visaṁ khādanti, rajjuyā ubbandhanti, aggiṁ",
  "atk-abh02a3:146_2": "pavisanti. Taṁ taṁ viparītaṁ vatthuṁ tathā tathā vippaṭisārino pariḍayhamānacittā",
  "atk-abh02a3:146_3": "cintenti. Evaṁ domanassassa ubhinnampi dukkhānaṁ vatthubhāvo veditabbo. Apica –",
  "atk-abh02a3:147": "Pīḷeti yato cittaṁ, kāyassa ca pīḷanaṁ samāvahati;",
  "atk-abh02a3:148": "Dukkhanti domanassampi, domanassaṁ tato ahūti.",
  "atk-abh02a3:149": "Upāyāsaniddeso",
  "atk-abh02a3:150_0": "198.Upāyāsaniddese āyāsanaṭṭhena āyāso; saṁsīdanavisīdanākārappavattassa cittakilamathassetaṁ",
  "atk-abh02a3:150_1": "nāmaṁ. Balavaṁ āyāso upāyāso. Āyāsitabhāvo āyāsitattaṁ. Upāyāsitabhāvo upāyāsitattaṁ.",
  "atk-abh02a3:150_2": "Ayaṁ vuccati upāyāsoti ayaṁ upāyāso nāma kathiyati. So panesa byāsattilakkhaṇo, nitthunanaraso,",
  "atk-abh02a3:150_3": "visādapaccupaṭṭhāno.",
  "atk-abh02a3:151_0": "‘Upāyāsassa dukkhaṭṭho veditabbo’ti ettha pana ayampi sayaṁ na dukkho, ubhinnampi",
  "atk-abh02a3:151_1": "dukkhānaṁ vatthubhāvena dukkhoti vutto. Kupitena hi raññā issariyaṁ acchinditvā hataputtabhātikānaṁ",
  "atk-abh02a3:151_2": "āṇattavadhānaṁ bhayena aṭaviṁ pavisitvā nilīnānaṁ mahāvisādappattānaṁ dukkhaṭṭhānena",
  "atk-abh02a3:151_3": "dukkhaseyyāya dukkhanisajjāya balavaṁ kāyadukkhaṁ uppajjati. ‘Ettakā no ñātakā, ettakā",
  "atk-abh02a3:151_4": "bhogā naṭṭhā’ti cintentānaṁ balavadomanassaṁ uppajjati. Iti imesaṁ dvinnampi dukkhānaṁ",
  "atk-abh02a3:151_5": "vatthubhāvena dukkhoti veditabboti. Apica –",
  "atk-abh02a3:152": "Cittassa paridahanā, kāyassa visādanā ca adhimattaṁ;",
  "atk-abh02a3:153": "Yaṁ dukkhamupāyāso, janeti dukkho tato vutto.",
  "atk-abh02a3:154_0": "Ettha ca mandagginā antobhājaneyeva telādīnaṁ pāko viya soko. Tikkhagginā paccamānassa",
  "atk-abh02a3:154_1": "bhājanato bahinikkhamanaṁ viya paridevo. Bahinikkhantāvasesassa nikkhamitumpi appahontassa",
  "atk-abh02a3:154_2": "antobhājaneyeva yāva parikkhayā pāko viya upāyāso daṭṭhabbo.",
  "atk-abh02a3:155": "Appiyasampayoganiddeso",
  "atk-abh02a3:156_0": "199.Appiyasampayoganiddese yassāti ye assa. Aniṭṭhāti apariyesitā. Pariyesitā vā",
  "atk-abh02a3:156_1": "hontu apariyesitā vā, nāmamevetaṁ amanāpārammaṇānaṁ. Manasmiṁ na kamanti, na pavisantīti",
  "atk-abh02a3:156_2": "akantā. Manasmiṁ na appiyanti, na vā manaṁ vaḍḍhentīti amanāpā. Rūpātiādi tesaṁ sabhāvanidassanaṁ.",
  "atk-abh02a3:156_3": "Anatthaṁ kāmenti icchantīti anatthakāmā. Ahitaṁ kāmenti icchantīti ahitakāmā. Aphāsukaṁ",
  "atk-abh02a3:156_4": "dukkhavihāraṁ kāmenti icchantīti aphāsukakāmā. Catūhi yogehi khemaṁ nibbhayaṁ vivaṭṭaṁ",
  "atk-abh02a3:156_5": "na icchanti, sabhayaṁ vaṭṭameva nesaṁ kāmenti icchantīti āyogakkhemakāmā.",
  "atk-abh02a3:157_0": "Apica saddhādīnaṁ vuddhisaṅkhātassa atthassa akāmanato tesaṁyeva hānisaṅkhātassa",
  "atk-abh02a3:157_1": "anatthassa ca kāmanato anatthakāmā. Saddhādīnaṁyeva upāyabhūtassa hitassa akāmanato",
  "atk-abh02a3:157_2": "saddhāhāniādīnaṁ upāyabhūtassa ahitassa ca kāmanato ahitakāmā. Phāsukavihārassa akāmanato",
  "atk-abh02a3:157_3": "aphāsukavihārassa ca kāmanato aphāsukakāmā. Yassa kassaci nibbhayassa akāmanato bhayassa",
  "atk-abh02a3:157_4": "ca kāmanato ayogakkhemakāmāti evampettha attho daṭṭhabbo.",
  "atk-abh02a3:158_0": "Saṅgatīti gantvā saṁyogo. Samāgamoti āgatehi saṁyogo. Samodhānanti ṭhānanisajjādīsu",
  "atk-abh02a3:158_1": "sahabhāvo. Missībhāvoti sabbakiccānaṁ sahakaraṇaṁ. Ayaṁ sattavasena yojanā. Saṅkhāravasena",
  "atk-abh02a3:158_2": "pana yaṁ labbhati taṁ gahetabbaṁ. Ayaṁ vuccatīti ayaṁ appiyasampayogo nāma kathiyati.",
  "atk-abh02a3:158_3": "So aniṭṭhasamodhānalakkhaṇo, cittavighātakaraṇaraso, anatthabhāvapaccupaṭṭhāno.",
  "atk-abh02a3:159_0": "So atthato eko dhammo nāma natthi. Kevalaṁ appiyasampayuttānaṁ duvidhassāpi dukkhassa",
  "atk-abh02a3:159_1": "vatthubhāvato dukkhoti vutto. Aniṭṭhāni hi vatthūni samodhānagatāni vijjhanachedanaphālanādīhi",
  "atk-abh02a3:159_2": "kāyikampi dukkhaṁ uppādenti, ubbegajananato mānasampi. Tenetaṁ vuccati –",
  "atk-abh02a3:160": "Disvāva appiye dukkhaṁ, paṭhamaṁ hoti cetasi;",
  "atk-abh02a3:161": "Tadupakkamasambhūta-matha kāye yato idha.",
  "atk-abh02a3:162": "Tato dukkhadvayassāpi, vatthuto so mahesinā;",
  "atk-abh02a3:163": "Dukkho vuttoti viññeyyo, appiyehi samāgamoti.",
  "atk-abh02a3:164": "Piyavippayoganiddeso",
  "atk-abh02a3:165_0": "200.Piyavippayoganiddeso vuttapaṭipakkhanayena veditabbo. Mātā vātiādi panettha atthakāme",
  "atk-abh02a3:165_1": "sarūpena dassetuṁ vuttaṁ. Tattha mamāyatīti mātā. Piyāyatīti pitā. Bhajatīti bhātā.",
  "atk-abh02a3:165_2": "Tathā bhaginī. Mettāyantīti mittā, minantīti vā mittā; sabbaguyhesu anto pakkhipantīti",
  "atk-abh02a3:165_3": "attho. Kiccakaraṇīyesu sahabhāvaṭṭhena amā hontīti amaccā. Ayaṁ amhākaṁ ajjhattikoti",
  "atk-abh02a3:165_4": "evaṁ jānanti ñāyantīti vā ñātī. Lohitena sambandhāti sālohitā. Evametāni padāni atthato",
  "atk-abh02a3:165_5": "veditabbāni. Ayaṁ vuccatīti ayaṁ piyehi vippayogo nāma kathiyati. So iṭṭhavatthuviyogalakkhaṇo,",
  "atk-abh02a3:165_6": "sokuppādanaraso, byasanapaccupaṭṭhāno.",
  "atk-abh02a3:166_0": "So atthato eko dhammo nāma natthi. Kevalaṁ piyavippayuttānaṁ duvidhassāpi dukkhassa",
  "atk-abh02a3:166_1": "vatthubhāvato dukkhoti vutto. Iṭṭhāni hi vatthūni viyujjamānāni sarīrassa sosanamilāpanādibhāvena",
  "atk-abh02a3:166_2": "kāyikampi dukkhaṁ uppādenti, ‘yampi no ahosi, tampi no natthī’ti anusocāpanato mānasampi. Tenetaṁ vuccati –",
  "atk-abh02a3:167": "Ñātidhanādiviyogā, sokasarasamappitā vitujjanti;",
  "atk-abh02a3:168": "Bālā yato tato yaṁ, dukkhoti mato piyaviyogoti.",
  "atk-abh02a3:169": "Icchāniddeso",
  "atk-abh02a3:170_0": "201.Icchāniddese jātidhammānanti jātisabhāvānaṁ jātipakatikānaṁ. Icchā uppajjatīti",
  "atk-abh02a3:170_1": "taṇhā uppajjati. Aho vatāti patthanā. Nakho panetaṁ icchāya pattabbanti yaṁ etaṁ",
  "atk-abh02a3:170_2": "“aho vata mayaṁ na jātidhammā assāma, na ca vata no jāti āgaccheyyā”ti evaṁ pahīnasamudayesu",
  "atk-abh02a3:170_3": "sādhūsu vijjamānaṁ ajātidhammattaṁ, parinibbutesu ca vijjamānaṁ jātiyā anāgamanaṁ",
  "atk-abh02a3:170_4": "icchitaṁ, taṁ icchantassāpi maggabhāvanāya vinā apattabbato anicchantassa ca bhāvanāya",
  "atk-abh02a3:170_5": "pattabbato na icchāya pattabbaṁ nāma hoti. Idampīti etampi; upari sesāni upādāya",
  "atk-abh02a3:170_6": "pikāro. Yampicchanti yenapi dhammena alabbhaneyyaṁ vatthuṁ icchanto na labhati, taṁ",
  "atk-abh02a3:170_7": "alabbhaneyyavatthuicchanaṁ dukkhanti veditabbaṁ. Jarādhammānantiādīsupi eseva nayo.",
  "atk-abh02a3:170_8": "Evamettha alabbhaneyyavatthūsu icchāva “yampicchaṁ na labhati tampi dukkha”nti vuttā.",
  "atk-abh02a3:170_9": "Sā alabbhaneyyavatthuicchanalakkhaṇā, tappariyesanarasā, tesaṁ appattipaccupaṭṭhānā.",
  "atk-abh02a3:171_0": "Dvinnaṁ pana dukkhānaṁ vatthubhāvato dukkhāti vuttā. Ekacco hi rājā bhavissatīti",
  "atk-abh02a3:171_1": "sambhāvito hoti. So chinnabhinnagaṇena parivārito pabbatavisamaṁ vā vanagahanaṁ vā",
  "atk-abh02a3:171_2": "pavisati. Atha rājā taṁ pavattiṁ ñatvā balakāyaṁ peseti. So rājapurisehi nihataparivāro",
  "atk-abh02a3:171_3": "sayampi laddhappahāro palāyamāno rukkhantaraṁ vā pāsāṇantaraṁ vā pavisati. Tasmiṁ",
  "atk-abh02a3:171_4": "samaye mahāmegho uṭṭhahati, tibbandhakārā kāḷavaddalikā hoti. Atha naṁ samantato",
  "atk-abh02a3:171_5": "kāḷakipillikādayo pāṇā parivāretvā gaṇhanti. Tenassa balavakāyadukkhaṁ uppajjati.",
  "atk-abh02a3:171_6": "‘Maṁ ekaṁ nissāya ettakā ñātī ca bhogā ca vinaṭṭhā’ti cintentassa balavadomanassaṁ",
  "atk-abh02a3:171_7": "uppajjati. Iti ayaṁ icchā imesaṁ dvinnampi dukkhānaṁ vatthubhāvena dukkhāti veditabbā. Apica –",
  "atk-abh02a3:172": "Taṁ taṁ patthayamānānaṁ, tassa tassa alābhato;",
  "atk-abh02a3:173": "Yaṁ vighātamayaṁ dukkhaṁ, sattānaṁ idha jāyati.",
  "atk-abh02a3:174": "Alabbhaneyyavatthūnaṁ, patthanā tassa kāraṇaṁ;",
  "atk-abh02a3:175": "Yasmā tasmā jino dukkhaṁ, icchitālābhamabravīti.",
  "atk-abh02a3:176": "Upādānakkhandhaniddeso",
  "atk-abh02a3:177_0": "202.Upādānakkhandhaniddese saṁkhittenāti desanaṁ sandhāya vuttaṁ. Dukkhañhi ettakāni",
  "atk-abh02a3:177_1": "dukkhasatānīti vā ettakāni dukkhasahassānīti vā ettakāni dukkhasatasahassānīti vā",
  "atk-abh02a3:177_2": "saṁkhipituṁ na sakkā, desanā pana sakkā, tasmā “dukkhaṁ nāma aññaṁ kiñci natthi,",
  "atk-abh02a3:177_3": "saṁkhittena pañcupādānakkhandhā dukkhā”ti desanaṁ saṅkhipento evamāha. Seyyathidanti",
  "atk-abh02a3:177_4": "nipāto; tassa te katameti ceti attho. Rūpūpādānakkhandhotiādīnaṁ attho khandhavibhaṅge vaṇṇitoyeva.",
  "atk-abh02a3:178": "‘Khandhānaṁdukkhaṭṭho veditabbo’ti ettha pana –",
  "atk-abh02a3:179": "Jātippabhutikaṁ dukkhaṁ, yaṁ vuttaṁ idha tādinā;",
  "atk-abh02a3:180": "Avuttaṁ yañca taṁ sabbaṁ, vinā ete na vijjati.",
  "atk-abh02a3:181": "Yasmā tasmā upādāna-kkhandhā saṅkhepato ime;",
  "atk-abh02a3:182": "Dukkhāti vuttā dukkhanta-desakena mahesinā.",
  "atk-abh02a3:183_0": "Tathā hi indhanamiva pāvako, lakkhamiva paharaṇāni, gorūpamiva ḍaṁsamakasādayo, khettamiva",
  "atk-abh02a3:183_1": "lāvakā, gāmaṁ viya gāmaghātakā, upādānakkhandhapañcakameva jātiādayo nānappakārehi",
  "atk-abh02a3:183_2": "bādhayamānā, tiṇalatādīni viya bhūmiyaṁ, pupphaphalapallavādīni viya rukkhesu, upādānakkhandhesuyeva",
  "atk-abh02a3:183_3": "nibbattanti. Upādānakkhandhānañca ādidukkhaṁ jāti, majjhedukkhaṁ jarā, pariyosānadukkhaṁ",
  "atk-abh02a3:183_4": "maraṇaṁ. Māraṇantikadukkhābhighātena pariḍayhamānadukkhaṁ soko, tadasahanato lālappanadukkhaṁ",
  "atk-abh02a3:183_5": "paridevo. Tato dhātukkhobhasaṅkhātaaniṭṭhaphoṭṭhabbasamāyogato kāyassa ābādhanadukkhaṁ",
  "atk-abh02a3:183_6": "dukkhaṁ. Tena bādhiyamānānaṁ puthujjanānaṁ tattha paṭighuppattito cetobādhanadukkhaṁ",
  "atk-abh02a3:183_7": "domanassaṁ. Sokādivuḍḍhiyā janitavisādānaṁ anutthunanadukkhaṁ upāyāso. Manorathavighātappattānaṁ",
  "atk-abh02a3:183_8": "icchāvighātadukkhaṁ icchitālābhoti evaṁ nānappakārato upaparikkhiyamānā upādānakkhandhāva",
  "atk-abh02a3:183_9": "dukkhāti yadetaṁ ekamekaṁ dassetvā vuccamānaṁ anekehi kappehi na sakkā asesato vattuṁ,",
  "atk-abh02a3:183_10": "taṁ sabbampi dukkhaṁ ekajalabindumhi sakalasamuddajalarasaṁ viya yesu kesuci pañcasu",
  "atk-abh02a3:183_11": "upādānakkhandhesu saṅkhipitvā dassetuṁ “saṁkhittena pañcupādānakkhandhā dukkhā”ti bhagavā avocāti.",
  "atk-abh02a3:184": "Dukkhasaccaniddesavaṇṇanā niṭṭhitā.",
  "atk-abh02a3:185": "2. Samudayasaccaniddesavaṇṇanā",
  "atk-abh02a3:186_0": "203.Samudayasaccaniddese yāyaṁ taṇhāti yā ayaṁ taṇhā. Ponobbhavikāti punabbhavakaraṇaṁ",
  "atk-abh02a3:186_1": "punobbhavo, punobbhavo sīlamassāti ponobbhavikā. Apica punabbhavaṁ deti, punabbhavāya",
  "atk-abh02a3:186_2": "saṁvattati, punappunaṁ bhave nibbattetīti ponobbhavikā. Sā panesā punabbhavassa dāyikāpi",
  "atk-abh02a3:186_3": "atthi adāyikāpi, punabbhavāya saṁvattanikāpi atthi asaṁvattanikāpi, dinnāya paṭisandhiyā",
  "atk-abh02a3:186_4": "upadhivepakkamattāpi. Sā punabbhavaṁ dadamānāpi adadamānāpi, punabbhavāya saṁvattamānāpi",
  "atk-abh02a3:186_5": "asaṁvattamānāpi, dinnāya paṭisandhiyā upadhivepakkamattāpi ponobbhavikā evāti nāmaṁ",
  "atk-abh02a3:186_6": "labhati. Abhinandanasaṅkhātena nandirāgena sahagatāti nandirāgasahagatā, nandirāgena",
  "atk-abh02a3:186_7": "saddhiṁ atthato ekattameva gatāti vuttaṁ hoti. Tatratatrābhinandinīti yatra yatra",
  "atk-abh02a3:186_8": "attabhāvo tatratatrābhinandinī, rūpādīsu vā ārammaṇesu tatratatrābhinandinī; rūpābhinandinī",
  "atk-abh02a3:186_9": "saddagandharasaphoṭṭhabbadhammābhinandinīti attho. Seyyathidanti nipāto; tassa sā",
  "atk-abh02a3:186_10": "katamāti ceti attho. Kāmataṇhāti kāme taṇhā kāmataṇhā; pañcakāmaguṇikarāgassetaṁ",
  "atk-abh02a3:186_11": "adhivacanaṁ. Bhave taṇhā bhavataṇhā; bhavapatthanāvasena uppannassa sassatadiṭṭhisahagatassa",
  "atk-abh02a3:186_12": "rūpārūpabhavarāgassa ca jhānanikantiyā cetaṁ adhivacanaṁ. Vibhave taṇhā vibhavataṇhā;",
  "atk-abh02a3:186_13": "ucchedadiṭṭhisahagatassa rāgassetaṁ adhivacanaṁ.",
  "atk-abh02a3:187_0": "Idāni tassā taṇhāya vatthuṁ vitthārato dassetuṁ sā kho panesātiādimāha. Tattha uppajjatīti",
  "atk-abh02a3:187_1": "jāyati. Nivisatīti punappunaṁ pavattivasena patiṭṭhahati. Yaṁ loke piyarūpaṁ sātarūpanti",
  "atk-abh02a3:187_2": "yaṁ lokasmiṁ piyasabhāvañceva madhurasabhāvañca. Cakkhuṁ loketiādīsu lokasmiñhi cakkhādīsu",
  "atk-abh02a3:187_3": "mamattena abhiniviṭṭhā sattā sampattiyaṁ patiṭṭhitā attano cakkhuṁ ādāsādīsu nimittaggahaṇānusārena",
  "atk-abh02a3:187_4": "vippasannapañcapasādaṁ suvaṇṇavimāne ugghāṭitamaṇisīhapañjaraṁ viya maññanti, sotaṁ",
  "atk-abh02a3:187_5": "rajatapanāḷikaṁ viya pāmaṅgasuttakaṁ viya ca maññanti, tuṅganāsāti laddhavohāraṁ",
  "atk-abh02a3:187_6": "ghānaṁ vaṭṭetvā ṭhapitaharitālavaṭṭiṁ viya maññanti, jivhaṁ rattakambalapaṭalaṁ viya",
  "atk-abh02a3:187_7": "mudusiniddhamadhurarasadaṁ maññanti, kāyaṁ sālalaṭṭhiṁ viya suvaṇṇatoraṇaṁ viya ca",
  "atk-abh02a3:187_8": "maññanti, manaṁ aññesaṁ manena asadisaṁ uḷāraṁ maññanti, rūpaṁ suvaṇṇakaṇikārapupphādivaṇṇaṁ",
  "atk-abh02a3:187_9": "viya, saddaṁ mattakaravīkakokilamandadhamitamaṇivaṁsanigghosaṁ viya, attanā paṭiladdhāni",
  "atk-abh02a3:187_10": "catusamuṭṭhānikagandhārammaṇādīni ‘kassa aññassa evarūpāni atthī’ti maññanti. Tesaṁ",
  "atk-abh02a3:187_11": "evaṁ maññamānānaṁ tāni cakkhādīni piyarūpāni ceva honti sātarūpāni ca. Atha nesaṁ",
  "atk-abh02a3:187_12": "tattha anuppannā ceva taṇhā uppajjati, uppannā ca punappunaṁ pavattivasena nivisati.",
  "atk-abh02a3:187_13": "Tasmā bhagavā – “cakkhuṁ loke piyarūpaṁ sātarūpaṁ. Etthesā taṇhā uppajjamānā uppajjatī”tiādimāha.",
  "atk-abh02a3:187_14": "Tattha uppajjamānāti yadā uppajjati tadā ettha uppajjatīti attho. Esa nayo sabbatthāpīti.",
  "atk-abh02a3:188": "Samudayasaccaniddesavaṇṇanā niṭṭhitā.",
  "atk-abh02a3:189": "3. Nirodhasaccaniddesavaṇṇanā",
  "atk-abh02a3:190": "204.Nirodhasaccaniddese yo tassāyeva taṇhāyāti ettha ‘yo tasseva dukkhassā’ti vattabbe yasmā samudayanirodheneva dukkhaṁ nirujjhati no aññathā, yathāha –",
  "atk-abh02a3:191": "“Yathāpi mūle anupaddave daḷhe,",
  "atk-abh02a3:192": "Chinnopi rukkho punareva rūhati;",
  "atk-abh02a3:193": "Evampi taṇhānusaye anūhate,",
  "atk-abh02a3:194": "Nibbattati dukkhamidaṁ punappuna”nti. ;",
  "atk-abh02a3:195_0": "Tasmā taṁ dukkhanirodhaṁ dassento samudayanirodhena dassetuṁ evamāha. Sīhasamānavuttino",
  "atk-abh02a3:195_1": "hi tathāgatā. Te dukkhaṁ nirodhentā dukkhanirodhañca dassentā hetumhi paṭipajjanti,",
  "atk-abh02a3:195_2": "na phale. Suvānavuttino pana aññatitthiyā. Te dukkhaṁ nirodhentā dukkhanirodhañca",
  "atk-abh02a3:195_3": "dassentā attakilamathānuyogena ceva tasseva ca desanāya phale paṭipajjanti, na hetumhīti.",
  "atk-abh02a3:195_4": "Sīhasamānavuttitāya satthā hetumhi paṭipajjanto yo tassāyevātiādimāha.",
  "atk-abh02a3:196_0": "Tattha tassāyevāti yā sā uppatti nivesavasena heṭṭhā pakāsitā tassāyeva. Asesavirāganirodhotiādīni",
  "atk-abh02a3:196_1": "sabbāni nibbānavevacanāneva. Nibbānañhi āgamma taṇhā asesā virajjati nirujjhati.",
  "atk-abh02a3:196_2": "Tasmā taṁ “tassāyeva taṇhāya asesavirāganirodho”ti vuccati. Nibbānañca āgamma taṇhā",
  "atk-abh02a3:196_3": "cajiyati, paṭinissajjiyati, muccati, na alliyati. Tasmā nibbānaṁ “cāgo paṭinissaggo",
  "atk-abh02a3:196_4": "mutti anālayo”ti vuccati. Ekameva hi nibbānaṁ. Nāmāni panassa sabbasaṅkhatānaṁ nāmapaṭipakkhavasena",
  "atk-abh02a3:196_5": "anekāni nibbānavevacanāneva honti, seyyathidaṁ – asesavirāganirodho, cāgo, paṭinissaggo,",
  "atk-abh02a3:196_6": "mutti, anālayo, rāgakkhayo, dosakkhayo, mohakkhayo, taṇhākkhayo, anuppādo, appavattaṁ,",
  "atk-abh02a3:196_7": "animittaṁ, appaṇihitaṁ, anāyūhanaṁ, appaṭisandhi, anupapatti, agati, ajātaṁ, ajaraṁ,",
  "atk-abh02a3:196_8": "abyādhi, amataṁ, asokaṁ, aparidevaṁ, anupāyāsaṁ, asaṁkiliṭṭhantiādīni.",
  "atk-abh02a3:197_0": "Idāni maggena chinnāya nibbānaṁ āgamma appavattipattāyapi ca taṇhāya yesu vatthūsu",
  "atk-abh02a3:197_1": "tassā uppatti dassitā, tattheva abhāvaṁ dassetuṁ sā kho panesātiādimāha. Tattha yathā",
  "atk-abh02a3:197_2": "puriso khette jātaṁ tittaalābuvalliṁ disvā aggato paṭṭhāya mūlaṁ pariyesitvā chindeyya,",
  "atk-abh02a3:197_3": "sā anupubbena milāyitvā appavattiṁ gaccheyya. Tato tasmiṁ khette tittaalābu niruddhā",
  "atk-abh02a3:197_4": "pahīnāti vucceyya. Evameva khette tittaalābu viya cakkhādīsu taṇhā. Sā ariyamaggena",
  "atk-abh02a3:197_5": "mūlacchinnā nibbānaṁ āgamma appavattiṁ gacchati. Evaṁ gatā pana tesu vatthūsu khette",
  "atk-abh02a3:197_6": "tittaalābu viya na paññāyati. Yathā ca aṭavito core ānetvā nagarassa dakkhiṇadvāre",
  "atk-abh02a3:197_7": "ghāteyyuṁ, tato aṭaviyaṁ corā matāti vā māritāti vā vucceyyuṁ; evameva aṭaviyaṁ corā",
  "atk-abh02a3:197_8": "viya yā cakkhādīsu taṇhā, sā dakkhiṇadvāre corā viya nibbānaṁ āgamma niruddhattā",
  "atk-abh02a3:197_9": "nibbāne niruddhā. Evaṁ niruddhā pana tesu vatthūsu aṭaviyaṁ corā viya na paññāyati.",
  "atk-abh02a3:197_10": "Tenassā tattheva nirodhaṁ dassento “cakkhuṁ loke piyarūpaṁ sātarūpaṁ, etthesā taṇhā",
  "atk-abh02a3:197_11": "pahīyamānā pahīyati, ettha nirujjhamānā nirujjhatī”tiādimāha. Sesamettha uttānatthamevāti.",
  "atk-abh02a3:198": "Nirodhasaccaniddesavaṇṇanā niṭṭhitā.",
  "atk-abh02a3:199": "4. Maggasaccaniddesavaṇṇanā",
  "atk-abh02a3:200_0": "205.Maggasaccaniddese ayamevāti aññamaggapaṭikkhepanatthaṁ niyamanaṁ. Ariyoti taṁtaṁmaggavajjhehi",
  "atk-abh02a3:200_1": "kilesehi ārakattā ariyabhāvakarattā ariyaphalapaṭilābhakarattā ca ariyo. Aṭṭhaṅgāni",
  "atk-abh02a3:200_2": "assāti aṭṭhaṅgiko. Svāyaṁ caturaṅgikā viya senā, pañcaṅgikaṁ viya tūriyaṁ aṅgamattameva",
  "atk-abh02a3:200_3": "hoti, aṅgavinimutto natthi. Nibbānatthikehi maggīyati, nibbānaṁ vā maggati, kilese",
  "atk-abh02a3:200_4": "vā mārento gacchatīti maggo. Seyyathidanti so katamoti ceti attho.",
  "atk-abh02a3:201_0": "Idāni aṅgamattameva maggo hoti, aṅgavinimmutto natthīti dassento sammādiṭṭhi…pe…",
  "atk-abh02a3:201_1": "sammāsamādhīti āha. Tattha sammā dassanalakkhaṇā sammādiṭṭhi. Sammā abhiniropanalakkhaṇo",
  "atk-abh02a3:201_2": "sammāsaṅkappo. Sammā pariggahalakkhaṇā sammāvācā. Sammā samuṭṭhāpanalakkhaṇo sammākammanto.",
  "atk-abh02a3:201_3": "Sammā vodānalakkhaṇo sammāājīvo. Sammā paggahalakkhaṇo sammāvāyāmo. Sammā upaṭṭhānalakkhaṇā",
  "atk-abh02a3:201_4": "sammāsati. Sammā samādhānalakkhaṇo sammāsamādhi.",
  "atk-abh02a3:202_0": "Tesu ca ekekassa tīṇi tīṇi kiccāni honti, seyyathidaṁ – sammādiṭṭhi tāva aññehipi",
  "atk-abh02a3:202_1": "attano paccanīkakilesehi saddhiṁ micchādiṭṭhiṁ pajahati, nirodhaṁ ārammaṇaṁ karoti,",
  "atk-abh02a3:202_2": "sampayuttadhamme ca passati tappaṭicchādakamohavidhamanavasena asammohato. Sammāsaṅkappādayopi",
  "atk-abh02a3:202_3": "tatheva micchāsaṅkappādīni ca pajahanti, nirodhañca ārammaṇaṁ karonti. Visesato panettha",
  "atk-abh02a3:202_4": "sammāsaṅkappo sahajātadhamme abhiniropeti, sammāvācā sammā pariggaṇhāti, sammākammanto",
  "atk-abh02a3:202_5": "sammā samuṭṭhāpeti, sammāājīvo sammā vodāpeti, sammāvāyāmo sammā paggaṇhāti, sammāsati",
  "atk-abh02a3:202_6": "sammā upaṭṭhāti, sammāsamādhi sammā padahati.",
  "atk-abh02a3:203_0": "Apicesā sammādiṭṭhi nāma pubbabhāge nānākkhaṇā nānārammaṇā hoti, maggakāle ekakkhaṇā",
  "atk-abh02a3:203_1": "ekārammaṇā, kiccato pana dukkhe ñāṇantiādīni cattāri nāmāni labhati. Sammāsaṅkappādayopi",
  "atk-abh02a3:203_2": "pubbabhāge nānākkhaṇā nānārammaṇā honti, maggakāle ekakkhaṇā ekārammaṇā. Tesu sammāsaṅkappo",
  "atk-abh02a3:203_3": "kiccato nekkhammasaṅkappotiādīni tīṇi nāmāni labhati. Sammāvācādayo tayo pubbabhāge",
  "atk-abh02a3:203_4": "nānākkhaṇā nānārammaṇā viratiyopi honti cetanāyopi, maggakkhaṇe pana viratiyova.",
  "atk-abh02a3:203_5": "Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri",
  "atk-abh02a3:203_6": "nāmāni labhati. Sammāsamādhi pana pubbabhāgepi maggakkhaṇepi sammāsamādhiyeva.",
  "atk-abh02a3:204_0": "Iti imesu aṭṭhasu dhammesu bhagavatā nibbānādhigamāya paṭipannassa yogino bahūpakārattā",
  "atk-abh02a3:204_1": "paṭhamaṁ sammādiṭṭhi desitā. Ayañhi “paññāpajjoto paññāsattha”nti ca vuttā. Tasmā",
  "atk-abh02a3:204_2": "etāya pubbabhāge vipassanāñāṇasaṅkhātāya sammādiṭṭhiyā avijjandhakāraṁ viddhaṁsetvā",
  "atk-abh02a3:204_3": "kilesacore ghātento khemena yogāvacaro nibbānaṁ pāpuṇāti. Tena vuttaṁ “nibbānādhigamāya",
  "atk-abh02a3:204_4": "paṭipannassa yogino bahūpakārattā paṭhamaṁ sammādiṭṭhi desitā”ti.",
  "atk-abh02a3:205_0": "Sammāsaṅkappo pana tassā bahūpakāro, tasmā tadanantaraṁ vutto. Yathā hi heraññiko",
  "atk-abh02a3:205_1": "hatthena parivattetvā parivattetvā cakkhunā kahāpaṇaṁ olokento ‘ayaṁ kūṭo, ayaṁ cheko’ti",
  "atk-abh02a3:205_2": "jānāti, evaṁ yogāvacaropi pubbabhāge vitakkena vitakketvā vipassanāpaññāya olokayamāno",
  "atk-abh02a3:205_3": "‘ime dhammā kāmāvacarā, ime dhammā rūpāvacarādayo’ti jānāti. Yathā vā pana purisena",
  "atk-abh02a3:205_4": "koṭiyaṁ gahetvā parivattetvā parivattetvā dinnaṁ mahārukkhaṁ tacchako vāsiyā tacchetvā",
  "atk-abh02a3:205_5": "kamme upaneti, evaṁ vitakkena vitakketvā vitakkatvā dinnadhamme yogāvacaro paññāya",
  "atk-abh02a3:205_6": "‘ime dhammā kāmāvacarā, ime dhammā rūpāvacarā’tiādinā nayena paricchinditvā kamme",
  "atk-abh02a3:205_7": "upaneti. Tena vuttaṁ ‘sammāsaṅkappo pana tassā bahūpakāro, tasmā tadanantaraṁ vutto”ti.",
  "atk-abh02a3:206": "Svāyaṁ yathā sammādiṭṭhiyā, evaṁ sammāvācāyapi upakārako. Yathāha – “pubbe kho, gahapati, vitakketvā vicāretvā pacchā vācaṁ bhindatī”ti. Tasmā tadanantaraṁ sammāvācā vuttā.",
  "atk-abh02a3:207": "Yasmā pana ‘idañcidañca karissāmā’ti paṭhamaṁ vācāya saṁvidahitvā loke kammante payojenti, tasmā vācā kāyakammassa upakārikāti sammāvācāya anantaraṁ sammākammanto vutto.",
  "atk-abh02a3:208_0": "Catubbidhaṁ pana vacīduccaritaṁ, tividhaṁ kāyaduccaritaṁ pahāya ubhayaṁ sucaritaṁ",
  "atk-abh02a3:208_1": "pūrentasseva yasmā ājīvaṭṭhamakasīlaṁ pūrati, na itarassa, tasmā tadubhayānantaraṁ sammāājīvo vutto.",
  "atk-abh02a3:209_0": "Evaṁ suddhājīvena ‘parisuddho me ājīvo’ti ettāvatā paritosaṁ akatvā suttappamattena",
  "atk-abh02a3:209_1": "viharituṁ na yuttaṁ, atha kho sabbairiyāpathesu idaṁ vīriyamārabhitabbanti dassetuṁ",
  "atk-abh02a3:209_2": "tadanantaraṁ sammāvāyāmo vutto.",
  "atk-abh02a3:210": "Tato āraddhavīriyenāpi kāyādīsu catūsu vatthūsu sati suppatiṭṭhitā kātabbāti dassanatthaṁ tadanantaraṁ sammāsati desitā.",
  "atk-abh02a3:211_0": "Yasmā pana evaṁ suppatiṭṭhitā sati samādhissa upakārānupakārānaṁ dhammānaṁ gatiyo",
  "atk-abh02a3:211_1": "samanvesitvā pahoti ekattārammaṇe cittaṁ samādhātuṁ, tasmā sammāsatianantaraṁ sammāsamādhi desitoti veditabbo.",
  "atk-abh02a3:212_0": "Sammādiṭṭhiniddese “dukkhe ñāṇa”ntiādinā catusaccakammaṭṭhānaṁ dassitaṁ. Tattha purimāni",
  "atk-abh02a3:212_1": "dve saccāni vaṭṭaṁ, pacchimāni vivaṭṭaṁ. Tesu bhikkhuno vaṭṭe kammaṭṭhānābhiniveso",
  "atk-abh02a3:212_2": "hoti, vivaṭṭe natthi abhiniveso. Purimāni hi dve saccāni “pañcakkhandhā dukkhaṁ,",
  "atk-abh02a3:212_3": "taṇhā samudayo”ti evaṁ saṅkhepena ca “katame pañcakkhandhā? Rūpakkhandho”tiādinā",
  "atk-abh02a3:212_4": "nayena vitthārena ca ācariyassa santike uggaṇhitvā vācāya punappunaṁ parivattento",
  "atk-abh02a3:212_5": "yogāvacaro kammaṁ karoti; itaresu pana dvīsu saccesu “nirodhasaccaṁ iṭṭhaṁ kantaṁ",
  "atk-abh02a3:212_6": "manāpaṁ, maggasaccaṁ iṭṭhaṁ kantaṁ manāpa”nti evaṁ savaneneva kammaṁ karoti. So evaṁ",
  "atk-abh02a3:212_7": "kammaṁ karonto cattāri saccāni ekena paṭivedhena paṭivijjhati, ekābhisamayena abhisameti;",
  "atk-abh02a3:212_8": "dukkhaṁ pariññāpaṭivedhena paṭivijjhati, samudayaṁ pahānapaṭivedhena, nirodhaṁ sacchikiriyapaṭivedhena,",
  "atk-abh02a3:212_9": "maggaṁ bhāvanāpaṭivedhena paṭivijjhati; dukkhaṁ pariññābhisamayena…pe… maggaṁ bhāvanābhisamayena abhisameti.",
  "atk-abh02a3:213_0": "Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho",
  "atk-abh02a3:213_1": "hoti, dvīsu savanapaṭivedhoyeva; aparabhāge tīsu kiccato paṭivedho hoti, nirodhe",
  "atk-abh02a3:213_2": "ārammaṇapaṭivedho. Tattha sabbampi paṭivedhañāṇaṁ lokuttaraṁ, savanadhāraṇasammasanañāṇaṁ",
  "atk-abh02a3:213_3": "lokiyaṁ kāmāvacaraṁ, paccavekkhaṇā pana pattasaccassa hoti. Ayañca ādikammiko. Tasmā",
  "atk-abh02a3:213_4": "sā idha na vuttā. Imassa ca bhikkhuno pubbe pariggahato ‘dukkhaṁ parijānāmi, samudayaṁ",
  "atk-abh02a3:213_5": "pajahāmi, nirodhaṁ sacchikaromi, maggaṁ bhāvemī’ti ābhogasamannāhāramanasikārapaccavekkhaṇā",
  "atk-abh02a3:213_6": "natthi, pariggahato paṭṭhāya hoti; aparabhāge pana dukkhaṁ pariññātameva hoti…pe…",
  "atk-abh02a3:213_7": "maggo bhāvitova hoti.",
  "atk-abh02a3:214_0": "Tattha dve saccāni duddasattā gambhīrāni, dve gambhīrattā duddasāni. Dukkhasaccañhi",
  "atk-abh02a3:214_1": "uppattito pākaṭaṁ; khāṇukaṇṭakappahārādīsu ‘aho dukkha’nti vattabbatampi āpajjati.",
  "atk-abh02a3:214_2": "Samudayampi khāditukāmatābhuñjitukāmatādivasena uppattito pākaṭaṁ. Lakkhaṇapaṭivedhato",
  "atk-abh02a3:214_3": "pana ubhayampi gambhīraṁ. Iti tāni duddasattā gambhīrāni. Itaresaṁ pana dvinnaṁ dassanatthāya",
  "atk-abh02a3:214_4": "payogo bhavaggagahaṇatthaṁ hatthappasāraṇaṁ viya, avīciphusanatthaṁ pādappasāraṇaṁ",
  "atk-abh02a3:214_5": "viya, satadhā bhinnavālassa koṭiyā koṭiṁ paṭipādanaṁ viya ca hoti. Iti tāni gambhīrattā",
  "atk-abh02a3:214_6": "duddasāni. Evaṁ duddasattā gambhīresu gambhīrattā ca duddasesu catūsu saccesu uggahādivasena",
  "atk-abh02a3:214_7": "pubbabhāgañāṇuppattiṁ sandhāya idaṁ “dukkhe ñāṇa”ntiādi vuttaṁ. Paṭivedhakkhaṇe pana ekameva ñāṇaṁ hoti.",
  "atk-abh02a3:215_0": "Sammāsaṅkappaniddese kāmato nissaṭoti nekkhammasaṅkappo. Byāpādato nissaṭoti abyāpādasaṅkappo.",
  "atk-abh02a3:215_1": "Vihiṁsāya nissaṭoti avihiṁsāsaṅkappo. Tattha nekkhammavitakko kāmavitakkassa padaghātaṁ",
  "atk-abh02a3:215_2": "padacchedaṁ karonto uppajjati, abyāpādavitakko byāpādavitakkassa, avihiṁsāvitakko",
  "atk-abh02a3:215_3": "vihiṁsāvitakkassa. Nekkhammavitakko ca kāmavitakkassa paccanīko hutvā uppajjati,",
  "atk-abh02a3:215_4": "abyāpādaavihiṁsāvitakkā byāpādavihiṁsāvitakkānaṁ.",
  "atk-abh02a3:216_0": "Tattha yogāvacaro kāmavitakkassa padaghātanatthaṁ kāmavitakkaṁ vā sammasati aññaṁ",
  "atk-abh02a3:216_1": "vā pana kiñci saṅkhāraṁ. Athassa vipassanākkhaṇe vipassanāsampayutto saṅkappo tadaṅgavasena",
  "atk-abh02a3:216_2": "kāmavitakkassa padaghātaṁ padacchedaṁ karonto uppajjati, vipassanaṁ ussukkāpetvā",
  "atk-abh02a3:216_3": "maggaṁ pāpeti. Athassa maggakkhaṇe maggasampayutto saṅkappo samucchedavasena kāmavitakkassa",
  "atk-abh02a3:216_4": "padaghātaṁ padacchedaṁ karonto uppajjati; byāpādavitakkassāpi padaghātanatthaṁ byāpādavitakkaṁ",
  "atk-abh02a3:216_5": "vā aññaṁ vā saṅkhāraṁ sammasati; vihiṁsāvitakkassa padaghātanatthaṁ vihiṁsāvitakkaṁ",
  "atk-abh02a3:216_6": "vā aññaṁ vā saṅkhāraṁ sammasati. Athassa vipassanākkhaṇeti sabbaṁ purimanayeneva yojetabbaṁ.",
  "atk-abh02a3:217_0": "Kāmavitakkādīnaṁ pana tiṇṇaṁ pāḷiyaṁ vibhattesu aṭṭhatiṁsārammaṇesu ekakammaṭṭhānampi",
  "atk-abh02a3:217_1": "apaccanīkaṁ nāma natthi. Ekantato pana kāmavitakkassa tāva asubhesu paṭhamajjhānameva",
  "atk-abh02a3:217_2": "paccanīkaṁ, byāpādavitakkassa mettāya tikacatukkajjhānāni, vihiṁsāvitakkassa karuṇāya",
  "atk-abh02a3:217_3": "tikacatukkajjhānāni. Tasmā asubhe parikammaṁ katvā jhānaṁ samāpannassa samāpattikkhaṇe",
  "atk-abh02a3:217_4": "jhānasampayutto saṅkappo vikkhambhanavasena kāmavitakkassa paccanīko hutvā uppajjati.",
  "atk-abh02a3:217_5": "Jhānaṁ pādakaṁ katvā vipassanaṁ paṭṭhapentassa vipassanākkhaṇe vipassanāsampayutto",
  "atk-abh02a3:217_6": "saṅkappo tadaṅgavasena kāmavitakkassa paccanīko hutvā uppajjati. Vipassanaṁ ussukkāpetvā",
  "atk-abh02a3:217_7": "maggaṁ pāpentassa maggakkhaṇe maggasampayutto saṅkappo samucchedavasena kāmavitakkassa",
  "atk-abh02a3:217_8": "paccanīko hutvā uppajjati. Evaṁ uppanno nekkhammasaṅkappoti vuccatīti veditabbo.",
  "atk-abh02a3:218_0": "Mettāya pana parikammaṁ katvā, karuṇāya parikammaṁ katvā jhānaṁ samāpajjatīti sabbaṁ",
  "atk-abh02a3:218_1": "purimanayeneva yojetabbaṁ. Evaṁ uppanno abyāpādasaṅkappoti vuccati, avihiṁsāsaṅkappoti",
  "atk-abh02a3:218_2": "ca vuccatīti veditabbo. Evamete nekkhammasaṅkappādayo vipassanājhānavasena uppattīnaṁ",
  "atk-abh02a3:218_3": "nānattā pubbabhāge nānā; maggakkhaṇe pana imesu tīsu ṭhānesu uppannassa akusalasaṅkappassa",
  "atk-abh02a3:218_4": "padacchedato anuppattisādhanavasena maggaṅgaṁ pūrayamāno ekova kusalasaṅkappo uppajjati.",
  "atk-abh02a3:218_5": "Ayaṁ sammāsaṅkappo nāma.",
  "atk-abh02a3:219_0": "Sammāvācāniddesepi yasmā aññeneva cittena musāvādā viramati, aññenaññena pisuṇavācādīhi,",
  "atk-abh02a3:219_1": "tasmā catassopetā veramaṇiyo pubbabhāge nānā; maggakkhaṇe pana micchāvācāsaṅkhātāya",
  "atk-abh02a3:219_2": "catubbidhāya akusaladussīlyacetanāya padacchedato anuppattisādhanavasena maggaṅgaṁ",
  "atk-abh02a3:219_3": "pūrayamānā ekāva sammāvācāsaṅkhātā kusalaveramaṇī uppajjati. Ayaṁ sammāvācā nāma.",
  "atk-abh02a3:220_0": "Sammākammantaniddesepi yasmā aññeneva cittena pāṇātipātā viramati, aññena adinnādānā,",
  "atk-abh02a3:220_1": "aññena kāmesumicchācārā, tasmā tissopetā veramaṇiyo pubbabhāge nānā; maggakkhaṇe",
  "atk-abh02a3:220_2": "pana micchākammantasaṅkhātāya tividhāya akusaladussīlyacetanāya padacchedato anuppattisādhanavasena",
  "atk-abh02a3:220_3": "maggaṅgaṁ pūrayamānā ekāva sammākammantasaṅkhātā akusalaveramaṇī uppajjati. Ayaṁ sammākammanto nāma.",
  "atk-abh02a3:221_0": "Sammāājīvaniddese idhāti imasmiṁ sāsane. Ariyasāvakoti ariyassa buddhassa sāvako.",
  "atk-abh02a3:221_1": "Micchāājīvaṁ pahāyāti pāpakaṁ ājīvaṁ pajahitvā. Sammāājīvenāti buddhapasatthena kusalaājīvena.",
  "atk-abh02a3:221_2": "Jīvikaṁ kappetīti jīvitappavattiṁ pavatteti. Idhāpi yasmā aññeneva cittena kāyadvāravītikkamā",
  "atk-abh02a3:221_3": "viramati; aññena vacīdvāravītikkamā, tasmā pubbabhāge nānākkhaṇesu uppajjati; maggakkhaṇe",
  "atk-abh02a3:221_4": "pana dvīsu dvāresu sattannaṁ kammapathānaṁ vasena uppannāya micchāājīvadussīlyacetanāya",
  "atk-abh02a3:221_5": "padacchedato anuppattisādhanavasena maggaṅgaṁ pūrayamānā ekāva sammāājīvasaṅkhātā",
  "atk-abh02a3:221_6": "kusalaveramaṇī uppajjati. Ayaṁ sammāājīvo nāma.",
  "atk-abh02a3:222_0": "Sammāvāyāmaniddeso sammappadhānavibhaṅge anupadavaṇṇanāvasena āvibhavissati. Ayaṁ",
  "atk-abh02a3:222_1": "pana pubbabhāge nānācittesu labhati. Aññeneva hi cittena anuppannānaṁ pāpakānaṁ akusalānaṁ",
  "atk-abh02a3:222_2": "dhammānaṁ anuppādāya vāyāmaṁ karoti, aññena uppannānaṁ pahānāya; aññeneva ca anuppannānaṁ",
  "atk-abh02a3:222_3": "kusalānaṁ dhammānaṁ uppādāya, aññena uppannānaṁ ṭhitiyā; maggakkhaṇe pana ekacitteyeva",
  "atk-abh02a3:222_4": "labbhati. Ekameva hi maggasampayuttaṁ vīriyaṁ catukiccasādhanaṭṭhena cattāri nāmāni labbhati.",
  "atk-abh02a3:223_0": "Sammāsatiniddesopi satipaṭṭhānavibhaṅge anupadavaṇṇanāvasena āvibhavissati. Ayampi",
  "atk-abh02a3:223_1": "ca pubbabhāge nānācittesu labbhati. Aññeneva hi cittena kāyaṁ pariggaṇhāti, aññenaññena",
  "atk-abh02a3:223_2": "vedanādīni; maggakkhaṇe pana ekacitteyeva labbhati. Ekāyeva hi maggasampayuttā sati",
  "atk-abh02a3:223_3": "catukiccasādhanaṭṭhena cattāri nāmāni labhati.",
  "atk-abh02a3:224_0": "Sammāsamādhiniddese cattāri jhānāni pubbabhāgepi nānā, maggakkhaṇepi. Pubbabhāge",
  "atk-abh02a3:224_1": "samāpattivasena nānā, maggakkhaṇe nānāmaggavasena. Ekassa hi paṭhamamaggo paṭhamajjhāniko",
  "atk-abh02a3:224_2": "hoti, dutiyamaggādayopi paṭhamajjhānikā, dutiyādīsu aññatarajjhānikā vā. Ekassa paṭhamamaggo",
  "atk-abh02a3:224_3": "dutiyādīnaṁ aññatarajjhāniko hoti, dutiyādayopi dutiyādīnaṁ aññatarajjhānikā vā paṭhamajjhānikā",
  "atk-abh02a3:224_4": "vā. Evaṁ cattāropi maggā jhānavasena sadisā vā asadisā vā ekaccasadisā vā honti.",
  "atk-abh02a3:225_0": "Ayaṁ panassa viseso pādakajjhānaniyāmena hoti. Pādakajjhānaniyāmena tāva paṭhamajjhānalābhino",
  "atk-abh02a3:225_1": "paṭhamajjhānā vuṭṭhāya vipassantassa uppannamaggo paṭhamajjhāniko hoti; maggaṅgabojjhaṅgāni",
  "atk-abh02a3:225_2": "panettha paripuṇṇāneva honti. Dutiyajjhānato uṭṭhāya vipassantassa uppanno maggo",
  "atk-abh02a3:225_3": "dutiyajjhāniko hoti; maggaṅgāni panettha satta honti. Tatiyajjhānato uṭṭhāya vipassantassa",
  "atk-abh02a3:225_4": "uppanno maggo tatiyajjhāniko hoti; maggaṅgāni panettha satta, bojjhaṅgāni cha honti.",
  "atk-abh02a3:225_5": "Esa nayo catutthajjhānato paṭṭhāya yāva nevasaññānāsaññāyatanā.",
  "atk-abh02a3:226_0": "Āruppe catukkapañcakajjhānaṁ uppajjati. Tañca kho lokuttaraṁ no lokiyanti vuttaṁ.",
  "atk-abh02a3:226_1": "Ettha kathanti? Etthāpi paṭhamajjhānādīsu yato uṭṭhāya sotāpattimaggaṁ paṭilabhitvā",
  "atk-abh02a3:226_2": "āruppasamāpattiṁ bhāvetvā yo āruppe uppanno, taṁjhānikāva tassa tattha tayo maggā",
  "atk-abh02a3:226_3": "uppajjanti. Evaṁ pādakajjhānameva niyāmeti. Keci pana therā “vipassanāya ārammaṇabhūtā",
  "atk-abh02a3:226_4": "khandhā niyāmentī”ti vadanti. Keci “puggalajjhāsayo niyāmetī”ti vadanti. Keci “vuṭṭhānagāminīvipassanā",
  "atk-abh02a3:226_5": "niyāmetī”ti vadanti. Tesaṁ vādavinicchayo heṭṭhā cittuppādakaṇḍe lokuttarapadabhājanīyavaṇṇanāyaṁ",
  "atk-abh02a3:226_6": "vuttanayeneva veditabbo. Ayaṁ vuccati sammāsamādhīti yā imesu catūsu jhānesu ekaggatā,",
  "atk-abh02a3:226_7": "ayaṁ pubbabhāge lokiyo, aparabhāge lokuttaro sammāsamādhi nāma vuccatīti. Evaṁ lokiyalokuttaravasena",
  "atk-abh02a3:226_8": "bhagavā maggasaccaṁ desesi.",
  "atk-abh02a3:227_0": "Tattha lokiyamagge sabbāneva maggaṅgāni yathānurūpaṁ chasu ārammaṇesu aññatarārammaṇāni",
  "atk-abh02a3:227_1": "honti. Lokuttaramagge pana catusaccapaṭivedhāya pavattassa ariyassa nibbānārammaṇaṁ",
  "atk-abh02a3:227_2": "avijjānusayasamugghātakaṁ paññācakkhu sammādiṭṭhi. Tathā sampannadiṭṭhissa taṁsampayuttaṁ",
  "atk-abh02a3:227_3": "tividhamicchāsaṅkappasamugghātakaṁ cetaso nibbānapadābhiniropanaṁ sammāsaṅkappo.",
  "atk-abh02a3:227_4": "Tathā passantassa vitakkentassa ca taṁsampayuttāva catubbidhavacīduccaritasamugghātikāya",
  "atk-abh02a3:227_5": "micchāvācāya virati sammāvācā. Tathā viramantassa taṁsampayuttāva micchākammantasamucchedikā",
  "atk-abh02a3:227_6": "tividhakāyaduccaritavirati sammākammanto. Tesaṁyeva sammāvācākammantānaṁ vodānabhūtā",
  "atk-abh02a3:227_7": "taṁsampayuttāva kuhanādisamucchedikā micchāājīvavirati sammāājīvo. Imissā sammāvācākammantājīvasaṁkhātāya",
  "atk-abh02a3:227_8": "sīlabhūmiyaṁ patiṭṭhamānassa tadanurūpo taṁsampayuttova kosajjasamucchedako anuppannuppannānaṁ",
  "atk-abh02a3:227_9": "akusalakusalānaṁ anuppādapahānuppādaṭṭhitisādhako ca vīriyārambho sammāvāyāmo. Evaṁ",
  "atk-abh02a3:227_10": "vāyamantassa taṁsampayuttova micchāsativiniddhunanako kāyādīsu kāyānupassanādisādhako",
  "atk-abh02a3:227_11": "ca cetaso asammoso sammāsati. Iti anuttarāya satiyā suvihitacittārakkhassa taṁsampayuttāva",
  "atk-abh02a3:227_12": "micchāsamādhisamugghātikā cittekaggatā sammāsamādhīti. Esa lokuttaro ariyo aṭṭhaṅgiko",
  "atk-abh02a3:227_13": "maggo yo saha lokiyena maggena dukkhanirodhagāminī paṭipadāti saṅkhaṁ gato.",
  "atk-abh02a3:228_0": "So kho panesa maggo sammādiṭṭhisaṅkappānaṁ vijjāya, sesadhammānaṁ caraṇena saṅgahitattā",
  "atk-abh02a3:228_1": "vijjā ceva caraṇañca. Tathā tesaṁ dvinnaṁ vipassanāyānena, itaresaṁ samathayānena",
  "atk-abh02a3:228_2": "saṅgahitattā samatho ceva vipassanā ca. Tesaṁ vā dvinnaṁ paññākkhandhena, tadanantarānaṁ",
  "atk-abh02a3:228_3": "tiṇṇaṁ sīlakkhandhena, avasesānaṁ samādhikkhandhena adhipaññāadhisīlaadhicittasikkhāhi",
  "atk-abh02a3:228_4": "ca saṅgahitattā khandhattayañceva sikkhāttayañca hoti; yena samannāgato ariyasāvako",
  "atk-abh02a3:228_5": "dassanasamatthehi cakkhūhi gamanasamatthehi ca pādehi samannāgato addhiko viya vijjācaraṇasampanno",
  "atk-abh02a3:228_6": "hutvā vipassanāyānena kāmasukhallikānuyogaṁ, samathayānena attakilamathānuyoganti",
  "atk-abh02a3:228_7": "antadvayaṁ parivajjetvā majjhimapaṭipadaṁ paṭipanno paññākkhandhena mohakkhandhaṁ,",
  "atk-abh02a3:228_8": "sīlakkhandhena dosakkhandhaṁ, samādhikkhandhena ca lobhakkhandhaṁ padālento adhipaññāsikkhāya",
  "atk-abh02a3:228_9": "paññāsampadaṁ, adhisīlasikkhāya sīlasampadaṁ, adhicittasikkhāya samādhisampadanti",
  "atk-abh02a3:228_10": "tisso sampattiyo patvā amataṁ nibbānaṁ sacchikaroti, ādimajjhapariyosānakalyāṇaṁ",
  "atk-abh02a3:228_11": "sattatiṁsabodhipakkhiyadhammaratanavicittaṁ sammattaniyāmasaṅkhātaṁ ariyabhūmiñca okkanto hotīti.",
  "atk-abh02a3:229": "Suttantabhājanīyavaṇṇanā.",
  "atk-abh02a3:230": "2. Abhidhammabhājanīyavaṇṇanā",
  "atk-abh02a3:231_0": "206-214. Idāni abhidhammabhājanīyaṁ hoti. Tattha “ariyasaccānī”ti avatvā nippadesato",
  "atk-abh02a3:231_1": "paccayasaṅkhātaṁ samudayaṁ dassetuṁ “cattāri saccānī”ti vuttaṁ. Ariyasaccānīti hi",
  "atk-abh02a3:231_2": "vutte avasesā ca kilesā, avasesā ca akusalā dhammā, tīṇi ca kusalamūlāni sāsavāni,",
  "atk-abh02a3:231_3": "avasesā ca sāsavā kusalā dhammā na saṅgayhanti. Na ca kevalaṁ taṇhāva dukkhaṁ samudāneti,",
  "atk-abh02a3:231_4": "imepi avasesā ca kilesādayo paccayā samudānentiyeva. Iti imepi paccayā dukkhaṁ samudānentiyevāti",
  "atk-abh02a3:231_5": "nippadesato paccayasaṅkhātaṁ samudayaṁ dassetuṁ “ariyasaccānī”ti avatvā “cattāri saccānī”ti vuttaṁ.",
  "atk-abh02a3:232_0": "Niddesavāre ca nesaṁ paṭhamaṁ dukkhaṁ aniddisitvā tasseva dukkhassa sukhaniddesatthaṁ",
  "atk-abh02a3:232_1": "dukkhasamudayo niddiṭṭho. Tasmiñhi niddiṭṭhe “avasesā ca kilesā”tiādinā nayena dukkhasaccaṁ",
  "atk-abh02a3:232_2": "sukhaniddesaṁ hoti. Nirodhasaccampettha taṇhāya pahānaṁ “taṇhāya ca avasesānañca",
  "atk-abh02a3:232_3": "kilesānaṁ pahāna”nti evaṁ yathāvuttassa samudayassa pahānavasena pañcahākārehi niddiṭṭhaṁ.",
  "atk-abh02a3:232_4": "Maggasaccaṁ panettha paṭhamajjhānikasotāpattimaggavasena dhammasaṅgaṇiyaṁ vibhattassa",
  "atk-abh02a3:232_5": "desanānayassa mukhamattameva dassentena niddiṭṭhaṁ. Tattha nayabhedo veditabbo. Taṁ",
  "atk-abh02a3:232_6": "upari pakāsayissāma.",
  "atk-abh02a3:233_0": "Yasmā pana na kevalaṁ aṭṭhaṅgiko maggova paṭipadā “pubbeva kho panassa kāyakammaṁ",
  "atk-abh02a3:233_1": "vacīkammaṁ ājīvo suparisuddho hotī”ti vacanato pana puggalajjhāsayavasena pañcaṅgikopi",
  "atk-abh02a3:233_2": "maggo paṭipadā evāti desito, tasmā taṁ nayaṁ dassetuṁ pañcaṅgikavāropi niddiṭṭho.",
  "atk-abh02a3:233_3": "Yasmā ca na kevalaṁ aṭṭhaṅgikapañcaṅgikamaggāva paṭipadā, sampayuttakā pana atirekapaññāsadhammāpi",
  "atk-abh02a3:233_4": "paṭipadā eva, tasmā taṁ nayaṁ dassetuṁ tatiyo sabbasaṅgāhikavāropi niddiṭṭho. Tattha",
  "atk-abh02a3:233_5": "“avasesā dhammā dukkhanirodhagāminiyā paṭipadāya sampayuttā”ti idaṁ parihāyati. Sesaṁ",
  "atk-abh02a3:233_6": "sabbattha sadisameva.",
  "atk-abh02a3:234_0": "Tattha aṭṭhaṅgikavārassa “taṇhāya avasesānañca kilesānaṁ pahāna”ntiādīsu pañcasu",
  "atk-abh02a3:234_1": "koṭṭhāsesu paṭhamakoṭṭhāse tāva sotāpattimagge jhānābhinivese suddhikapaṭipadā, suddhikasuññatā,",
  "atk-abh02a3:234_2": "suññatapaṭipadā, suddhikaappaṇihitaṁ, appaṇihitapaṭipadāti imesu pañcasu vāresu dvinnaṁ",
  "atk-abh02a3:234_3": "dvinnaṁ catukkapañcakanayānaṁ vasena dasa nayā honti. Evaṁ sesesupīti vīsatiyā abhinivesesu",
  "atk-abh02a3:234_4": "dve nayasatāni. Tāni catūhi adhipatīhi catugguṇitāni aṭṭha. Iti suddhikāni dve sādhipatī",
  "atk-abh02a3:234_5": "aṭṭhāti sabbampi nayasahassaṁ hoti. Yathā ca sotāpattimagge, evaṁ sesamaggesupīti",
  "atk-abh02a3:234_6": "cattāri nayasahassāni honti. Yathā ca paṭhamakoṭṭhāse cattāri, evaṁ sesesupīti aṭṭhaṅgikavāre",
  "atk-abh02a3:234_7": "pañcasu koṭṭhāsesu vīsati nayasahassāni honti. Tathā pañcaṅgikavāre sabbasaṅgāhikavāre",
  "atk-abh02a3:234_8": "cāti sabbānipi saṭṭhinayasahassāni satthārā vibhattāni. Pāḷi pana saṅkhepena āgatā.",
  "atk-abh02a3:234_9": "Evamidaṁ tividhamahāvāraṁ pañcadasakoṭṭhāsaṁ saṭṭhinayasahassapaṭimaṇḍitaṁ abhidhammabhājanīyaṁ",
  "atk-abh02a3:234_10": "nāma niddiṭṭhanti veditabbaṁ.",
  "atk-abh02a3:235": "Abhidhammabhājanīyavaṇṇanā.",
  "atk-abh02a3:236": "3. Pañhāpucchakavaṇṇanā",
  "atk-abh02a3:237_0": "215. Pañhāpucchake catunnampi saccānaṁ khandhavibhaṅge vuttanayānusāreneva kusalādibhāvo",
  "atk-abh02a3:237_1": "veditabbo. Ārammaṇattikesu pana samudayasaccaṁ kāmāvacaradhamme assādentassa parittārammaṇaṁ",
  "atk-abh02a3:237_2": "hoti, mahaggatadhamme assādentassa mahaggatārammaṇaṁ, paññattiṁ assādentassa navattabbārammaṇaṁ.",
  "atk-abh02a3:237_3": "Dukkhasaccaṁ kāmāvacaradhamme ārabbha uppannaṁ parittārammaṇaṁ, rūpārūpāvacaradhamme",
  "atk-abh02a3:237_4": "ārabbha uppattikāle mahaggatārammaṇaṁ, nava lokuttaradhamme paccavekkhaṇakāle appamāṇārammaṇaṁ,",
  "atk-abh02a3:237_5": "paṇṇattiṁ paccavekkhaṇakāle navattabbārammaṇaṁ. Maggasaccaṁ sahajātahetuvasena sabbadāpi",
  "atk-abh02a3:237_6": "maggahetukaṁ vīriyaṁ vā vīmaṁsaṁ vā jeṭṭhakaṁ katvā maggabhāvanākāle maggādhipati,",
  "atk-abh02a3:237_7": "chandacittesu aññatarādhipatikāle navattabbaṁ nāma hoti. Dukkhasaccaṁ ariyānaṁ maggapaccavekkhaṇakāle",
  "atk-abh02a3:237_8": "maggārammaṇaṁ, tesaṁyeva maggaṁ garuṁ katvā paccavekkhaṇakāle maggādhipati, sesadhammapaccavekkhaṇakāle navattabbaṁ hoti.",
  "atk-abh02a3:238_0": "Dve saccānīti dukkhasamudayasaccāni. Etāni hi atītādibhede dhamme ārabbha uppattikāle",
  "atk-abh02a3:238_1": "atītādiārammaṇāni honti. Samudayasaccaṁ ajjhattādibhede dhamme assādentassa ajjhattādiārammaṇaṁ",
  "atk-abh02a3:238_2": "hoti, dukkhasaccaṁ ākiñcaññāyatanakāle navattabbārammaṇampīti veditabbaṁ. Iti imasmiṁ",
  "atk-abh02a3:238_3": "pañhāpucchake dve saccāni lokiyāni honti, dve lokuttarāni. Yathā ca imasmiṁ, evaṁ",
  "atk-abh02a3:238_4": "purimesupi dvīsu. Sammāsambuddhena hi tīsupi suttantabhājanīyādīsu lokiyalokuttarāneva",
  "atk-abh02a3:238_5": "saccāni kathitāni. Evamayaṁ saccavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a3:239": "Sammohavinodanīyā vibhaṅgaṭṭhakathāya",
  "atk-abh02a3:240": "Saccavibhaṅgavaṇṇanā niṭṭhitā."
}