{
  "tika-vin11t0:0": " Namo tassa bhagavato arahato sammāsambuddhassa",
  "tika-vin11t0:1": "Vinayavinicchayaṭīkā",
  "tika-vin11t0:2": "(Paṭhamo bhāgo)",
  "tika-vin11t0:3": "Ganthārambhakathā",
  "tika-vin11t0:4": "(Ka)",
  "tika-vin11t0:5": "Ādiccavaṁsambarapātubhūtaṁ ;",
  "tika-vin11t0:6": "Byāmappabhāmaṇḍaladevacāpaṁ;",
  "tika-vin11t0:7": "Dhammambunijjhāpitapāpaghammaṁ;",
  "tika-vin11t0:8": "Vandāmahaṁ buddha mahambuvantaṁ.",
  "tika-vin11t0:9": "(Kha)",
  "tika-vin11t0:10": "Pasannagambhīrapadāḷisotaṁ;",
  "tika-vin11t0:11": "Nānānayānantataraṅgamālaṁ;",
  "tika-vin11t0:12": "Sīlādikhandhāmitamacchagumbaṁ ;",
  "tika-vin11t0:13": "Vandāmahaṁ dhamma mahāsavantiṁ.",
  "tika-vin11t0:14": "(Ga)",
  "tika-vin11t0:15": "Sīloruvelaṁ dhutasaṅkhamālaṁ;",
  "tika-vin11t0:16": "Santosatoyaṁ samathūmicittaṁ;",
  "tika-vin11t0:17": "Padhānakiccaṁ adhicittasāraṁ;",
  "tika-vin11t0:18": "Vandāmahaṁ saṅgha mahāsamuddaṁ.",
  "tika-vin11t0:19": "(Gha)",
  "tika-vin11t0:20": "Ye tantidhammaṁ munirājaputtā;",
  "tika-vin11t0:21": "Yāvajjakālaṁ paripālayantā;",
  "tika-vin11t0:22": "Saṁvaṇṇanaṁ nimmalamānayiṁsu;",
  "tika-vin11t0:23": "Te pubbake cācariye namāmi.",
  "tika-vin11t0:24": "(Ṅa)",
  "tika-vin11t0:25": "Yo dhammasenāpatitulyanāmo;",
  "tika-vin11t0:26": "Tathūpamo sīhaḷadīpadīpo;",
  "tika-vin11t0:27": "Mamaṁ mahāsāmimahāyatindo;",
  "tika-vin11t0:28": "Pāpesi vuḍḍhiṁ jinasāsanamhi.",
  "tika-vin11t0:29": "(Ca)",
  "tika-vin11t0:30": "Ṭīkā katā aṭṭhakathāya yena;",
  "tika-vin11t0:31": "Samantapāsādikanāmikāya;",
  "tika-vin11t0:32": "Aṅguttarāyaṭṭhakathāya ceva;",
  "tika-vin11t0:33": "Satthantarassāpi ca jotisatthaṁ.",
  "tika-vin11t0:34": "(Cha)",
  "tika-vin11t0:35": "Nikāyasāmaggividhāyakena;",
  "tika-vin11t0:36": "Raññā parakkantibhujena sammā;",
  "tika-vin11t0:37": "Laṅkissarenāpi katopahāraṁ;",
  "tika-vin11t0:38": "Vande garuṁ gāravabhājanaṁ taṁ.",
  "tika-vin11t0:39": "(Ja)",
  "tika-vin11t0:40": "Namassamānohamalatthamevaṁ ;",
  "tika-vin11t0:41": "Vatthuttayaṁ vanditavandaneyyaṁ;",
  "tika-vin11t0:42": "Yaṁ puññasandohamamandabhūtaṁ;",
  "tika-vin11t0:43": "Tassānubhāvena hatantarāyo.",
  "tika-vin11t0:44": "(Jha)",
  "tika-vin11t0:45": "Yo buddhaghosācariyāsabhena;",
  "tika-vin11t0:46": "Viññuppasatthenapi suppasattho;",
  "tika-vin11t0:47": "So buddhadattācariyābhidhāno;",
  "tika-vin11t0:48": "Mahākavī theriyavaṁsadīpo.",
  "tika-vin11t0:49": "(Ña)",
  "tika-vin11t0:50": "Akāsi yaṁ vinayavinicchayavhayaṁ;",
  "tika-vin11t0:51": "Sauttaraṁ pakaraṇamuttamaṁ hitaṁ;",
  "tika-vin11t0:52": "Apekkhataṁ vinayanayesu pāṭavaṁ;",
  "tika-vin11t0:53": "Purāsi yaṁ vivaraṇamassa sīhaḷaṁ.",
  "tika-vin11t0:54": "(Ṭa)",
  "tika-vin11t0:55": "Yasmā na dīpantarikānamatthaṁ;",
  "tika-vin11t0:56": "Sādheti bhikkhūnamasesato taṁ;",
  "tika-vin11t0:57": "Tasmā hi sabbattha yatīnamatthaṁ;",
  "tika-vin11t0:58": "Āsīsamānena dayālayena.",
  "tika-vin11t0:59": "(Ṭha)",
  "tika-vin11t0:60": "Sumaṅgalattheravarena yasmā;",
  "tika-vin11t0:61": "Sakkacca kalyāṇamanorathena;",
  "tika-vin11t0:62": "Nayaññunāraññanivāsikena;",
  "tika-vin11t0:63": "Ajjhesito sādhuguṇākarena.",
  "tika-vin11t0:64": "(Ḍa)",
  "tika-vin11t0:65": "Ākaṅkhamānena cirappavattiṁ;",
  "tika-vin11t0:66": "Dhammassa dhammissaradesitassa;",
  "tika-vin11t0:67": "Coḷappadīpena ca buddhamitta-",
  "tika-vin11t0:68": "Ttherena saddhādiguṇoditena.",
  "tika-vin11t0:69": "(Ḍha)",
  "tika-vin11t0:70": "Tathā mahākassapaavhayena;",
  "tika-vin11t0:71": "Therena sikkhāsu sagāravena;",
  "tika-vin11t0:72": "Kudiṭṭhimattebhavidārakena;",
  "tika-vin11t0:73": "Sīhena coḷāvanipūjitena.",
  "tika-vin11t0:74": "(Ṇa)",
  "tika-vin11t0:75": "Yo dhammakittīti pasatthanāmo;",
  "tika-vin11t0:76": "Tenāpi saddhena upāsakena;",
  "tika-vin11t0:77": "Sīlādinānāguṇamaṇḍitena;",
  "tika-vin11t0:78": "Saddhammakāmenidha paṇḍitena.",
  "tika-vin11t0:79": "(Ta)",
  "tika-vin11t0:80": "Saddhena paññāṇavatā vaḷattā-;",
  "tika-vin11t0:81": "Maṅgalyavaṁsena mahāyasena;",
  "tika-vin11t0:82": "Āyācito vāṇijabhāṇunāpi;",
  "tika-vin11t0:83": "Varaññunā sādhuguṇodayena.",
  "tika-vin11t0:84": "(Tha)",
  "tika-vin11t0:85": "Tasmā tamāropiya pāḷibhāsaṁ;",
  "tika-vin11t0:86": "Nissāya pubbācariyopadesaṁ;",
  "tika-vin11t0:87": "Hitvā nikāyantaraladdhidosaṁ;",
  "tika-vin11t0:88": "Katvātivitthāranayaṁ samāsaṁ.",
  "tika-vin11t0:89": "(Da)",
  "tika-vin11t0:90": "Avuttamatthañca pakāsayanto;",
  "tika-vin11t0:91": "Pāṭhakkamañcāpi avokkamanto;",
  "tika-vin11t0:92": "Saṁvaṇṇayissāmi tadatthasāraṁ;",
  "tika-vin11t0:93": "Ādāya ganthantaratopi sāraṁ.",
  "tika-vin11t0:94": "(Dha)",
  "tika-vin11t0:95": "Ciraṭṭhitiṁ patthayatā janānaṁ;",
  "tika-vin11t0:96": "Hitāvahassāmalasāsanassa;",
  "tika-vin11t0:97": "Mayā samāsena vidhīyamānaṁ;",
  "tika-vin11t0:98": "Saṁvaṇṇanaṁ sādhu suṇantu santoti.",
  "tika-vin11t0:99": "Ganthārambhakathāvaṇṇanā",
  "tika-vin11t0:100": "1-5",
  "tika-vin11t0:101_0": ". Suvipulāmalasaddhāpaññādiguṇasamudayāvahaṁ sakalajanahitekahetujinasāsanaṭṭhitimūlabhūtaṁ",
  "tika-vin11t0:101_1": "vinayappakaraṇamidamārabhantoyamācariyo pakaraṇārambhe ratanattayappaṇāmapakaraṇābhidhānābhidheyyakaraṇappakārapayojananimittakattuparimāṇādīni",
  "tika-vin11t0:101_2": "dassetumāha ‘‘vanditvā’’tiādi. Tattha ratanattayaṁ nāma.",
  "tika-vin11t0:102": "‘‘Cittīkataṁ mahagghañca, atulaṁ dullabhadassanaṁ;",
  "tika-vin11t0:103": "Anomasattaparibhogaṁ, ratanaṁ tena vuccatī’’ti. (dī. ni. aṭṭha. 2.33; saṁ. ni. aṭṭha. 3.5.223; khu. pā. aṭṭha. 6.3; su. ni. aṭṭha. 1.226; mahāni. aṭṭha. 50) –",
  "tika-vin11t0:104": "Niddiṭṭhasabhāvaṁ",
  "tika-vin11t0:105": "‘‘Buddho sabbaññutaññāṇaṁ, dhammo lokuttaro nava;",
  "tika-vin11t0:106": "Saṅgho maggaphalaṭṭho ca, iccetaṁ ratanattaya’’nti. –",
  "tika-vin11t0:107": "Vibhāvitappabhedaṁ sakalabhavadukkhavinivāraṇaṁ tibhavenekapaṭisaraṇaṁ vatthuttayaṁ.",
  "tika-vin11t0:108_0": "Tassa paṇāmo nāma paṇāmakiriyānipphādikā cetanā. Sā tividhā kāyapaṇāmo vacīpaṇāmo",
  "tika-vin11t0:108_1": "manopaṇāmoti. Tattha kāyapaṇāmo nāma ratanattayaguṇānussaraṇapubbikā añjalikammādikāyakiriyāvasappavattikā",
  "tika-vin11t0:108_2": "kāyaviññattisamuṭṭhāpikā cetanā. Vacīpaṇāmo nāma tatheva pavattā nānāvidhaguṇavisesavibhāvanasabhāvathomanākiriyāvasappavattikā",
  "tika-vin11t0:108_3": "vacīviññattisamuṭṭhāpikā cetanā. Manopaṇāmo nāma ubhayaviññattiyo asamuṭṭhāpetvā",
  "tika-vin11t0:108_4": "kevalaṁ guṇānussaraṇena cittasantānassa tanninnatappoṇatappabbhāratāya gāravabahumānanavasappavattisādhikā cetanā.",
  "tika-vin11t0:109_0": "Imassa tāva ratanattayapaṇāmassa dassanaṁ yathādhippetatthasādhanatthaṁ. Guṇātisayayogena",
  "tika-vin11t0:109_1": "hi paṇāmārahe ratanattaye kato paṇāmo puññavisesabhāvato icchitatthābhinipphattivibandhakena",
  "tika-vin11t0:109_2": "upaghātakena, upapīḷakena ca apuññakammena upanīyamānassa upaddavajālassa vinivāraṇena",
  "tika-vin11t0:109_3": "yathāladdhasampattinimittakassa puññakammassa anubalappadānena ca tabbipākasantatiyā",
  "tika-vin11t0:109_4": "āyusukhabalādivaḍḍhanena ca cirakālappavattihetukoti yathādhippetapakaraṇanipphattinibandhanako",
  "tika-vin11t0:109_5": "hoti. Athāpi sotūnañca vandanīyavandanāpubbakenārambhena anantarāyena uggahaṇadhāraṇādikkamena",
  "tika-vin11t0:109_6": "pakaraṇāvabodhappayojanasādhanatthaṁ. Apica sotūnameva viññātasatthukānaṁ bhagavato",
  "tika-vin11t0:109_7": "yathābhūtaguṇavisesānussavanena samupajātappasādānaṁ pakaraṇe gāravuppādanatthaṁ,",
  "tika-vin11t0:109_8": "aviññātasatthukānaṁ pana pakaraṇassa svākhyātatāya tappabhave satthari gāravuppādanatthañca",
  "tika-vin11t0:109_9": "sotujanānuggahameva padhānaṁ katvā ācariyehi ganthārambhe thutippaṇāmaparidīpakānaṁ",
  "tika-vin11t0:109_10": "gāthāvākyānaṁ nikkhepo vidhīyati. Itarathā vināpi tannikkhepaṁ kāyamanopaṇāmenāpi",
  "tika-vin11t0:109_11": "yathādhippetappayojanasiddhito kimetena ganthagāravakarenāti ayamettha saṅkhepo.",
  "tika-vin11t0:109_12": "Vitthārato pana paṇāmappayojanaṁ sāratthadīpaniyādīsu (sārattha. ṭī. 1.ganthārambhakathāvaṇṇanā;",
  "tika-vin11t0:109_13": "vi. vi. ṭī. 2.ganthārambhakathāvaṇṇanā) dassitanayeneva ñātabbaṁ.",
  "tika-vin11t0:110_0": "Abhidhānakathanaṁ pana vohārasukhatthaṁ. Abhidheyyassa samuditena pakaraṇena paṭipādetabbassa",
  "tika-vin11t0:110_1": "kathanaṁ pakaraṇassa ārabhitabbasabhāvadassanatthaṁ. Viditāninditasātthakasukarānuṭṭhānābhi",
  "tika-vin11t0:110_2": "dheyyameva hi pakaraṇaṁ parikkhakajanā ārabhitabbaṁ maññantīti. Karaṇappakārasandassanaṁ",
  "tika-vin11t0:110_3": "sotujanasamussāhanatthaṁ. Anākulamasaṁkiṇṇatādippakārena hi viracitaṁ pakaraṇaṁ sotāro",
  "tika-vin11t0:110_4": "sotumussahantīti. Payojanakathanaṁ pana pakaraṇajjhāyane sotujanasamuttejanatthaṁ.",
  "tika-vin11t0:110_5": "Asati hi payojanakathane aviññātappayojanā ajjhāyane byāvaṭā na hontīti. Nimittakathanaṁ",
  "tika-vin11t0:110_6": "sarikkhakajanānaṁ pakaraṇe gāravuppādanatthaṁ. Pasatthakāraṇuppanneyeva hi pakaraṇe",
  "tika-vin11t0:110_7": "sarikkhakā gāravaṁ janentīti.",
  "tika-vin11t0:111_0": "Kattukathanaṁ puggalagarukassa pakaraṇe gāravo puggalagāravenapi hotūti. Parimāṇakathanaṁ",
  "tika-vin11t0:111_1": "asajjhāyanādipasutānaṁ sampahaṁsanatthaṁ. Pakaraṇaparimāṇassavanena hi te sampahaṭṭhā",
  "tika-vin11t0:111_2": "‘‘kittakamidamappakaṁ na cireneva parisamāpessāmā’’ti sajjhāyanādīsu vattantīti.",
  "tika-vin11t0:111_3": "Ādi-saddena sakkaccasavananiyojanaṁ saṅgahitaṁ, taṁ sabbasampattinidānasutamayañāṇanipphādanatthaṁ.",
  "tika-vin11t0:111_4": "Asakkaccaṁ suṇamānassa ca savanābhāvato taṁhetukassa sutamayañāṇassāpi abhāvoti.",
  "tika-vin11t0:111_5": "Tathā hi vikkhittacitto puggalo sabbasampattiyā vuccamānopi ‘‘na mayā sutaṁ, puna",
  "tika-vin11t0:111_6": "bhaṇitabba’’nti bhaṇati.",
  "tika-vin11t0:112_0": "Tattha paṭhamagāthāyaṁ tāva ‘‘vanditvā’’ti iminā tividhopi paṇāmo avisesato dassito.",
  "tika-vin11t0:112_1": "Visesato pana ‘‘seṭṭhaṁ, appaṭipuggalaṁ, bhavābhāvakaraṁ, niraṅgaṇa’’nti imehi catūhi",
  "tika-vin11t0:112_2": "padehi vacīpaṇāmo, ‘‘sirasā’’ti iminā kāyappaṇāmo, ‘‘buddhaṁ, dhammaṁ, gaṇañcā’’ti",
  "tika-vin11t0:112_3": "imehi pana tīhi padehi paṇāmakiriyāya kammabhūtaṁ ratanattayaṁ dassitanti daṭṭhabbaṁ.",
  "tika-vin11t0:113_0": "‘‘Vinayassavinicchaya’’nti iminā abhidhānaṁ dassitaṁ aluttasamāsena vinayavinicchayanāmassa",
  "tika-vin11t0:113_1": "dassanato. Tassa anvatthabhāvena saddappavattinimittabhūtaṁ sakalenānena pakaraṇena",
  "tika-vin11t0:113_2": "paṭipādetabbamabhidheyyampi teneva dassitaṁ. ‘‘Samāsenā’’ti ca ‘‘anākulamasaṁkiṇṇaṁ,",
  "tika-vin11t0:113_3": "madhuratthapadakkama’’nti ca etehi karaṇappakāro dassito. ‘‘Hitatthāyā’’ti ca ‘‘paṭubhāvakaraṁ",
  "tika-vin11t0:113_4": "vinayakkame’’ti ca ‘‘apāraṁ otarantāna’’ntiādinā ca payojanaṁ. ‘‘Bhikkhūnaṁ bhikkhunīna’’nti",
  "tika-vin11t0:113_5": "iminā bāhiranimittaṁ dassitaṁ. Abbhantaranimittaṁ pana bāhiranimittabhūtabhikkhubhikkhunivisayā",
  "tika-vin11t0:113_6": "karuṇā, sā ācariyassa pakaraṇārambheneva viññāyatīti visuṁ na vuttā. ‘‘Pavakkhāmī’’ti",
  "tika-vin11t0:113_7": "iminā samānādhikaraṇabhāvena labbhamāno ‘‘aha’’nti suddhakattā sāmaññena dassito.",
  "tika-vin11t0:113_8": "Visesato pana pakaraṇāvasāne –",
  "tika-vin11t0:114": "‘‘Racito buddhadattena, suddhacittena dhīmatā;",
  "tika-vin11t0:115": "Suciraṭṭhitikāmena, sāsanassa mahesino’’ti. (u. vi. 961) –",
  "tika-vin11t0:116_0": "Imāya gāthāya ceva ‘‘iti tambapaṇṇiyena paramaveyyākaraṇena tipiṭakanayavidhikusalena",
  "tika-vin11t0:116_1": "paramakavivarajana hadayapadumavanavikasanakarena kavivarāsabhena paramaratikaravaramadhuravacanuggārena",
  "tika-vin11t0:116_2": "uragapurena buddhadattena racitoyaṁ vinayavinicchayo’’ti (vi. vi. 3183) iminā vākyena",
  "tika-vin11t0:116_3": "ca dassito – ‘‘mādisāpi kavī honti, buddhadatte divaṅgate’’tiādinā pacchimakehi ca",
  "tika-vin11t0:116_4": "pasatthatarehi kavivarehi abhitthutaguṇo bhadantabuddhadattācariyo veditabbo. Hetukattā",
  "tika-vin11t0:116_5": "ca tattheva vakkhamāno pakaraṇajjhesane katādhīno buddhasīhamahāthero, so –",
  "tika-vin11t0:117": "‘‘Vuttassa buddhasīhena;",
  "tika-vin11t0:118": "Vinayassa vinicchayo;",
  "tika-vin11t0:119": "Buddhasīhaṁ samuddissa;",
  "tika-vin11t0:120": "Mama saddhivihārikaṁ;",
  "tika-vin11t0:121": "Katoyaṁ pana bhikkhūnaṁ;",
  "tika-vin11t0:122": "Hitatthāya samāsato’’ti. (vi. vi. 3177-3178) –",
  "tika-vin11t0:123": "Evaṁ dassito.",
  "tika-vin11t0:124": "Uttarappakaraṇassa hetukattā pana saṅghapālamahāthero, sopi –",
  "tika-vin11t0:125": "‘‘Khantisoraccasosilya-buddhisaddhādayādayo;",
  "tika-vin11t0:126": "Patiṭṭhitā guṇā yasmiṁ, ratanānīva sāgare.",
  "tika-vin11t0:127": "‘‘Vinayācārayuttena, tena sakkacca sādaraṁ;",
  "tika-vin11t0:128": "Yācito saṅghapālena, therena thiracetasā.",
  "tika-vin11t0:129": "‘‘Suciraṭṭhitikāmena , vinayassa mahesino;",
  "tika-vin11t0:130": "Bhikkhūnaṁ pāṭavatthāya, vinayassavinicchaye;",
  "tika-vin11t0:131": "Akāsiṁ paramaṁ etaṁ, uttaraṁ nāma nāmato’’ti. (u. vi. 965-968) –",
  "tika-vin11t0:132": "Evaṁ dassito. Na kevalamete dveyeva mahātherā hetukattāro, atha kho mahāvaṁsādīsu –",
  "tika-vin11t0:133": "‘‘Buddhassa viya gambhīra-",
  "tika-vin11t0:134": "Ghosattā taṁ viyākaruṁ;",
  "tika-vin11t0:135": "‘Buddhaghoso’ti yo so hi;",
  "tika-vin11t0:136": "Buddho viya mahītale’’ti. –",
  "tika-vin11t0:137": "Ādinā nayena abhitthutaguṇo tipiṭakapariyattiyā aṭṭhakathākāro bhadantabuddhaghosācariyo ca anussutivasena ‘‘hetukattā’’ti veditabbo.",
  "tika-vin11t0:138_0": "Kathaṁ? Ayaṁ kira bhadantabuddhadattācariyo laṅkādīpato sajātibhūmiṁ jambudīpamāgacchanto",
  "tika-vin11t0:138_1": "bhadantabuddhaghosācariyaṁ jambudīpavāsikehi paṭipattiparāyanehi yuttabyattaguṇopetehi",
  "tika-vin11t0:138_2": "mahātheravarehi katārādhanaṁ sīhaḷaṭṭhakathaṁ parivattetvā sakalajanasādhāraṇāya",
  "tika-vin11t0:138_3": "mūlabhāsāya tipiṭakapariyattiyā aṭṭhakathaṁ likhituṁ laṅkādīpaṁ gacchantaṁ antarāmagge",
  "tika-vin11t0:138_4": "disvā sākacchāya samupaparikkhitvā sabbalokātītena asadisena paṇḍiccaguṇena ratananidhidassane",
  "tika-vin11t0:138_5": "paramadaliddo viya balavaparitosaṁ patvā aṭṭhakathamassa kātukāmataṁ ñatvā ‘‘tumhe",
  "tika-vin11t0:138_6": "yathādhippetapariyantalikhitamaṭṭhakathaṁ amhākaṁ pesetha, mayamassā pakaraṇaṁ likhāmā’’ti",
  "tika-vin11t0:138_7": "tassa sammukhā paṭijānitvā tena ca ‘‘sādhu tathā kātabba’’nti ajjhesito abhidhammaṭṭhakathāya",
  "tika-vin11t0:138_8": "abhidhammāvatāraṁ, vinayaṭṭhakathāya sauttaraṁ vinayavinicchayapakaraṇañca akāsīti anussuyyateti.",
  "tika-vin11t0:139_0": "‘‘Samāsenā’’ti iminā ca parimāṇampi sāmaññena dassitaṁ vitthāraparimāṇe tassa parimāṇasāmaññassa",
  "tika-vin11t0:139_1": "viññāyamānattā. Visesato pana paricchedaparimāṇaṁ ganthaparimāṇanti duvidhaṁ. Tattha",
  "tika-vin11t0:139_2": "paricchedaparimāṇaṁ imasmiṁ pakaraṇe kathāvohārena vuccati.",
  "tika-vin11t0:140_0": "Seyyathidaṁ? – Pārājikakathā saṅghādisesakathā aniyatakathā nissaggiyakathā pācittiyakathā",
  "tika-vin11t0:140_1": "pāṭidesanīyakathā sekhiyakathāti bhikkhuvibhaṅgakathā sattavidhā, tato aniyatakathaṁ",
  "tika-vin11t0:140_2": "vajjetvā tatheva bhikkhunivibhaṅgakathā chabbidhā, mahākhandhakakathādikā bhikkhunikkhandhakakathāvasānā",
  "tika-vin11t0:140_3": "vīsatividhā khandhakakathā, kammakathā, kammavipattikathā, pakiṇṇakavinicchayo, kammaṭṭhānabhāvanāvidhānanti",
  "tika-vin11t0:140_4": "vinayavinicchaye kathāparicchedo sattatiṁsa.",
  "tika-vin11t0:141_0": "Uttarappakaraṇe ca vuttanayena bhikkhuvibhaṅge sattavidhā kathā, bhikkhunivibhaṅge",
  "tika-vin11t0:141_1": "chabbidhā, tadanantarā vipattikathā, adhikaraṇapaccayakathā, khandhakapañhākathā,",
  "tika-vin11t0:141_2": "samuṭṭhānasīsakathā, āpattisamuṭṭhānakathā, ekuttaranayakathā, sedamocanakathā, vibhaṅgadvayanidānādikathā,",
  "tika-vin11t0:141_3": "sabbaṅgalakkhaṇakathā, parivārasaṅkalanakathāti chattiṁsa kathāparicchedā.",
  "tika-vin11t0:142_0": "Nissandehe pana ‘‘aṭṭhatiṁsa kathāparicchedā’’ti vuttaṁ, taṁ ekuttaranaye adassitehipi",
  "tika-vin11t0:142_1": "dvādasakapannarasakanayehi saha soḷasaparicchede gahetvā appakaṁ ūnamadhikaṁ gaṇanūpagaṁ",
  "tika-vin11t0:142_2": "na hotīti katvā vuttanti daṭṭhabbaṁ. Ubhayattha kathāparicchedaparimāṇaṁ tesattatividhaṁ",
  "tika-vin11t0:142_3": "hoti. Nissandehe ‘‘pañcasattatividhā’’ti vacane parihāro vuttanayova. Ganthaparimāṇaṁ",
  "tika-vin11t0:142_4": "pana vinayavinicchaye asītiganthādhikāni cattāri ganthasahassāni, uttare paññāsaganthādhikāni",
  "tika-vin11t0:142_5": "nava ganthasatāni honti. Tena vuttaṁ uttarāvasāne –",
  "tika-vin11t0:143": "‘‘Gāthā catusahassāni, satañca ūnavīsati;",
  "tika-vin11t0:144": "Parimāṇatoti viññeyyo, vinayassavinicchayo.",
  "tika-vin11t0:145": "Paññāsādhikasaṅkhāni, nava gāthāsatāni hi;",
  "tika-vin11t0:146": "Gaṇanā uttarassāyaṁ, chandasānuṭṭhubhena tū’’ti. (u. vi. 969-970);",
  "tika-vin11t0:147_0": "Iccevaṁ vinayavinicchayo uttaro cāti dve pakaraṇāni tiṁsādhikāni pañcagāthāsahassāni.",
  "tika-vin11t0:147_1": "Ettha ca vinayavinicchayo nāma ubhatovibhaṅgakhandhakāgatavinicchayasaṅgāhakapakaraṇaṁ.",
  "tika-vin11t0:147_2": "Tato paraṁ parivāratthasaṅgāhakapakaraṇaṁ uttaro nāma. Teneva vakkhati –",
  "tika-vin11t0:148": "‘‘Yo mayā racito sāro, vinayassavinicchayo;",
  "tika-vin11t0:149": "Tassa dāni karissāmi, sabbānuttaramuttara’’nti. (u. vi. 2)",
  "tika-vin11t0:150": "Taṁ kasmā uttaranāmena vohariyatīti? Pañhuttaravasena ṭhite parivāre tatheva saṅgahetabbepi tena pakārena pārājikakathāmattaṁ dassetvā –",
  "tika-vin11t0:151": "‘‘Ito paṭṭhāya muñcitvā, pañhāpucchanamattakaṁ;",
  "tika-vin11t0:152": "Vissajjanavaseneva, hoti atthavinicchayo’’ti. (u. vi. 14) –",
  "tika-vin11t0:153": "Vatvā pañhaṁ pahāya tato paṭṭhāya uttaramattasseva dassitattā tathā voharīyanti.",
  "tika-vin11t0:154_0": "‘‘Tasmā vinayanūpāya’’ntiādinā pana sotujanaṁ sakkaccasavane niyojeti. Sakkaccasavanapaṭibaddhā",
  "tika-vin11t0:154_1": "hi sabbāpi lokiyalokuttarasampattīti ayamettha samudāyattho. Ayaṁ pana avayavattho",
  "tika-vin11t0:154_2": "– so yasmā atthayojanakkamena padayojanaṁ katvā vaṇṇite suviññeyyo hoti, tasmā tathā",
  "tika-vin11t0:154_3": "padayojanaṁ katvā atthavaṇṇanaṁ karissāma –",
  "tika-vin11t0:155_0": "Seṭṭhaṁ appaṭipuggalaṁ buddhañceva bhavābhāvakaraṁ dhammañceva niraṅgaṇaṁ gaṇañceva",
  "tika-vin11t0:155_1": "sirasā vanditvā bhikkhūnaṁ bhikkhunīnañca hitatthāya samāsena samāhito vinayassavinicchayaṁ vakkhāmīti yojanā.",
  "tika-vin11t0:156_0": "Tattha seṭṭhanti sabbe ime pasatthā ayametesaṁ atisayena pasatthoti seṭṭho. Tathā",
  "tika-vin11t0:156_1": "hi so bhagavā ‘‘ahañhi brāhmaṇa jeṭṭho seṭṭho lokassā’’ti (pārā. 11) verañjabrāhmaṇassa",
  "tika-vin11t0:156_2": "attano jeṭṭhaseṭṭhabhāvassa parijānanavinicchayahetubhūtāhi jhānādīhi niratisayaguṇasampattīhi samannāgatattā –",
  "tika-vin11t0:157": "‘‘Tvameva asi sambuddho, tuvaṁ satthā anuttaro;",
  "tika-vin11t0:158": "Sadevakasmiṁ lokasmiṁ, natthi te paṭipuggalo. (dī. ni. 2.370);",
  "tika-vin11t0:159": "Tuvaṁ buddho tuvaṁ satthā, tuvaṁ mārābhibhū muni;",
  "tika-vin11t0:160": "Tuvaṁ anusaye chetvā, tiṇṇo tāresimaṁ pajaṁ.",
  "tika-vin11t0:161": "Upadhī te samatikkantā, āsavā te padālitā;",
  "tika-vin11t0:162": "Sīhosi anupādāno, pahīnabhayabheravo. (ma. ni. 2.400; su. ni. 550-551; theragā. 839-940);",
  "tika-vin11t0:163": "Mahāvīra mahāpañña, iddhiyā yasasā jala;",
  "tika-vin11t0:164": "Sabbaverabhayātīta, pāde vandāmi cakkhumā’’ti. (saṁ. ni. 1.159; dha. pa. aṭṭha. 1.56); –",
  "tika-vin11t0:165": "Ādīhī nānānayehi sadevakena lokena abhitthaviyatāya pasatthatamo, tameva seṭṭhaṁ pasatthatamanti attho.",
  "tika-vin11t0:166": "Appaṭipuggalanti natthi etassa paṭipuggalo adhiko, sadiso vāti appaṭipuggalo. Tathā hi guṇavasena anantāparimāṇāsu lokadhātūsu attanā adhikassa, sadisassa vā puggalassa abhāvato –",
  "tika-vin11t0:167": "‘‘Na me ācariyo atthi, sadiso me na vijjati;",
  "tika-vin11t0:168": "Sadevakasmiṁ lokasmiṁ, natthi me paṭipuggalo’’ti. (mahāva. 11) –",
  "tika-vin11t0:169": "Attanāva attano aviparīto appaṭipuggalabhāvo paṭiññāto, tasmā taṁ appaṭipuggalaṁ sabbalokuttamanti attho.",
  "tika-vin11t0:170_0": "Buddhanti anantamaparimeyyaṁ ñeyyamaṇḍalamanavasesaṁ buddhavāti buddho, etena anekakappakoṭisatasahassaṁ",
  "tika-vin11t0:170_1": "sambhatapuññañāṇasambhārānubhāvasiddhidhammarūpakāyasirivilāsapaṭimaṇḍito saddhammavaracakkavattī",
  "tika-vin11t0:170_2": "sammāsambuddho dassito. Atha vā cattāri saccāni sayaṁ vicitopacitapāramitāparipācitena",
  "tika-vin11t0:170_3": "savāsanānavasesakilesappahāyakena sayambhuñāṇena bujjhīti buddho. Yathāha –",
  "tika-vin11t0:171": "‘‘Abhiññeyyaṁ abhiññātaṁ, bhāvetabbañca bhāvitaṁ;",
  "tika-vin11t0:172": "Pahātabbaṁ pahīnaṁ me, tasmā buddhosmi brāhmaṇā’’ti. (ma. ni. 2.392, 399; su. ni. 563; theragā. 828);",
  "tika-vin11t0:173_0": "Vitthāro panassa ‘‘bujjhitā saccānīti buddho, bodhetā pajāyāti buddho’’tiādinā (mahāni.",
  "tika-vin11t0:173_1": "192; cūḷani. pārāyanatthutigāthāniddesa 97; paṭi. ma. 1.162) niddesādīsu vuttanayena",
  "tika-vin11t0:173_2": "veditabbo. Saddasiddhi sāsanikānaṁ avagamanatthe vattamānā budha-dhātuto ‘‘bhāvakammesu",
  "tika-vin11t0:173_3": "ta’’ iti ito tātivattamāne ‘‘budhagamāditthe kattarī’’ti iminā kaccāyanasuttena kattari",
  "tika-vin11t0:173_4": "tappaccayavidhānato veditabbā. Lokiyānaṁ pana bodhanatthadhātūnampi gamanatthatāya",
  "tika-vin11t0:173_5": "vuttattā gatyatthākammakādi suttato kattari ta-ppaccayakaraṇena veditabbā.",
  "tika-vin11t0:174_0": "Atha vā dhātūnaṁ anekatthatāya budha-iccayaṁ dhātu jāgaraṇavikasanatthesu vattamāno",
  "tika-vin11t0:174_1": "akammakoti ‘‘pabuddho puriso, pabuddhaṁ paduma’’ntiādīsu viya buddhavā aññāṇaniddāvigamena",
  "tika-vin11t0:174_2": "ñāṇacakkhūni ummīlanto pabuddho, guṇehi vā vikasitoti kattari siddhena buddha-saddena",
  "tika-vin11t0:174_3": "‘‘buddho’’ti tibhavanekacūḷāmaṇipādapaṅkajarāgaratano bhagavā lokanātho vuccati,",
  "tika-vin11t0:174_4": "imasmiṁ pakkhepi gatyatthādisutte akammakaggahaṇena paccayavidhānaṁ daṭṭhabbaṁ.",
  "tika-vin11t0:175_0": "Atha vā sakammakānaṁ dhātūnaṁ kammavacanicchāya abhāve akammakabhāvato ‘‘phalaṁ sayameva",
  "tika-vin11t0:175_1": "pakka’’ntiādīsu viya bodhanattheyeva budha-dhātuto kattari vidhānaṁ sijjhati. Atha",
  "tika-vin11t0:175_2": "vā nīlaguṇayogena paṭādīsu nīlavohāro viya bhāvasādhanaṁ buddha-saddaṁ gahetvā buddhaguṇayogato",
  "tika-vin11t0:175_3": "‘‘buddho’’ti voharīyati. Evamanekadhā siddhena buddha-saddena vuccamānaṁ taṁ bhagavantaṁ",
  "tika-vin11t0:175_4": "taṁ dhammarājanti attho.",
  "tika-vin11t0:176_0": "‘‘Seṭṭhaṁ appaṭipuggala’’nti padadvayaṁ ‘‘buddha’’nti etassa visesanaṁ. Ettha ca",
  "tika-vin11t0:176_1": "‘‘buddhaṁ, seṭṭhaṁ, appaṭipuggala’’nti imehi tīhi padehi nayato ‘‘itipi so bhagavā",
  "tika-vin11t0:176_2": "arahaṁ sammāsambuddho’’tiādinā (dī. ni. 1.157; 3.6; ma. ni. 1.147, 144; 3.434; saṁ.",
  "tika-vin11t0:176_3": "ni. 1.249; 5.479; a. ni. 5.14, 30; 6.25, 26; netti. 93), ‘‘yo vadataṁ pavaro manujesu,",
  "tika-vin11t0:176_4": "sakyamunī bhagavā katakicco’’tiādīhi (vi. va. 886) ca anekehi suttapadehi dassitadūrāvidūrasantikanidānahetuphalasattopakārāvatthādhammattha-",
  "tika-vin11t0:176_5": "lokuddhārattikattayasaṅgahitaṁ suparisuddhaṁ buddhaguṇasamudayaṁ niravasesaṁ dasseti.",
  "tika-vin11t0:176_6": "Ayameva hi buddhaguṇānaṁ niravasesato dassanūpāyo, yadidaṁ nayadassanaṁ. Itarathā",
  "tika-vin11t0:176_7": "paṭipadavaṇṇanāya aparimitānaṁ buddhaguṇānaṁ ko hi nāma samattho pariyantaṁ gantuṁ. Yathāha –",
  "tika-vin11t0:177": "‘‘Buddhopi buddhassa bhaṇeyya vaṇṇaṁ;",
  "tika-vin11t0:178": "Kappampi ce aññamabhāsamāno;",
  "tika-vin11t0:179": "Khīyetha kappo ciradīghamantare;",
  "tika-vin11t0:180_0": "Vaṇṇo na khīyetha tathāgatassā’’ti. (dī. ni. aṭṭha. 3.141; ma. ni. aṭṭha. 2.425;",
  "tika-vin11t0:180_1": "udā. aṭṭha. 53; apa. aṭṭha. 2.7.20; bu. vaṁ. aṭṭha. 4.4; cariyā. aṭṭha. nidānakathā,",
  "tika-vin11t0:180_2": "pakiṇṇakakathā; dī. ni. ṭī. 1.ganthārambhakathāvaṇṇanā; ma. ni. ṭī. 1.ganthārambhakathāvaṇṇanā;",
  "tika-vin11t0:180_3": "saṁ. ni. ṭī. 1.1.ganthārambhakathāvaṇṇanā; a. ni. ṭī. 1.1.ganthārambhakathāvaṇṇanā;",
  "tika-vin11t0:180_4": "vajira. ṭī. ganthārambhakathāvaṇṇanā; sārattha. ṭī. 1.ganthārambhakathāvaṇṇanā; netti.",
  "tika-vin11t0:180_5": "ṭī. ganthārambhakathāvaṇṇanā);",
  "tika-vin11t0:181_0": "Evametehi tīhi padehi niravasesaguṇasaṁkittanathutiyā vasena ‘‘vanditvā’’ti iminā",
  "tika-vin11t0:181_1": "paṇāmassa ca vuttattā imāya aḍḍhagāthāya buddharatanasaṅkhātapaṭhamavandanīyavatthuvisayā",
  "tika-vin11t0:181_2": "thutipaṇāmasabhāvā vandanā dassitāti daṭṭhabbaṁ.",
  "tika-vin11t0:182_0": "Tadanantaraṁ dhammaratanassa paṇāmaṁ dassetumāha ‘‘bhavābhāvakaraṁ dhamma’’nti. Ettha",
  "tika-vin11t0:182_1": "bhava-saddena dve bhavā vuttā kammabhavo, upapattibhavoti. Tattha kammabhavo bhavati",
  "tika-vin11t0:182_2": "etasmā phalanti ‘‘bhavo’’ti vuccati. Vipākakkhandhakaṭattārūpasaṅkhāto pana upapattibhavo",
  "tika-vin11t0:182_3": "avijjātaṇhupādānasaṅkhārādisahakārikāraṇayuttena kusalākusalacetanāsaṅkhātakammabhavapaccayena",
  "tika-vin11t0:182_4": "yathārahaṁ bhavatīti ‘‘bhavo’’ti vuccati. So pana kāmabhavarūpabhavaarūpabhavasaññībhavaasaññībhavanevasaññīnāsaññībhava-",
  "tika-vin11t0:182_5": "ekavokārabhavacatuvokārabhavapañcavokārabhavavasena navavidho. Evametesu navasu bhavesu",
  "tika-vin11t0:182_6": "dasavidhopi dhammo attānaṁ dhārentassa puggalasantānassa anupādisesanibbānadhātuyā",
  "tika-vin11t0:182_7": "paraṁ appaṭisandhikatāsādhanena bhavesu , bhavassa vā abhāvaṁ karotīti bhavābhāvakaro,",
  "tika-vin11t0:182_8": "taṁ, aparāparajātippabandhassa hetusamugghātena appavattidhammatāpādakanti attho.",
  "tika-vin11t0:183_0": "Dhammanti attānaṁ dhārente catūsu apāyesu, saṁsāre ca apatamāne dhāretīti dhammo,",
  "tika-vin11t0:183_1": "so catumaggaphalanibbānasaṅkhātanavalokuttaradhammo ca tappaṭipādako navaṅgasāsanāparanāmadheyyacaturāsītisahassadhammakkhandhappabhedabhinno",
  "tika-vin11t0:183_2": "pariyattidhammo cāti dasavidho. Sopi nippariyāyadhammo, pariyāyadhammo cāti duvidho.",
  "tika-vin11t0:183_3": "Tattha nippariyāyadhammo nāma apāye, saṁsāre vā padhānahetubhūtānaṁ uddhambhāgiyānaṁ,",
  "tika-vin11t0:183_4": "orambhāgiyānañca dasannaṁ saṁyojanānaṁ samucchindanena maggadhammo, tassa taṁkiccanipphattinimittabhāvena",
  "tika-vin11t0:183_5": "nibbānadhammo cāti pañcavidhopi nippariyāyena puggalasantānaṁ dhāretīti katvā ‘‘nippariyāyadhammo’’ti",
  "tika-vin11t0:183_6": "vuccati. Cattāri pana sāmaññaphalāni paṭippassaddhipahānena maggānuguṇappavattiyā,",
  "tika-vin11t0:183_7": "pariyatti ca magganibbānādhigamassa mūlakāraṇabhāvatoti pañcavidhopi pariyāyadhammo nāma.",
  "tika-vin11t0:184_0": "Ettāvatā ‘‘svākkhāto bhagavatā dhammo’’tiādinā (saṁ. ni. 1.249; a. ni. 3.76; dī.",
  "tika-vin11t0:184_1": "ni. 3.6; a. ni. 6.10, 25, 26), ‘‘rāgavirāgamanejamasoka’’ntiādīhi (vi. va. 887) ca",
  "tika-vin11t0:184_2": "suttantehi vuttassa, tadaṭṭhakathādīsu ca vaṇṇitassa saraṇānussaraṇavasenāpi saggamokkhasampattipaṭilābhakāraṇassa",
  "tika-vin11t0:184_3": "anavasesassa dhammaratanaguṇassa nayato uddiṭṭhattā ca ‘‘vanditvā’’ti iminā paṇāmassa",
  "tika-vin11t0:184_4": "dassitattā ca dhammaratanasaṅkhātassa dutiyassa vandanīyassa thutipaṇāmasabhāvā vandanā",
  "tika-vin11t0:184_5": "dassitāti daṭṭhabbaṁ.",
  "tika-vin11t0:185_0": "Tadanantaraṁ saṅgharatanassa vandanāsandassanatthaṁ vuttaṁ ‘‘gaṇañceva niraṅgaṇa’’nti.",
  "tika-vin11t0:185_1": "Ettha ‘‘rāgo aṅgaṇaṁ doso aṅgaṇaṁ moho aṅgaṇa’’nti (vibha. 924) vuttehi rāgādiaṅgaṇehi",
  "tika-vin11t0:185_2": "tadaṅgavikkhambhanasamucchedapaṭippassaddhinissaraṇavimuttivasena niggato vimuttoti",
  "tika-vin11t0:185_3": "niraṅgaṇo, taṁ niraṅgaṇaṁ. Ariyavaṁse sīlasamādhipaññāvimuttivimuttiñāṇadassanasaṅkhātehi",
  "tika-vin11t0:185_4": "guṇagaṇehi gaṇīyatīti gaṇo, taṁ.",
  "tika-vin11t0:186_0": "Ettāvatā ‘‘suppaṭipanno bhagavato sāvakasaṅgho’’tiādinā (saṁ. ni. 1.249; a. ni. 3.76;",
  "tika-vin11t0:186_1": "dī. ni. 3.6; a. ni. 6.10, 25, 26;), ‘‘yattha ca dinnaṁ mahapphalamāhu, catūsu sucīsu",
  "tika-vin11t0:186_2": "purisayugesū’’tiādīhi (vi. va. 888) ca tehi tehi suttapadehi vuttānaṁ, tadaṭṭhakathādīsu",
  "tika-vin11t0:186_3": "ca vaṇṇitānaṁ vimalātulanikhilavisālapesalasīlādinānappakārānagghasaṅgharatanaguṇānaṁ",
  "tika-vin11t0:186_4": "saṁkittanasabhāvāya thutiyā ca ‘‘vanditvā’’ti etena yathāvuttasarūpapabhedapaṇāmassa",
  "tika-vin11t0:186_5": "vuttattā ca saṅgharatanasaṅkhātatatiyavandanīyavatthuvisayā thutippaṇāmasaṅkhātā",
  "tika-vin11t0:186_6": "vandanā dassitāti veditabbā. Sirasāti attappasādagāravāvahantena muddhanā. Vanditvāti",
  "tika-vin11t0:186_7": "paṇamitvā thomitvā vā.",
  "tika-vin11t0:187_0": "Evaṁ paṭhamagāthāya vandanīyassa ratanattayassa thutippaṇāmasaṅkhātaṁ vandanaṁ dassetvā",
  "tika-vin11t0:187_1": "tadanantarāya sandassetabbapayojanādipaṭipādikāya gāthāya ‘‘bhikkhūna’’nti iminā",
  "tika-vin11t0:187_2": "kiñcāpi saṁsāre bhayaṁ ikkhatīti ‘‘bhikkhū’’ti kalyāṇaputhujjanena saddhiṁ aṭṭha",
  "tika-vin11t0:187_3": "ariyapuggalā vuccanti, pāḷiyaṁ (pārā. 44-45; vibha. 510) pana ‘‘bhinnapaṭaṁ dhāretīti",
  "tika-vin11t0:187_4": "bhikkhu, bhikkhanasīloti bhikkhū’’tiādinā bhikkhusaddassa atthuddhāravasena nibbacanantarāni",
  "tika-vin11t0:187_5": "dassetvā pātimokkhasaṁvarasaṁvaraṇārahasseva adhippetabhāvaṁ dassetuṁ ‘‘samaggena",
  "tika-vin11t0:187_6": "saṅghena ñatticatutthena kammena akuppena ṭhānārahena upasampanno, ayaṁ imasmiṁ atthe",
  "tika-vin11t0:187_7": "adhippeto bhikkhū’’ti dassitā sikkhākāmā sāsanāvacārā kulaputtā idhādhippetā, tesaṁ",
  "tika-vin11t0:187_8": "bhikkhūnañca. Bhikkhunīnañcāti aṭṭhavācikaupasampadākammena ubhatosaṅghe upasampannātādisāyeva",
  "tika-vin11t0:187_9": "kuladhītaro dassitā. Ekatopasampannāpi sāmaññena gayhanti. Ekatopasampannāti ca bhikkhunisaṅghe",
  "tika-vin11t0:187_10": "upasampajjitvā yāva bhikkhusaṅghe na upasampajjanti, tāva, bhikkhunī ca liṅgaparivattanena",
  "tika-vin11t0:187_11": "bhikkhunibhāvappattā adhippetā, tāsaṁ bhikkhunīnañca.",
  "tika-vin11t0:188_0": "Hitatthāyāti sabbasampattinipphādakaraṇatthāya hinoti gacchati yathādhippetaphalasādhane",
  "tika-vin11t0:188_1": "pavattatīti hitanti arogatādikāraṇaṁ amatosadhādi vuccati. Idha pana saggamokkhasampattisiddhikāraṇaṁ",
  "tika-vin11t0:188_2": "pātimokkhasaṁvarasīlarakkhanaṁ vuccati, tadatthāya.",
  "tika-vin11t0:189_0": "Samāhito sammā āhito pavattito vinicchayamaggo etenāti ‘‘samāhito’’ti pakaraṇakārako",
  "tika-vin11t0:189_1": "dassito. Atha vā sammā āhitaṁ vinayavinicchaye ṭhapitaṁ pavattitaṁ cittametassāti",
  "tika-vin11t0:189_2": "‘‘samāhitacitto’’ti vattabbe uttarapadalopena ‘‘samāhito’’ti vutto. Paramagambhīrasuduttaravinayapiṭakatthavinicchaye",
  "tika-vin11t0:189_3": "pavattanārahassa iminā visesanena attani samāhitacittappavattinimittabhūto attano",
  "tika-vin11t0:189_4": "ñāṇassa padaṭṭhānabhūto samādhi dassito tena samādhinā samāhito hutvāti attho.",
  "tika-vin11t0:190_0": "Pavakkhāmīti pakārena vakkhāmi, yena pakārena vinayavinicchaye vutte ajjatanā mandasatimativīriyā",
  "tika-vin11t0:190_1": "paṭipajjanakā gambhīrataraṁ vinayapiṭakatthavinicchayaṁ sukhena uggaṇhituṁ, dhāretuñca",
  "tika-vin11t0:190_2": "sakkonti, tādisena pakāravisesena vakkhāmīti attho. Samāsenāti samasanaṁ saṁkhipanaṁ",
  "tika-vin11t0:190_3": "samāso, tena, saṁkhittarucikānamugghāṭitaññūnaṁ katādhikārānaṁ ñāṇuttarānaṁ puggalānañca",
  "tika-vin11t0:190_4": "papañcabhīrukānaṁ gahaṇadhāraṇe mandayantānaṁ mandabuddhīnañca upakārakena nātivitthārakkamenāti",
  "tika-vin11t0:190_5": "attho. Vinayassāti vinayapiṭakassa. Tañhi –",
  "tika-vin11t0:191": "‘‘Vividhavisesanayattā;",
  "tika-vin11t0:192": "Vinayanato ceva kāyavācānaṁ;",
  "tika-vin11t0:193": "Vinayatthavidūhi ayaṁ;",
  "tika-vin11t0:194": "Vinayo ‘vinayo’ti akkhāto’’ti. (dī. ni. aṭṭha. 1.paṭhamasaṅgītikathā; pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā) –",
  "tika-vin11t0:195_0": "Vuttehi atthavisesehi ‘‘vinayo’’ti vuccati. Tassa evaṁ sandassitasabhāvassa ‘‘vinayo",
  "tika-vin11t0:195_1": "nāma sāsanassa āyū’’ti (dī. ni. aṭṭha. 1.paṭhamasaṅgītikathā; pārā. aṭṭha. 1.paṭhamasaṅgītikathā;",
  "tika-vin11t0:195_2": "khu. pā. aṭṭha. 5.paṭhamamahāsaṅgītikathā) saṅgītikārakehi mahākassapādīhi abhitthutaguṇassa",
  "tika-vin11t0:195_3": "vinayapiṭakuttamassa. Vinicchayanti visesena, vividhena vā ākārena vippaṭipattinīharaṇavasena",
  "tika-vin11t0:195_4": "cīyati vibhajīyatīti ‘‘vinicchayo’’ti laddhanāmaṁ vibhajanaṁ, vinayavinicchayaṁ nāma",
  "tika-vin11t0:195_5": "pakaraṇanti vuttaṁ hoti. ‘‘Vinayassavinicchaya’’nti ca aluttasamāsoyaṁ ‘‘devānaṁpiyatisso,",
  "tika-vin11t0:195_6": "kaṇṭhekāḷo’’tiādīsu viya.",
  "tika-vin11t0:196_0": "Evaṁ dutiyagāthāya kattunimittapayojanābhidhānābhidheyyapakaraṇappakārekadesaṁ dassetvā",
  "tika-vin11t0:196_1": "sakkaccasavanakāraṇanidassanamukhenāpi pakaraṇappakārādiṁ dassetumāha ‘‘anākula’’miccādi.",
  "tika-vin11t0:196_2": "Tattha anākulanti natthi ettha saddato, atthato, vinicchayato vā ākulaṁ pubbāparavirodho,",
  "tika-vin11t0:196_3": "missatā vāti anākulo, vinayavinicchayo, taṁ vadato me nibodhathāti sambandho. Asaṁkiṇṇanti",
  "tika-vin11t0:196_4": "nikāyantaraladdhīhi asammissaṁ.",
  "tika-vin11t0:197": "Madhuratthapadakkamanti padānaṁ kamo padakkamo, padagati, saddānamuccāraṇanti attho. Madhuro attho ca padakkamo ca yassa so madhuratthapadakkamo, taṁ –",
  "tika-vin11t0:198": "‘‘Padāsattaṁ padatthānaṁ, madhuratthamudīritaṁ;",
  "tika-vin11t0:199": "Yena majjanti dhīmanto, madhuneva madhubbatā’’ti. –",
  "tika-vin11t0:200": "Iminā lakkhaṇena saddānamatthānañca vasena padāsattāparanāmadheyyamādhuriyālaṅkārena samalaṅkatattā madhuratthapadakkamaṁ.",
  "tika-vin11t0:201_0": "Paṭubhāvakaranti paṭati gacchati pajānātīti paṭu, paññavā, paṭuno bhāvo, saddappavattinimittabhūtā",
  "tika-vin11t0:201_1": "paññā, taṁ paṭubhāvaṁ paññāvisesaṁ karoti janetīti paṭubhāvakaro, taṁ, paññāvisesajanakanti",
  "tika-vin11t0:201_2": "attho. Etaṁ vinayassa vinicchayanti yojanā. Paramanti uttamaṁ. Vinayakkameti vinayapiṭake,",
  "tika-vin11t0:201_3": "tadatthe ca, pavattikkame paṭubhāvakaranti attho.",
  "tika-vin11t0:202_0": "Evaṁ tatiyagāthāya pakaraṇaguṇāpadesena sotujanaṁ samussāhetvā idāni ‘‘apāra’’ntiādicatutthagāthāya",
  "tika-vin11t0:202_1": "pakaraṇañca tannissayaṁ vinayapiṭakañca nāvāsāgarabhāvena dassetvā tirobhūtopameyyopamānabhedena",
  "tika-vin11t0:202_2": "rūpakālaṅkārena pakaraṇaguṇaṁ pakāsento sotujanaṁ samuttejeti. Tattha apāranti natthi",
  "tika-vin11t0:202_3": "pāraṁ etassāti apāro, vinayasāgaro. So hi purimabuddhuppādesu sāsanaṁ pasīditvā vinayapiṭake",
  "tika-vin11t0:202_4": "uggahaṇadhāraṇapaṭipādanapaṭipattivasena akatādhikārehi puggalehi duradhigamanīyadhammatthaniruttipaṭibhānapariyantatāya",
  "tika-vin11t0:202_5": "‘‘apāro’’ti vuccati.",
  "tika-vin11t0:203_0": "Otarantānanti sajjhāyanasavanadhāraṇādivasena ajjhogāhantānaṁ. Sāranti nibbānasampāpakabhāvena",
  "tika-vin11t0:203_1": "sārabhūtāya ariyamaggasambhārāya pubbabhāgapaṭipattiyā mūlabhūtapātimokkhasaṁvarasaṅkhātasīlasārappakāsakatāya",
  "tika-vin11t0:203_2": "sāraṁ. Vinayasāgaranti vinayapiṭakasaṅkhātaṁ sāgaraṁ. Vinayo hi sikkhāpadapaññattiyā",
  "tika-vin11t0:203_3": "kālappattajānanassāpi dhammasenāpatiādīnampi avisayattā atigambhīrātivitthiṇṇabhāvena",
  "tika-vin11t0:203_4": "sāgaro viyāti sāgaro, vinayo ca so sāgaro cāti vinayasāgaro, taṁ, agādhāpāraguṇayogato",
  "tika-vin11t0:203_5": "sāgaropamaṁ vinayapiṭakanti attho.",
  "tika-vin11t0:204_0": "Dutiyagāthāya ‘‘bhikkhūnaṁ bhikkhunīna’’nti vatvāpi ‘‘hitatthāyā’’ti iminā sambandhattā",
  "tika-vin11t0:204_1": "ca vākyantarehi antaritabhāvena dūrattā ca taṁ anādiyitvā ettha vinayasāgarajjhogāhanatadatthapaṭipajjanārahakattuvisesasandassanatthāya",
  "tika-vin11t0:204_2": "‘‘bhikkhūnaṁ bhikkhunīna’’nti puna vuttanti daṭṭhabbaṁ. Nāvā viya bhūto nāvābhūto,",
  "tika-vin11t0:204_3": "taṁ, nāvāṭṭhāniyaṁ mahānāvāsadisanti attho. Manoramanti mano ramati ettha, etenāti",
  "tika-vin11t0:204_4": "vā manoramo, taṁ, ajjhāyanavohārapasutānaṁ paṭipattiparāyanānañca sādhūnaṁ manoramanti attho.",
  "tika-vin11t0:205_0": "Ettāvatā pakaraṇaguṇasaṁkittanena sotujanaṁ samuttejetvā idāni sakkaccasavane niyojento",
  "tika-vin11t0:205_1": "‘‘tasmā vinayanūpāya’’ntiādimāha. Tattha tasmāti yasmā yathāvuttaṁ anākulatādivividhānagghaguṇālaṅkārapaṭimaṇḍitaṁ,",
  "tika-vin11t0:205_2": "tena hetunāti attho. Vinayanūpāyanti vividhākārena, visesanayato vā kāyavācānaṁ nayanaṁ",
  "tika-vin11t0:205_3": "damanaṁ akattabbato nivattetvā kattabbesu niyojanaṁ vinayanaṁ, upecca taṁ phalaṁ",
  "tika-vin11t0:205_4": "āyati uppajjatīti upāyo, hetu, vinayanassa upāyo vinayanūpāyo, taṁ, kāyajīvitānapekkhānaṁ",
  "tika-vin11t0:205_5": "sikkhākāmānaṁ pesalānaṁ bhikkhūnaṁ bhikkhunīnaṁ kāyavācānaṁ ananulomikavipphanditāpanayanasaṅkhātadamanassa",
  "tika-vin11t0:205_6": "kāraṇabhūtanti vuttaṁ hoti.",
  "tika-vin11t0:206_0": "Ettāvatā attanā kattumicchite pakaraṇe paṇḍitānaṁ pavattihetubhūtānaṁ anākulatādiguṇānaṁ",
  "tika-vin11t0:206_1": "vibhāvanavasena ‘‘anākula’’ntiādivisesanāni vatvā idāni sakkaccasavanāvabodhe visayaṁ",
  "tika-vin11t0:206_2": "visesitabbaṁ dassetumāha ‘‘vinayassavinicchaya’’nti. Ettha ca dutiyagāthāya ‘‘vinayassavinicchaya’’nti",
  "tika-vin11t0:206_3": "‘‘pavakkhāmī’’ti kiriyāya kammadassanavasena vuttaṁ, taṁ idha ānetvā sambandhiyamānampi",
  "tika-vin11t0:206_4": "dūrasambandhaṁ hotīti tamanānetvā ‘‘nibodhathā’’ti imissā kiriyāya kammasandassanatthaṁ",
  "tika-vin11t0:206_5": "‘‘vinayassavinicchaya’’nti vuttattā punaruttidosābhāvoti daṭṭhabbaṁ.",
  "tika-vin11t0:207_0": "Avikkhittena cittenāti ettha vividhe ārammaṇe khittaṁ pesitaṁ vikkhittaṁ, uddhaccavicikicchādiparetaṁ",
  "tika-vin11t0:207_1": "asamāhitaṁ cittaṁ, na vikkhittaṁ avikkhittaṁ, tappaṭipakkhaṁ samāhitaṁ kusalacittaṁ,",
  "tika-vin11t0:207_2": "tena, etassa pakaraṇuttamassa savanādibyāpāraṁ vinā nānārammaṇesu pavattivasena vikkhepamanāpannena",
  "tika-vin11t0:207_3": "samāhitena cittenāti attho. ‘‘Avikkhittena…pe… nibodhathā’’ti vadantena ca ‘‘avikkhittassāyaṁ",
  "tika-vin11t0:207_4": "dhammo, nāyaṁ dhammo vikkhittassā’’ti vacanato vikkhittassa dhammesu dāyādābhāvato",
  "tika-vin11t0:207_5": "attano pakaraṇatthabhūtāya adhisīlasikkhāya sammāpaṭipajjanāpadeso kato hoti.",
  "tika-vin11t0:208_0": "Vadatometi ettha ‘‘gāravena cā’’ti pāṭhaseso. Tatthāyamattho – bhāsamāne mayi gāravena,",
  "tika-vin11t0:208_1": "yathāvuttena kāraṇena cāti sāmibhummānamavisesatāya ‘‘me’’ti sāmivacanassa ‘‘mayī’’ti",
  "tika-vin11t0:208_2": "atthasambhavato ayamattho vutto. Pakaraṇassa anākulatādiguṇasamannāgatattā ca vattari",
  "tika-vin11t0:208_3": "mayi gāravena ca samāhitena cetasāti adhippāyo. Nibodhathāti vākyatthapadatthaṁ sandhāyabhāsitatthabhāvatthādivasena",
  "tika-vin11t0:208_4": "nisesato bodhatha, sakkaccaṁ sutvā vinayavinicchayaṁ bujjhatha vijānāthāti attho,",
  "tika-vin11t0:208_5": "cintābhāvanāmayañāṇānaṁ mūlabhūtapakaraṇavisayaṁ sutamayañāṇaṁ nipphādethāti adhippāyo.",
  "tika-vin11t0:209": "Ganthārambhakathāvaṇṇanā niṭṭhitā."
}