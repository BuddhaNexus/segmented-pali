{
  "tika-s0102t4:0": "5. Janavasabhasuttavaṇṇanā",
  "tika-s0102t4:1": "Nātikiyādibyākaraṇavaṇṇanā",
  "tika-s0102t4:2_0": "273-275.‘‘Parito’’ti padaṁ yathā samantatthavācako, evaṁ samīpatthavācakopi hotīti",
  "tika-s0102t4:2_1": "samantā sāmantāti attho vutto. Āmeḍitena pana samantattho jotito. Yassa pana sāmantā",
  "tika-s0102t4:2_2": "janapadesu ‘‘nātike viharatī’’ti vuttattā nātikassāti viññāto yamattho. Yassa parito",
  "tika-s0102t4:2_3": "janapadesu byākaroti, tattha paricārakārakānaṁ byākaraṇaṁ avuttasiddhaṁ, nidassanavasena",
  "tika-s0102t4:2_4": "vā tassa vakkhamānattā ‘‘parito parito janapadesu’’ icceva vuttaṁ. Paricāraketi upāsake.",
  "tika-s0102t4:2_5": "Tenāha ‘‘buddhadhammasaṅghānaṁ paricārake’’ti. Upapattīsūti nibbattīsu. Ñāṇagatipuññānaṁ",
  "tika-s0102t4:2_6": "upapattīsūti ettha ñāṇagatūpapatti nāma tassa tassa maggañāṇagamanassa nibbatti.",
  "tika-s0102t4:2_7": "Yaṁ sandhāya vuttaṁ ‘‘pañcannaṁ orambhāgiyānaṁ parikkhayā’’tiādi. Puññūpapatti nāma",
  "tika-s0102t4:2_8": "taṁtaṁdevanikāyūpapatti. Sabbatthāti ‘‘vajjimallesū’’tiādike sabbattha catūsupi padesu.",
  "tika-s0102t4:2_9": "Purimesūti pāḷiyaṁ vutte sandhāyāha. Dasasuyevāti tesu eva dasasu janapadesu. Paricārake",
  "tika-s0102t4:2_10": "byākaroti byakātabbānaṁ bahūnaṁ tattha labbhanato. Nātike bhavā nātikiyā.",
  "tika-s0102t4:3": "Niṭṭhaṅgatāti niṭṭhaṁ nicchayaṁ upagatā.",
  "tika-s0102t4:4": "Ānandaparikathāvaṇṇanā",
  "tika-s0102t4:5_0": "276. Yasmā saṅghasuppaṭipatti nāma dhammasudhammatāya, dhammasudhammatā ca buddhasubuddhatāya,",
  "tika-s0102t4:5_1": "tasmā ‘‘aho dhammo, aho saṅgho’’ti dhammasaṅghaguṇakittanāpi atthato buddhaguṇakittanā",
  "tika-s0102t4:5_2": "eva hotīti ‘‘bhagavantaṁ kittayamānarūpā’’ti padassa ‘‘aho dhammo’’tiādināpi attho vutto.",
  "tika-s0102t4:6_0": "278.Ñāṇagatīti ‘‘pañcannaṁ orambhāgiyānaṁ saṁyojanānaṁ parikkhayā’’tiādinā āgataṁ",
  "tika-s0102t4:6_1": "pahātabbapahānavasena pavattaṁ maggañāṇagamanaṁ. Yasmā tassā eva ñāṇagatiyā vasena",
  "tika-s0102t4:6_2": "tassa tassa ariyapuggalassa opapātikatādiviseso, tasmā taṁ tādisaṁ tassa abhisamparāyaṁ",
  "tika-s0102t4:6_3": "sandhāyāha ‘‘ñāṇābhisamparāyamevā’’ti.",
  "tika-s0102t4:7": "279. Upasantaṁ pati sammati ālokīyatīti upasantapatiso. Upasantadassano upasantaussanno. Bhātirivāti ettha ra-kāro padasandhikaro, iva-saddo bhusatthoti āha ‘‘ativiya bhātī’’ti.",
  "tika-s0102t4:8": "Janavasabhayakkhavaṇṇanā",
  "tika-s0102t4:9": "280. Jeṭṭhakabhāvena jane vasabhasadisoti janavasabhoti assa devaputtassa nāmaṁ ahosi.",
  "tika-s0102t4:10_0": "Ito devalokā cavitvā sattakkhattuṁ manussaloke rājabhūtassa. Manussalokā cavitvā",
  "tika-s0102t4:10_1": "sattakkhattuṁ devabhūtassa. Etthevāti etasmiṁyeva cātumahārājikabhave, etthāpi vessavaṇassa sahabyatāvasena.",
  "tika-s0102t4:11_0": "281. Āsisanaṁ āsā, patthanā. Āsāsīsena cettha kattukamyatākusalacchandaṁ vadati.",
  "tika-s0102t4:11_1": "Tenevāha ‘‘sakadāgāmimaggatthāyā’’tiādi. Yadaggeti ettha agga-saddo ādipariyāyoti",
  "tika-s0102t4:11_2": "āha ‘‘taṁ divasaṁ ādiṁ katvā’’ti. ‘‘Purimaṁ…pe… avinipāto’’ti idaṁ yathā tattakaṁ",
  "tika-s0102t4:11_3": "kālaṁ sugatito sugatūpapattiyeva ahosi, tathā katūpacitakusalakammattā. Phussassa",
  "tika-s0102t4:11_4": "sammāsambuddhassa kālato pabhuti hi sambhatavivaṭṭūpanissayakusalasambhāro esa devaputto.",
  "tika-s0102t4:11_5": "Anacchariyanti anu anu acchariyaṁ. Tenāha ‘‘punappunaṁ acchariyamevā’’ti. Sayaṁparisāyāti",
  "tika-s0102t4:11_6": "sakāya parisāya. Bhagavato diṭṭhasadisamevāti āvajjanasamanantaraṁ yathā te bhagavato",
  "tika-s0102t4:11_7": "catuvīsatisatasahassamattā sattā ñāṇagatito diṭṭhā, evaṁ tumhehi diṭṭhasadisameva.",
  "tika-s0102t4:11_8": "Vessavaṇassa sammukhā sutaṁ mayāti vadati.",
  "tika-s0102t4:12": "Devasabhāvaṇṇanā",
  "tika-s0102t4:13_0": "282.Vassūpanāyikasaṅgahatthanti vassūpanāyikāya ārakkhāsaṁvidhānavasena bhikkhūnaṁ",
  "tika-s0102t4:13_1": "saṅgahaṇatthaṁ ‘‘vassūpagatā bhikkhū evaṁ sukhena samaṇadhammaṁ karontī’’ti, pavāraṇasaṅgaho",
  "tika-s0102t4:13_2": "panassa pavāretvā satthu santikaṁ gacchantānaṁ bhikkhūnaṁ antarāmagge parissayapariharaṇatthaṁ.",
  "tika-s0102t4:13_3": "Dhammassavanatthaṁ dūraṭṭhānaṁ gacchantesupi eseva nayo. Attanāpi āgantvā dhammassavanatthaṁ",
  "tika-s0102t4:13_4": "sannipatiyeva. Etthetthāti ettha ettha ayyānaṁ vasanaṭṭhāne.",
  "tika-s0102t4:14_0": "Tadāpīti ‘‘purimāni bhante divasānī’’ti vuttakālepi. Eteneva kāraṇenāti vassūpanāyikanimittameva.",
  "tika-s0102t4:14_1": "Tenāha pāḷiyaṁ ‘‘tadahuposathe pannarase vassūpanāyikāyā’’tiādi. Āsanepi nisajjāya",
  "tika-s0102t4:14_2": "sudhammāya devasabhāya paṭhamaṁ devesu tāvatiṁsesu nisinnesu tassā catūsu dvāresu",
  "tika-s0102t4:14_3": "cattāro mahārājāno nisīdanti, idaṁ nesaṁ āsane nisajjāya cārittaṁ hoti.",
  "tika-s0102t4:15": "Yenatthenāti yena kiccena yena payojanena. Ārakkhatthanti ārakkhabhūtamatthaṁ. Vuttaṁ vacanaṁ etesanti vuttavacanā, mahārājāno.",
  "tika-s0102t4:16": "283.Atikkamitvāti abhibhavitvā.",
  "tika-s0102t4:17": "Sanaṅkumārakathāvaṇṇanā",
  "tika-s0102t4:18_0": "284. Abhisambhavituṁ adhigantuṁ asakkuṇeyyo anabhisambhavanīyo. Tenāha ‘‘appattabbo’’tiādi.",
  "tika-s0102t4:18_1": "Cakkhuyeva patho rūpadassanassa maggo upāyoti cakkhupatho, tasmiṁ cakkhupathasminti",
  "tika-s0102t4:18_2": "āha ‘‘cakkhupasāde’’ti, cakkhussa gocarayoggo vā cakkhupathoti āha ‘‘āpāthe vā’’ti.",
  "tika-s0102t4:18_3": "Nābhibhavatīti na abhibhavati, gocarabhāvaṁ na gacchatīti attho. Heṭṭhā heṭṭhāti",
  "tika-s0102t4:18_4": "tāvatiṁsato paṭṭhāya heṭṭhā heṭṭhā, na cātumahārājikato paṭṭhāya, nāpi brahmapārisajjato",
  "tika-s0102t4:18_5": "paṭṭhāya. ‘‘Cātumahārājikā hi tāvatiṁsānaṁ yathā jātirūpāni passituṁ sakkonti, tathā",
  "tika-s0102t4:18_6": "brahmāno heṭṭhimā uparimāna’’nti keci, taṁ na yuttaṁ. Na hi heṭṭhimā brahmāno uparimānaṁ",
  "tika-s0102t4:18_7": "mūlapaṭisandhirūpaṁ passituṁ sakkonti, māpitameva passituṁ sakkontīti daṭṭhabbaṁ.",
  "tika-s0102t4:19": "Suṇantovaniddaṁ okkamīti gatiyo upadhārento bahi visaṭavitakkavicchedena saṅkocaṁ āpannacittatāya. Mayhaṁ ayyakassāti bhagavantaṁ sandhāya vadati.",
  "tika-s0102t4:20": "Pañca sikhā etassāti pañcasikho, pañcasikho viya pañcasikhoti āha ‘‘pañcasikhagandhabbasadiso’’ti. Mamāyantīti piyāyanti.",
  "tika-s0102t4:21_0": "285.Sumuttoti saradosehi suṭṭhu mutto. Yehi pittasemhādīhi palibuddhattā saro avissaṭṭho",
  "tika-s0102t4:21_1": "siyā, tadabhāvato vissaṭṭhoti dassento āha ‘‘apalibuddho’’ti. Viññāpetīti viññeyyo,",
  "tika-s0102t4:21_2": "antogadhahetuattho kattusādhano esa viññeyyasaddoti āha ‘‘atthaviññāpano’’ti. Sarassa",
  "tika-s0102t4:21_3": "madhuratā nāma maddavanti āha ‘‘madhuro mudū’’ti. Savanaṁ arahatīti savanīyo. Savanārahatāya",
  "tika-s0102t4:21_4": "ca āpāthasukhatāyāti āha ‘‘kaṇṇasukho’’ti. Bindūti piṇḍito. Ākoṭitabhinnakaṁsasaddo",
  "tika-s0102t4:21_5": "viya anekāvayavo ahutvā niravayavo, ekabhāvoti attho. Tenāha ‘‘ekagghano’’ti, etenevassa",
  "tika-s0102t4:21_6": "avisāritā saṁvaṇṇitā daṭṭhabbā. Gambhīruppattiṭṭhānatāya cassa gambhīratāti āha ‘‘nābhimūlato’’tiādi.",
  "tika-s0102t4:21_7": "Evaṁ samuṭṭhitoti jīvhādippahāramattasamuṭṭhito. Amadhuro ca hoti uppattiṭṭhānānaṁ",
  "tika-s0102t4:21_8": "parilahubhāvato. Na ca dūraṁ sāveti vīrabhāvābhāvato. Ninnādī suvipulabhāvato savisesaṁ",
  "tika-s0102t4:21_9": "ninnādo, pāsaṁsaninnādo vā. Tenāha ‘‘mahāmegha…pe… yutto’’ti.",
  "tika-s0102t4:22_0": "Pacchimaṁ pacchimanti dutiyaṁ, catutthaṁ, chaṭṭhaṁ, aṭṭhamañca padaṁ. Purimassa purimassāti",
  "tika-s0102t4:22_1": "yathākkamaṁ paṭhamassa, tatiyassa, pañcamassa, sattamassa ca. Atthoyevāti atthaniddeso",
  "tika-s0102t4:22_2": "eva. Vissaṭṭhatā hissa viññeyyatāya veditabbā, mañjubhāvo savanīyatāya, bindubhāvo",
  "tika-s0102t4:22_3": "avisāritāya, gambhīrabhāvo ninnāditāyāti. Yathāparisanti ettha yathā-saddo parimāṇavācī,",
  "tika-s0102t4:22_4": "na pakārādivācīti āha ‘‘yattakāparisā’’ti, tena parisappamāṇaṁ evassa saro niccharati,",
  "tika-s0102t4:22_5": "ayamassa dhammatāti dasseti. Tenāha ‘‘tattakamevā’’tiādi.",
  "tika-s0102t4:23_0": "‘‘Ye hi kecī’’tiādi ‘‘yāvañca so bhagavā’’tiādinā vuttassa atthassa hetukittanavasena",
  "tika-s0102t4:23_1": "samatthanaṁ saraṇesu nesaṁ niccasevanena, sīlesu ca patiṭṭhāpanena chakāmasaggasampattianuppādanato.",
  "tika-s0102t4:23_2": "Tenāha ‘‘ye hi keci…pe… vadatī’’ti. Nibbematikagahitasaraṇeti maggenāgatasaraṇagamane.",
  "tika-s0102t4:23_3": "Te hi sabbaso samugghātitavicikicchatāya ratanattaye aveccappasādena samannāgatāyeva,",
  "tika-s0102t4:23_4": "pothujjanikasaddhāya vasena buddhādīnaṁ guṇe ogāhetvā jānanti, aparaneyyabuddhino",
  "tika-s0102t4:23_5": "te pariyāyato nibbematikagahitasaraṇā veditabbā. Gandhabbadevagaṇanti gandhabbadevasamūhaṁ.",
  "tika-s0102t4:23_6": "Tukā vuccati khīriṇī yā tukātipi vuccati. Tassā cuṇṇaṁ tukāpiṭṭhaṁ. Taṁ koṭṭetvā",
  "tika-s0102t4:23_7": "pakkhittaṁ ghanaṁ nirantaracitaṁ hutvā tiṭṭhati.",
  "tika-s0102t4:24": "Bhāvitaiddhipādavaṇṇanā",
  "tika-s0102t4:25_0": "287.Supaññattāti suṭṭhu pakārehi ñāpitā bodhitā, asaṅkarato vā ṭhapitā, taṁ pana",
  "tika-s0102t4:25_1": "bodhanaṁ, asaṅkarato ṭhapanañca atthato desanā evāti āha ‘‘sukathitā’’ti. Ijjhanaṭṭhenāti",
  "tika-s0102t4:25_2": "samijjhanaṭṭhena, nippajjanassa kāraṇabhāvenāti attho. Patiṭṭhānaṭṭhenāti adhiṭṭhānaṭṭhena.",
  "tika-s0102t4:25_3": "Iddhiyā pādoti iddhipādo, iddhiyā adhigamupāyoti attho. Tena hi yasmā uparūpari visesasaṅkhātaṁ",
  "tika-s0102t4:25_4": "iddhiṁ pajjanti pāpuṇanti, tasmā ‘‘pādo’’ti vuccati. Ijjhatīti iddhi, samijjhati",
  "tika-s0102t4:25_5": "nippajjatīti attho. Iddhi eva pādo iddhipādo, iddhikoṭṭhāsoti attho. Evaṁ tāva ‘‘cattāro",
  "tika-s0102t4:25_6": "iddhipādā’’ti ettha attho veditabbo. Iddhipahonakatāyāti iddhiyā nipphādane samatthabhāvāya.",
  "tika-s0102t4:25_7": "Iddhivisavitāyāti iddhiyā nipphādane yogyabhāvāya. Anekatthattā hi dhātūnaṁ yogyattho",
  "tika-s0102t4:25_8": "vi-pubbo su-saddo, visavanaṁ vā pajjanaṁ visavitā, tattha kāmakāritā visavitā. Tenāha",
  "tika-s0102t4:25_9": "‘‘punappuna’’ntiādi. Iddhivikubbanatāyāti vikubbaniddhiyā vividharūpakaraṇāya. Tenāha",
  "tika-s0102t4:25_10": "‘‘nānappakārato katvā dassanatthāyā’’ti.",
  "tika-s0102t4:26_0": "‘‘Chandañca bhikkhu adhipatiṁ karitvā labhati samādhiṁ, labhati cittassekaggataṁ,",
  "tika-s0102t4:26_1": "ayaṁ vuccati chandasamādhī’’ti (vibha. 432) imāya pāḷiyā chandādhipati samādhi chandasamādhīti",
  "tika-s0102t4:26_2": "adhipatisaddalopaṁ katvā samāso vuttoti viññāyati, adhipatisaddatthadassanavasena",
  "tika-s0102t4:26_3": "pana ‘‘chandahetuko, chandādhiko vā samādhi chandasasamādhī’’ti aṭṭhakathāyaṁvuttanti",
  "tika-s0102t4:26_4": "veditabbaṁ. ‘‘Padhānabhūtāti vīriyabhūtā’’ti keci vadanti. Saṅkhatasaṅkhārādinivattanatthañhi",
  "tika-s0102t4:26_5": "padhānaggahaṇanti. Atha vā taṁ taṁ visesaṁ saṅkharotīti saṅkhāro, sabbampi vīriyaṁ.",
  "tika-s0102t4:26_6": "Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti",
  "tika-s0102t4:26_7": "attho. Catubbidhassa pana vīriyassa adhippetattā bahuvacananiddeso kato. Visuṁ samāsayojanavasena",
  "tika-s0102t4:26_8": "yo pubbe iddhipādattho pādassa upāyatthataṁ, koṭṭhāsatthatañca gahetvā yathāyogavasena",
  "tika-s0102t4:26_9": "idha vutto, so vakkhamānānaṁ paṭilābhapubbabhāgānaṁ kattukaraṇiddhibhāvaṁ, uttaracūḷabhājanīye",
  "tika-s0102t4:26_10": "vā vuttehi chandādīhi iddhipādehi sādhetabbāya iddhiyā kattiddhibhāvaṁ, chandādīnañca",
  "tika-s0102t4:26_11": "karaṇiddhibhāvaṁ sandhāya vuttoti veditabbo, tasmā ‘‘ijjhanaṭṭhena iddhī’’ti ettha",
  "tika-s0102t4:26_12": "kattuattho, karaṇattho ca ekajjhaṁ gahetvā vuttoti kattuatthaṁ tāva dassetuṁ ‘‘nipphattipariyāyena",
  "tika-s0102t4:26_13": "ijjhanaṭṭhena vā’’ti vatvā itaraṁ dassento ‘‘ijjhantietāyā’’tiādimāha. Vuttanti kattha",
  "tika-s0102t4:26_14": "vuttaṁ? Iddhipādavibhaṅgapāṭhe. (Vibha. 434) tathābhūtassāti tenākārena bhūtassa,",
  "tika-s0102t4:26_15": "te chandādidhamme paṭilabhitvā ṭhitassāti attho. ‘‘Vedanākkhandho’’tiādīhi chandādayo",
  "tika-s0102t4:26_16": "antokatvā cattāropi khandhā kathitā. Sesesūti sesiddhipādesu.",
  "tika-s0102t4:27_0": "Vīriyiddhipādaniddese ‘‘vīriyasamādhipadhānasaṅkhārasamannāgata’’nti dvikkhattuṁ",
  "tika-s0102t4:27_1": "vīriyaṁ āgataṁ. Tattha purimaṁ samādhivisesanaṁ ‘‘vīriyādhipati samādhi vīriyasamādhī’’ti,",
  "tika-s0102t4:27_2": "dutiyaṁ samannāgamaṅgadassanaṁ. Dveyeva hi sabbattha samannāgamaṅgāni, samādhi, padhānasaṅkhāro",
  "tika-s0102t4:27_3": "ca. Chandādayo hi samādhivisesanāni, padhānasaṅkhāro pana padhānavacaneneva visesito,",
  "tika-s0102t4:27_4": "na chandādīhīti na idha vīriyādhipatitā padhānasaṅkhārassa vuttā hoti. Vīriyañca",
  "tika-s0102t4:27_5": "samādhiṁ visesetvā ṭhitameva, samannāgamaṅgavasena pana padhānasaṅkhāravacanena vuttanti",
  "tika-s0102t4:27_6": "nāpi dvīhi vīriyehi samannāgamo vutto hoti. Yasmā pana chandādīhi visiṭṭho samādhi,",
  "tika-s0102t4:27_7": "tathāvisiṭṭheneva ca tena sampayutto padhānasaṅkhāro, sesadhammā ca, tasmā samādhivisesanānaṁ",
  "tika-s0102t4:27_8": "vasena cattāro iddhipādā vuttā, visesanabhāvo ca chandādīnaṁ taṁtaṁavassayadassanavasena",
  "tika-s0102t4:27_9": "hotīti ‘‘chandasamādhi…pe… iddhipāda’’nti ettha nissayatthepi pāda-sadde upāyatthena",
  "tika-s0102t4:27_10": "chandādīnaṁ iddhipādatā vuttā hoti. Teneva hi abhidhamme uttaracūḷabhājanīye (vibha.",
  "tika-s0102t4:27_11": "456) ‘‘cattāro iddhipādā chandiddhipādo’’tiādinā chandādīnameva iddhipādatā vuttā.",
  "tika-s0102t4:27_12": "Pañhapucchake (vibha. 457 ādayo) ‘‘cattāro iddhipādā idha bhikkhu chandasamādhī’’tiādinā",
  "tika-s0102t4:27_13": "ca uddesaṁ katvāpi puna chandādīnaṁyeva kusalādibhāvo vibhatto. Upāyiddhipādadassanatthameva",
  "tika-s0102t4:27_14": "hi nissayiddhipādadassanaṁ kataṁ, aññathā catubbidhatā na siyāti. Ayamettha pāḷivasena",
  "tika-s0102t4:27_15": "atthavinicchayo veditabbo. Idāni paṭilābhapubbabhāgānaṁ vasena iddhipāde vibhajitvā",
  "tika-s0102t4:27_16": "dassetuṁ ‘‘apicā’’tiādi vuttaṁ, taṁ suviññeyyameva. Idha iddhipādakathā saṅkhepeneva",
  "tika-s0102t4:27_17": "vuttāti āha ‘‘vitthārena pana…pe… vuttā’’ti.",
  "tika-s0102t4:28_0": "Kecīti abhayagirivāsino. Tesu hi ekacce ‘‘iddhi nāma anipphannā’’ti vadanti, ekacce",
  "tika-s0102t4:28_1": "‘‘iddhipādo pana anipphanno’’ti vadanti, anipphannoti ca paramatthato asiddho, natthīti",
  "tika-s0102t4:28_2": "attho. Ābhatoti abhidhammapāṭhato (vibha. 458) dīghanikāyaṭṭhakathāyaṁ (dī. ni. aṭṭha.",
  "tika-s0102t4:28_3": "2.287) ānīto purimanayato aññenākārena desanāya pavattattā. Chando eva iddhipādo",
  "tika-s0102t4:28_4": "chandiddhipādo. Eseva nayo sesesupi. Ime panāti imasmiṁ sutte āgatā iddhipādā . Raṭṭhapālatthero",
  "tika-s0102t4:28_5": "(ma. ni. 2.293; a. ni. aṭṭha. 1.1.210; apa. aṭṭha. 2.raṭṭhapālattheraapadānavaṇṇanāya",
  "tika-s0102t4:28_6": "vitthāro) ‘‘chande sati kathaṁ nānujānissantī’’ti sattāhaṁ bhattāni abhuñjitvā mātāpitaro",
  "tika-s0102t4:28_7": "anujānāpetvā pabbajitvā chandameva avassāya lokuttaraṁ dhammaṁ nibbattesīti āha ‘‘raṭṭhapālatthero…pe…",
  "tika-s0102t4:28_8": "nibbattesī’’ti. Soṇatthero (mahāva. 243; a. ni. 6.55; theragā. aṭṭha. terasanipāta;",
  "tika-s0102t4:28_9": "apa. aṭṭha. 2.soṇakoṭivīsattheraapadānavaṇṇanāya vitthāro) bhāvanamanuyutto āraddhavīriyo",
  "tika-s0102t4:28_10": "paramasukhumālo pādesu phoṭesu jātesupi vīriyaṁ nappaṭipassambhesīti āha ‘‘soṇatthero",
  "tika-s0102t4:28_11": "vīriyaṁ dhuraṁ katvā’’ti. Sambhūtatthero (theragā. aṭṭha. 2.sammūtattheragāthāvaṇṇanāya",
  "tika-s0102t4:28_12": "vitthāro) ‘‘cittavato kiṁ nāma na sijjhatī’’ti cittaṁ pubbaṅgamaṁ katvā bhāvanaṁ",
  "tika-s0102t4:28_13": "ārādhesīti āha ‘‘sambhūtatthero cittaṁ dhuraṁ katvā’’ti. Moghatthero vīmaṁsaṁ avassayi,",
  "tika-s0102t4:28_14": "tasmā tassa bhagavā ‘‘suññato lokaṁ avekkhassū’’ti (su. ni. 1125; bu. vaṁ. 54.353;",
  "tika-s0102t4:28_15": "mahā. ni. 186; cūḷani. mogharājamāṇavapucchā 144; mogharājamāṇavapucchāniddese 88;",
  "tika-s0102t4:28_16": "netti. 5; peṭako. 22, 31) suññatākathaṁ kathesi, paññānissitamānaniggahatthaṁ, paññāya",
  "tika-s0102t4:28_17": "pariggahatthañca dvikkhattuṁ pucchito samāno pañhaṁ kathesi. Tenāha ‘‘āyasmā mogharājā",
  "tika-s0102t4:28_18": "vīmaṁsaṁ dhuraṁ katvā’’ti.",
  "tika-s0102t4:29": "Punappunaṁ chanduppādanaṁ pesanaṁ viya hotīti chandassa upaṭṭhānasadisatā vuttā.",
  "tika-s0102t4:30": "Parakkamenāti parakkamasīsena sūrabhāvaṁ vadati. Thāmabhāvato ca vīriyassa sūrabhāvasadisatā daṭṭhabbā.",
  "tika-s0102t4:31": "Cintanappadhānattā cittassa mantasaṁvidhānasadisatā vuttā.",
  "tika-s0102t4:32_0": "Jātisampatti nāma visiṭṭhajātitā. ‘‘Sabbadhammesu ca paññā seṭṭhā’’ti vīmaṁsāya jātisampattisadisatā",
  "tika-s0102t4:32_1": "vuttā. Sammohavinodaniyaṁ (vibha. aṭṭha. 433) pana cittiddhipādassa jātisampattisadisatā,",
  "tika-s0102t4:32_2": "vīmaṁsiddhipādassa mantabalasadisatā ca yojitā.",
  "tika-s0102t4:33_0": "Anekaṁ vihitaṁ vidhaṁ etassāti anekavihitanti āha ‘‘anekavidha’’nti. Vidha-saddo",
  "tika-s0102t4:33_1": "koṭṭhāsapariyāyo ‘‘ekavidhena ñāṇavatthū’’tiādīsu (vibha. 751) viyāti āha ‘‘iddhividhanti iddhikoṭṭhāsa’’nti.",
  "tika-s0102t4:34": "Tividhaokāsādhigamavaṇṇanā",
  "tika-s0102t4:35_0": "288.‘‘Sukhassā’’ti idaṁ tiṇṇampi sukhānaṁ sādhāraṇavacananti āha ‘‘jhānasukhassa",
  "tika-s0102t4:35_1": "maggasukhassa phalasukhassā’’ti. Nānappanāpattatāya pana appadhānattā upacārajjhānasukhassa,",
  "tika-s0102t4:35_2": "vipassanāsukhassa cettha aggahaṇaṁ. Purimesu tāva dvīsu okāsādhigamesu tīṇipi sukhāni",
  "tika-s0102t4:35_3": "labbhanti, tatiye pana kathanti? Tattha kāmaṁ tīṇi na labbhanti, dve pana labbhantiyeva.",
  "tika-s0102t4:35_4": "Yathālābhavasena hetaṁ vuttaṁ. ‘‘Sakkharakathalampi macchagumbampi carantampi tiṭṭhantampī’’tiādīsu",
  "tika-s0102t4:35_5": "(dī. ni. 1.249; ma. ni. 1.433; 2.259; a. ni. 1.45, 46) viya. Saṁsaṭṭhoti saṁsaggaṁ",
  "tika-s0102t4:35_6": "upagato samaṅgībhūto, so pana tehi samannāgatacittopi hotīti vuttaṁ ‘‘sampayuttacitto’’ti.",
  "tika-s0102t4:35_7": "Ariyadhammanti ariyabhāvakaraṁ dhammaṁ. Upāyatoti vidhito. Pathatoti maggato. Kāraṇatoti",
  "tika-s0102t4:35_8": "hetuto. Yena hi vidhinā dhammānudhammapaṭipatti hoti, so upeti etenāti upāyo, so",
  "tika-s0102t4:35_9": "tadadhigamassa maggabhāvato patho, tassa karaṇato kāraṇanti ca vuccati.",
  "tika-s0102t4:36_0": "‘‘Aniccantiādivasena manasi karotī’’ti saṅkhepato vuttamatthaṁ vivarituṁ ‘‘yoniso",
  "tika-s0102t4:36_1": "manasikāro nāmā’’tiādi vuttaṁ. Tattha upāyamanasikāroti kusaladhammappavattiyā kāraṇabhūto",
  "tika-s0102t4:36_2": "manasikāro. Pathamanasikāroti tassa eva maggabhūto manasikāro. Anicceti ādiantavantatāya,",
  "tika-s0102t4:36_3": "anaccantikatāya ca anicce tebhūmake saṅkhāre ‘‘anicca’’nti manasikāroti yojanā. Eseva",
  "tika-s0102t4:36_4": "nayo sesesupi. Ayaṁ pana viseso tasmiṁyeva udayabbayapaṭipīḷanatāya dukkhanato, dukkhamato",
  "tika-s0102t4:36_5": "ca dukkhe, avasavattanatthena, anattasabhāvatāya ca anattani, asucisabhāvatāya asubhe.",
  "tika-s0102t4:36_6": "Sabbampi hi tebhūmakaṁ saṅkhataṁ kilesāsucipaggharaṇato ‘‘asubha’’ntveva vattuṁ arahati.",
  "tika-s0102t4:36_7": "Saccānulomikena vāti saccābhisamayassa anulomanavasena. ‘‘Cittassa āvaṭṭanā’’tiādinā",
  "tika-s0102t4:36_8": "āvajjanāya paccayabhūtā tato purimuppannā manodvārikā kusalajavanappavatti phalavohāreneva",
  "tika-s0102t4:36_9": "tathā vuttā. Tassā hi vasena sā kusaluppattiyā upanissayo hotīti. Āvajjanā hi bhavaṅgacittaṁ",
  "tika-s0102t4:36_10": "āvaṭṭetīti cittassa āvaṭṭanā, anu anu āvaṭṭetīti anvāvaṭṭanā. Bhavaṅgārammaṇato aññaṁ",
  "tika-s0102t4:36_11": "ābhujatīti ābhogo. Samannāharatīti samannāhāro. Tadevārammaṇaṁ attānaṁ anubandhitvā",
  "tika-s0102t4:36_12": "anubandhitvā uppajjamāne manasi karoti ṭhapetīti manasikāro. Ayaṁ vuccatīti ayaṁ",
  "tika-s0102t4:36_13": "upāyamanasikāralakkhaṇo yonisomanasikāro nāma vuccati, yassa vasena puggalo dukkhādīni",
  "tika-s0102t4:36_14": "saccāni āvajjituṁ sakkoti.",
  "tika-s0102t4:37_0": "Asaṁsaṭṭhoti na saṁsaṭṭho kāmādīhi vivitto vinābhūto. Kāmādivisaṁsaggahetu uppajjanakasukhaṁ",
  "tika-s0102t4:37_1": "nāma vivekajaṁ pītisukhanti āha ‘‘paṭhamajjhānasukha’’nti. Kāmaṁ paṭhamajjhānasukhampi",
  "tika-s0102t4:37_2": "somanassameva, suttesu pana taṁ kāyikasukhassāpi paccayabhāvato visesato ‘‘sukha’’ntveva",
  "tika-s0102t4:37_3": "vuccatīti idhāpi jhānabhūtaṁ somanassaṁ sukhanti, itaraṁ somanassaṁ. Tena vuttaṁ",
  "tika-s0102t4:37_4": "‘‘sukhā’’ti. Hetumhi nissakkavacananti āha ‘‘jhānasukhapaccayā’’ti. Aparāparaṁ somanassanti",
  "tika-s0102t4:37_5": "jhānādhigamahetu paccavekkhaṇādivasena punappunaṁ uppajjanakasomanassaṁ.",
  "tika-s0102t4:38_0": "Pamodanaṁ pamudo, taruṇapīti, tato pamudā. ‘‘Pāmojjaṁ pītatthāyā’’tiādīsu taruṇapīti",
  "tika-s0102t4:38_1": "‘‘pāmojja’’nti vuccati, idha pana pakaṭṭho mudo pamudo pāmojjanti adhippetaṁ, tañca",
  "tika-s0102t4:38_2": "somanassarahitaṁ natthīti avinābhāvitāya ‘‘balavataraṁ pītisomanassa’’nti vuttaṁ.",
  "tika-s0102t4:38_3": "Jhānassa ujuvipaccanīkataṁ sandhāya ‘‘pañca nīvaraṇāni vikkhambhetvā’’ti vuttaṁ.",
  "tika-s0102t4:38_4": "Jhānaṁ pana tadekaṭṭhe sabbepi kilese, sabbepi akusale dhamme vikkhambhetiyeva, attano",
  "tika-s0102t4:38_5": "okāsaṁ gahetvā tiṭṭhati paṭipakkhadhammehi anabhibhavanīyato. Tasmāti okāsaggahaṇato,",
  "tika-s0102t4:38_6": "laddhokāsatāyāti attho. Maggaphalasukhādhigamāya okāsabhāvato vā okāso, assa adhigamo",
  "tika-s0102t4:38_7": "okāsādhigamo. Purimapakkhe pana okāsaṁ avasaraṁ adhigacchati etenāti okāsādhigamo.",
  "tika-s0102t4:39_0": "Rūpasabhāvatāya , ekantarūpādhīnavuttitāya, savipphārikatāya ca ānāpānavitakkavicārānaṁ",
  "tika-s0102t4:39_1": "thūlabhāvaṁ anujānanto ‘‘kāyavacīsaṅkhārā tāva oḷārikā hontū’’ti āha. Tabbidhuratāya",
  "tika-s0102t4:39_2": "pana ekaccānaṁ vedanāsaññānaṁ thūlataṁ ananujānanto ‘‘cittasaṅkhārā kathaṁ oḷārikā’’ti",
  "tika-s0102t4:39_3": "āha. Itaro ‘‘appahīnattā’’ti kāraṇaṁ vatvā ‘‘kāyasaṅkhārā hī’’tiādinā tamatthaṁ vivarati.",
  "tika-s0102t4:39_4": "Teti cittasaṅkhārā. Appahīnā saṅkhārā labbhamānasaṅkhāranimittatāya ‘‘oḷārikā’’ti",
  "tika-s0102t4:39_5": "vattuṁ arahanti, pahīnā pana tadabhāvato ‘‘sukhumā’’ti āha ‘‘pahīne upādāyaappahīnattā",
  "tika-s0102t4:39_6": "oḷārikā nāma jātā’’ti. Pāḷiyaṁ ‘‘kāyasaṅkhārānaṁ paṭippassaddhiyā’’ti vuttattā ‘‘sukhanti",
  "tika-s0102t4:39_7": "catutthajjhānikaphalasamāpattisukha’’nti vuttaṁ. ‘‘Cittasaṅkhārānaṁ paṭippassaddhiyā’’ti",
  "tika-s0102t4:39_8": "pana vuttattā ‘‘nirodhā vuṭṭhahantassā’’ti vuttaṁ. Vacīsaṅkhārapaṭippassaddhi kāyasaṅkhārapaṭippassaddhiyāva",
  "tika-s0102t4:39_9": "siddhāti veditabbā. Tenevāha ‘‘dutiya…pe… visuṁ na vuttānī’’ti. Pāḷiyaṁ pana atthato",
  "tika-s0102t4:39_10": "siddhāpi supākaṭabhāvena vibhāvetuṁ sarūpato gaṇhāti. Na hi ariyavinaye atthāpattivibhāvanā",
  "tika-s0102t4:39_11": "abhidhammadesanāya pakatīti. Yathā nīvaraṇavikkhambhanañca paṭhamassa jhānassa adhigamāya",
  "tika-s0102t4:39_12": "upāyo, evaṁ sukhadukkhavikkhambhanaṁ catutthassa jhānassa adhigamāya upāyoti ‘‘catutthajjhānaṁ",
  "tika-s0102t4:39_13": "sukhaṁ dukkhaṁ vikkhambhetvā’’ti vuttaṁ. Sesaṁ heṭṭhā vuttanayameva.",
  "tika-s0102t4:40_0": "Avijjārāgādīhi saha vajjehīti sāvajjaṁ, akusalaṁ, tadabhāvato anavajjaṁ kusalaṁ.",
  "tika-s0102t4:40_1": "Attano hitasukhaṁ ākaṅkhantena sevanīyato sevitabbaṁ, kusalaṁ, tabbipariyāyato na",
  "tika-s0102t4:40_2": "sevitabbaṁ, akusalaṁ. Lāmakabhāvena hīnaṁ, akusalaṁ, seṭṭhabhāvena paṇītaṁ, kusalanti",
  "tika-s0102t4:40_3": "sāvajjadukādayo tayopi dukā yathārahaṁ etesaṁ kusalākusalakammapathānaṁ vaseneva",
  "tika-s0102t4:40_4": "veditabbā. Sabbanti yathāvuttaṁ sabbaṁ catūhi dukehi saṅgahitaṁ dhammajātaṁ. Yathārahaṁ",
  "tika-s0102t4:40_5": "kaṇhañca sukkañca paṭidvandibhāvato, sappaṭibhāgañca appaṭibhāgañca advayabhāvato.",
  "tika-s0102t4:40_6": "Vaṭṭapaṭicchādikā avijjā pahīyati catunnaṁ ariyasaccānaṁ sammadeva paṭivijjhanato.",
  "tika-s0102t4:40_7": "Tato eva arahattamaggavijjā uppajjati. Sukhanti evaṁ kammapathamukhena tebhūmakadhamme",
  "tika-s0102t4:40_8": "sammasitvā vipassanaṁ ussukkāpetvā maggapaṭipāṭiyā arahatte patiṭṭhahantassa yaṁ",
  "tika-s0102t4:40_9": "arahattamaggasukhañceva arahattaphalasukhañca, taṁ idha ‘‘sukha’’nti adhippetaṁ.",
  "tika-s0102t4:40_10": "Antogadhā eva nānantariyabhāvato.",
  "tika-s0102t4:41_0": "Aṭṭhatiṁsārammaṇavasenāti pāḷiyaṁ āgatānaṁ aṭṭhatiṁsāya kammaṭṭhānānaṁ vasena. Vitthāretvā",
  "tika-s0102t4:41_1": "kathetabbā paṭhamajjhānādivasena āgatattāti adhippāyo. ‘‘Katha’’ntiādinā tameva vitthāretvā",
  "tika-s0102t4:41_2": "kathanaṁ nayato dasseti. ‘‘Catuvīsatiyā ṭhānesū’’tiādīsu yaṁ vattabbaṁ, taṁ mahāparinibbānavaṇṇanāyaṁ",
  "tika-s0102t4:41_3": "(dī. ni. aṭṭha. 2.219) vuttameva. ‘‘Nirodhasamāpattiṁ pāpetvā’’ti iminā arūpajjhānānipi",
  "tika-s0102t4:41_4": "gahitāni honti tehi vinā nirodhasamāpattisamāpajjanassa asambhavato, catutthajjhānasabhāvattā",
  "tika-s0102t4:41_5": "ca tesaṁ. Dasa upacārajjhānānīti ṭhapetvā kāyagatāsatiṁ ānāpānañca aṭṭha anussatiyo,",
  "tika-s0102t4:41_6": "saññāvavatthānañcāti dasa upacārajjhānāni. Adhisīlaṁ nāma samādhisaṁvattaniyanti",
  "tika-s0102t4:41_7": "tassa heṭṭhimantena paṭhamajjhānaṁ pariyosānanti vuttaṁ ‘‘adhisīlasikkhā paṭhamaṁ",
  "tika-s0102t4:41_8": "okāsādhigamaṁ bhajatī’’ti. Adhicittaṁ nāma catutthajjhānaniṭṭhaṁ tadantogadhattā",
  "tika-s0102t4:41_9": "arūpajjhānānaṁ, tappariyosānattā phalajjhānānanti vuttaṁ ‘‘adhicittasikkhā dutiya’’nti.",
  "tika-s0102t4:41_10": "Matthakappattā adhipaññāsikkhā nāma aggamaggavijjāti āha ‘‘adhipaññāsikkhā tatiya’’nti.",
  "tika-s0102t4:41_11": "Sikkhattayavasena tayo okāsādhigame nīharantena yathārahaṁ taṁtaṁsuttavasenapi nīharitabbanti",
  "tika-s0102t4:41_12": "dassento ‘‘sāmaññaphalepī’’tiādimāha.",
  "tika-s0102t4:42_0": "Yadaggena ca tisso sikkhā yathākkamaṁ tayo okāsādhigame bhajanti, tadaggena tappadhānattā",
  "tika-s0102t4:42_1": "yathākkamaṁ tīṇi piṭakāni te bhajantīti dassetuṁ ‘‘tīsu panā’’tiādi vuttaṁ. Tīṇipiṭakāni",
  "tika-s0102t4:42_2": "vibhajitvāti tiṇṇaṁ okāsādhigamānaṁ vasena yathānupubbaṁ tīṇi piṭakāni vitthāretvā",
  "tika-s0102t4:42_3": "kathetuṁ labhissāmāti. Samodhānetvāti samāyojetvā tattha vuttamatthaṁ imassa suttassa",
  "tika-s0102t4:42_4": "atthabhāvena samānetvā. Dukkathitanti asambandhakathanena, atipapañcakathanena vā",
  "tika-s0102t4:42_5": "duṭṭhu kathitanti na sakkā vattuṁ tathākathanasseva sukathanabhāvatoti āha ‘‘tepiṭakaṁ…pe…",
  "tika-s0102t4:42_6": "sukathitaṁ hotī’’ti.",
  "tika-s0102t4:43": "Catusatipaṭṭhānavaṇṇanā",
  "tika-s0102t4:44_0": "289. Na kevalaṁ abhidhammapariyāyeneva kusalaṭṭho gahetabbo, atha kho bāhitikapariyāyena",
  "tika-s0102t4:44_1": "pīti āha ‘‘phalakusalassa cā’’ti. Khemaṭṭhenāti catūhipi yogehi anupaddavabhāvena",
  "tika-s0102t4:44_2": ". Sammā samāhitoti samathavasena ceva vipassanāvasena ca suṭṭhu samāhito. Ekaggacittoti",
  "tika-s0102t4:44_3": "vikkhepassa dūrasamussāritattā ekaggataṁ avikkhepaṁ pattacitto. Attano kāyatoti ajjhattaṁ",
  "tika-s0102t4:44_4": "kāye kāyānupassanāvasena sammā samāhitacitto samāno ‘‘samāhito yathābhūtaṁ pajānāti",
  "tika-s0102t4:44_5": "passatī’’ti (saṁ. ni. 3.5; 5.1071, 1072; netti. 40; mi. pa. 1.14) vacanato. Tattha",
  "tika-s0102t4:44_6": "ñāṇadassanaṁ nibbattento tato bahiddhā parassa kāyepi ñāṇadassanaṁ nibbatteti. Tenāha",
  "tika-s0102t4:44_7": "‘‘parassa kāyābhimukhaṁ ñāṇaṁ pesetī’’ti. Sammā vippasīdatīti sammā samādhānapaccayena",
  "tika-s0102t4:44_8": "abhippasādena ñāṇūpasañhitena ajjhattaṁ kāyaṁ okappeti. Sabbatthāti sabbaṭṭhānesu.",
  "tika-s0102t4:44_9": "Sati kathitāti yojanā. Lokiyalokuttaramissakā kathitā anupassanāñāṇadassanānaṁ tadubhayasādhāraṇabhāvato.",
  "tika-s0102t4:45": "Sattasamādhiparikkhāravaṇṇanā",
  "tika-s0102t4:46_0": "290.Etthāti imissā kathāya. Jhānakkhassa vīriyacakkassa ariyamaggarathassa sīlaṁ",
  "tika-s0102t4:46_1": "vibhūsanabhāvena vuttanti āha ‘‘alaṅkāro parikkhāro nāmā’’ti. Sattahi nagaraparikkhārehīti",
  "tika-s0102t4:46_2": "nagaraṁ parivāretvā rakkhaṇakehi kataparikkhepo, parikhā, uddāpo, pākāro, esikā,",
  "tika-s0102t4:46_3": "palighā, pākārapakkhaṇḍilanti imehi sattahi nagaraparikkhārehi. Sambharīyati phalaṁ",
  "tika-s0102t4:46_4": "etenāti sambhāro, kāraṇaṁ. Bhesajjañhi byādhivūpasamanena jīvitassa kāraṇaṁ. Parivāraparikkhāravasenāti",
  "tika-s0102t4:46_5": "parivārasaṅkhātaparikkhāravasena. Parikkhāro hi sammādiṭṭhiyādayo maggadhammā sammāsamādhissa",
  "tika-s0102t4:46_6": "sahajātādipaccayabhāvena parikaraṇato abhisaṅkharaṇato. Upecca nissīyatīti upanisā,",
  "tika-s0102t4:46_7": "saha upanisāyāti saupanisoti āha ‘‘saupanissayo’’ti, sahakārīkāraṇabhūto dhammasamūho",
  "tika-s0102t4:46_8": "idha ‘‘upanissayo’’ti adhippeto. Sammā pasatthā sundarā diṭṭhi etassāti sammādiṭṭhi,",
  "tika-s0102t4:46_9": "puggalo, tassa sammādiṭṭhissa. So pana yasmā patiṭṭhitasammādiṭṭhiko, tasmā vuttaṁ",
  "tika-s0102t4:46_10": "‘‘sammādiṭṭhiyaṁ ṭhitassā’’ti. Sammāsaṅkappo pahotīti maggasammādiṭṭhiyā dukkhādīsu",
  "tika-s0102t4:46_11": "parijānanādikiccaṁ sādhentiyā kāmavitakkādike samugghāṭento sammāsaṅkappo yathā attano",
  "tika-s0102t4:46_12": "kiccasādhane pahoti, tathā pavattiṁ panassa dassento āha ‘‘sammāsaṅkappo pavattatī’’ti.",
  "tika-s0102t4:46_13": "Esa nayo sabbapadesūti ‘‘sammāsaṅkappassa sammāvācā pahotī’’tiādīsu sesapadesu yathāvuttamatthaṁ atidisati.",
  "tika-s0102t4:47_0": "Ettha ca yasmā nibbānādhigamāya paṭipannassa yogino bahūpakārā sammādiṭṭhi. Tathā",
  "tika-s0102t4:47_1": "hi sā ‘‘paññāpajjoto, paññāsattha’’nti ca vuttā. Tāya hi so avijjandhakāraṁ vidhamitvā",
  "tika-s0102t4:47_2": "kilesacore ghātento khemena nibbānaṁ pāpuṇāti, tasmā ariyamaggakathāyaṁ sammādiṭṭhi",
  "tika-s0102t4:47_3": "ādito gayhati, idha pana puggalādhiṭṭhānadesanāya ‘‘sammādiṭṭhissā’’ti vuttaṁ. Yasmā",
  "tika-s0102t4:47_4": "pana sammādiṭṭhipuggalo nekkhammasaṅkappādivasena sammadeva saṅkappeti, na micchākāmasaṅkappādivasena,",
  "tika-s0102t4:47_5": "tasmā sammādiṭṭhissa sammāsaṅkappo pahoti. Yasmā ca sammāsaṅkappo sammāvācāya upakārako.",
  "tika-s0102t4:47_6": "Yathāha ‘‘pubbe kho gahapati vitakketvā vicāretvā pacchā vācaṁ bhindatī’’ti, (saṁ.",
  "tika-s0102t4:47_7": "ni. 2.348) tasmā sammāsaṅkappassa sammāvācā pahoti. Yasmā pana ‘‘idañcidañca karissāmā’’ti",
  "tika-s0102t4:47_8": "hi paṭhamaṁ vācāya saṁvidahitvā yebhuyyena te te kammantā sammā payojīyanti, tasmā",
  "tika-s0102t4:47_9": "vācā kāyakammassa upakārikāti sammāvācassa sammākammanto pahoti. Yasmā pana catubbidhaṁ",
  "tika-s0102t4:47_10": "vacīduccaritaṁ, tividhañca kāyaduccaritaṁ pahāya ubhayaṁ sucaritaṁ pūrentasseva ājīvaṭṭhamakasīlaṁ",
  "tika-s0102t4:47_11": "pūrati, na itarassa , tasmā sammāvācassa sammākammantassa ca sammāājīvo pahoti. Visuddhidiṭṭhisamudāgatasammāājīvassa",
  "tika-s0102t4:47_12": "yoniso padhānassa sambhavato sammāājīvassa sammāvāyāmo pahoti. Yoniso padahantassa",
  "tika-s0102t4:47_13": "kāyādīsu catūsu vatthūsu sati sūpaṭṭhitā hotīti sammāvāyāmassa sammāsati pahoti.",
  "tika-s0102t4:47_14": "Yasmā evaṁ sūpaṭṭhitā sati samādhissa upakārānupakārānaṁ dhammānaṁ gatiyo samannesitvā",
  "tika-s0102t4:47_15": "pahoti ekattārammaṇe cittaṁ samādhātuṁ, tasmā sammāsatissa sammāsamādhi pahotīti.",
  "tika-s0102t4:47_16": "Ayañca nayo pubbabhāge nānākkhaṇikānaṁ sammādiṭṭhiādīnaṁ vasena vutto, maggakkhaṇe",
  "tika-s0102t4:47_17": "pana sammādiṭṭhiādīnaṁ tassa tassa sahajātādivasena vutto ‘‘sammādiṭṭhissa sammāsaṅkappo",
  "tika-s0102t4:47_18": "pahotī’’tiādīnaṁ padānamattho yutto, ayameva ca idhādhippeto. Tenāha ‘‘ayaṁ panattho’’tiādi.",
  "tika-s0102t4:48_0": "Maggañāṇeti maggapariyāpannañāṇe ṭhitassa taṁsamaṅgino. Maggapaññā hi catunnaṁ saccānaṁ",
  "tika-s0102t4:48_1": "sammādassanaṭṭhena ‘‘maggasammādiṭṭhī’’ti vuttā, sā eva nesaṁ yāthāvato jānanato",
  "tika-s0102t4:48_2": "paṭivijjhanato idha ‘‘maggañāṇa’’ntipi vuttā. Maggavimuttīti maggena kilesānaṁ vimuccanaṁ",
  "tika-s0102t4:48_3": "samucchedappahānameva. Phalasammādiṭṭhi eva ‘‘phalasammāñāṇa’’nti pariyāyena vuttaṁ,",
  "tika-s0102t4:48_4": "pariyāyavacanañca vuttanayānusārena veditabbaṁ. Phalavimutti pana paṭippassaddhippahānaṁ daṭṭhabbaṁ.",
  "tika-s0102t4:49_0": "Amatassa dvārāti ariyamaggamāha. So pana vinā ca ācariyamuṭṭhinā anantaraṁ abāhiraṁ",
  "tika-s0102t4:49_1": "karitvā yāvadeva manussehi suppakāsitattā vivaṭo. Dhammavinītāti ariyadhamme vinītā.",
  "tika-s0102t4:49_2": "So panettha kilesānaṁ samucchedavinayavasena veditabboti āha ‘‘sammāniyyānena niyyātā’’ti.",
  "tika-s0102t4:50_0": "Atthīti puthutthavisayaṁ nipātapadaṁ ‘‘atthi imasmiṁ kāye kesā’’tiādīsu (dī. ni.",
  "tika-s0102t4:50_1": "2.377; ma. ni. 1.110; 3.154; saṁ. ni. 4.127; a. ni. 6.29; 10.60; vibha. 356; khu.",
  "tika-s0102t4:50_2": "pā. 2.1.dvattiṁsaākāra; netti. 47) viyāti āha ‘‘anāgāmino ca atthī’’ti. Tenevāha",
  "tika-s0102t4:50_3": "‘‘atthi cevettha sakadāgāmino’’ti. Bahiddhā saṁyojanapaccayo nibbattihetubhūto puññabhāgo",
  "tika-s0102t4:50_4": "etissā atthīti puññabhāgā, atisayavisiṭṭho cettha atthiattho veditabbo. Ottappamānoti",
  "tika-s0102t4:50_5": "uttasanto bhāyanto. Na pana natthi, atthi evāti dīpeti.",
  "tika-s0102t4:51": "291.Assāti vessavaṇassa. Laddhi pana na atthi paṭividdhasaccattā. ‘‘Abhisamaye viseso natthī’’ti etena sabbepi sabbaññuguṇā sabbabuddhānaṁ sadisā evāti dasseti.",
  "tika-s0102t4:52": "292. Kāraṇassa ekarūpattā imāni pana padānīti na kevalaṁ ‘‘tayidaṁ brahmacariya’’ntiādīni padāni, atha kho ‘‘imamatthaṁ janavasabho yakkho’’tiādīni padāni pīti.",
  "tika-s0102t4:53": "Janavasabhasuttavaṇṇanāya līnatthappakāsanā."
}