{
  "tika-s0102t4:0": "5. Janavasabhasuttavaṇṇanā",
  "tika-s0102t4:1": "Nātikiyādibyākaraṇavaṇṇanā",
  "tika-s0102t4:2_0": "273-275.“Parito”ti padaṁ yathā samantatthavācako, evaṁ samīpatthavācakopi hotīti",
  "tika-s0102t4:2_1": "samantā sāmantāti attho vutto. Āmeḍitena pana samantattho jotito. Yassa pana sāmantā",
  "tika-s0102t4:2_2": "janapadesu “nātike viharatī”ti vuttattā nātikassāti viññāto yamattho. Yassa parito",
  "tika-s0102t4:2_3": "janapadesu byākaroti, tattha paricārakārakānaṁ byākaraṇaṁ avuttasiddhaṁ, nidassanavasena",
  "tika-s0102t4:2_4": "vā tassa vakkhamānattā “parito parito janapadesu” icceva vuttaṁ. Paricāraketi upāsake.",
  "tika-s0102t4:2_5": "Tenāha “buddhadhammasaṅghānaṁ paricārake”ti. Upapattīsūti nibbattīsu. Ñāṇagatipuññānaṁ",
  "tika-s0102t4:2_6": "upapattīsūti ettha ñāṇagatūpapatti nāma tassa tassa maggañāṇagamanassa nibbatti.",
  "tika-s0102t4:2_7": "Yaṁ sandhāya vuttaṁ “pañcannaṁ orambhāgiyānaṁ parikkhayā”tiādi. Puññūpapatti nāma",
  "tika-s0102t4:2_8": "taṁtaṁdevanikāyūpapatti. Sabbatthāti “vajjimallesū”tiādike sabbattha catūsupi padesu.",
  "tika-s0102t4:2_9": "Purimesūti pāḷiyaṁ vutte sandhāyāha. Dasasuyevāti tesu eva dasasu janapadesu. Paricārake",
  "tika-s0102t4:2_10": "byākaroti byakātabbānaṁ bahūnaṁ tattha labbhanato. Nātike bhavā nātikiyā.",
  "tika-s0102t4:3": "Niṭṭhaṅgatāti niṭṭhaṁ nicchayaṁ upagatā.",
  "tika-s0102t4:4": "Ānandaparikathāvaṇṇanā",
  "tika-s0102t4:5_0": "276. Yasmā saṅghasuppaṭipatti nāma dhammasudhammatāya, dhammasudhammatā ca buddhasubuddhatāya,",
  "tika-s0102t4:5_1": "tasmā “aho dhammo, aho saṅgho”ti dhammasaṅghaguṇakittanāpi atthato buddhaguṇakittanā",
  "tika-s0102t4:5_2": "eva hotīti “bhagavantaṁ kittayamānarūpā”ti padassa “aho dhammo”tiādināpi attho vutto.",
  "tika-s0102t4:6_0": "278.Ñāṇagatīti “pañcannaṁ orambhāgiyānaṁ saṁyojanānaṁ parikkhayā”tiādinā āgataṁ pahātabbapahānavasena",
  "tika-s0102t4:6_1": "pavattaṁ maggañāṇagamanaṁ. Yasmā tassā eva ñāṇagatiyā vasena tassa tassa ariyapuggalassa",
  "tika-s0102t4:6_2": "opapātikatādiviseso, tasmā taṁ tādisaṁ tassa abhisamparāyaṁ sandhāyāha “ñāṇābhisamparāyamevā”ti.",
  "tika-s0102t4:7": "279. Upasantaṁ pati sammati ālokīyatīti upasantapatiso. Upasantadassano upasantaussanno. Bhātirivāti ettha ra-kāro padasandhikaro, iva-saddo bhusatthoti āha “ativiya bhātī”ti.",
  "tika-s0102t4:8": "Janavasabhayakkhavaṇṇanā",
  "tika-s0102t4:9": "280. Jeṭṭhakabhāvena jane vasabhasadisoti janavasabhoti assa devaputtassa nāmaṁ ahosi.",
  "tika-s0102t4:10_0": "Ito devalokā cavitvā sattakkhattuṁ manussaloke rājabhūtassa. Manussalokā cavitvā",
  "tika-s0102t4:10_1": "sattakkhattuṁ devabhūtassa. Etthevāti etasmiṁyeva cātumahārājikabhave, etthāpi vessavaṇassa sahabyatāvasena.",
  "tika-s0102t4:11_0": "281. Āsisanaṁ āsā, patthanā. Āsāsīsena cettha kattukamyatākusalacchandaṁ vadati.",
  "tika-s0102t4:11_1": "Tenevāha “sakadāgāmimaggatthāyā”tiādi. Yadaggeti ettha agga-saddo ādipariyāyoti āha",
  "tika-s0102t4:11_2": "“taṁ divasaṁ ādiṁ katvā”ti. “Purimaṁ…pe… avinipāto”ti idaṁ yathā tattakaṁ kālaṁ sugatito",
  "tika-s0102t4:11_3": "sugatūpapattiyeva ahosi, tathā katūpacitakusalakammattā. Phussassa sammāsambuddhassa",
  "tika-s0102t4:11_4": "kālato pabhuti hi sambhatavivaṭṭūpanissayakusalasambhāro esa devaputto. Anacchariyanti",
  "tika-s0102t4:11_5": "anu anu acchariyaṁ. Tenāha “punappunaṁ acchariyamevā”ti. Sayaṁparisāyāti sakāya parisāya.",
  "tika-s0102t4:11_6": "Bhagavato diṭṭhasadisamevāti āvajjanasamanantaraṁ yathā te bhagavato catuvīsatisatasahassamattā",
  "tika-s0102t4:11_7": "sattā ñāṇagatito diṭṭhā, evaṁ tumhehi diṭṭhasadisameva. Vessavaṇassa sammukhā sutaṁ mayāti vadati.",
  "tika-s0102t4:12": "Devasabhāvaṇṇanā",
  "tika-s0102t4:13_0": "282.Vassūpanāyikasaṅgahatthanti vassūpanāyikāya ārakkhāsaṁvidhānavasena bhikkhūnaṁ",
  "tika-s0102t4:13_1": "saṅgahaṇatthaṁ “vassūpagatā bhikkhū evaṁ sukhena samaṇadhammaṁ karontī”ti, pavāraṇasaṅgaho",
  "tika-s0102t4:13_2": "panassa pavāretvā satthu santikaṁ gacchantānaṁ bhikkhūnaṁ antarāmagge parissayapariharaṇatthaṁ.",
  "tika-s0102t4:13_3": "Dhammassavanatthaṁ dūraṭṭhānaṁ gacchantesupi eseva nayo. Attanāpi āgantvā dhammassavanatthaṁ",
  "tika-s0102t4:13_4": "sannipatiyeva. Etthetthāti ettha ettha ayyānaṁ vasanaṭṭhāne.",
  "tika-s0102t4:14_0": "Tadāpīti “purimāni bhante divasānī”ti vuttakālepi. Eteneva kāraṇenāti vassūpanāyikanimittameva.",
  "tika-s0102t4:14_1": "Tenāha pāḷiyaṁ “tadahuposathe pannarase vassūpanāyikāyā”tiādi. Āsanepi nisajjāya",
  "tika-s0102t4:14_2": "sudhammāya devasabhāya paṭhamaṁ devesu tāvatiṁsesu nisinnesu tassā catūsu dvāresu",
  "tika-s0102t4:14_3": "cattāro mahārājāno nisīdanti, idaṁ nesaṁ āsane nisajjāya cārittaṁ hoti.",
  "tika-s0102t4:15": "Yenatthenāti yena kiccena yena payojanena. Ārakkhatthanti ārakkhabhūtamatthaṁ. Vuttaṁ vacanaṁ etesanti vuttavacanā, mahārājāno.",
  "tika-s0102t4:16": "283.Atikkamitvāti abhibhavitvā.",
  "tika-s0102t4:17": "Sanaṅkumārakathāvaṇṇanā",
  "tika-s0102t4:18_0": "284. Abhisambhavituṁ adhigantuṁ asakkuṇeyyo anabhisambhavanīyo. Tenāha “appattabbo”tiādi.",
  "tika-s0102t4:18_1": "Cakkhuyeva patho rūpadassanassa maggo upāyoti cakkhupatho, tasmiṁ cakkhupathasminti",
  "tika-s0102t4:18_2": "āha “cakkhupasāde”ti, cakkhussa gocarayoggo vā cakkhupathoti āha “āpāthe vā”ti. Nābhibhavatīti",
  "tika-s0102t4:18_3": "na abhibhavati, gocarabhāvaṁ na gacchatīti attho. Heṭṭhā heṭṭhāti tāvatiṁsato paṭṭhāya",
  "tika-s0102t4:18_4": "heṭṭhā heṭṭhā, na cātumahārājikato paṭṭhāya, nāpi brahmapārisajjato paṭṭhāya. “Cātumahārājikā",
  "tika-s0102t4:18_5": "hi tāvatiṁsānaṁ yathā jātirūpāni passituṁ sakkonti, tathā brahmāno heṭṭhimā uparimāna”nti",
  "tika-s0102t4:18_6": "keci, taṁ na yuttaṁ. Na hi heṭṭhimā brahmāno uparimānaṁ mūlapaṭisandhirūpaṁ passituṁ",
  "tika-s0102t4:18_7": "sakkonti, māpitameva passituṁ sakkontīti daṭṭhabbaṁ.",
  "tika-s0102t4:19": "Suṇantovaniddaṁ okkamīti gatiyo upadhārento bahi visaṭavitakkavicchedena saṅkocaṁ āpannacittatāya. Mayhaṁ ayyakassāti bhagavantaṁ sandhāya vadati.",
  "tika-s0102t4:20": "Pañca sikhā etassāti pañcasikho, pañcasikho viya pañcasikhoti āha “pañcasikhagandhabbasadiso”ti. Mamāyantīti piyāyanti.",
  "tika-s0102t4:21_0": "285.Sumuttoti saradosehi suṭṭhu mutto. Yehi pittasemhādīhi palibuddhattā saro avissaṭṭho",
  "tika-s0102t4:21_1": "siyā, tadabhāvato vissaṭṭhoti dassento āha “apalibuddho”ti. Viññāpetīti viññeyyo,",
  "tika-s0102t4:21_2": "antogadhahetuattho kattusādhano esa viññeyyasaddoti āha “atthaviññāpano”ti. Sarassa",
  "tika-s0102t4:21_3": "madhuratā nāma maddavanti āha “madhuro mudū”ti. Savanaṁ arahatīti savanīyo. Savanārahatāya",
  "tika-s0102t4:21_4": "ca āpāthasukhatāyāti āha “kaṇṇasukho”ti. Bindūti piṇḍito. Ākoṭitabhinnakaṁsasaddo",
  "tika-s0102t4:21_5": "viya anekāvayavo ahutvā niravayavo, ekabhāvoti attho. Tenāha “ekagghano”ti, etenevassa",
  "tika-s0102t4:21_6": "avisāritā saṁvaṇṇitā daṭṭhabbā. Gambhīruppattiṭṭhānatāya cassa gambhīratāti āha “nābhimūlato”tiādi.",
  "tika-s0102t4:21_7": "Evaṁ samuṭṭhitoti jīvhādippahāramattasamuṭṭhito. Amadhuro ca hoti uppattiṭṭhānānaṁ",
  "tika-s0102t4:21_8": "parilahubhāvato. Na ca dūraṁ sāveti vīrabhāvābhāvato. Ninnādī suvipulabhāvato savisesaṁ",
  "tika-s0102t4:21_9": "ninnādo, pāsaṁsaninnādo vā. Tenāha “mahāmegha…pe… yutto”ti.",
  "tika-s0102t4:22_0": "Pacchimaṁ pacchimanti dutiyaṁ, catutthaṁ, chaṭṭhaṁ, aṭṭhamañca padaṁ. Purimassa purimassāti",
  "tika-s0102t4:22_1": "yathākkamaṁ paṭhamassa, tatiyassa, pañcamassa, sattamassa ca. Atthoyevāti atthaniddeso",
  "tika-s0102t4:22_2": "eva. Vissaṭṭhatā hissa viññeyyatāya veditabbā, mañjubhāvo savanīyatāya, bindubhāvo",
  "tika-s0102t4:22_3": "avisāritāya, gambhīrabhāvo ninnāditāyāti. Yathāparisanti ettha yathā-saddo parimāṇavācī,",
  "tika-s0102t4:22_4": "na pakārādivācīti āha “yattakāparisā”ti, tena parisappamāṇaṁ evassa saro niccharati,",
  "tika-s0102t4:22_5": "ayamassa dhammatāti dasseti. Tenāha “tattakamevā”tiādi.",
  "tika-s0102t4:23_0": "“Ye hi kecī”tiādi “yāvañca so bhagavā”tiādinā vuttassa atthassa hetukittanavasena",
  "tika-s0102t4:23_1": "samatthanaṁ saraṇesu nesaṁ niccasevanena, sīlesu ca patiṭṭhāpanena chakāmasaggasampattianuppādanato.",
  "tika-s0102t4:23_2": "Tenāha “ye hi keci…pe… vadatī”ti. Nibbematikagahitasaraṇeti maggenāgatasaraṇagamane.",
  "tika-s0102t4:23_3": "Te hi sabbaso samugghātitavicikicchatāya ratanattaye aveccappasādena samannāgatāyeva,",
  "tika-s0102t4:23_4": "pothujjanikasaddhāya vasena buddhādīnaṁ guṇe ogāhetvā jānanti, aparaneyyabuddhino",
  "tika-s0102t4:23_5": "te pariyāyato nibbematikagahitasaraṇā veditabbā. Gandhabbadevagaṇanti gandhabbadevasamūhaṁ.",
  "tika-s0102t4:23_6": "Tukā vuccati khīriṇī yā tukātipi vuccati. Tassā cuṇṇaṁ tukāpiṭṭhaṁ. Taṁ koṭṭetvā",
  "tika-s0102t4:23_7": "pakkhittaṁ ghanaṁ nirantaracitaṁ hutvā tiṭṭhati.",
  "tika-s0102t4:24": "Bhāvitaiddhipādavaṇṇanā",
  "tika-s0102t4:25_0": "287.Supaññattāti suṭṭhu pakārehi ñāpitā bodhitā, asaṅkarato vā ṭhapitā, taṁ pana",
  "tika-s0102t4:25_1": "bodhanaṁ, asaṅkarato ṭhapanañca atthato desanā evāti āha “sukathitā”ti. Ijjhanaṭṭhenāti",
  "tika-s0102t4:25_2": "samijjhanaṭṭhena, nippajjanassa kāraṇabhāvenāti attho. Patiṭṭhānaṭṭhenāti adhiṭṭhānaṭṭhena.",
  "tika-s0102t4:25_3": "Iddhiyā pādoti iddhipādo, iddhiyā adhigamupāyoti attho. Tena hi yasmā uparūpari visesasaṅkhātaṁ",
  "tika-s0102t4:25_4": "iddhiṁ pajjanti pāpuṇanti, tasmā “pādo”ti vuccati. Ijjhatīti iddhi, samijjhati nippajjatīti",
  "tika-s0102t4:25_5": "attho. Iddhi eva pādo iddhipādo, iddhikoṭṭhāsoti attho. Evaṁ tāva “cattāro iddhipādā”ti",
  "tika-s0102t4:25_6": "ettha attho veditabbo. Iddhipahonakatāyāti iddhiyā nipphādane samatthabhāvāya. Iddhivisavitāyāti",
  "tika-s0102t4:25_7": "iddhiyā nipphādane yogyabhāvāya. Anekatthattā hi dhātūnaṁ yogyattho vi-pubbo su-saddo,",
  "tika-s0102t4:25_8": "visavanaṁ vā pajjanaṁ visavitā, tattha kāmakāritā visavitā. Tenāha “punappuna”ntiādi.",
  "tika-s0102t4:25_9": "Iddhivikubbanatāyāti vikubbaniddhiyā vividharūpakaraṇāya. Tenāha “nānappakārato katvā dassanatthāyā”ti.",
  "tika-s0102t4:26_0": "“Chandañca bhikkhu adhipatiṁ karitvā labhati samādhiṁ, labhati cittassekaggataṁ,",
  "tika-s0102t4:26_1": "ayaṁ vuccati chandasamādhī”ti imāya pāḷiyā chandādhipati samādhi chandasamādhīti",
  "tika-s0102t4:26_2": "adhipatisaddalopaṁ katvā samāso vuttoti viññāyati, adhipatisaddatthadassanavasena",
  "tika-s0102t4:26_3": "pana “chandahetuko, chandādhiko vā samādhi chandasasamādhī”ti aṭṭhakathāyaṁvuttanti",
  "tika-s0102t4:26_4": "veditabbaṁ. “Padhānabhūtāti vīriyabhūtā”ti keci vadanti. Saṅkhatasaṅkhārādinivattanatthañhi",
  "tika-s0102t4:26_5": "padhānaggahaṇanti. Atha vā taṁ taṁ visesaṁ saṅkharotīti saṅkhāro, sabbampi vīriyaṁ.",
  "tika-s0102t4:26_6": "Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti",
  "tika-s0102t4:26_7": "attho. Catubbidhassa pana vīriyassa adhippetattā bahuvacananiddeso kato. Visuṁ samāsayojanavasena",
  "tika-s0102t4:26_8": "yo pubbe iddhipādattho pādassa upāyatthataṁ, koṭṭhāsatthatañca gahetvā yathāyogavasena",
  "tika-s0102t4:26_9": "idha vutto, so vakkhamānānaṁ paṭilābhapubbabhāgānaṁ kattukaraṇiddhibhāvaṁ, uttaracūḷabhājanīye",
  "tika-s0102t4:26_10": "vā vuttehi chandādīhi iddhipādehi sādhetabbāya iddhiyā kattiddhibhāvaṁ, chandādīnañca",
  "tika-s0102t4:26_11": "karaṇiddhibhāvaṁ sandhāya vuttoti veditabbo, tasmā “ijjhanaṭṭhena iddhī”ti ettha",
  "tika-s0102t4:26_12": "kattuattho, karaṇattho ca ekajjhaṁ gahetvā vuttoti kattuatthaṁ tāva dassetuṁ “nipphattipariyāyena",
  "tika-s0102t4:26_13": "ijjhanaṭṭhena vā”ti vatvā itaraṁ dassento “ijjhantietāyā”tiādimāha. Vuttanti kattha",
  "tika-s0102t4:26_14": "vuttaṁ? Iddhipādavibhaṅgapāṭhe. tathābhūtassāti tenākārena bhūtassa, te chandādidhamme",
  "tika-s0102t4:26_15": "paṭilabhitvā ṭhitassāti attho. “Vedanākkhandho”tiādīhi chandādayo antokatvā cattāropi",
  "tika-s0102t4:26_16": "khandhā kathitā. Sesesūti sesiddhipādesu.",
  "tika-s0102t4:27_0": "Vīriyiddhipādaniddese “vīriyasamādhipadhānasaṅkhārasamannāgata”nti dvikkhattuṁ vīriyaṁ",
  "tika-s0102t4:27_1": "āgataṁ. Tattha purimaṁ samādhivisesanaṁ “vīriyādhipati samādhi vīriyasamādhī”ti,",
  "tika-s0102t4:27_2": "dutiyaṁ samannāgamaṅgadassanaṁ. Dveyeva hi sabbattha samannāgamaṅgāni, samādhi, padhānasaṅkhāro",
  "tika-s0102t4:27_3": "ca. Chandādayo hi samādhivisesanāni, padhānasaṅkhāro pana padhānavacaneneva visesito,",
  "tika-s0102t4:27_4": "na chandādīhīti na idha vīriyādhipatitā padhānasaṅkhārassa vuttā hoti. Vīriyañca",
  "tika-s0102t4:27_5": "samādhiṁ visesetvā ṭhitameva, samannāgamaṅgavasena pana padhānasaṅkhāravacanena vuttanti",
  "tika-s0102t4:27_6": "nāpi dvīhi vīriyehi samannāgamo vutto hoti. Yasmā pana chandādīhi visiṭṭho samādhi,",
  "tika-s0102t4:27_7": "tathāvisiṭṭheneva ca tena sampayutto padhānasaṅkhāro, sesadhammā ca, tasmā samādhivisesanānaṁ",
  "tika-s0102t4:27_8": "vasena cattāro iddhipādā vuttā, visesanabhāvo ca chandādīnaṁ taṁtaṁavassayadassanavasena",
  "tika-s0102t4:27_9": "hotīti “chandasamādhi…pe… iddhipāda”nti ettha nissayatthepi pāda-sadde upāyatthena",
  "tika-s0102t4:27_10": "chandādīnaṁ iddhipādatā vuttā hoti. Teneva hi abhidhamme uttaracūḷabhājanīye “cattāro",
  "tika-s0102t4:27_11": "iddhipādā chandiddhipādo”tiādinā chandādīnameva iddhipādatā vuttā. Pañhapucchake",
  "tika-s0102t4:27_12": "“cattāro iddhipādā idha bhikkhu chandasamādhī”tiādinā ca uddesaṁ katvāpi puna chandādīnaṁyeva",
  "tika-s0102t4:27_13": "kusalādibhāvo vibhatto. Upāyiddhipādadassanatthameva hi nissayiddhipādadassanaṁ kataṁ,",
  "tika-s0102t4:27_14": "aññathā catubbidhatā na siyāti. Ayamettha pāḷivasena atthavinicchayo veditabbo. Idāni",
  "tika-s0102t4:27_15": "paṭilābhapubbabhāgānaṁ vasena iddhipāde vibhajitvā dassetuṁ “apicā”tiādi vuttaṁ,",
  "tika-s0102t4:27_16": "taṁ suviññeyyameva. Idha iddhipādakathā saṅkhepeneva vuttāti āha “vitthārena pana…pe… vuttā”ti.",
  "tika-s0102t4:28_0": "Kecīti abhayagirivāsino. Tesu hi ekacce “iddhi nāma anipphannā”ti vadanti, ekacce",
  "tika-s0102t4:28_1": "“iddhipādo pana anipphanno”ti vadanti, anipphannoti ca paramatthato asiddho, natthīti",
  "tika-s0102t4:28_2": "attho. Ābhatoti abhidhammapāṭhato dīghanikāyaṭṭhakathāyaṁ ānīto purimanayato aññenākārena",
  "tika-s0102t4:28_3": "desanāya pavattattā. Chando eva iddhipādo chandiddhipādo. Eseva nayo sesesupi. Ime",
  "tika-s0102t4:28_4": "panāti imasmiṁ sutte āgatā iddhipādā. Raṭṭhapālatthero “chande sati kathaṁ nānujānissantī”ti",
  "tika-s0102t4:28_5": "sattāhaṁ bhattāni abhuñjitvā mātāpitaro anujānāpetvā pabbajitvā chandameva avassāya",
  "tika-s0102t4:28_6": "lokuttaraṁ dhammaṁ nibbattesīti āha “raṭṭhapālatthero…pe… nibbattesī”ti. Soṇatthero",
  "tika-s0102t4:28_7": "bhāvanamanuyutto āraddhavīriyo paramasukhumālo pādesu phoṭesu jātesupi vīriyaṁ nappaṭipassambhesīti",
  "tika-s0102t4:28_8": "āha “soṇatthero vīriyaṁ dhuraṁ katvā”ti. Sambhūtatthero “cittavato kiṁ nāma na sijjhatī”ti",
  "tika-s0102t4:28_9": "cittaṁ pubbaṅgamaṁ katvā bhāvanaṁ ārādhesīti āha “sambhūtatthero cittaṁ dhuraṁ katvā”ti.",
  "tika-s0102t4:28_10": "Moghatthero vīmaṁsaṁ avassayi, tasmā tassa bhagavā “suññato lokaṁ avekkhassū”ti suññatākathaṁ",
  "tika-s0102t4:28_11": "kathesi, paññānissitamānaniggahatthaṁ, paññāya pariggahatthañca dvikkhattuṁ pucchito",
  "tika-s0102t4:28_12": "samāno pañhaṁ kathesi. Tenāha “āyasmā mogharājā vīmaṁsaṁ dhuraṁ katvā”ti.",
  "tika-s0102t4:29": "Punappunaṁ chanduppādanaṁ pesanaṁ viya hotīti chandassa upaṭṭhānasadisatā vuttā.",
  "tika-s0102t4:30": "Parakkamenāti parakkamasīsena sūrabhāvaṁ vadati. Thāmabhāvato ca vīriyassa sūrabhāvasadisatā daṭṭhabbā.",
  "tika-s0102t4:31": "Cintanappadhānattā cittassa mantasaṁvidhānasadisatā vuttā.",
  "tika-s0102t4:32_0": "Jātisampatti nāma visiṭṭhajātitā. “Sabbadhammesu ca paññā seṭṭhā”ti vīmaṁsāya jātisampattisadisatā",
  "tika-s0102t4:32_1": "vuttā. Sammohavinodaniyaṁ pana cittiddhipādassa jātisampattisadisatā, vīmaṁsiddhipādassa",
  "tika-s0102t4:32_2": "mantabalasadisatā ca yojitā.",
  "tika-s0102t4:33": "Anekaṁ vihitaṁ vidhaṁ etassāti anekavihitanti āha “anekavidha”nti. Vidha-saddo koṭṭhāsapariyāyo “ekavidhena ñāṇavatthū”tiādīsu viyāti āha “iddhividhanti iddhikoṭṭhāsa”nti.",
  "tika-s0102t4:34": "Tividhaokāsādhigamavaṇṇanā",
  "tika-s0102t4:35_0": "288.“Sukhassā”ti idaṁ tiṇṇampi sukhānaṁ sādhāraṇavacananti āha “jhānasukhassa maggasukhassa",
  "tika-s0102t4:35_1": "phalasukhassā”ti. Nānappanāpattatāya pana appadhānattā upacārajjhānasukhassa, vipassanāsukhassa",
  "tika-s0102t4:35_2": "cettha aggahaṇaṁ. Purimesu tāva dvīsu okāsādhigamesu tīṇipi sukhāni labbhanti, tatiye",
  "tika-s0102t4:35_3": "pana kathanti? Tattha kāmaṁ tīṇi na labbhanti, dve pana labbhantiyeva. Yathālābhavasena",
  "tika-s0102t4:35_4": "hetaṁ vuttaṁ. “Sakkharakathalampi macchagumbampi carantampi tiṭṭhantampī”tiādīsu",
  "tika-s0102t4:35_5": "viya. Saṁsaṭṭhoti saṁsaggaṁ upagato samaṅgībhūto, so pana tehi samannāgatacittopi",
  "tika-s0102t4:35_6": "hotīti vuttaṁ “sampayuttacitto”ti. Ariyadhammanti ariyabhāvakaraṁ dhammaṁ. Upāyatoti",
  "tika-s0102t4:35_7": "vidhito. Pathatoti maggato. Kāraṇatoti hetuto. Yena hi vidhinā dhammānudhammapaṭipatti",
  "tika-s0102t4:35_8": "hoti, so upeti etenāti upāyo, so tadadhigamassa maggabhāvato patho, tassa karaṇato",
  "tika-s0102t4:35_9": "kāraṇanti ca vuccati.",
  "tika-s0102t4:36_0": "“Aniccantiādivasena manasi karotī”ti saṅkhepato vuttamatthaṁ vivarituṁ “yoniso manasikāro",
  "tika-s0102t4:36_1": "nāmā”tiādi vuttaṁ. Tattha upāyamanasikāroti kusaladhammappavattiyā kāraṇabhūto manasikāro.",
  "tika-s0102t4:36_2": "Pathamanasikāroti tassa eva maggabhūto manasikāro. Anicceti ādiantavantatāya, anaccantikatāya",
  "tika-s0102t4:36_3": "ca anicce tebhūmake saṅkhāre “anicca”nti manasikāroti yojanā. Eseva nayo sesesupi.",
  "tika-s0102t4:36_4": "Ayaṁ pana viseso tasmiṁyeva udayabbayapaṭipīḷanatāya dukkhanato, dukkhamato ca dukkhe,",
  "tika-s0102t4:36_5": "avasavattanatthena, anattasabhāvatāya ca anattani, asucisabhāvatāya asubhe. Sabbampi",
  "tika-s0102t4:36_6": "hi tebhūmakaṁ saṅkhataṁ kilesāsucipaggharaṇato “asubha”ntveva vattuṁ arahati. Saccānulomikena",
  "tika-s0102t4:36_7": "vāti saccābhisamayassa anulomanavasena. “Cittassa āvaṭṭanā”tiādinā āvajjanāya paccayabhūtā",
  "tika-s0102t4:36_8": "tato purimuppannā manodvārikā kusalajavanappavatti phalavohāreneva tathā vuttā. Tassā",
  "tika-s0102t4:36_9": "hi vasena sā kusaluppattiyā upanissayo hotīti. Āvajjanā hi bhavaṅgacittaṁ āvaṭṭetīti",
  "tika-s0102t4:36_10": "cittassa āvaṭṭanā, anu anu āvaṭṭetīti anvāvaṭṭanā. Bhavaṅgārammaṇato aññaṁ ābhujatīti",
  "tika-s0102t4:36_11": "ābhogo. Samannāharatīti samannāhāro. Tadevārammaṇaṁ attānaṁ anubandhitvā anubandhitvā",
  "tika-s0102t4:36_12": "uppajjamāne manasi karoti ṭhapetīti manasikāro. Ayaṁ vuccatīti ayaṁ upāyamanasikāralakkhaṇo",
  "tika-s0102t4:36_13": "yonisomanasikāro nāma vuccati, yassa vasena puggalo dukkhādīni saccāni āvajjituṁ sakkoti.",
  "tika-s0102t4:37_0": "Asaṁsaṭṭhoti na saṁsaṭṭho kāmādīhi vivitto vinābhūto. Kāmādivisaṁsaggahetu uppajjanakasukhaṁ",
  "tika-s0102t4:37_1": "nāma vivekajaṁ pītisukhanti āha “paṭhamajjhānasukha”nti. Kāmaṁ paṭhamajjhānasukhampi",
  "tika-s0102t4:37_2": "somanassameva, suttesu pana taṁ kāyikasukhassāpi paccayabhāvato visesato “sukha”ntveva",
  "tika-s0102t4:37_3": "vuccatīti idhāpi jhānabhūtaṁ somanassaṁ sukhanti, itaraṁ somanassaṁ. Tena vuttaṁ",
  "tika-s0102t4:37_4": "“sukhā”ti. Hetumhi nissakkavacananti āha “jhānasukhapaccayā”ti. Aparāparaṁ somanassanti",
  "tika-s0102t4:37_5": "jhānādhigamahetu paccavekkhaṇādivasena punappunaṁ uppajjanakasomanassaṁ.",
  "tika-s0102t4:38_0": "Pamodanaṁ pamudo, taruṇapīti, tato pamudā. “Pāmojjaṁ pītatthāyā”tiādīsu taruṇapīti",
  "tika-s0102t4:38_1": "“pāmojja”nti vuccati, idha pana pakaṭṭho mudo pamudo pāmojjanti adhippetaṁ, tañca",
  "tika-s0102t4:38_2": "somanassarahitaṁ natthīti avinābhāvitāya “balavataraṁ pītisomanassa”nti vuttaṁ. Jhānassa",
  "tika-s0102t4:38_3": "ujuvipaccanīkataṁ sandhāya “pañca nīvaraṇāni vikkhambhetvā”ti vuttaṁ. Jhānaṁ pana",
  "tika-s0102t4:38_4": "tadekaṭṭhe sabbepi kilese, sabbepi akusale dhamme vikkhambhetiyeva, attano okāsaṁ",
  "tika-s0102t4:38_5": "gahetvā tiṭṭhati paṭipakkhadhammehi anabhibhavanīyato. Tasmāti okāsaggahaṇato, laddhokāsatāyāti",
  "tika-s0102t4:38_6": "attho. Maggaphalasukhādhigamāya okāsabhāvato vā okāso, assa adhigamo okāsādhigamo.",
  "tika-s0102t4:38_7": "Purimapakkhe pana okāsaṁ avasaraṁ adhigacchati etenāti okāsādhigamo.",
  "tika-s0102t4:39_0": "Rūpasabhāvatāya, ekantarūpādhīnavuttitāya, savipphārikatāya ca ānāpānavitakkavicārānaṁ",
  "tika-s0102t4:39_1": "thūlabhāvaṁ anujānanto “kāyavacīsaṅkhārā tāva oḷārikā hontū”ti āha. Tabbidhuratāya",
  "tika-s0102t4:39_2": "pana ekaccānaṁ vedanāsaññānaṁ thūlataṁ ananujānanto “cittasaṅkhārā kathaṁ oḷārikā”ti",
  "tika-s0102t4:39_3": "āha. Itaro “appahīnattā”ti kāraṇaṁ vatvā “kāyasaṅkhārā hī”tiādinā tamatthaṁ vivarati.",
  "tika-s0102t4:39_4": "Teti cittasaṅkhārā. Appahīnā saṅkhārā labbhamānasaṅkhāranimittatāya “oḷārikā”ti vattuṁ",
  "tika-s0102t4:39_5": "arahanti, pahīnā pana tadabhāvato “sukhumā”ti āha “pahīne upādāyaappahīnattā oḷārikā",
  "tika-s0102t4:39_6": "nāma jātā”ti. Pāḷiyaṁ “kāyasaṅkhārānaṁ paṭippassaddhiyā”ti vuttattā “sukhanti catutthajjhānikaphalasamāpattisukha”nti",
  "tika-s0102t4:39_7": "vuttaṁ. “Cittasaṅkhārānaṁ paṭippassaddhiyā”ti pana vuttattā “nirodhā vuṭṭhahantassā”ti",
  "tika-s0102t4:39_8": "vuttaṁ. Vacīsaṅkhārapaṭippassaddhi kāyasaṅkhārapaṭippassaddhiyāva siddhāti veditabbā.",
  "tika-s0102t4:39_9": "Tenevāha “dutiya…pe… visuṁ na vuttānī”ti. Pāḷiyaṁ pana atthato siddhāpi supākaṭabhāvena",
  "tika-s0102t4:39_10": "vibhāvetuṁ sarūpato gaṇhāti. Na hi ariyavinaye atthāpattivibhāvanā abhidhammadesanāya",
  "tika-s0102t4:39_11": "pakatīti. Yathā nīvaraṇavikkhambhanañca paṭhamassa jhānassa adhigamāya upāyo, evaṁ",
  "tika-s0102t4:39_12": "sukhadukkhavikkhambhanaṁ catutthassa jhānassa adhigamāya upāyoti “catutthajjhānaṁ",
  "tika-s0102t4:39_13": "sukhaṁ dukkhaṁ vikkhambhetvā”ti vuttaṁ. Sesaṁ heṭṭhā vuttanayameva.",
  "tika-s0102t4:40_0": "Avijjārāgādīhi saha vajjehīti sāvajjaṁ, akusalaṁ, tadabhāvato anavajjaṁ kusalaṁ.",
  "tika-s0102t4:40_1": "Attano hitasukhaṁ ākaṅkhantena sevanīyato sevitabbaṁ, kusalaṁ, tabbipariyāyato na",
  "tika-s0102t4:40_2": "sevitabbaṁ, akusalaṁ. Lāmakabhāvena hīnaṁ, akusalaṁ, seṭṭhabhāvena paṇītaṁ, kusalanti",
  "tika-s0102t4:40_3": "sāvajjadukādayo tayopi dukā yathārahaṁ etesaṁ kusalākusalakammapathānaṁ vaseneva",
  "tika-s0102t4:40_4": "veditabbā. Sabbanti yathāvuttaṁ sabbaṁ catūhi dukehi saṅgahitaṁ dhammajātaṁ. Yathārahaṁ",
  "tika-s0102t4:40_5": "kaṇhañca sukkañca paṭidvandibhāvato, sappaṭibhāgañca appaṭibhāgañca advayabhāvato.",
  "tika-s0102t4:40_6": "Vaṭṭapaṭicchādikā avijjā pahīyati catunnaṁ ariyasaccānaṁ sammadeva paṭivijjhanato.",
  "tika-s0102t4:40_7": "Tato eva arahattamaggavijjā uppajjati. Sukhanti evaṁ kammapathamukhena tebhūmakadhamme",
  "tika-s0102t4:40_8": "sammasitvā vipassanaṁ ussukkāpetvā maggapaṭipāṭiyā arahatte patiṭṭhahantassa yaṁ",
  "tika-s0102t4:40_9": "arahattamaggasukhañceva arahattaphalasukhañca, taṁ idha “sukha”nti adhippetaṁ. Antogadhā",
  "tika-s0102t4:40_10": "eva nānantariyabhāvato.",
  "tika-s0102t4:41_0": "Aṭṭhatiṁsārammaṇavasenāti pāḷiyaṁ āgatānaṁ aṭṭhatiṁsāya kammaṭṭhānānaṁ vasena. Vitthāretvā",
  "tika-s0102t4:41_1": "kathetabbā paṭhamajjhānādivasena āgatattāti adhippāyo. “Katha”ntiādinā tameva vitthāretvā",
  "tika-s0102t4:41_2": "kathanaṁ nayato dasseti. “Catuvīsatiyā ṭhānesū”tiādīsu yaṁ vattabbaṁ, taṁ mahāparinibbānavaṇṇanāyaṁ",
  "tika-s0102t4:41_3": "vuttameva. “Nirodhasamāpattiṁ pāpetvā”ti iminā arūpajjhānānipi gahitāni honti tehi",
  "tika-s0102t4:41_4": "vinā nirodhasamāpattisamāpajjanassa asambhavato, catutthajjhānasabhāvattā ca tesaṁ.",
  "tika-s0102t4:41_5": "Dasa upacārajjhānānīti ṭhapetvā kāyagatāsatiṁ ānāpānañca aṭṭha anussatiyo, saññāvavatthānañcāti",
  "tika-s0102t4:41_6": "dasa upacārajjhānāni. Adhisīlaṁ nāma samādhisaṁvattaniyanti tassa heṭṭhimantena paṭhamajjhānaṁ",
  "tika-s0102t4:41_7": "pariyosānanti vuttaṁ “adhisīlasikkhā paṭhamaṁ okāsādhigamaṁ bhajatī”ti. Adhicittaṁ",
  "tika-s0102t4:41_8": "nāma catutthajjhānaniṭṭhaṁ tadantogadhattā arūpajjhānānaṁ, tappariyosānattā phalajjhānānanti",
  "tika-s0102t4:41_9": "vuttaṁ “adhicittasikkhā dutiya”nti. Matthakappattā adhipaññāsikkhā nāma aggamaggavijjāti",
  "tika-s0102t4:41_10": "āha “adhipaññāsikkhā tatiya”nti. Sikkhattayavasena tayo okāsādhigame nīharantena",
  "tika-s0102t4:41_11": "yathārahaṁ taṁtaṁsuttavasenapi nīharitabbanti dassento “sāmaññaphalepī”tiādimāha.",
  "tika-s0102t4:42_0": "Yadaggena ca tisso sikkhā yathākkamaṁ tayo okāsādhigame bhajanti, tadaggena tappadhānattā",
  "tika-s0102t4:42_1": "yathākkamaṁ tīṇi piṭakāni te bhajantīti dassetuṁ “tīsu panā”tiādi vuttaṁ. Tīṇipiṭakāni",
  "tika-s0102t4:42_2": "vibhajitvāti tiṇṇaṁ okāsādhigamānaṁ vasena yathānupubbaṁ tīṇi piṭakāni vitthāretvā",
  "tika-s0102t4:42_3": "kathetuṁ labhissāmāti. Samodhānetvāti samāyojetvā tattha vuttamatthaṁ imassa suttassa",
  "tika-s0102t4:42_4": "atthabhāvena samānetvā. Dukkathitanti asambandhakathanena, atipapañcakathanena vā",
  "tika-s0102t4:42_5": "duṭṭhu kathitanti na sakkā vattuṁ tathākathanasseva sukathanabhāvatoti āha “tepiṭakaṁ…pe… sukathitaṁ hotī”ti.",
  "tika-s0102t4:43": "Catusatipaṭṭhānavaṇṇanā",
  "tika-s0102t4:44_0": "289. Na kevalaṁ abhidhammapariyāyeneva kusalaṭṭho gahetabbo, atha kho bāhitikapariyāyena",
  "tika-s0102t4:44_1": "pīti āha “phalakusalassa cā”ti. Khemaṭṭhenāti catūhipi yogehi anupaddavabhāvena.",
  "tika-s0102t4:44_2": "Sammā samāhitoti samathavasena ceva vipassanāvasena ca suṭṭhu samāhito. Ekaggacittoti",
  "tika-s0102t4:44_3": "vikkhepassa dūrasamussāritattā ekaggataṁ avikkhepaṁ pattacitto. Attano kāyatoti ajjhattaṁ",
  "tika-s0102t4:44_4": "kāye kāyānupassanāvasena sammā samāhitacitto samāno “samāhito yathābhūtaṁ pajānāti",
  "tika-s0102t4:44_5": "passatī”ti vacanato. Tattha ñāṇadassanaṁ nibbattento tato bahiddhā parassa kāyepi",
  "tika-s0102t4:44_6": "ñāṇadassanaṁ nibbatteti. Tenāha “parassa kāyābhimukhaṁ ñāṇaṁ pesetī”ti. Sammā vippasīdatīti",
  "tika-s0102t4:44_7": "sammā samādhānapaccayena abhippasādena ñāṇūpasañhitena ajjhattaṁ kāyaṁ okappeti.",
  "tika-s0102t4:44_8": "Sabbatthāti sabbaṭṭhānesu. Sati kathitāti yojanā. Lokiyalokuttaramissakā kathitā",
  "tika-s0102t4:44_9": "anupassanāñāṇadassanānaṁ tadubhayasādhāraṇabhāvato.",
  "tika-s0102t4:45": "Sattasamādhiparikkhāravaṇṇanā",
  "tika-s0102t4:46_0": "290.Etthāti imissā kathāya. Jhānakkhassa vīriyacakkassa ariyamaggarathassa sīlaṁ",
  "tika-s0102t4:46_1": "vibhūsanabhāvena vuttanti āha “alaṅkāro parikkhāro nāmā”ti. Sattahi nagaraparikkhārehīti",
  "tika-s0102t4:46_2": "nagaraṁ parivāretvā rakkhaṇakehi kataparikkhepo, parikhā, uddāpo, pākāro, esikā,",
  "tika-s0102t4:46_3": "palighā, pākārapakkhaṇḍilanti imehi sattahi nagaraparikkhārehi. Sambharīyati phalaṁ",
  "tika-s0102t4:46_4": "etenāti sambhāro, kāraṇaṁ. Bhesajjañhi byādhivūpasamanena jīvitassa kāraṇaṁ. Parivāraparikkhāravasenāti",
  "tika-s0102t4:46_5": "parivārasaṅkhātaparikkhāravasena. Parikkhāro hi sammādiṭṭhiyādayo maggadhammā sammāsamādhissa",
  "tika-s0102t4:46_6": "sahajātādipaccayabhāvena parikaraṇato abhisaṅkharaṇato. Upecca nissīyatīti upanisā,",
  "tika-s0102t4:46_7": "saha upanisāyāti saupanisoti āha “saupanissayo”ti, sahakārīkāraṇabhūto dhammasamūho",
  "tika-s0102t4:46_8": "idha “upanissayo”ti adhippeto. Sammā pasatthā sundarā diṭṭhi etassāti sammādiṭṭhi,",
  "tika-s0102t4:46_9": "puggalo, tassa sammādiṭṭhissa. So pana yasmā patiṭṭhitasammādiṭṭhiko, tasmā vuttaṁ",
  "tika-s0102t4:46_10": "“sammādiṭṭhiyaṁ ṭhitassā”ti. Sammāsaṅkappo pahotīti maggasammādiṭṭhiyā dukkhādīsu",
  "tika-s0102t4:46_11": "parijānanādikiccaṁ sādhentiyā kāmavitakkādike samugghāṭento sammāsaṅkappo yathā attano",
  "tika-s0102t4:46_12": "kiccasādhane pahoti, tathā pavattiṁ panassa dassento āha “sammāsaṅkappo pavattatī”ti.",
  "tika-s0102t4:46_13": "Esa nayo sabbapadesūti “sammāsaṅkappassa sammāvācā pahotī”tiādīsu sesapadesu yathāvuttamatthaṁ atidisati.",
  "tika-s0102t4:47_0": "Ettha ca yasmā nibbānādhigamāya paṭipannassa yogino bahūpakārā sammādiṭṭhi. Tathā",
  "tika-s0102t4:47_1": "hi sā “paññāpajjoto, paññāsattha”nti ca vuttā. Tāya hi so avijjandhakāraṁ vidhamitvā",
  "tika-s0102t4:47_2": "kilesacore ghātento khemena nibbānaṁ pāpuṇāti, tasmā ariyamaggakathāyaṁ sammādiṭṭhi",
  "tika-s0102t4:47_3": "ādito gayhati, idha pana puggalādhiṭṭhānadesanāya “sammādiṭṭhissā”ti vuttaṁ. Yasmā",
  "tika-s0102t4:47_4": "pana sammādiṭṭhipuggalo nekkhammasaṅkappādivasena sammadeva saṅkappeti, na micchākāmasaṅkappādivasena,",
  "tika-s0102t4:47_5": "tasmā sammādiṭṭhissa sammāsaṅkappo pahoti. Yasmā ca sammāsaṅkappo sammāvācāya upakārako.",
  "tika-s0102t4:47_6": "Yathāha “pubbe kho gahapati vitakketvā vicāretvā pacchā vācaṁ bhindatī”ti, tasmā",
  "tika-s0102t4:47_7": "sammāsaṅkappassa sammāvācā pahoti. Yasmā pana “idañcidañca karissāmā”ti hi paṭhamaṁ",
  "tika-s0102t4:47_8": "vācāya saṁvidahitvā yebhuyyena te te kammantā sammā payojīyanti, tasmā vācā kāyakammassa",
  "tika-s0102t4:47_9": "upakārikāti sammāvācassa sammākammanto pahoti. Yasmā pana catubbidhaṁ vacīduccaritaṁ,",
  "tika-s0102t4:47_10": "tividhañca kāyaduccaritaṁ pahāya ubhayaṁ sucaritaṁ pūrentasseva ājīvaṭṭhamakasīlaṁ",
  "tika-s0102t4:47_11": "pūrati, na itarassa, tasmā sammāvācassa sammākammantassa ca sammāājīvo pahoti. Visuddhidiṭṭhisamudāgatasammāājīvassa",
  "tika-s0102t4:47_12": "yoniso padhānassa sambhavato sammāājīvassa sammāvāyāmo pahoti. Yoniso padahantassa",
  "tika-s0102t4:47_13": "kāyādīsu catūsu vatthūsu sati sūpaṭṭhitā hotīti sammāvāyāmassa sammāsati pahoti.",
  "tika-s0102t4:47_14": "Yasmā evaṁ sūpaṭṭhitā sati samādhissa upakārānupakārānaṁ dhammānaṁ gatiyo samannesitvā",
  "tika-s0102t4:47_15": "pahoti ekattārammaṇe cittaṁ samādhātuṁ, tasmā sammāsatissa sammāsamādhi pahotīti.",
  "tika-s0102t4:47_16": "Ayañca nayo pubbabhāge nānākkhaṇikānaṁ sammādiṭṭhiādīnaṁ vasena vutto, maggakkhaṇe",
  "tika-s0102t4:47_17": "pana sammādiṭṭhiādīnaṁ tassa tassa sahajātādivasena vutto “sammādiṭṭhissa sammāsaṅkappo",
  "tika-s0102t4:47_18": "pahotī”tiādīnaṁ padānamattho yutto, ayameva ca idhādhippeto. Tenāha “ayaṁ panattho”tiādi.",
  "tika-s0102t4:48_0": "Maggañāṇeti maggapariyāpannañāṇe ṭhitassa taṁsamaṅgino. Maggapaññā hi catunnaṁ saccānaṁ",
  "tika-s0102t4:48_1": "sammādassanaṭṭhena “maggasammādiṭṭhī”ti vuttā, sā eva nesaṁ yāthāvato jānanato paṭivijjhanato",
  "tika-s0102t4:48_2": "idha “maggañāṇa”ntipi vuttā. Maggavimuttīti maggena kilesānaṁ vimuccanaṁ samucchedappahānameva.",
  "tika-s0102t4:48_3": "Phalasammādiṭṭhi eva “phalasammāñāṇa”nti pariyāyena vuttaṁ, pariyāyavacanañca vuttanayānusārena",
  "tika-s0102t4:48_4": "veditabbaṁ. Phalavimutti pana paṭippassaddhippahānaṁ daṭṭhabbaṁ.",
  "tika-s0102t4:49_0": "Amatassa dvārāti ariyamaggamāha. So pana vinā ca ācariyamuṭṭhinā anantaraṁ abāhiraṁ",
  "tika-s0102t4:49_1": "karitvā yāvadeva manussehi suppakāsitattā vivaṭo. Dhammavinītāti ariyadhamme vinītā.",
  "tika-s0102t4:49_2": "So panettha kilesānaṁ samucchedavinayavasena veditabboti āha “sammāniyyānena niyyātā”ti.",
  "tika-s0102t4:50_0": "Atthīti puthutthavisayaṁ nipātapadaṁ “atthi imasmiṁ kāye kesā”tiādīsu viyāti āha",
  "tika-s0102t4:50_1": "“anāgāmino ca atthī”ti. Tenevāha “atthi cevettha sakadāgāmino”ti. Bahiddhā saṁyojanapaccayo",
  "tika-s0102t4:50_2": "nibbattihetubhūto puññabhāgo etissā atthīti puññabhāgā, atisayavisiṭṭho cettha atthiattho",
  "tika-s0102t4:50_3": "veditabbo. Ottappamānoti uttasanto bhāyanto. Na pana natthi, atthi evāti dīpeti.",
  "tika-s0102t4:51": "291.Assāti vessavaṇassa. Laddhi pana na atthi paṭividdhasaccattā. “Abhisamaye viseso natthī”ti etena sabbepi sabbaññuguṇā sabbabuddhānaṁ sadisā evāti dasseti.",
  "tika-s0102t4:52": "292. Kāraṇassa ekarūpattā imāni pana padānīti na kevalaṁ “tayidaṁ brahmacariya”ntiādīni padāni, atha kho “imamatthaṁ janavasabho yakkho”tiādīni padāni pīti.",
  "tika-s0102t4:53": "Janavasabhasuttavaṇṇanāya līnatthappakāsanā."
}