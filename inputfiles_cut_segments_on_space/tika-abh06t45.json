{
  "tika-abh06t45:0": "Catuttho paricchedo",
  "tika-abh06t45:1": "4. Vīthiparikammakathā",
  "tika-abh06t45:2": "126.",
  "tika-abh06t45:3": " Paṭhamāvajjanaṁ pañca-dasannaṁ parato bhave;",
  "tika-abh06t45:4": "Dutiyāvajjanaṁ hoti, ekavīsatito paraṁ.",
  "tika-abh06t45:5": "127.",
  "tika-abh06t45:6": " Ekamhā pañcaviññāṇaṁ, pañcamhā sampaṭicchanaṁ;",
  "tika-abh06t45:7": "Sukhasantīraṇaṁ hoti, pañcavīsatito paraṁ.",
  "tika-abh06t45:8": "128.",
  "tika-abh06t45:9": " Sattatiṁsatito hoti, upekkhātīraṇadvayaṁ;",
  "tika-abh06t45:10": "Voṭṭhabbanasarūpānaṁ, dvinnaṁ kāmajavā paraṁ.",
  "tika-abh06t45:11": "129.",
  "tika-abh06t45:12": " Maggābhiññā paraṁ dvinnaṁ, tiṇṇannaṁ lokiyappanā;",
  "tika-abh06t45:13": "Phalā catunnaṁ pañcannaṁ, upariṭṭhaphaladvayaṁ.",
  "tika-abh06t45:14": "130.",
  "tika-abh06t45:15": " Bhavanti cattālīsamhā, sukhapākā dvihetukā;",
  "tika-abh06t45:16": "Tathekacattālīsamhā, upekkhāya samāyutā.",
  "tika-abh06t45:17": "131.",
  "tika-abh06t45:18": " Honti sattatito kāme, sukhapākā tihetukā;",
  "tika-abh06t45:19": "Dvāsattatimhā jāyanti, upekkhāsahitā pana.",
  "tika-abh06t45:20": "132.",
  "tika-abh06t45:21": " Ekūnasaṭṭhito rūpa-pākā pākā arūpino;",
  "tika-abh06t45:22": "Kamāṭṭhacattālīsamhā, tathekadvitihīnato.",
  "tika-abh06t45:23": "133.",
  "tika-abh06t45:24": " Pubbasaṅgahamiccevaṁ, vigaṇetvā vicakkhaṇo;",
  "tika-abh06t45:25": "Parasaṅgahasaṅkhyādiṁ, vibhāveyya visārado.",
  "tika-abh06t45:26": "134.",
  "tika-abh06t45:27": " Pañcadvārāvajjanato, dasa cittāni dīpaye;",
  "tika-abh06t45:28": "Sesāvajjanato pañcacattālīsanti bhāsitaṁ.",
  "tika-abh06t45:29": "135.",
  "tika-abh06t45:30": " Pañcaviññāṇato pāpavipākā sampaṭicchanā;",
  "tika-abh06t45:31": "Paramekaṁ dvayaṁ puññavipākā sampaṭicchanā.",
  "tika-abh06t45:32": "136.",
  "tika-abh06t45:33": " Santīraṇā dvihetumhā, pākā dvādasa jāyare;",
  "tika-abh06t45:34": "Tihetukāmapākamhā, ekavīsati labbhare.",
  "tika-abh06t45:35": "137.",
  "tika-abh06t45:36": " Rūpāvacarapākamhā, paramekūnavīsati;",
  "tika-abh06t45:37": "Navaṭṭhārūpapākamhā, satta chāpi yathākkamaṁ.",
  "tika-abh06t45:38": "138.",
  "tika-abh06t45:39": " Paṭighamhā tu satteva, sitamhā teraseritā;",
  "tika-abh06t45:40": "Pāpapuññadvihetumhā, ekavīsati bhāvaye.",
  "tika-abh06t45:41": "139.",
  "tika-abh06t45:42": " Dvihetukāmakriyato , aṭṭhārasa upekkhakā;",
  "tika-abh06t45:43": "Sattarasa sukhopetā, vibhāveyya vicakkhaṇo.",
  "tika-abh06t45:44": "140.",
  "tika-abh06t45:45": " Kāmapuññatihetumhā, tettiṁseva upekkhakā;",
  "tika-abh06t45:46": "Tepaññāsa sukhopetā, bhavantīti pakāsitaṁ.",
  "tika-abh06t45:47": "141.",
  "tika-abh06t45:48": " Tihetukāmakriyato, catuvīsatipekkhakā;",
  "tika-abh06t45:49": "Sukhitamhā tu dīpeyya, pañcavīsati paṇḍito.",
  "tika-abh06t45:50": "142.",
  "tika-abh06t45:51": " Dasarūpajavamhekā-dasadvādasa terasa;",
  "tika-abh06t45:52": "Yathākkamaṁ pañcadasa, āruppā paridīpaye.",
  "tika-abh06t45:53": "143.",
  "tika-abh06t45:54": " Phalamhā cuddasevāhu, maggamhā tu sakaṁ phalaṁ;",
  "tika-abh06t45:55": "Paraṁ saṅgahamiccevaṁ, vigaṇeyya visārado.",
  "tika-abh06t45:56": "144.",
  "tika-abh06t45:57": " Pubbāparasamodhāna-miti ñatvā tato paraṁ;",
  "tika-abh06t45:58": "Vatthuvīthisamodhānaṁ, yathāsambhavamuddise.",
  "tika-abh06t45:59": "145.",
  "tika-abh06t45:60": " Pañca vatthūni nissāya, kamato pañcamānasā;",
  "tika-abh06t45:61": "Tettiṁsa pana nissāya, hadayaṁ mānasā siyuṁ.",
  "tika-abh06t45:62": "146.",
  "tika-abh06t45:63": " Kāmapākamanodhātu-hasituppādamānasā;",
  "tika-abh06t45:64": "Dosamūlāni maggo ca, rūpajjhānāva sabbathā.",
  "tika-abh06t45:65": "147.",
  "tika-abh06t45:66": " Dasāvasesāpuññāni, kāmapuññamahākriyā;",
  "tika-abh06t45:67": "Voṭṭhabbārūpajavanaṁ, satta lokuttarāni ca.",
  "tika-abh06t45:68": "148.",
  "tika-abh06t45:69": " Dvecattālīsa cittāni, pañcavokārabhūmiyaṁ;",
  "tika-abh06t45:70": "Nissāya hadayaṁ honti, arūpe nissayaṁ vinā.",
  "tika-abh06t45:71": "149.",
  "tika-abh06t45:72": " Āruppapākā cattāro, anissāyeti sabbathā;",
  "tika-abh06t45:73": "Vitthārenaṭṭhadhā bhinnaṁ, saṅkhepā tividhaṁ bhave.",
  "tika-abh06t45:74": "150.",
  "tika-abh06t45:75": " Tecattālīsa nissāya, anissāya catubbidhaṁ;",
  "tika-abh06t45:76": "Nissitānissitā sesā, dvecattālīsa mānasā.",
  "tika-abh06t45:77": "151.",
  "tika-abh06t45:78": " Pañca cittappanā honti, kamenekekavīthiyaṁ;",
  "tika-abh06t45:79": "Manodhātuttikaṁ nāma, pañcadvārikamīritaṁ.",
  "tika-abh06t45:80": "152.",
  "tika-abh06t45:81": " Sukhatīraṇavoṭṭhabba-parittajavanā pana;",
  "tika-abh06t45:82": "Ekatiṁsāpi jāyante, chasu vīthīsu sambhavā.",
  "tika-abh06t45:83": "153.",
  "tika-abh06t45:84": " Mahāpākā panaṭṭhāpi, upekkhātīraṇadvayaṁ;",
  "tika-abh06t45:85": "Chasu dvāresu jāyanti, dasa muttā ca vīthiyā.",
  "tika-abh06t45:86": "154.",
  "tika-abh06t45:87": " Cutisandhibhavaṅgānaṁ, vasā pākā mahaggatā;",
  "tika-abh06t45:88": "Nava vīthivimuttāti, dasadhā vīthisaṅgaho.",
  "tika-abh06t45:89": "155.",
  "tika-abh06t45:90": " Ekadvārikacittāni , pañcachadvārikā tathā;",
  "tika-abh06t45:91": "Chadvārikavimuttā ca, vimuttāti ca sabbathā.",
  "tika-abh06t45:92": "156.",
  "tika-abh06t45:93": " Chattiṁsa tayekatiṁsa, dasa ceva naveti ca;",
  "tika-abh06t45:94": "Ñatvā vīthisamodhānaṁ, gocarañca samuddise.",
  "tika-abh06t45:95": "157.",
  "tika-abh06t45:96": " Kamato pañcaviññāṇā, lokuttaramahaggatā;",
  "tika-abh06t45:97": "Abhiññāvajjitā sabbā, pañcatālīsa mānasā.",
  "tika-abh06t45:98": "158.",
  "tika-abh06t45:99": " Yathāsambhavato honti, rūpādekekagocarā;",
  "tika-abh06t45:100": "Pañcagocaramīrenti, manodhātuttikaṁ pana.",
  "tika-abh06t45:101": "159.",
  "tika-abh06t45:102": " Santīraṇamahāpākā, parittajavanāni ca;",
  "tika-abh06t45:103": "Voṭṭhabbanamabhiññā ca, tecattālīsa sambhavā.",
  "tika-abh06t45:104": "160.",
  "tika-abh06t45:105": " Chārammaṇesu hontīti, aṭṭhadhā tividhā puna;",
  "tika-abh06t45:106": "Ekārammaṇacittāni, pañcachārammaṇāni ca.",
  "tika-abh06t45:107": "161.",
  "tika-abh06t45:108": " Saṅkhepā mānasā pañca-cattālīsa tayo tathā;",
  "tika-abh06t45:109": "Tecattālīsa ceveti, sattadhāpi siyuṁ kathaṁ.",
  "tika-abh06t45:110": "162.",
  "tika-abh06t45:111": " Kāmapākamanodhātu-hasituppādamānasā;",
  "tika-abh06t45:112": "Pañcavīsa yathāyogaṁ, parittārammaṇā matā.",
  "tika-abh06t45:113": "163.",
  "tika-abh06t45:114": " Kasiṇugghāṭimākāsaṁ, paṭhamāruppamānasaṁ;",
  "tika-abh06t45:115": "Tasseva natthibhāvaṁ tu, tatiyāruppakaṁ tathā.",
  "tika-abh06t45:116": "164.",
  "tika-abh06t45:117": " Ālambitvā pavattanti, āruppā kamato tato;",
  "tika-abh06t45:118": "Dutiyañca catutthañca, cha mahaggatagocarā.",
  "tika-abh06t45:119": "165.",
  "tika-abh06t45:120": " Appamāṇasamaññā te, nibbāne pana gocare;",
  "tika-abh06t45:121": "Aṭṭha lokuttarā dhammā, niyamena vavatthitā.",
  "tika-abh06t45:122": "166.",
  "tika-abh06t45:123": " Kasiṇāsubhakoṭṭhāse,",
  "tika-abh06t45:124": "Ānāpāne ca yogino;",
  "tika-abh06t45:125": "Paṭibhāganimittamhi ,",
  "tika-abh06t45:126": "Appamaññānuyuñjato.",
  "tika-abh06t45:127": "167.",
  "tika-abh06t45:128": " Sattapaṇṇattiyañceva, rūpajjhānaṁ pavattati;",
  "tika-abh06t45:129": "Yathāvuttanimittamhi, sesamāruppakanti ca.",
  "tika-abh06t45:130": "168.",
  "tika-abh06t45:131": " Abhiññāvajjitā ekavīsa mahaggatā sabbā;",
  "tika-abh06t45:132": "Sabbe paṇṇattisaṅkhāte, navattabbe pavattare.",
  "tika-abh06t45:133": "169.",
  "tika-abh06t45:134": " Jāyantākusalā ñāṇavippayuttajavā tathā;",
  "tika-abh06t45:135": "Appamāṇaṁ vinā vīsa, parittādīsu tīsupi.",
  "tika-abh06t45:136": "170.",
  "tika-abh06t45:137": " Tihetukāmapuññāni, puññābhiññā ca pañcime;",
  "tika-abh06t45:138": "Catūsupi pavattanti, arahattadvayaṁ vinā.",
  "tika-abh06t45:139": "171.",
  "tika-abh06t45:140": " Kriyābhiññā ca voṭṭhabbaṁ, kriyākāme tihetukā;",
  "tika-abh06t45:141": "Cha sabbatthāpi hontīti, sattadhā mānasā ṭhitā.",
  "tika-abh06t45:142": "172.",
  "tika-abh06t45:143": " Ekaticcatukoṭṭhāsagocarā tividhā pana;",
  "tika-abh06t45:144": "Samasaṭṭhi tathā vīsa, kamenekādaseti ca.",
  "tika-abh06t45:145": "173.",
  "tika-abh06t45:146": " Pañcadvāresu pañcāpi, paccuppannāva gocarā;",
  "tika-abh06t45:147": "Tekālikā navattabbā, manodvāre yathārahaṁ.",
  "tika-abh06t45:148": "174.",
  "tika-abh06t45:149": " Ajjhattā ca bahiddhā ca, pañcadvāresu gocarā;",
  "tika-abh06t45:150": "Manodvāre navattabbo, natthibhāvopi labbhati.",
  "tika-abh06t45:151": "175.",
  "tika-abh06t45:152": " Pañcadvāresu pañcanna-mekameko ca gocaro;",
  "tika-abh06t45:153": "Chāpi ārammaṇā honti, manodvāramhi sabbathā.",
  "tika-abh06t45:154": "176.",
  "tika-abh06t45:155": " Pañcadvāresu gahitaṁ, tadaññampi ca gocaraṁ;",
  "tika-abh06t45:156": "Manodvāre vavatthānaṁ, gacchatīti hi desitaṁ.",
  "tika-abh06t45:157": "177.",
  "tika-abh06t45:158": " Atītā vattamānā ca, sambhavā kāmasandhiyā;",
  "tika-abh06t45:159": "Chadvāragahitā honti, tividhā tepi gocarā.",
  "tika-abh06t45:160": "178.",
  "tika-abh06t45:161": " Kammanimittamevekaṁ , manodvāre upaṭṭhitaṁ;",
  "tika-abh06t45:162": "Navattabbamatītañca, dhammārammaṇasaṅgahaṁ.",
  "tika-abh06t45:163": "179.",
  "tika-abh06t45:164": " Ālambitvā yathāyogaṁ, paṭisandhimahaggatā;",
  "tika-abh06t45:165": "Ante cuti bhave majjhe, bhavaṅgampi pavattatīti.",
  "tika-abh06t45:166": "Iti cittavibhāge vīthiparikammakathā niṭṭhitā.",
  "tika-abh06t45:167": "Catuttho paricchedo."
}