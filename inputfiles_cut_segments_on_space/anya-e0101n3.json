{
  "anya-e0101n3:0": "3. Kammaṭṭhānaggahaṇaniddeso",
  "anya-e0101n3:1_0": "38. Idāni yasmā evaṁ dhutaṅgapariharaṇasampāditehi appicchatādīhi guṇehi pariyodāte",
  "anya-e0101n3:1_1": "imasmiṁ sīle patiṭṭhitena “sīle patiṭṭhāya naro sapañño, cittaṁ paññañca bhāvaya”nti",
  "anya-e0101n3:1_2": "vacanato cittasīsena niddiṭṭho samādhi bhāvetabbo. So ca atisaṅkhepadesitattā viññātumpi",
  "anya-e0101n3:1_3": "tāva na sukaro, pageva bhāvetuṁ, tasmā tassa vitthārañca bhāvanānayañca dassetuṁ",
  "anya-e0101n3:1_4": "idaṁ pañhākammaṁ hoti.",
  "anya-e0101n3:2_0": "Ko samādhi? Kenaṭṭhena samādhi? Kānassa lakkhaṇarasapaccupaṭṭhānapadaṭṭhānāni? Katividho",
  "anya-e0101n3:2_1": "samādhi? Ko cassa saṁkileso? Kiṁ vodānaṁ? Kathaṁ bhāvetabbo? Samādhibhāvanāya ko ānisaṁsoti?",
  "anya-e0101n3:3_0": "Tatridaṁ vissajjanaṁ. Ko samādhīti samādhi bahuvidho nānappakārako. Taṁ sabbaṁ vibhāvayituṁ",
  "anya-e0101n3:3_1": "ārabbhamānaṁ vissajjanaṁ adhippetañceva atthaṁ na sādheyya, uttari ca vikkhepāya",
  "anya-e0101n3:3_2": "saṁvatteyya, tasmā idhādhippetameva sandhāya vadāma, kusalacittekaggatā samādhi.",
  "anya-e0101n3:4_0": "Kenaṭṭhena samādhīti samādhānaṭṭhena samādhi. Kimidaṁ samādhānaṁ nāma? Ekārammaṇe",
  "anya-e0101n3:4_1": "cittacetasikānaṁ samaṁ sammā ca ādhānaṁ, ṭhapananti vuttaṁ hoti. Tasmā yassa dhammassānubhāvena",
  "anya-e0101n3:4_2": "ekārammaṇe cittacetasikā samaṁ sammā ca avikkhipamānā avippakiṇṇā ca hutvā tiṭṭhanti,",
  "anya-e0101n3:4_3": "idaṁ samādhānanti veditabbaṁ.",
  "anya-e0101n3:5_0": "Kānassa lakkhaṇarasapaccupaṭṭhānapadaṭṭhānānīti ettha pana avikkhepalakkhaṇo samādhi,",
  "anya-e0101n3:5_1": "vikkhepaviddhaṁsanaraso, avikampanapaccupaṭṭhāno. “Sukhino cittaṁ samādhiyatī”ti",
  "anya-e0101n3:5_2": "vacanato pana sukhamassa padaṭṭhānaṁ.",
  "anya-e0101n3:6_0": "39.Katividhosamādhīti avikkhepalakkhaṇena tāva ekavidho. Upacāraappanāvasena duvidho,",
  "anya-e0101n3:6_1": "tathā lokiyalokuttaravasena sappītikanippītikavasena sukhasahagataupekkhāsahagatavasena",
  "anya-e0101n3:6_2": "ca. Tividho hīnamajjhimapaṇītavasena, tathā savitakkasavicārādivasena pītisahagatādivasena",
  "anya-e0101n3:6_3": "parittamahaggatappamāṇavasena ca. Catubbidho dukkhāpaṭipadādandhābhiññādivasena,",
  "anya-e0101n3:6_4": "tathā parittaparittārammaṇādivasena catujhānaṅgavasena hānabhāgiyādivasena kāmāvacarādivasena",
  "anya-e0101n3:6_5": "adhipativasena ca. Pañcavidho pañcakanaye pañcajhānaṅgavasenāti.",
  "anya-e0101n3:7": "Samādhiekakadukavaṇṇanā",
  "anya-e0101n3:8_0": "Tattha ekavidhakoṭṭhāso uttānatthoyeva. Duvidhakoṭṭhāse channaṁ anussatiṭṭhānānaṁ",
  "anya-e0101n3:8_1": "maraṇassatiyā upasamānussatiyā āhāre paṭikūlasaññāya catudhātuvavatthānassāti imesaṁ",
  "anya-e0101n3:8_2": "vasena laddhacittekaggatā, yā ca appanāsamādhīnaṁ pubbabhāge ekaggatā, ayaṁ upacārasamādhi.",
  "anya-e0101n3:8_3": "“Paṭhamassa jhānassa parikammaṁ paṭhamassa jhānassa anantarapaccayena paccayo”ti",
  "anya-e0101n3:8_4": "ādivacanato pana yā parikammānantarā ekaggatā, ayaṁ appanāsamādhīti evaṁ upacārappanāvasena duvidho.",
  "anya-e0101n3:9": "Dutiyaduke tīsu bhūmīsu kusalacittekaggatā lokiyo samādhi. Ariyamaggasampayuttā ekaggatā lokuttaro samādhīti evaṁ lokiyalokuttaravasena duvidho.",
  "anya-e0101n3:10_0": "Tatiyaduke catukkanaye dvīsu pañcakanaye tīsu jhānesu ekaggatā sappītiko samādhi.",
  "anya-e0101n3:10_1": "Avasesesu dvīsu jhānesu ekaggatā nippītiko samādhi. Upacārasamādhi pana siyā sappītiko,",
  "anya-e0101n3:10_2": "siyā nippītikoti evaṁ sappītikanippītikavasena duvidho.",
  "anya-e0101n3:11_0": "Catutthaduke catukkanaye tīsu pañcakanaye catūsu jhānesu ekaggatā sukhasahagato samādhi.",
  "anya-e0101n3:11_1": "Avasesasmiṁ upekkhāsahagato samādhi. Upacārasamādhi pana siyā sukhasahagato, siyā",
  "anya-e0101n3:11_2": "upekkhāsahagatoti evaṁ sukhasahagataupekkhāsahagatavasena duvidho.",
  "anya-e0101n3:12": "Samādhitikavaṇṇanā",
  "anya-e0101n3:13": "Tikesu paṭhamattike paṭiladdhamatto hīno, nātisubhāvito majjhimo, subhāvito vasippatto paṇītoti evaṁ hīnamajjhimapaṇītavasena tividho.",
  "anya-e0101n3:14_0": "Dutiyattike paṭhamajjhānasamādhi saddhiṁ upacārasamādhinā savitakkasavicāro. Pañcakanaye",
  "anya-e0101n3:14_1": "dutiyajjhānasamādhi avitakkavicāramatto. Yo hi vitakkamatteyeva ādīnavaṁ disvā vicāre",
  "anya-e0101n3:14_2": "adisvā kevalaṁ vitakkappahānamattaṁ ākaṅkhamāno paṭhamajjhānaṁ atikkamati, so avitakkavicāramattaṁ",
  "anya-e0101n3:14_3": "samādhiṁ paṭilabhati. Taṁ sandhāyetaṁ vuttaṁ. Catukkanaye pana dutiyādīsu pañcakanaye",
  "anya-e0101n3:14_4": "tatiyādīsu tīsu jhānesu ekaggatā avitakkāvicāro samādhīti evaṁ savitakkasavicārādivasena tividho.",
  "anya-e0101n3:15_0": "Tatiyattike catukkanaye ādito dvīsu pañcakanaye ca tīsu jhānesu ekaggatā pītisahagato",
  "anya-e0101n3:15_1": "samādhi. Tesveva tatiye ca catutthe ca jhāne ekaggatā sukhasahagato samādhi. Avasāne",
  "anya-e0101n3:15_2": "upekkhāsahagato. Upacārasamādhi pana pītisukhasahagato vā hoti upekkhāsahagato vāti",
  "anya-e0101n3:15_3": "evaṁ pītisahagatādivasena tividho.",
  "anya-e0101n3:16_0": "Catutthattike upacārabhūmiyaṁ ekaggatā paritto samādhi. Rūpāvacarārūpāvacarakusale",
  "anya-e0101n3:16_1": "ekaggatā mahaggato samādhi. Ariyamaggasampayuttā ekaggatā appamāṇo samādhīti evaṁ",
  "anya-e0101n3:16_2": "parittamahaggatappamāṇavasena tividho.",
  "anya-e0101n3:17": "Samādhicatukkavaṇṇanā",
  "anya-e0101n3:18": "Catukkesu paṭhamacatukke atthi samādhi dukkhāpaṭipado dandhābhiñño, atthi dukkhāpaṭipado khippābhiñño, atthi sukhāpaṭipado dandhābhiñño, atthi sukhāpaṭipado khippābhiññoti.",
  "anya-e0101n3:19_0": "Tattha paṭhamasamannāhārato paṭṭhāya yāva tassa tassa jhānassa upacāraṁ uppajjati,",
  "anya-e0101n3:19_1": "tāva pavattā samādhibhāvanā paṭipadāti vuccati. Upacārato pana paṭṭhāya yāva appanā,",
  "anya-e0101n3:19_2": "tāva pavattā paññā abhiññāti vuccati. Sā panesā paṭipadā ekaccassa dukkhā hoti, nīvaraṇādipaccanīkadhammasamudācāragahaṇatāya",
  "anya-e0101n3:19_3": "kicchā asukhāsevanāti attho. Ekaccassa tadabhāvena sukhā. Abhiññāpi ekaccassa dandhā",
  "anya-e0101n3:19_4": "hoti mandā asīghappavatti. Ekaccassa khippā amandā sīghappavatti.",
  "anya-e0101n3:20_0": "Tattha yāni parato sappāyāsappāyāni ca palibodhupacchedādīni pubbakiccāni ca appanākosallāni",
  "anya-e0101n3:20_1": "ca vaṇṇayissāma, tesu yo asappāyasevī hoti, tassa dukkhā paṭipadā dandhā ca abhiññā",
  "anya-e0101n3:20_2": "hoti. Sappāyasevino sukhā paṭipadā khippā ca abhiññā. Yo pana pubbabhāge asappāyaṁ",
  "anya-e0101n3:20_3": "sevitvā aparabhāge sappāyasevī hoti, pubbabhāge vā sappāyaṁ sevitvā aparabhāge asappāyasevī,",
  "anya-e0101n3:20_4": "tassa vomissakatā veditabbā. Tathā palibodhupacchedādikaṁ pubbakiccaṁ asampādetvā",
  "anya-e0101n3:20_5": "bhāvanamanuyuttassa dukkhā paṭipadā hoti. Vipariyāyena sukhā. Appanākosallāni pana",
  "anya-e0101n3:20_6": "asampādentassa dandhā abhiññā hoti. Sampādentassa khippā.",
  "anya-e0101n3:21_0": "Apica taṇhāavijjāvasena samathavipassanādhikāravasena cāpi etāsaṁ pabhedo veditabbo.",
  "anya-e0101n3:21_1": "Taṇhābhibhūtassa hi dukkhā paṭipadā hoti. Anabhibhūtassa sukhā. Avijjābhibhūtassa",
  "anya-e0101n3:21_2": "ca dandhā abhiññā hoti. Anabhibhūtassa khippā. Yo ca samathe akatādhikāro, tassa",
  "anya-e0101n3:21_3": "dukkhā paṭipadā hoti. Katādhikārassa sukhā. Yo pana vipassanāya akatādhikāro hoti,",
  "anya-e0101n3:21_4": "tassa dandhā abhiññā hoti, katādhikārassa khippā. Kilesindriyavasena cāpi etāsaṁ",
  "anya-e0101n3:21_5": "pabhedo veditabbo. Tibbakilesassa hi mudindriyassa dukkhā paṭipadā hoti dandhā ca",
  "anya-e0101n3:21_6": "abhiññā, tikkhindriyassa pana khippā abhiññā. Mandakilesassa ca mudindriyassa sukhā",
  "anya-e0101n3:21_7": "paṭipadā hoti dandhā ca abhiññā. Tikkhindriyassa pana khippā abhiññāti.",
  "anya-e0101n3:22_0": "Iti imāsu paṭipadāabhiññāsu yo puggalo dukkhāya paṭipadāya dandhāya ca abhiññāya",
  "anya-e0101n3:22_1": "samādhiṁ pāpuṇāti, tassa so samādhi dukkhāpaṭipado dandhābhiññoti vuccati. Esa nayo",
  "anya-e0101n3:22_2": "sesattayepīti evaṁ dukkhāpaṭipadādandhābhiññādivasena catubbidho.",
  "anya-e0101n3:23_0": "Dutiyacatukke atthi samādhi paritto parittārammaṇo, atthi paritto appamāṇārammaṇo,",
  "anya-e0101n3:23_1": "atthi appamāṇo parittārammaṇo, atthi appamāṇo appamāṇārammaṇoti. Tattha yo samādhi",
  "anya-e0101n3:23_2": "appaguṇo uparijhānassa paccayo bhavituṁ na sakkoti, ayaṁ paritto. Yo pana avaḍḍhite",
  "anya-e0101n3:23_3": "ārammaṇe pavatto, ayaṁ parittārammaṇo. Yo paguṇo subhāvito, uparijhānassa paccayo",
  "anya-e0101n3:23_4": "bhavituṁ sakkoti, ayaṁ appamāṇo. Yo ca vaḍḍhite ārammaṇe pavatto, ayaṁ appamāṇārammaṇo.",
  "anya-e0101n3:23_5": "Vuttalakkhaṇavomissatāya pana vomissakanayo veditabbo. Evaṁ parittaparittārammaṇādivasena catubbidho.",
  "anya-e0101n3:24_0": "Tatiyacatukke vikkhambhitanīvaraṇānaṁ vitakkavicārapītisukhasamādhīnaṁ vasena pañcaṅgikaṁ",
  "anya-e0101n3:24_1": "paṭhamaṁ jhānaṁ, tato vūpasantavitakkavicāraṁ tivaṅgikaṁ dutiyaṁ, tato virattapītikaṁ",
  "anya-e0101n3:24_2": "duvaṅgikaṁ tatiyaṁ, tato pahīnasukhaṁ upekkhāvedanāsahitassa samādhino vasena duvaṅgikaṁ",
  "anya-e0101n3:24_3": "catutthaṁ. Iti imesaṁ catunnaṁ jhānānaṁ aṅgabhūtā cattāro samādhī honti. Evaṁ catujhānaṅgavasena catubbidho.",
  "anya-e0101n3:25_0": "Catutthacatukke atthi samādhi hānabhāgiyo, atthi ṭhitibhāgiyo, atthi visesabhāgiyo,",
  "anya-e0101n3:25_1": "atthi nibbedhabhāgiyo. Tattha paccanīkasamudācāravasena hānabhāgiyatā, tadanudhammatāya",
  "anya-e0101n3:25_2": "satiyā saṇṭhānavasena ṭhitibhāgiyatā, uparivisesādhigamavasena visesabhāgiyatā, nibbidāsahagatasaññāmanasikārasamudācāravasena",
  "anya-e0101n3:25_3": "nibbedhabhāgiyatā ca veditabbā. Yathāha, “paṭhamassa jhānassa lābhiṁ kāmasahagatā",
  "anya-e0101n3:25_4": "saññāmanasikārā samudācaranti hānabhāginī paññā. Tadanudhammatā sati santiṭṭhati",
  "anya-e0101n3:25_5": "ṭhitibhāginī paññā. Avitakkasahagatā saññāmanasikārā samudācaranti visesabhāginī",
  "anya-e0101n3:25_6": "paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī",
  "anya-e0101n3:25_7": "paññā”ti. Tāya pana paññāya sampayuttā samādhīpi cattāro hontīti. Evaṁ hānabhāgiyādivasena catubbidho.",
  "anya-e0101n3:26_0": "Pañcamacatukke kāmāvacaro samādhi, rūpāvacaro samādhi, arūpāvacaro samādhi, apariyāpanno",
  "anya-e0101n3:26_1": "samādhīti evaṁ cattāro samādhī. Tattha sabbāpi upacārekaggatā kāmāvacaro samādhi.",
  "anya-e0101n3:26_2": "Tathā rūpāvacarādikusalacittekaggatā itare tayoti evaṁ kāmāvacarādivasena catubbidho.",
  "anya-e0101n3:27_0": "Chaṭṭhacatukke “chandaṁ ce bhikkhu adhipatiṁ karitvā labhati samādhiṁ, labhati cittassekaggataṁ,",
  "anya-e0101n3:27_1": "ayaṁ vuccati chandasamādhi…pe… vīriyaṁ ce bhikkhu…pe… cittaṁ ce bhikkhu…pe… vīmaṁsaṁ",
  "anya-e0101n3:27_2": "ce bhikkhu adhipatiṁ karitvā labhati samādhiṁ, labhati cittassekaggataṁ, ayaṁ vuccati",
  "anya-e0101n3:27_3": "vīmaṁsāsamādhī”ti evaṁ adhipativasena catubbidho.",
  "anya-e0101n3:28_0": "Pañcake yaṁ catukkabhede vuttaṁ dutiyaṁ jhānaṁ, taṁ vitakkamattātikkamena dutiyaṁ,",
  "anya-e0101n3:28_1": "vitakkavicārātikkamena tatiyanti evaṁ dvidhā bhinditvā pañca jhānāni veditabbāni.",
  "anya-e0101n3:28_2": "Tesaṁ aṅgabhūtā ca pañca samādhīti evaṁ pañcajhānaṅgavasena pañcavidhatā veditabbā.",
  "anya-e0101n3:29_0": "40.Ko cassa saṁkileso kiṁ vodānanti ettha pana vissajjanaṁ vibhaṅge vuttameva. Vuttañhi",
  "anya-e0101n3:29_1": "tattha “saṁkilesanti hānabhāgiyo dhammo. Vodānanti visesabhāgiyo dhammo”ti. Tattha",
  "anya-e0101n3:29_2": "“paṭhamassa jhānassa lābhiṁ kāmasahagatā saññāmanasikārā samudācaranti hānabhāginī",
  "anya-e0101n3:29_3": "paññā”ti iminā nayena hānabhāgiyadhammo veditabbo. “Avitakkasahagatā saññāmanasikārā",
  "anya-e0101n3:29_4": "samudācaranti visesabhāginī paññā”ti iminā nayena visesabhāgiyadhammo veditabbo.",
  "anya-e0101n3:30": "Dasapalibodhavaṇṇanā",
  "anya-e0101n3:31_0": "41.Kathaṁ bhāvetabboti ettha pana yo tāva ayaṁ lokiyalokuttaravasena duvidhotiādīsu",
  "anya-e0101n3:31_1": "ariyamaggasampayutto samādhi vutto, tassa bhāvanānayo paññābhāvanānayeneva saṅgahito.",
  "anya-e0101n3:31_2": "Paññāya hi bhāvitāya so bhāvito hoti. Tasmā taṁ sandhāya evaṁ bhāvetabboti na kiñci visuṁ vadāma.",
  "anya-e0101n3:32_0": "Yo panāyaṁ lokiyo, so vuttanayena sīlāni visodhetvā suparisuddhe sīle patiṭṭhitena",
  "anya-e0101n3:32_1": "yvāssa dasasu palibodhesu palibodho atthi, taṁ upacchinditvā kammaṭṭhānadāyakaṁ kalyāṇamittaṁ",
  "anya-e0101n3:32_2": "upasaṅkamitvā attano cariyānukūlaṁ cattālīsāya kammaṭṭhānesu aññataraṁ kammaṭṭhānaṁ",
  "anya-e0101n3:32_3": "gahetvā samādhibhāvanāya ananurūpaṁ vihāraṁ pahāya anurūpe vihāre viharantena khuddakapalibodhupacchedaṁ",
  "anya-e0101n3:32_4": "katvā sabbaṁ bhāvanāvidhānaṁ aparihāpentena bhāvetabboti ayamettha saṅkhepo.",
  "anya-e0101n3:33": "Ayaṁ pana vitthāro, yaṁ tāva vuttaṁ “yvāssa dasasu palibodhesu palibodho atthi, taṁ upacchinditvā”ti, ettha –",
  "anya-e0101n3:34": "Āvāso ca kulaṁ lābho, gaṇo kammañca pañcamaṁ;",
  "anya-e0101n3:35": "Addhānaṁ ñāti ābādho, gantho iddhīti te dasāti. –",
  "anya-e0101n3:36": "Ime dasa palibodhā nāma. Tattha āvāsoyeva āvāsapalibodho. Esa nayo kulādīsu.",
  "anya-e0101n3:37_0": "Tattha āvāsoti ekopi ovarako vuccati ekampi pariveṇaṁ sakalopi saṅghārāmo. Svāyaṁ",
  "anya-e0101n3:37_1": "na sabbasseva palibodho hoti. Yo panettha navakammādīsu ussukkaṁ vā āpajjati, bahubhaṇḍasannicayo",
  "anya-e0101n3:37_2": "vā hoti, yena kenaci vā kāraṇena apekkhavā paṭibaddhacitto, tasseva palibodho hoti, na itarassa.",
  "anya-e0101n3:38_0": "Tatridaṁ vatthu – dve kira kulaputtā anurādhapurā nikkhamitvā anupubbena thūpārāme",
  "anya-e0101n3:38_1": "pabbajiṁsu. Tesu eko dve mātikā paguṇā katvā pañcavassiko hutvā pavāretvā pācinakhaṇḍarājiṁ",
  "anya-e0101n3:38_2": "nāma gato. Eko tattheva vasati. Pācinakhaṇḍarājigato tattha ciraṁ vasitvā thero hutvā",
  "anya-e0101n3:38_3": "cintesi “paṭisallānasāruppamidaṁ ṭhānaṁ, handa naṁ sahāyakassāpi ārocemī”ti. Tato",
  "anya-e0101n3:38_4": "nikkhamitvā anupubbena thūpārāmaṁ pāvisi. Pavisantaṁyeva ca naṁ disvā samānavassikatthero",
  "anya-e0101n3:38_5": "paccuggantvā pattacīvaraṁ paṭiggahetvā vattaṁ akāsi. Āgantukatthero senāsanaṁ pavisitvā",
  "anya-e0101n3:38_6": "cintesi “idāni me sahāyo sappiṁ vā phāṇitaṁ vā pānakaṁ vā pesessati. Ayañhi imasmiṁ",
  "anya-e0101n3:38_7": "nagare ciranivāsī”ti. So rattiṁ aladdhā pāto cintesi “idāni upaṭṭhākehi gahitaṁ yāgukhajjakaṁ",
  "anya-e0101n3:38_8": "pesessatī”ti. Tampi adisvā “pahiṇantā natthi, paviṭṭhassa maññe dassatī”ti pātova",
  "anya-e0101n3:38_9": "tena saddhiṁ gāmaṁ pāvisi. Te dve ekaṁ vīthiṁ caritvā uḷuṅkamattaṁ yāguṁ labhitvā",
  "anya-e0101n3:38_10": "āsanasālāyaṁ nisīditvā piviṁsu. Tato āgantuko cintesi “nibaddhayāgu maññe natthi,",
  "anya-e0101n3:38_11": "bhattakāle idāni manussā paṇītaṁ bhattaṁ dassantī”ti, tato bhattakālepi piṇḍāya caritvā",
  "anya-e0101n3:38_12": "laddhameva bhuñjitvā itaro āha – “kiṁ, bhante, sabbakālaṁ evaṁ yāpethā”ti? Āmāvusoti.",
  "anya-e0101n3:38_13": "Bhante, pācinakhaṇḍarāji phāsukā, tattha gacchāmāti. Thero nagarato dakkhiṇadvārena",
  "anya-e0101n3:38_14": "nikkhamanto kumbhakāragāmamaggaṁ paṭipajji. Itaro āha – “kiṁ pana, bhante, imaṁ maggaṁ",
  "anya-e0101n3:38_15": "paṭipannatthā”ti? Nanu tvamāvuso, pācinakhaṇḍarājiyā vaṇṇaṁ abhāsīti? Kiṁ pana, bhante,",
  "anya-e0101n3:38_16": "tumhākaṁ ettakaṁ kālaṁ vasitaṭṭhāne na koci atirekaparikkhāro atthīti? Āmāvuso mañcapīṭhaṁ",
  "anya-e0101n3:38_17": "saṅghikaṁ, taṁ paṭisāmitameva, aññaṁ kiñci natthīti. Mayhaṁ pana, bhante, kattaradaṇḍo",
  "anya-e0101n3:38_18": "telanāḷi upāhanatthavikā ca tatthevāti. Tayāvuso, ekadivasaṁ vasitvā ettakaṁ ṭhapitanti?",
  "anya-e0101n3:38_19": "Āma, bhante. So pasannacitto theraṁ vanditvā “tumhādisānaṁ, bhante, sabbattha araññavāsoyeva.",
  "anya-e0101n3:38_20": "Thūpārāmo catunnaṁ buddhānaṁ dhātunidhānaṭṭhānaṁ, lohapāsāde sappāyaṁ dhammassavanaṁ",
  "anya-e0101n3:38_21": "mahācetiyadassanaṁ theradassanañca labbhati, buddhakālo viya pavattati. Idheva tumhe",
  "anya-e0101n3:38_22": "vasathā”ti dutiyadivase pattacīvaraṁ gahetvā sayameva agamāsīti. Īdisassa āvāso na palibodho hoti.",
  "anya-e0101n3:39_0": "Kulanti ñātikulaṁ vā upaṭṭhākakulaṁ vā. Ekaccassa hi upaṭṭhākakulampi “sukhitesu",
  "anya-e0101n3:39_1": "sukhito”tiādinā nayena saṁsaṭṭhassa viharato palibodho hoti, so kulamānusakehi vinā",
  "anya-e0101n3:39_2": "dhammassavanāya sāmantavihārampi na gacchati. Ekaccassa mātāpitaropi palibodhā na",
  "anya-e0101n3:39_3": "honti, koraṇḍakavihāravāsittherassa bhāgineyyadaharabhikkhuno viya.",
  "anya-e0101n3:40_0": "So kira uddesatthaṁ rohaṇaṁ agamāsi. Therabhaginīpi upāsikā sadā theraṁ tassa pavattiṁ",
  "anya-e0101n3:40_1": "pucchati. Thero ekadivasaṁ daharaṁ ānessāmīti rohaṇābhimukho pāyāsi. Daharopi “ciraṁ",
  "anya-e0101n3:40_2": "me idha vutthaṁ, upajjhāyaṁ dāni passitvā upāsikāya ca pavattiṁ ñatvā āgamissāmī”ti",
  "anya-e0101n3:40_3": "rohaṇato nikkhami. Te ubhopi gaṅgātīre samāgacchiṁsu. So aññatarasmiṁ rukkhamūle",
  "anya-e0101n3:40_4": "therassa vattaṁ katvā “kuhiṁ yāsī”ti pucchito tamatthaṁ ārocesi. Thero suṭṭhu te",
  "anya-e0101n3:40_5": "kataṁ, upāsikāpi sadā pucchati, ahampi etadatthameva āgato, gaccha tvaṁ, ahaṁ pana",
  "anya-e0101n3:40_6": "idheva imaṁ vassaṁ vasissāmīti taṁ uyyojesi. So vassūpanāyikadivaseyeva taṁ vihāraṁ",
  "anya-e0101n3:40_7": "patto. Senāsanampissa pitarā kāritameva pattaṁ.",
  "anya-e0101n3:41_0": "Athassa pitā dutiyadivase āgantvā “kassa, bhante, amhākaṁ senāsanaṁ patta”nti pucchanto",
  "anya-e0101n3:41_1": "“āgantukassa daharassā”ti sutvā taṁ upasaṅkamitvā vanditvā āha – “bhante, amhākaṁ",
  "anya-e0101n3:41_2": "senāsane vassaṁ upagatassa vattaṁ atthī”ti. Kiṁ upāsakāti? Temāsaṁ amhākaṁyeva ghare",
  "anya-e0101n3:41_3": "bhikkhaṁ gahetvā pavāretvā gamanakāle āpucchitabbanti. So tuṇhibhāvena adhivāsesi.",
  "anya-e0101n3:41_4": "Upāsakopi gharaṁ gantvā “amhākaṁ āvāse eko āgantuko ayyo upagato sakkaccaṁ upaṭṭhātabbo”ti",
  "anya-e0101n3:41_5": "āha. Upāsikā “sādhū”ti sampaṭicchitvā paṇītaṁ khādanīyaṁ bhojanīyaṁ paṭiyādesi. Daharopi",
  "anya-e0101n3:41_6": "bhattakāle ñātigharaṁ agamāsi. Na naṁ koci sañjāni.",
  "anya-e0101n3:42_0": "So temāsampi tattha piṇḍapātaṁ paribhuñjitvā vassaṁvuttho “ahaṁ gacchāmī”ti āpucchi.",
  "anya-e0101n3:42_1": "Athassa ñātakā “sve, bhante, gacchathā”ti dutiyadivase ghareyeva bhojetvā telanāḷiṁ",
  "anya-e0101n3:42_2": "pūretvā ekaṁ guḷapiṇḍaṁ navahatthañca sāṭakaṁ datvā “gacchatha, bhante”ti āhaṁsu.",
  "anya-e0101n3:42_3": "So anumodanaṁ katvā rohaṇābhimukho pāyāsi.",
  "anya-e0101n3:43_0": "Upajjhāyopissa pavāretvā paṭipathaṁ āgacchanto pubbe diṭṭhaṭṭhāneyeva taṁ addasa.",
  "anya-e0101n3:43_1": "So aññatarasmiṁ rukkhamūle therassa vattaṁ akāsi. Atha naṁ thero pucchi “kiṁ, bhaddamukha,",
  "anya-e0101n3:43_2": "diṭṭhā te upāsikā”ti? So “āma, bhante”ti sabbaṁ pavattiṁ ārocetvā tena telena therassa",
  "anya-e0101n3:43_3": "pāde makkhetvā guḷena pānakaṁ katvā tampi sāṭakaṁ therasseva datvā theraṁ vanditvā",
  "anya-e0101n3:43_4": "“mayhaṁ, bhante, rohaṇaṁyeva sappāya”nti agamāsi. Theropi vihāraṁ āgantvā dutiyadivase",
  "anya-e0101n3:43_5": "koraṇḍakagāmaṁ pāvisi.",
  "anya-e0101n3:44_0": "Upāsikāpi “mayhaṁ bhātā mama puttaṁ gahetvā idāni āgacchatī”ti sadā maggaṁ olokayamānāva",
  "anya-e0101n3:44_1": "tiṭṭhati. Sā taṁ ekakameva āgacchantaṁ disvā “mato me maññe putto, ayaṁ thero ekakova",
  "anya-e0101n3:44_2": "āgacchatī”ti therassa pādamūle nipatitvā paridevamānā rodi. Thero “nūna daharo appicchatāya",
  "anya-e0101n3:44_3": "attānaṁ ajānāpetvāva gato”ti taṁ samassāsetvā sabbaṁ pavattiṁ ārocetvā pattatthavikato",
  "anya-e0101n3:44_4": "taṁ sāṭakaṁ nīharitvā dasseti.",
  "anya-e0101n3:45_0": "Upāsikā pasīditvā puttena gatadisābhimukhā urena nipajjitvā namassamānā āha – “mayhaṁ",
  "anya-e0101n3:45_1": "puttasadisaṁ vata maññe bhikkhuṁ kāyasakkhiṁ katvā bhagavā rathavinītapaṭipadaṁ,",
  "anya-e0101n3:45_2": "nālakapaṭipadaṁ, tuvaṭṭakapaṭipadaṁ, catupaccayasantosabhāvanārāmatādīpakaṁ mahāariyavaṁsapaṭipadañca",
  "anya-e0101n3:45_3": "desesi. Vijātamātuyā nāma gehe temāsaṁ bhuñjamānopi ‘ahaṁ putto tvaṁ mātā’ti na vakkhati,",
  "anya-e0101n3:45_4": "aho acchariyamanusso”ti. Evarūpassa mātāpitaropi palibodhā na honti, pageva aññaṁ upaṭṭhākakula”nti.",
  "anya-e0101n3:46_0": "Lābhoti cattāro paccayā. Te kathaṁ palibodhā honti? Puññavantassa hi bhikkhuno gatagataṭṭhāne",
  "anya-e0101n3:46_1": "manussā mahāparivāre paccaye denti. So tesaṁ anumodento dhammaṁ desento samaṇadhammaṁ",
  "anya-e0101n3:46_2": "kātuṁ na okāsaṁ labhati. Aruṇuggamanato yāva paṭhamayāmo, tāva manussasaṁsaggo na",
  "anya-e0101n3:46_3": "upacchijjati. Puna balavapaccūseyeva bāhullikapiṇḍapātikā āgantvā “bhante, asuko",
  "anya-e0101n3:46_4": "upāsako upāsikā amacco amaccadhītā tumhākaṁ dassanakāmā”ti vadanti, so gaṇhāvuso,",
  "anya-e0101n3:46_5": "pattacīvaranti gamanasajjova hotīti niccabyāvaṭo, tasseva te paccayā palibodhā honti.",
  "anya-e0101n3:46_6": "Tena gaṇaṁ pahāya yattha naṁ na jānanti, tattha ekakena caritabbaṁ. Evaṁ so palibodho upacchijjatīti.",
  "anya-e0101n3:47_0": "Gaṇoti suttantikagaṇo vā ābhidhammikagaṇo vā, yo tassa uddesaṁ vā paripucchaṁ vā",
  "anya-e0101n3:47_1": "dento samaṇadhammassa okāsaṁ na labhati, tasseva gaṇo palibodho hoti, tena so evaṁ",
  "anya-e0101n3:47_2": "upacchinditabbo. Sace tesaṁ bhikkhūnaṁ bahu gahitaṁ hoti, appaṁ avasiṭṭhaṁ, taṁ niṭṭhapetvā",
  "anya-e0101n3:47_3": "araññaṁ pavisitabbaṁ. Sace appaṁ gahitaṁ, bahu avasiṭṭhaṁ, yojanato paraṁ agantvā",
  "anya-e0101n3:47_4": "antoyojanaparicchede aññaṁ gaṇavācakaṁ upasaṅkamitvā “ime āyasmā uddesādīhi saṅgaṇhatū”ti",
  "anya-e0101n3:47_5": "vattabbaṁ. Evaṁ alabhamānena “mayhamāvuso, ekaṁ kiccaṁ atthi, tumhe yathāphāsukaṭṭhānāni",
  "anya-e0101n3:47_6": "gacchathā”ti gaṇaṁ pahāya attano kammaṁ kattabbanti.",
  "anya-e0101n3:48_0": "Kammanti navakammaṁ. Taṁ karontena vaḍḍhakīādīhi laddhāladdhaṁ jānitabbaṁ, katākate",
  "anya-e0101n3:48_1": "ussukkaṁ āpajjitabbanti sabbadā palibodho hoti. Sopi evaṁ upacchinditabbo, sace appaṁ",
  "anya-e0101n3:48_2": "avasiṭṭhaṁ hoti niṭṭhapetabbaṁ. Sace bahu, saṅghikañce navakammaṁ, saṅghassa vā saṅghabhārahārakabhikkhūnaṁ",
  "anya-e0101n3:48_3": "vā niyyādetabbaṁ. Attano santakañce, attano bhārahārakānaṁ niyyādetabbaṁ. Tādise",
  "anya-e0101n3:48_4": "alabhantena saṅghassa pariccajitvā gantabbanti.",
  "anya-e0101n3:49_0": "Addhānanti maggagamanaṁ. Yassa hi katthaci pabbajjāpekkho vā hoti, paccayajātaṁ vā",
  "anya-e0101n3:49_1": "kiñci laddhabbaṁ hoti. Sace taṁ alabhanto na sakkoti adhivāsetuṁ, araññaṁ pavisitvā",
  "anya-e0101n3:49_2": "samaṇadhammaṁ karontassapi gamikacittaṁ nāma duppaṭivinodanīyaṁ hoti, tasmā gantvā",
  "anya-e0101n3:49_3": "taṁ kiccaṁ tīretvāva samaṇadhamme ussukkaṁ kātabbanti.",
  "anya-e0101n3:50_0": "Ñātīti vihāre ācariyupajjhāyasaddhivihārikaantevāsikasamānupajjhāyakasamānācariyakā,",
  "anya-e0101n3:50_1": "ghare mātā pitā bhātāti evamādikā. Te gilānā imassa palibodhā honti, tasmā so palibodho",
  "anya-e0101n3:50_2": "upaṭṭhahitvā tesaṁ pākatikakaraṇena upacchinditabbo.",
  "anya-e0101n3:51_0": "Tattha upajjhāyo tāva gilāno sace lahuṁ na vuṭṭhāti, yāvajīvampi paṭijaggitabbo.",
  "anya-e0101n3:51_1": "Tathā pabbajjācariyo upasampadācariyo saddhivihāriko upasampāditapabbājitaantevāsikasamānupajjhāyakā",
  "anya-e0101n3:51_2": "ca. Nissayācariyauddesācariyanissayantevāsikauddesantevāsikasamānācariyakā pana yāva",
  "anya-e0101n3:51_3": "nissayauddesā anupacchinnā, tāva paṭijaggitabbā. Pahontena tato uddhampi paṭijaggitabbā",
  "anya-e0101n3:51_4": "eva. Mātāpitūsu upajjhāye viya paṭipajjitabbaṁ. Sacepi hi te rajje ṭhitā honti, puttato",
  "anya-e0101n3:51_5": "ca upaṭṭhānaṁ paccāsīsanti, kātabbameva. Atha tesaṁ bhesajjaṁ natthi, attano santakaṁ",
  "anya-e0101n3:51_6": "dātabbaṁ. Asati bhikkhācariyāya pariyesitvāpi dātabbameva. Bhātubhaginīnaṁ pana tesaṁ",
  "anya-e0101n3:51_7": "santakameva yojetvā dātabbaṁ. Sace natthi attano santakaṁ tāvakālikaṁ datvā pacchā",
  "anya-e0101n3:51_8": "labhantena gaṇhitabbaṁ. Alabhantena na codetabbā. Aññātakassa bhaginisāmikassa bhesajjaṁ",
  "anya-e0101n3:51_9": "neva kātuṁ na dātuṁ vaṭṭati. “Tuyhaṁ sāmikassa dehī”ti vatvā pana bhaginiyā dātabbaṁ.",
  "anya-e0101n3:51_10": "Bhātujāyāyapi eseva nayo. Tesaṁ pana puttā imassa ñātakā evāti tesaṁ kātuṁ vaṭṭatīti.",
  "anya-e0101n3:52_0": "Ābādhoti yokoci rogo. So bādhayamāno palibodho hoti, tasmā bhesajjakaraṇena upacchinditabbo.",
  "anya-e0101n3:52_1": "Sace pana katipāhaṁ bhesajjaṁ karontassapi na vūpasammati, nāhaṁ tuyhaṁ dāso, na",
  "anya-e0101n3:52_2": "bhaṭako, taṁyeva hi posento anamatagge saṁsāravaṭṭe dukkhaṁ pattoti attabhāvaṁ garahitvā",
  "anya-e0101n3:52_3": "samaṇadhammo kātabboti.",
  "anya-e0101n3:53": "Ganthoti pariyattiharaṇaṁ. Taṁ sajjhāyādīhi niccabyāvaṭassa palibodho hoti, na itarassa. Tatrimāni vatthūni –",
  "anya-e0101n3:54_0": "Majjhimabhāṇakadevatthero kira malayavāsidevattherassa santikaṁ gantvā kammaṭṭhānaṁ",
  "anya-e0101n3:54_1": "yāci. Thero kīdisosi, āvuso, pariyattiyanti pucchi. Majjhimo me, bhante, paguṇoti.",
  "anya-e0101n3:54_2": "Āvuso, majjhimo nāmeso dupparihāro, mūlapaṇṇāsaṁ sajjhāyantassa majjhimapaṇṇāsako",
  "anya-e0101n3:54_3": "āgacchati, taṁ sajjhāyantassa uparipaṇṇāsako. Kuto tuyhaṁ kammaṭṭhānanti? Bhante,",
  "anya-e0101n3:54_4": "tumhākaṁ santike kammaṭṭhānaṁ labhitvā puna na olokessāmīti kammaṭṭhānaṁ gahetvā",
  "anya-e0101n3:54_5": "ekūnavīsativassāni sajjhāyaṁ akatvā vīsatime vasse arahattaṁ patvā sajjhāyatthāya",
  "anya-e0101n3:54_6": "āgatānaṁ bhikkhūnaṁ “vīsati me, āvuso, vassāni pariyattiṁ anolokentassa, apica kho",
  "anya-e0101n3:54_7": "kataparicayo ahamettha ārabhathā”ti vatvā ādito paṭṭhāya yāva pariyosānā ekabyañjanepissa kaṅkhā nāhosi.",
  "anya-e0101n3:55_0": "Karuḷiyagirivāsīnāgattheropi aṭṭhārasavassāni pariyattiṁ chaḍḍetvā bhikkhūnaṁ dhātukathaṁ",
  "anya-e0101n3:55_1": "uddisi. Tesaṁ gāmavāsikattherehi saddhiṁ saṁsandentānaṁ ekapañhopi uppaṭipāṭiyā āgato nāhosi.",
  "anya-e0101n3:56_0": "Mahāvihārepi tipiṭakacūḷābhayatthero nāma aṭṭhakathaṁ anuggahetvāva pañcanikāyamaṇḍale",
  "anya-e0101n3:56_1": "tīṇi piṭakāni parivattessāmīti suvaṇṇabheriṁ paharāpesi. Bhikkhusaṅgho katamācariyānaṁ",
  "anya-e0101n3:56_2": "uggaho, attano ācariyuggahaññeva vadatu, itarathā vattuṁ na demāti āha. Upajjhāyopi",
  "anya-e0101n3:56_3": "naṁ attano upaṭṭhānamāgataṁ pucchi “tvamāvuso, bheriṁ paharāpesī”ti? Āma, bhante.",
  "anya-e0101n3:56_4": "Kiṁ kāraṇāti? Pariyattiṁ, bhante, parivattessāmīti. Āvuso abhaya, ācariyā idaṁ padaṁ",
  "anya-e0101n3:56_5": "kathaṁ vadantīti? Evaṁ vadanti, bhanteti. Thero hunti paṭibāhi. Puna so aññena aññena",
  "anya-e0101n3:56_6": "pariyāyena evaṁ vadanti bhanteti tikkhattuṁ āha. Thero sabbaṁ hunti paṭibāhitvā “āvuso,",
  "anya-e0101n3:56_7": "tayā paṭhamaṁ kathito eva ācariyamaggo, ācariyamukhato pana anuggahitattā ‘evaṁ ācariyā",
  "anya-e0101n3:56_8": "vadantī’ti saṇṭhātuṁ nāsakkhi. Gaccha attano ācariyānaṁ santike suṇāhī”ti. Kuhiṁ,",
  "anya-e0101n3:56_9": "bhante, gacchāmīti? Gaṅgāya parato rohaṇajanapade tulādhārapabbatavihāre sabbapariyattiko",
  "anya-e0101n3:56_10": "mahādhammarakkhitatthero nāma vasati, tassa santikaṁ gacchāti. Sādhu, bhanteti theraṁ",
  "anya-e0101n3:56_11": "vanditvā pañcahi bhikkhusatehi saddhiṁ therassa santikaṁ gantvā vanditvā nisīdi.",
  "anya-e0101n3:56_12": "Thero kasmā āgatosīti pucchi. Dhammaṁ sotuṁ, bhanteti. Āvuso abhaya, dīghamajjhimesu",
  "anya-e0101n3:56_13": "maṁ kālena kālaṁ pucchanti. Avasesaṁ pana me tiṁsamattāni vassāni na olokitapubbaṁ.",
  "anya-e0101n3:56_14": "Apica tvaṁ rattiṁ mama santike parivattehi. Ahaṁ te divā kathayissāmīti. So sādhu,",
  "anya-e0101n3:56_15": "bhanteti tathā akāsi. Pariveṇadvāre mahāmaṇḍapaṁ kāretvā gāmavāsino divase divase",
  "anya-e0101n3:56_16": "dhammassavanatthāya āgacchanti. Thero rattiṁ parivatti. Taṁ divā kathayanto anupubbena",
  "anya-e0101n3:56_17": "desanaṁ niṭṭhapetvā abhayattherassa santike taṭṭikāya nisīditvā “āvuso, mayhaṁ kammaṭṭhānaṁ",
  "anya-e0101n3:56_18": "kathehī”ti āha. Bhante, kiṁ bhaṇatha, nanu mayā tumhākameva santike sutaṁ? Kimahaṁ",
  "anya-e0101n3:56_19": "tumhehi aññātaṁ kathessāmīti? Tato naṁ thero añño esa, āvuso, gatakassa maggo nāmāti",
  "anya-e0101n3:56_20": "āha. Abhayathero kira tadā sotāpanno hoti. Athassa so kammaṭṭhānaṁ datvā āgantvā",
  "anya-e0101n3:56_21": "lohapāsāde dhammaṁ parivattento thero parinibbutoti assosi. Sutvā “āharathāvuso,",
  "anya-e0101n3:56_22": "cīvara”nti cīvaraṁ pārupitvā “anucchaviko, āvuso, amhākaṁ ācariyassa arahattamaggo.",
  "anya-e0101n3:56_23": "Ācariyo no, āvuso, uju ājānīyo. So attano dhammantevāsikassa santike taṭṭikāya nisīditvā",
  "anya-e0101n3:56_24": "‘mayhaṁ kammaṭṭhānaṁ kathehī’ti āha. Anucchaviko, āvuso, therassa arahattamaggo”ti.",
  "anya-e0101n3:56_25": "Evarūpānaṁ gantho palibodho na hotīti.",
  "anya-e0101n3:57_0": "Iddhīti pothujjanikā iddhi. Sā hi uttānaseyyakadārako viya taruṇasassaṁ viya ca dupparihārā",
  "anya-e0101n3:57_1": "hoti. Appamattakeneva bhijjati. Sā pana vipassanāya palibodho hoti, na samādhissa,",
  "anya-e0101n3:57_2": "samādhiṁ patvā pattabbato. Tasmā vipassanatthikena iddhipalibodho upacchinditabbo,",
  "anya-e0101n3:57_3": "itarena avasesāti ayaṁ tāva palibodhakathāya vitthāro.",
  "anya-e0101n3:58": "Kammaṭṭhānadāyakavaṇṇanā",
  "anya-e0101n3:59_0": "42.Kammaṭṭhānadāyakaṁkalyāṇamittaṁ upasaṅkamitvāti ettha pana duvidhaṁ kammaṭṭhānaṁ",
  "anya-e0101n3:59_1": "sabbatthakakammaṭṭhānaṁ pārihāriyakammaṭṭhānañca. Tattha sabbatthakakammaṭṭhānaṁ",
  "anya-e0101n3:59_2": "nāma bhikkhusaṅghādīsu mettā maraṇassati ca. Asubhasaññātipi eke.",
  "anya-e0101n3:60_0": "Kammaṭṭhānikena hi bhikkhunā paṭhamaṁ tāva paricchinditvā sīmaṭṭhakabhikkhusaṅghe",
  "anya-e0101n3:60_1": "sukhitā hontu abyāpajjāti mettā bhāvetabbā. Tato sīmaṭṭhakadevatāsu. Tato gocaragāmamhi",
  "anya-e0101n3:60_2": "issarajane. Tato tattha manusse upādāya sabbasattesu. So hi bhikkhusaṅghe mettāya",
  "anya-e0101n3:60_3": "sahavāsīnaṁ muducittataṁ janeti. Athassa te sukhasaṁvāsā honti. Sīmaṭṭhakadevatāsu",
  "anya-e0101n3:60_4": "mettāya mudukatacittāhi devatāhi dhammikāya rakkhāya susaṁvihitarakkho hoti. Gocaragāmamhi",
  "anya-e0101n3:60_5": "issarajane mettāya mudukatacittasantānehi issarehi dhammikāya rakkhāya surakkhitaparikkhāro",
  "anya-e0101n3:60_6": "hoti. Tattha manussesu mettāya pasāditacittehi tehi aparibhūto hutvā vicarati. Sabbasattesu",
  "anya-e0101n3:60_7": "mettāya sabbattha appaṭihatacāro hoti. Maraṇassatiyā pana avassaṁ mayā maritabbanti",
  "anya-e0101n3:60_8": "cintento anesanaṁ pahāya uparūpari vaḍḍhamānasaṁvego anolīnavuttiko hoti. Asubhasaññāparicitacittassa",
  "anya-e0101n3:60_9": "panassa dibbānipi ārammaṇāni lobhavasena cittaṁ na pariyādiyanti.",
  "anya-e0101n3:61": "Evaṁ bahūpakārattā sabbattha atthayitabbaṁ icchitabbanti ca adhippetassa yogānuyogakammassa ṭhānañcāti sabbatthakakammaṭṭhānanti vuccati.",
  "anya-e0101n3:62_0": "Cattālīsāya pana kammaṭṭhānesu yaṁ yassa cariyānukūlaṁ, taṁ tassa niccaṁ pariharitabbattā",
  "anya-e0101n3:62_1": "uparimassa ca uparimassa bhāvanākammassa padaṭṭhānattā pārihāriyakammaṭṭhānanti vuccati.",
  "anya-e0101n3:62_2": "Iti imaṁ duvidhampi kammaṭṭhānaṁ yo deti, ayaṁ kammaṭṭhānadāyako nāma. Taṁ kammaṭṭhānadāyakaṁ.",
  "anya-e0101n3:63": "Kalyāṇamittanti –",
  "anya-e0101n3:64": "Piyo garu bhāvanīyo, vattā ca vacanakkhamo;",
  "anya-e0101n3:65": "Gambhīrañca kathaṁ kattā, no caṭṭhāne niyojakoti. ;",
  "anya-e0101n3:66": "Evamādiguṇasamannāgataṁ ekantena hitesiṁ vuddhipakkhe ṭhitaṁ kalyāṇamittaṁ.",
  "anya-e0101n3:67_0": "“Mamaṁ hi, ānanda, kalyāṇamittaṁ āgamma jātidhammā sattā jātiyā parimuccantī”ti ādivacanato",
  "anya-e0101n3:67_1": "pana sammāsambuddhoyeva sabbākārasampanno kalyāṇamitto. Tasmā tasmiṁ sati tasseva",
  "anya-e0101n3:67_2": "bhagavato santike gahitakammaṭṭhānaṁ sugahitaṁ hoti. Parinibbute pana tasmiṁ asītiyā",
  "anya-e0101n3:67_3": "mahāsāvakesu yo dharati, tassa santike gahetuṁ vaṭṭati. Tasmiṁ asati yaṁ kammaṭṭhānaṁ",
  "anya-e0101n3:67_4": "gahetukāmo hoti, tasseva vasena catukkapañcakajjhānāni nibbattetvā jhānapadaṭṭhānaṁ",
  "anya-e0101n3:67_5": "vipassanaṁ vaḍḍhetvā āsavakkhayappattassa khīṇāsavassa santike gahetabbaṁ.",
  "anya-e0101n3:68_0": "Kiṁ pana khīṇāsavo ahaṁ khīṇāsavoti attānaṁ pakāsetīti? Kiṁ vattabbaṁ, kārakabhāvaṁ",
  "anya-e0101n3:68_1": "hi jānitvā pakāseti. Nanu assaguttatthero āraddhakammaṭṭhānassa bhikkhuno “kammaṭṭhānakārako",
  "anya-e0101n3:68_2": "aya”nti jānitvā ākāse cammakhaṇḍaṁ paññāpetvā tattha pallaṅkena nisinno kammaṭṭhānaṁ kathesīti.",
  "anya-e0101n3:69_0": "Tasmā sace khīṇāsavaṁ labhati, iccetaṁ kusalaṁ, no ce labhati, anāgāmisakadāgāmisotāpannajhānalābhīputhujjanatipiṭakadharadvipiṭakadharaekapiṭakadharesu",
  "anya-e0101n3:69_1": "purimassa purimassa santike. Ekapiṭakadharepi asati yassa ekasaṅgītipi aṭṭhakathāya",
  "anya-e0101n3:69_2": "saddhiṁ paguṇā, ayañca lajjī hoti, tassa santike gahetabbaṁ. Evarūpo hi tantidharo",
  "anya-e0101n3:69_3": "vaṁsānurakkhako paveṇīpālako ācariyo ācariyamatikova hoti, na attanomatiko hoti.",
  "anya-e0101n3:69_4": "Teneva porāṇakattherā “lajjī rakkhissati lajjī rakkhissatī”ti tikkhattuṁ āhaṁsu.",
  "anya-e0101n3:70_0": "Pubbe vuttakhīṇāsavādayo cettha attanā adhigatamaggameva ācikkhanti. Bahussuto pana",
  "anya-e0101n3:70_1": "taṁ taṁ ācariyaṁ upasaṅkamitvā uggahaparipucchānaṁ visodhitattā ito cito ca suttañca",
  "anya-e0101n3:70_2": "kāraṇañca sallakkhetvā sappāyāsappāyaṁ yojetvā gahanaṭṭhāne gacchanto mahāhatthī",
  "anya-e0101n3:70_3": "viya mahāmaggaṁ dassento kammaṭṭhānaṁ kathessati. Tasmā evarūpaṁ kammaṭṭhānadāyakaṁ",
  "anya-e0101n3:70_4": "kalyāṇamittaṁ upasaṅkamitvā tassa vattapaṭipattiṁ katvā kammaṭṭhānaṁ gahetabbaṁ.",
  "anya-e0101n3:71_0": "Sace panetaṁ ekavihāreyeva labhati, iccetaṁ kusalaṁ, no ce labhati, yattha so vasati,",
  "anya-e0101n3:71_1": "tattha gantabbaṁ. Gacchantena ca na dhotamakkhitehi pādehi upāhanā ārūhitvā chattaṁ",
  "anya-e0101n3:71_2": "gahetvā telanāḷimadhuphāṇitādīni gāhāpetvā antevāsikaparivutena gantabbaṁ. Gamikavattaṁ",
  "anya-e0101n3:71_3": "pana pūretvā attano pattacīvaraṁ sayameva gahetvā antarāmagge yaṁ yaṁ vihāraṁ pavisati",
  "anya-e0101n3:71_4": "sabbattha vattapaṭipattiṁ kurumānena sallahukaparikkhārena paramasallekhavuttinā hutvā gantabbaṁ.",
  "anya-e0101n3:72_0": "Taṁ vihāraṁ pavisantena antarāmaggeyeva dantakaṭṭhaṁ kappiyaṁ kārāpetvā gahetvā pavisitabbaṁ,",
  "anya-e0101n3:72_1": "na ca “muhuttaṁ vissametvā pādadhovanamakkhanādīni katvā ācariyassa santikaṁ gamissāmī”ti",
  "anya-e0101n3:72_2": "aññaṁ pariveṇaṁ pavisitabbaṁ. Kasmā? Sace hissa tatra ācariyassa visabhāgā bhikkhū",
  "anya-e0101n3:72_3": "bhaveyyuṁ, te āgamanakāraṇaṁ pucchitvā ācariyassa avaṇṇaṁ pakāsetvā “naṭṭhosi, sace",
  "anya-e0101n3:72_4": "tassa santikaṁ āgato”ti vippaṭisāraṁ uppādeyyuṁ, yena tatova paṭinivatteyya, tasmā",
  "anya-e0101n3:72_5": "ācariyassa vasanaṭṭhānaṁ pucchitvā ujukaṁ tattheva gantabbaṁ.",
  "anya-e0101n3:73_0": "Sace ācariyo daharataro hoti, pattacīvarapaṭiggahaṇādīni na sāditabbāni. Sace vuḍḍhataro",
  "anya-e0101n3:73_1": "hoti, gantvā ācariyaṁ vanditvā ṭhātabbaṁ. “Nikkhipāvuso, pattacīvara”nti vuttena",
  "anya-e0101n3:73_2": "nikkhipitabbaṁ. “Pānīyaṁ pivā”ti vuttena sace icchati pātabbaṁ. “Pāde dhovāhī”ti",
  "anya-e0101n3:73_3": "vuttena na tāva pādā dhovitabbā. Sace hi ācariyena ābhataṁ udakaṁ bhaveyya, na sāruppaṁ",
  "anya-e0101n3:73_4": "siyā. “Dhovāhāvuso, na mayā ābhataṁ, aññehi ābhata”nti vuttena pana yattha ācariyo",
  "anya-e0101n3:73_5": "na passati, evarūpe paṭicchanne vā okāse, abbhokāse vihārassāpi vā ekamante nisīditvā pādā dhovitabbā.",
  "anya-e0101n3:74_0": "Sace ācariyo telanāḷiṁ āharati uṭṭhahitvā ubhohi hatthehi sakkaccaṁ gahetabbā. Sace",
  "anya-e0101n3:74_1": "hi na gaṇheyya, “ayaṁ bhikkhu ito eva paṭṭhāya sambhogaṁ kopetī”ti ācariyassa aññathattaṁ",
  "anya-e0101n3:74_2": "bhaveyya. Gahetvā pana na āditova pādā makkhetabbā. Sace hi taṁ ācariyassa gattabbhañjanatelaṁ",
  "anya-e0101n3:74_3": "bhaveyya, na sāruppaṁ siyā. Tasmā sīsaṁ makkhetvā khandhādīni makkhetabbāni. “Sabbapārihāriyatelamidaṁ,",
  "anya-e0101n3:74_4": "āvuso, pādepi makkhehī”ti vuttena pana thokaṁ sīse katvā pāde makkhetvā “imaṁ telanāḷiṁ",
  "anya-e0101n3:74_5": "ṭhapemi, bhante”ti vatvā ācariye gaṇhante dātabbā.",
  "anya-e0101n3:75_0": "Āgatadivasato paṭṭhāya kammaṭṭhānaṁ me, bhante, kathetha iccevaṁ na vattabbaṁ. Dutiyadivasato",
  "anya-e0101n3:75_1": "pana paṭṭhāya sace ācariyassa pakatiupaṭṭhāko atthi, taṁ yācitvā vattaṁ kātabbaṁ.",
  "anya-e0101n3:75_2": "Sace yācitopi na deti, okāse laddheyeva kātabbaṁ. Karontena khuddakamajjhimamahantāni",
  "anya-e0101n3:75_3": "tīṇi dantakaṭṭhāni upanāmetabbāni. Sītaṁ uṇhanti duvidhaṁ mukhadhovanaudakañca nhānodakañca",
  "anya-e0101n3:75_4": "paṭiyādetabbaṁ. Tato yaṁ ācariyo tīṇi divasāni paribhuñjati, tādisameva niccaṁ upanāmetabbaṁ.",
  "anya-e0101n3:75_5": "Niyamaṁ akatvā yaṁ vā taṁ vā paribhuñjantassa yathāladdhaṁ upanāmetabbaṁ. Kiṁ bahunā",
  "anya-e0101n3:75_6": "vuttena? Yaṁ taṁ bhagavatā “antevāsikena, bhikkhave, ācariyamhi sammā vattitabbaṁ.",
  "anya-e0101n3:75_7": "Tatrāyaṁ sammā vattanā, kālasseva uṭṭhāya upāhanā omuñcitvā ekaṁsaṁ uttarāsaṅgaṁ",
  "anya-e0101n3:75_8": "karitvā dantakaṭṭhaṁ dātabbaṁ, mukhodakaṁ dātabbaṁ, āsanaṁ paññapetabbaṁ. Sace yāgu",
  "anya-e0101n3:75_9": "hoti, bhājanaṁ dhovitvā yāgu upanāmetabbā”ti ādikaṁ khandhake sammāvattaṁ paññattaṁ,",
  "anya-e0101n3:75_10": "taṁ sabbampi kātabbaṁ.",
  "anya-e0101n3:76_0": "Evaṁ vattasampattiyā garuṁ ārādhayamānena sāyaṁ vanditvā yāhīti vissajjitena gantabbaṁ,",
  "anya-e0101n3:76_1": "yadā so kissāgatosīti pucchati, tadā āgamanakāraṇaṁ kathetabbaṁ. Sace so neva pucchati,",
  "anya-e0101n3:76_2": "vattaṁ pana sādiyati, dasāhe vā pakkhe vā vītivatte ekadivasaṁ vissajjitenāpi agantvā",
  "anya-e0101n3:76_3": "okāsaṁ kāretvā āgamanakāraṇaṁ ārocetabbaṁ. Akāle vā gantvā kimatthamāgatosīti puṭṭhena",
  "anya-e0101n3:76_4": "ārocetabbaṁ. Sace so pātova āgacchāti vadati, pātova gantabbaṁ.",
  "anya-e0101n3:77_0": "Sace panassa tāya velāya pittābādhena vā kucchi pariḍayhati, aggimandatāya vā bhattaṁ",
  "anya-e0101n3:77_1": "na jīrati, añño vā koci rogo bādhati, taṁ yathābhūtaṁ āvikatvā attano sappāyavelaṁ",
  "anya-e0101n3:77_2": "ārocetvā tāya velāya upasaṅkamitabbaṁ. Asappāyavelāya hi vuccamānampi kammaṭṭhānaṁ",
  "anya-e0101n3:77_3": "na sakkā hoti manasikātunti. Ayaṁ kammaṭṭhānadāyakaṁ kalyāṇamittaṁ upasaṅkamitvāti ettha vitthāro.",
  "anya-e0101n3:78": "Cariyāvaṇṇanā",
  "anya-e0101n3:79_0": "43. Idāni attano cariyānukūlanti ettha cariyāti cha cariyā rāgacariyā, dosacariyā,",
  "anya-e0101n3:79_1": "mohacariyā, saddhācariyā, buddhicariyā, vitakkacariyāti. Keci pana rāgādīnaṁ saṁsaggasannipātavasena",
  "anya-e0101n3:79_2": "aparāpi catasso, tathā saddhādīnanti imāhi aṭṭhahi saddhiṁ cuddasa icchanti. Evaṁ",
  "anya-e0101n3:79_3": "pana bhede vuccamāne rāgādīnaṁ saddhādīhipi saṁsaggaṁ katvā anekā cariyā honti, tasmā",
  "anya-e0101n3:79_4": "saṅkhepena chaḷeva cariyā veditabbā. Cariyā, pakati, ussannatāti atthato ekaṁ. Tāsaṁ",
  "anya-e0101n3:79_5": "vasena chaḷeva puggalā honti rāgacarito, dosacarito, mohacarito, saddhācarito, buddhicarito, vitakkacaritoti.",
  "anya-e0101n3:80_0": "Tattha yasmā rāgacaritassa kusalappavattisamaye saddhā balavatī hoti, rāgassa āsannaguṇattā.",
  "anya-e0101n3:80_1": "Yathā hi akusalapakkhe rāgo siniddho nātilūkho, evaṁ kusalapakkhe saddhā. Yathā rāgo",
  "anya-e0101n3:80_2": "vatthukāme pariyesati, evaṁ saddhā sīlādiguṇe. Yathā rāgo ahitaṁ na pariccajati,",
  "anya-e0101n3:80_3": "evaṁ saddhā hitaṁ na pariccajati, tasmā rāgacaritassa saddhācarito sabhāgo.",
  "anya-e0101n3:81_0": "Yasmā pana dosacaritassa kusalappavattisamaye paññā balavatī hoti, dosassa āsannaguṇattā.",
  "anya-e0101n3:81_1": "Yathā hi akusalapakkhe doso nissineho na ārammaṇaṁ allīyati, evaṁ kusalapakkhe paññā.",
  "anya-e0101n3:81_2": "Yathā ca doso abhūtampi dosameva pariyesati, evaṁ paññā bhūtaṁ dosameva. Yathā doso",
  "anya-e0101n3:81_3": "sattaparivajjanākārena pavattati, evaṁ paññā saṅkhāraparivajjanākārena, tasmā dosacaritassa",
  "anya-e0101n3:81_4": "buddhicarito sabhāgo.",
  "anya-e0101n3:82_0": "Yasmā pana mohacaritassa anuppannānaṁ kusalānaṁ dhammānaṁ uppādāya vāyamamānassa",
  "anya-e0101n3:82_1": "yebhuyyena antarāyakarā vitakkā uppajjanti, mohassa āsannalakkhaṇattā. Yathā hi moho",
  "anya-e0101n3:82_2": "paribyākulatāya anavaṭṭhito, evaṁ vitakko nānappakāravitakkanatāya. Yathā ca moho",
  "anya-e0101n3:82_3": "apariyogāhaṇatāya cañcalo. Tathā vitakko lahuparikappanatāya, tasmā mohacaritassa",
  "anya-e0101n3:82_4": "vitakkacarito sabhāgoti.",
  "anya-e0101n3:83_0": "Apare taṇhāmānadiṭṭhivasena aparāpi tisso cariyā vadanti. Tattha taṇhā rāgoyeva,",
  "anya-e0101n3:83_1": "māno ca taṁsampayuttoti tadubhayaṁ rāgacariyaṁ nātivattati. Mohanidānattā ca diṭṭhiyā",
  "anya-e0101n3:83_2": "diṭṭhicariyā mohacariyameva anupatati.",
  "anya-e0101n3:84": "44. Tā panetā cariyā kinnidānā? Kathañca jānitabbaṁ “ayaṁ puggalo rāgacarito, ayaṁ puggalo dosādīsu aññataracarito”ti? Kiṁ caritassa puggalassa kiṁ sappāyanti?",
  "anya-e0101n3:85_0": "Tatra purimā tāva tisso cariyā pubbāciṇṇanidānā, dhātudosanidānā cāti ekacce vadanti.",
  "anya-e0101n3:85_1": "Pubbe kira iṭṭhappayogasubhakammabahulo rāgacarito hoti, saggā vā cavitvā idhūpapanno.",
  "anya-e0101n3:85_2": "Pubbe chedanavadhabandhanaverakammabahulo dosacarito hoti, nirayanāgayonīhi vā cavitvā",
  "anya-e0101n3:85_3": "idhūpapanno. Pubbe majjapānabahulo sutaparipucchāvihīno ca mohacarito hoti, tiracchānayoniyā",
  "anya-e0101n3:85_4": "vā cavitvā idhūpapannoti evaṁ pubbāciṇṇanidānāti vadanti. Dvinnaṁ pana dhātūnaṁ ussannattā",
  "anya-e0101n3:85_5": "puggalo mohacarito hoti pathavīdhātuyā ca āpodhātuyā ca. Itarāsaṁ dvinnaṁ ussannattā",
  "anya-e0101n3:85_6": "dosacarito. Sabbāsaṁ samattā pana rāgacaritoti. Dosesu ca semhādhiko rāgacarito hoti.",
  "anya-e0101n3:85_7": "Vātādhiko mohacarito. Semhādhiko vā mohacarito. Vātādhiko rāgacaritoti evaṁ dhātudosanidānāti vadanti.",
  "anya-e0101n3:86_0": "Tattha yasmā pubbe iṭṭhappayogasubhakammabahulāpi saggā cavitvā idhūpapannāpi ca",
  "anya-e0101n3:86_1": "na sabbe rāgacaritāyeva honti, na itare vā dosamohacaritā. Evaṁ dhātūnañca yathāvutteneva",
  "anya-e0101n3:86_2": "nayena ussadaniyamo nāma natthi. Dosaniyame ca rāgamohadvayameva vuttaṁ, tampi ca",
  "anya-e0101n3:86_3": "pubbāparaviruddhameva. Saddhācariyādīsu ca ekissāpi nidānaṁ na vuttameva. Tasmā sabbametaṁ",
  "anya-e0101n3:86_4": "aparicchinnavacanaṁ.",
  "anya-e0101n3:87_0": "Ayaṁ panettha aṭṭhakathācariyānaṁ matānusārena vinicchayo, vuttañhetaṁ ussadakittane",
  "anya-e0101n3:87_1": "“ime sattā pubbahetuniyāmena lobhussadā dosussadā mohussadā alobhussadā adosussadā",
  "anya-e0101n3:87_2": "amohussadā ca honti.",
  "anya-e0101n3:88_0": "Yassa hi kammāyūhanakkhaṇe lobho balavā hoti alobho mando, adosāmohā balavanto dosamohā",
  "anya-e0101n3:88_1": "mandā, tassa mando alobho lobhaṁ pariyādātuṁ na sakkoti. Adosāmohā pana balavanto",
  "anya-e0101n3:88_2": "dosamohe pariyādātuṁ sakkoti. Tasmā so tena kammena dinnapaṭisandhivasena nibbatto",
  "anya-e0101n3:88_3": "luddho hoti sukhasīlo akkodhano paññavā vajirūpamañāṇo.",
  "anya-e0101n3:89_0": "Yassa pana kammāyūhanakkhaṇe lobhadosā balavanto honti alobhādosā mandā, amoho balavā",
  "anya-e0101n3:89_1": "moho mando, so purimanayeneva luddho ceva hoti duṭṭho ca. Paññavā pana hoti vajirūpamañāṇo",
  "anya-e0101n3:89_2": "dattābhayatthero viya.",
  "anya-e0101n3:90": "Yassa kammāyūhanakkhaṇe lobhādosamohā balavanto honti itare mandā, so purimanayeneva luddho ceva hoti dandho ca, sīlako pana hoti akkodhano (bākulatthero viya).",
  "anya-e0101n3:91": "Tathā yassa kammāyūhanakkhaṇe tayopi lobhadosamohā balavanto honti alobhādayo mandā, so purimanayeneva luddho ceva hoti duṭṭho ca mūḷho ca.",
  "anya-e0101n3:92": "Yassa pana kammāyūhanakkhaṇe alobhadosamohā balavanto honti itare mandā, so purimanayeneva aluddho appakileso hoti dibbārammaṇampi disvā niccalo, duṭṭho pana hoti dandhapañño ca.",
  "anya-e0101n3:93": "Yassa pana kammāyūhanakkhaṇe alobhādosamohā balavanto honti itare mandā, so purimanayeneva aluddho ceva hoti aduṭṭho sīlako ca, dandho pana hoti.",
  "anya-e0101n3:94": "Tathā yassa kammāyūhanakkhaṇe alobhadosāmohā balavanto honti itare mandā, so purimanayeneva aluddho ceva hoti paññavā ca, duṭṭho ca pana hoti kodhano.",
  "anya-e0101n3:95": "Yassa pana kammāyūhanakkhaṇe tayopi alobhādosāmohā balavanto honti lobhādayo mandā, so purimanayeneva mahāsaṅgharakkhitatthero viya aluddho aduṭṭho paññavā ca hotī”ti.",
  "anya-e0101n3:96_0": "Ettha ca yo luddhoti vutto, ayaṁ rāgacarito. Duṭṭhadandhā dosamohacaritā. Paññavā",
  "anya-e0101n3:96_1": "buddhicarito. Aluddhaaduṭṭhā pasannapakatitāya saddhācaritā. Yathā vā amohaparivārena",
  "anya-e0101n3:96_2": "kammunā nibbatto buddhicarito, evaṁ balavasaddhāparivārena kammunā nibbatto saddhācarito.",
  "anya-e0101n3:96_3": "Kāmavitakkādiparivārena kammunā nibbatto vitakkacarito. Lobhādinā vomissaparivārena",
  "anya-e0101n3:96_4": "kammunā nibbatto vomissacaritoti. Evaṁ lobhādīsu aññataraññataraparivāraṁ paṭisandhijanakaṁ",
  "anya-e0101n3:96_5": "kammaṁ cariyānaṁ nidānanti veditabbaṁ.",
  "anya-e0101n3:97": "45. Yaṁ pana vuttaṁ kathañca jānitabbaṁ ayaṁ puggalo rāgacaritotiādi. Tatrāyaṁ nayo.",
  "anya-e0101n3:98": "Iriyāpathato kiccā, bhojanā dassanādito;",
  "anya-e0101n3:99": "Dhammappavattito ceva, cariyāyo vibhāvayeti.",
  "anya-e0101n3:100_0": "Tattha iriyāpathatoti rāgacarito hi pakatigamanena gacchanto cāturiyena gacchati,",
  "anya-e0101n3:100_1": "saṇikaṁ pādaṁ nikkhipati, samaṁ nikkhipati, samaṁ uddharati, ukkuṭikañcassa padaṁ",
  "anya-e0101n3:100_2": "hoti. Dosacarito pādaggehi khaṇanto viya gacchati, sahasā pādaṁ nikkhipati, sahasā",
  "anya-e0101n3:100_3": "uddharati, anukaḍḍhitañcassa padaṁ hoti. Mohacarito paribyākulāya gatiyā gacchati,",
  "anya-e0101n3:100_4": "chambhito viya padaṁ nikkhipati, chambhito viya uddharati, sahasānupīḷitañcassa padaṁ",
  "anya-e0101n3:100_5": "hoti. Vuttampi cetaṁ māgaṇḍiyasuttuppattiyaṁ –",
  "anya-e0101n3:101": "“Rattassa hi ukkuṭikaṁ padaṁ bhave,",
  "anya-e0101n3:102": "Duṭṭhassa hoti anukaḍḍhitaṁ padaṁ;",
  "anya-e0101n3:103": "Mūḷhassa hoti sahasānupīḷitaṁ,",
  "anya-e0101n3:104": "Vivaṭṭacchadassa idamīdisaṁ pada”nti.",
  "anya-e0101n3:105_0": "Ṭhānampi rāgacaritassa pāsādikaṁ hoti madhurākāraṁ, dosacaritassa thaddhākāraṁ, mohacaritassa",
  "anya-e0101n3:105_1": "ākulākāraṁ. Nisajjāyapi eseva nayo. Rāgacarito ca ataramāno samaṁ seyyaṁ paññapetvā",
  "anya-e0101n3:105_2": "saṇikaṁ nipajjitvā aṅgapaccaṅgāni samodhāya pāsādikena ākārena sayati, vuṭṭhāpiyamāno",
  "anya-e0101n3:105_3": "ca sīghaṁ avuṭṭhāya saṅkito viya saṇikaṁ paṭivacanaṁ deti. Dosacarito taramāno yathā",
  "anya-e0101n3:105_4": "vā tathā vā seyyaṁ paññapetvā pakkhittakāyo bhākuṭiṁ katvā sayati, vuṭṭhāpiyamāno",
  "anya-e0101n3:105_5": "ca sīghaṁ vuṭṭhāya kupito viya paṭivacanaṁ deti. Mohacarito dussaṇṭhānaṁ seyyaṁ paññapetvā",
  "anya-e0101n3:105_6": "vikkhittakāyo bahulaṁ adhomukho sayati, vuṭṭhāpiyamāno ca huṅkāraṁ karonto dandhaṁ",
  "anya-e0101n3:105_7": "vuṭṭhāti. Saddhācaritādayo pana yasmā rāgacaritādīnaṁ sabhāgā, tasmā tesampi tādisova",
  "anya-e0101n3:105_8": "iriyāpatho hotīti. Evaṁ tāva iriyāpathato cariyāyo vibhāvaye.",
  "anya-e0101n3:106_0": "Kiccāti sammajjanādīsu ca kiccesu rāgacarito sādhukaṁ sammajjaniṁ gahetvā ataramāno",
  "anya-e0101n3:106_1": "vālikaṁ avippakiranto sinduvārakusumasantharamiva santharanto suddhaṁ samaṁ sammajjati.",
  "anya-e0101n3:106_2": "Dosacarito gāḷhaṁ sammajjaniṁ gahetvā taramānarūpo ubhato vālikaṁ ussārento kharena",
  "anya-e0101n3:106_3": "saddena asuddhaṁ visamaṁ sammajjati. Mohacarito sithilaṁ sammajjaniṁ gahetvā samparivattakaṁ",
  "anya-e0101n3:106_4": "āḷolayamāno asuddhaṁ visamaṁ sammajjati.",
  "anya-e0101n3:107_0": "Yathā sammajjane, evaṁ cīvaradhovanarajanādīsupi sabbakiccesu nipuṇamadhurasamasakkaccakārī",
  "anya-e0101n3:107_1": "rāgacarito. Gāḷhathaddhavisamakārī dosacarito. Anipuṇabyākulavisamāparicchinnakārī",
  "anya-e0101n3:107_2": "mohacarito. Cīvaradhāraṇampi ca rāgacaritassa nātigāḷhaṁ nātisithilaṁ hoti pāsādikaṁ",
  "anya-e0101n3:107_3": "parimaṇḍalaṁ. Dosacaritassa atigāḷhaṁ aparimaṇḍalaṁ. Mohacaritassa sithilaṁ paribyākulaṁ.",
  "anya-e0101n3:107_4": "Saddhācaritādayo tesaṁyevānusārena veditabbā, taṁ sabhāgattāti. Evaṁ kiccato cariyāyo vibhāvaye.",
  "anya-e0101n3:108_0": "Bhojanāti rāgacarito siniddhamadhurabhojanappiyo hoti, bhuñjamāno ca nātimahantaṁ",
  "anya-e0101n3:108_1": "parimaṇḍalaṁ ālopaṁ katvā rasapaṭisaṁvedī ataramāno bhuñjati, kiñcideva ca sāduṁ",
  "anya-e0101n3:108_2": "labhitvā somanassaṁ āpajjati. Dosacarito lūkhaambilabhojanappiyo hoti, bhuñjamāno",
  "anya-e0101n3:108_3": "ca mukhapūrakaṁ ālopaṁ katvā arasapaṭisaṁvedī taramāno bhuñjati, kiñcideva ca asāduṁ",
  "anya-e0101n3:108_4": "labhitvā domanassaṁ āpajjati. Mohacarito aniyataruciko hoti, bhuñjamāno ca aparimaṇḍalaṁ",
  "anya-e0101n3:108_5": "parittaṁ ālopaṁ katvā bhājane chaḍḍento mukhaṁ makkhento vikkhittacitto taṁ taṁ vitakkento",
  "anya-e0101n3:108_6": "bhuñjati. Saddhācaritādayopi tesaṁyevānusārena veditabbā, taṁsabhāgattāti. Evaṁ bhojanato cariyāyo vibhāvaye.",
  "anya-e0101n3:109_0": "Dassanāditoti rāgacarito īsakampi manoramaṁ rūpaṁ disvā vimhayajāto viya ciraṁ oloketi,",
  "anya-e0101n3:109_1": "parittepi guṇe sajjati, bhūtampi dosaṁ na gaṇhāti, pakkamantopi amuñcitukāmova hutvā",
  "anya-e0101n3:109_2": "sāpekkho pakkamati. Dosacarito īsakampi amanoramaṁ rūpaṁ disvā kilantarūpo viya na",
  "anya-e0101n3:109_3": "ciraṁ oloketi, parittepi dose paṭihaññati, bhūtampi guṇaṁ na gaṇhāti, pakkamantopi",
  "anya-e0101n3:109_4": "muñcitukāmova hutvā anapekkho pakkamati. Mohacarito yaṁkiñci rūpaṁ disvā parapaccayiko",
  "anya-e0101n3:109_5": "hoti, paraṁ nindantaṁ sutvā nindati, pasaṁsantaṁ sutvā pasaṁsati, sayaṁ pana aññāṇupekkhāya",
  "anya-e0101n3:109_6": "upekkhakova hoti. Esa nayo saddasavanādīsupi. Saddhācaritādayo pana tesaṁyevānusārena",
  "anya-e0101n3:109_7": "veditabbā, taṁsabhāgattāti. Evaṁ dassanādito cariyāyo vibhāvaye.",
  "anya-e0101n3:110_0": "Dhammappavattito cevāti rāgacaritassa ca māyā, sāṭheyyaṁ, māno, pāpicchatā, mahicchatā,",
  "anya-e0101n3:110_1": "asantuṭṭhitā, siṅgaṁ, cāpalyanti evamādayo dhammā bahulaṁ pavattanti. Dosacaritassa",
  "anya-e0101n3:110_2": "kodho, upanāho, makkho, paḷāso, issā, macchariyanti evamādayo. Mohacaritassa thinaṁ,",
  "anya-e0101n3:110_3": "middhaṁ, uddhaccaṁ, kukkuccaṁ, vicikicchā, ādhānaggāhitā, duppaṭinissaggitāti evamādayo.",
  "anya-e0101n3:110_4": "Saddhācaritassa muttacāgatā, ariyānaṁ dassanakāmatā, saddhammaṁ sotukāmatā, pāmojjabahulatā,",
  "anya-e0101n3:110_5": "asaṭhatā, amāyāvitā, pasādanīyesu ṭhānesu pasādoti evamādayo. Buddhicaritassa sovacassatā,",
  "anya-e0101n3:110_6": "kalyāṇamittatā, bhojanemattaññutā, satisampajaññaṁ, jāgariyānuyogo, saṁvejanīyesu",
  "anya-e0101n3:110_7": "ṭhānesu saṁvego, saṁviggassa ca yoniso padhānanti evamādayo. Vitakkacaritassa bhassabahulatā,",
  "anya-e0101n3:110_8": "gaṇārāmatā, kusalānuyoge arati, anavaṭṭhitakiccatā, rattiṁ dhūmāyanā, divā pajjalanā,",
  "anya-e0101n3:110_9": "hurāhuraṁ dhāvanāti evamādayo dhammā bahulaṁ pavattantīti. Evaṁ dhammappavattito cariyāyo vibhāvaye.",
  "anya-e0101n3:111_0": "Yasmā pana idaṁ cariyāvibhāvanavidhānaṁ sabbākārena neva pāḷiyaṁ na aṭṭhakathāyaṁ",
  "anya-e0101n3:111_1": "āgataṁ, kevalaṁ ācariyamatānusārena vuttaṁ, tasmā na sārato paccetabbaṁ. Rāgacaritassa",
  "anya-e0101n3:111_2": "hi vuttāni iriyāpathādīni dosacaritādayopi appamādavihārino kātuṁ sakkonti. Saṁsaṭṭhacaritassa",
  "anya-e0101n3:111_3": "ca puggalassa ekasseva bhinnalakkhaṇā iriyāpathādayo na upapajjanti. Yaṁ panetaṁ",
  "anya-e0101n3:111_4": "aṭṭhakathāsu cariyāvibhāvanavidhānaṁ vuttaṁ, tadeva sārato paccetabbaṁ. Vuttañhetaṁ",
  "anya-e0101n3:111_5": "“cetopariyañāṇassa lābhī ācariyo cariyaṁ ñatvā kammaṭṭhānaṁ kathessati, itarena antevāsiko",
  "anya-e0101n3:111_6": "pucchitabbo”ti. Tasmā cetopariyañāṇena vā taṁ vā puggalaṁ pucchitvā jānitabbaṁ. Ayaṁ",
  "anya-e0101n3:111_7": "puggalo rāgacarito, ayaṁ dosādīsu aññataracaritoti.",
  "anya-e0101n3:112_0": "46. Kiṁ caritassa puggalassa kiṁ sappāyanti ettha pana senāsanaṁ tāva rāgacaritassa",
  "anya-e0101n3:112_1": "adhotavedikaṁ bhūmaṭṭhakaṁ akatapabbhārakaṁ tiṇakuṭikaṁ paṇṇasālādīnaṁ aññataraṁ",
  "anya-e0101n3:112_2": "rajokiṇṇaṁ jatukābharitaṁ oluggaviluggaṁ atiuccaṁ vā atinīcaṁ vā ujjaṅgalaṁ sāsaṅkaṁ",
  "anya-e0101n3:112_3": "asucivisamamaggaṁ, yattha mañcapīṭhampi maṅkuṇabharitaṁ durūpaṁ dubbaṇṇaṁ, yaṁ olokentasseva",
  "anya-e0101n3:112_4": "jigucchā uppajjati, tādisaṁ sappāyaṁ. Nivāsanapārupanaṁ antacchinnaṁ olambavilambasuttakākiṇṇaṁ",
  "anya-e0101n3:112_5": "jālapūvasadisaṁ sāṇi viya kharasamphassaṁ kiliṭṭhaṁ bhārikaṁ kicchapariharaṇaṁ sappāyaṁ.",
  "anya-e0101n3:112_6": "Pattopi dubbaṇṇo mattikāpatto vā āṇigaṇṭhikāhato ayopatto vā garuko dussaṇṭhāno sīsakapālamiva",
  "anya-e0101n3:112_7": "jeguccho vaṭṭati. Bhikkhācāramaggopi amanāpo anāsannagāmo visamo vaṭṭati. Bhikkhācāragāmopi",
  "anya-e0101n3:112_8": "yattha manussā apassantā viya caranti, yattha ekakulepi bhikkhaṁ alabhitvā nikkhamantaṁ",
  "anya-e0101n3:112_9": "“ehi, bhante”ti āsanasālaṁ pavesetvā yāgubhattaṁ datvā gacchantā gāvī viya vaje pavesetvā",
  "anya-e0101n3:112_10": "anapalokentā gacchanti, tādiso vaṭṭati. Parivisakamanussāpi dāsā vā kammakarā vā",
  "anya-e0101n3:112_11": "dubbaṇṇā duddasikā kiliṭṭhavasanā duggandhā jegucchā, ye acittīkārena yāgubhattaṁ",
  "anya-e0101n3:112_12": "chaḍḍentā viya parivisanti, tādisā sappāyā. Yāgubhattakhajjakampi lūkhaṁ dubbaṇṇaṁ",
  "anya-e0101n3:112_13": "sāmākakudrūsakakaṇājakādimayaṁ pūtitakkaṁ bilaṅgaṁ jiṇṇasākasūpeyyaṁ yaṁkiñcideva",
  "anya-e0101n3:112_14": "kevalaṁ udarapūramattaṁ vaṭṭati. Iriyāpathopissa ṭhānaṁ vā caṅkamo vā vaṭṭati. Ārammaṇaṁ",
  "anya-e0101n3:112_15": "nīlādīsu vaṇṇakasiṇesu yaṁkiñci aparisuddhavaṇṇanti idaṁ rāgacaritassa sappāyaṁ.",
  "anya-e0101n3:113_0": "Dosacaritassa senāsanaṁ nātiuccaṁ nātinīcaṁ chāyūdakasampannaṁ suvibhattabhittithambhasopānaṁ",
  "anya-e0101n3:113_1": "supariniṭṭhitamālākammalatākammanānāvidhacittakammasamujjalasamasiniddhamudubhūmitalaṁ",
  "anya-e0101n3:113_2": "brahmavimānamiva kusumadāmavicitravaṇṇacelavitānasamalaṅkataṁ supaññattasucimanoramattharaṇamañcapīṭhaṁ",
  "anya-e0101n3:113_3": "tattha tattha vāsatthāya nikkhittakusumavāsagandhasugandhaṁ yaṁ dassanamatteneva",
  "anya-e0101n3:113_4": "pītipāmojjaṁ janayati, evarūpaṁ sappāyaṁ. Tassa pana senāsanassa maggopi sabbaparissayavimutto",
  "anya-e0101n3:113_5": "sucisamatalo alaṅkatapaṭiyattova vaṭṭati. Senāsanaparikkhāropettha kīṭamaṅkuṇadīghajātimūsikānaṁ",
  "anya-e0101n3:113_6": "nissayaparicchindanatthaṁ nātibahuko, ekamañcapīṭhamattameva vaṭṭati. Nivāsanapārupanampissa",
  "anya-e0101n3:113_7": "cīnapaṭṭasomārapaṭṭakoseyyakappāsikasukhumakhomādīnaṁ yaṁ yaṁ paṇītaṁ, tena tena",
  "anya-e0101n3:113_8": "ekapaṭṭaṁ vā dupaṭṭaṁ vā sallahukaṁ samaṇasāruppena surattaṁ suddhavaṇṇaṁ vaṭṭati.",
  "anya-e0101n3:113_9": "Patto udakapupphuḷamiva susaṇṭhāno maṇi viya sumaṭṭho nimmalo samaṇasāruppena suparisuddhavaṇṇo",
  "anya-e0101n3:113_10": "ayomayo vaṭṭati. Bhikkhācāramaggo parissayavimutto samo manāpo nātidūranāccāsannagāmo",
  "anya-e0101n3:113_11": "vaṭṭati. Bhikkhācāragāmopi yattha manussā “idāni ayyo āgamissatī”ti sittasammaṭṭhe",
  "anya-e0101n3:113_12": "padese āsanaṁ paññāpetvā paccuggantvā pattaṁ ādāya gharaṁ pavesetvā paññattāsane",
  "anya-e0101n3:113_13": "nisīdāpetvā sakkaccaṁ sahatthā parivisanti, tādiso vaṭṭati. Parivesakā panassa ye",
  "anya-e0101n3:113_14": "honti abhirūpā pāsādikā sunhātā suvilittā dhūpavāsakusumagandhasurabhino nānāvirāgasucimanuññavatthābharaṇapaṭimaṇḍitā",
  "anya-e0101n3:113_15": "sakkaccakārino, tādisā sappāyā. Yāgubhattakhajjakampi vaṇṇagandharasasampannaṁ ojavantaṁ",
  "anya-e0101n3:113_16": "manoramaṁ sabbākārapaṇītaṁ yāvadatthaṁ vaṭṭati. Iriyāpathopissa seyyā vā nisajjā",
  "anya-e0101n3:113_17": "vā vaṭṭati, ārammaṇaṁ nīlādīsu vaṇṇakasiṇesu yaṁkiñci suparisuddhavaṇṇanti idaṁ dosacaritassa sappāyaṁ.",
  "anya-e0101n3:114_0": "Mohacaritassa senāsanaṁ disāmukhaṁ asambādhaṁ vaṭṭati, yattha nisinnassa vivaṭā disā",
  "anya-e0101n3:114_1": "khāyanti, iriyāpathesu caṅkamo vaṭṭati. Ārammaṇaṁ panassa parittaṁ suppamattaṁ sarāvamattaṁ",
  "anya-e0101n3:114_2": "vā (khuddakaṁ) na vaṭṭati. Sambādhasmiñhi okāse cittaṁ bhiyyo sammohamāpajjati, tasmā",
  "anya-e0101n3:114_3": "vipulaṁ mahākasiṇaṁ vaṭṭati. Sesaṁ dosacaritassa vuttasadisamevāti idaṁ mohacaritassa sappāyaṁ.",
  "anya-e0101n3:115": "Saddhācaritassa sabbampi dosacaritamhi vuttavidhānaṁ sappāyaṁ. Ārammaṇesu cassa anussatiṭṭhānampi vaṭṭati.",
  "anya-e0101n3:116": "Buddhicaritassa senāsanādīsu idaṁ nāma asappāyanti natthi.",
  "anya-e0101n3:117_0": "Vitakkacaritassa senāsanaṁ vivaṭaṁ disāmukhaṁ yattha nisinnassa ārāmavanapokkharaṇīrāmaṇeyyakāni",
  "anya-e0101n3:117_1": "gāmanigamajanapadapaṭipāṭiyo nīlobhāsā ca pabbatā paññāyanti, taṁ na vaṭṭati, tañhi",
  "anya-e0101n3:117_2": "vitakkavidhāvanasseva paccayo hoti, tasmā gambhīre darīmukhe vanappaṭicchanne hatthikucchipabbhāramahindaguhāsadise",
  "anya-e0101n3:117_3": "senāsane vasitabbaṁ. Ārammaṇampissa vipulaṁ na vaṭṭati. Tādisañhi vitakkavasena sandhāvanassa",
  "anya-e0101n3:117_4": "paccayo hoti. Parittaṁ pana vaṭṭati.",
  "anya-e0101n3:118_0": "Sesaṁ rāgacaritassa vuttasadisamevāti idaṁ vitakkacaritassa sappāyaṁ. Ayaṁ attano",
  "anya-e0101n3:118_1": "cariyānukūlanti ettha āgatacariyānaṁ pabhedanidānavibhāvanasappāyaparicchedato vitthāro.",
  "anya-e0101n3:118_2": "Na ca tāva cariyānukūlaṁ kammaṭṭhānaṁ sabbākārena āvikataṁ. Tañhi anantarassa mātikāpadassa",
  "anya-e0101n3:118_3": "vitthāre sayameva āvibhavissati.",
  "anya-e0101n3:119": "Cattālīsakammaṭṭhānavaṇṇanā",
  "anya-e0101n3:120_0": "47. Tasmā yaṁ vuttaṁ cattālīsāya kammaṭṭhānesu aññataraṁ kammaṭṭhānaṁ gahetvāti ettha",
  "anya-e0101n3:120_1": "saṅkhātaniddesato, upacārappanāvahato, jhānappabhedato, samatikkamato, vaḍḍhanāvaḍḍhanato,",
  "anya-e0101n3:120_2": "ārammaṇato, bhūmito, gahaṇato, paccayato, cariyānukūlatoti imehi tāva dasahākārehi",
  "anya-e0101n3:120_3": "kammaṭṭhānavinicchayo veditabbo.",
  "anya-e0101n3:121_0": "Tattha saṅkhātaniddesatoti cattālīsāya kammaṭṭhānesūti hi vuttaṁ, tatrimāni cattālīsa",
  "anya-e0101n3:121_1": "kammaṭṭhānāni dasa kasiṇā, dasa asubhā, dasa anussatiyo, cattāro brahmavihārā, cattāro",
  "anya-e0101n3:121_2": "āruppā, ekā saññā, ekaṁ vavatthānanti.",
  "anya-e0101n3:122": "Tattha pathavīkasiṇaṁ, āpokasiṇaṁ, tejokasiṇaṁ, vāyokasiṇaṁ, nīlakasiṇaṁ, pītakasiṇaṁ, lohitakasiṇaṁ, odātakasiṇaṁ, ālokakasiṇaṁ, paricchinnākāsakasiṇanti ime dasa kasiṇā.",
  "anya-e0101n3:123": "Uddhumātakaṁ, vinīlakaṁ, vipubbakaṁ, vicchiddakaṁ, vikkhāyitakaṁ, vikkhittakaṁ, hatavikkhittakaṁ, lohitakaṁ, puḷuvakaṁ, aṭṭhikanti ime dasa asubhā.",
  "anya-e0101n3:124": "Buddhānussati, dhammānussati, saṅghānussati, sīlānussati, cāgānussati, devatānussati, maraṇānussati, kāyagatāsati, ānāpānassati, upasamānussatīti imā dasa anussatiyo.",
  "anya-e0101n3:125": "Mettā, karuṇā, muditā, upekkhāti ime cattāro brahmavihārā.",
  "anya-e0101n3:126_0": "Ākāsānañcāyatanaṁ, viññāṇañcāyatanaṁ, ākiñcaññāyatanaṁ, nevasaññānāsaññāyatananti",
  "anya-e0101n3:126_1": "ime cattāro āruppā. Āhāre paṭikūlasaññā ekā saññā. Catudhātuvavatthānaṁ ekaṁ vavatthānanti",
  "anya-e0101n3:126_2": "evaṁ saṅkhātaniddesato vinicchayo veditabbo.",
  "anya-e0101n3:127_0": "Upacārappanāvahatoti ṭhapetvā kāyagatāsatiñca ānāpānassatiñca avasesā aṭṭha anussatiyo,",
  "anya-e0101n3:127_1": "āhāre paṭikūlasaññā, catudhātuvavatthānanti imāneva hettha dasakammaṭṭhānāni upacāravahāni.",
  "anya-e0101n3:127_2": "Sesāni appanāvahāni. Evaṁ upacārappanāvahato.",
  "anya-e0101n3:128_0": "Jhānappabhedatoti appanāvahesu cettha ānāpānassatiyā saddhiṁ dasa kasiṇā catukkajjhānikā",
  "anya-e0101n3:128_1": "honti. Kāyagatāsatiyā saddhiṁ dasa asubhā paṭhamajjhānikā. Purimā tayo brahmavihārā",
  "anya-e0101n3:128_2": "tikajjhānikā. Catutthabrahmavihāro cattāro ca āruppā catutthajjhānikāti evaṁ jhānappabhedato.",
  "anya-e0101n3:129_0": "Samatikkamatoti dve samatikkamā aṅgasamatikkamo ca ārammaṇasamatikkamo ca. Tattha",
  "anya-e0101n3:129_1": "sabbesupi tikacatukkajjhānikesu kammaṭṭhānesu aṅgasamatikkamo hoti vitakkavicārādīni",
  "anya-e0101n3:129_2": "jhānaṅgāni samatikkamitvā tesvevārammaṇesu dutiyajjhānādīnaṁ pattabbato. Tathā catutthabrahmavihāre.",
  "anya-e0101n3:129_3": "Sopi hi mettādīnaṁyeva ārammaṇe somanassaṁ samatikkamitvā pattabboti. Catūsu pana",
  "anya-e0101n3:129_4": "āruppesu ārammaṇasamatikkamo hoti. Purimesu hi navasu kasiṇesu aññataraṁ samatikkamitvā",
  "anya-e0101n3:129_5": "ākāsānañcāyatanaṁ pattabbaṁ. Ākāsādīni ca samatikkamitvā viññāṇañcāyatanādīni. Sesesu",
  "anya-e0101n3:129_6": "samatikkamo natthīti evaṁ samatikkamato.",
  "anya-e0101n3:130_0": "Vaḍḍhanāvaḍḍhanatoti imesu cattālīsāya kammaṭṭhānesu dasa kasiṇāneva vaḍḍhetabbāni.",
  "anya-e0101n3:130_1": "Yattakañhi okāsaṁ kasiṇena pharati, tadabbhantare dibbāya sotadhātuyā saddaṁ sotuṁ",
  "anya-e0101n3:130_2": "dibbena cakkhunā rūpāni passituṁ parasattānañca cetasā cittamaññātuṁ samattho hoti.",
  "anya-e0101n3:130_3": "Kāyagatāsati pana asubhāni ca na vaḍḍhetabbāni. Kasmā? Okāsena paricchinnattā ānisaṁsābhāvā",
  "anya-e0101n3:130_4": "ca. Sā ca nesaṁ okāsena paricchinnatā bhāvanānaye āvibhavissati. Tesu pana vaḍḍhitesu",
  "anya-e0101n3:130_5": "kuṇaparāsiyeva vaḍḍhati, na koci ānisaṁso atthi. Vuttampi cetaṁ sopākapañhābyākaraṇe,",
  "anya-e0101n3:130_6": "“vibhūtā bhagavā rūpasaññā avibhūtā aṭṭhikasaññā”ti. Tatra hi nimittavaḍḍhanavasena",
  "anya-e0101n3:130_7": "rūpasaññā vibhūtāti vuttā. Aṭṭhikasaññā avaḍḍhanavasena avibhūtāti vuttā.",
  "anya-e0101n3:131_0": "Yaṁ panetaṁ “kevalaṁ aṭṭhisaññāya, apharī pathaviṁ ima”nti vuttaṁ, taṁ lābhissa sato",
  "anya-e0101n3:131_1": "upaṭṭhānākāravasena vuttaṁ. Yatheva hi dhammāsokakāle karavīkasakuṇo samantā ādāsabhittīsu",
  "anya-e0101n3:131_2": "attano chāyaṁ disvā sabbadisāsu karavīkasaññī hutvā madhuraṁ giraṁ nicchāresi, evaṁ",
  "anya-e0101n3:131_3": "theropi aṭṭhikasaññāya lābhittā sabbadisāsu upaṭṭhitaṁ nimittaṁ passanto kevalāpi",
  "anya-e0101n3:131_4": "pathavī aṭṭhikabharitāti cintesīti.",
  "anya-e0101n3:132_0": "Yadi evaṁ yā asubhajjhānānaṁ appamāṇārammaṇatā vuttā, sā virujjhatīti. Sā ca na virujjhati.",
  "anya-e0101n3:132_1": "Ekacco hi uddhumātake vā aṭṭhike vā mahante nimittaṁ gaṇhāti. Ekacco appake. Iminā",
  "anya-e0101n3:132_2": "pariyāyena ekaccassa parittārammaṇaṁ jhānaṁ hoti. Ekaccassa appamāṇārammaṇanti. Yo",
  "anya-e0101n3:132_3": "vā etaṁ vaḍḍhane ādīnavaṁ apassanto vaḍḍheti. Taṁ sandhāya “appamāṇārammaṇa”nti vuttaṁ.",
  "anya-e0101n3:132_4": "Ānisaṁsābhāvā pana na vaḍḍhetabbānīti.",
  "anya-e0101n3:133_0": "Yathā ca etāni, evaṁ sesānipi na vaḍḍhetabbāni. Kasmā? Tesu hi ānāpānanimittaṁ tāva",
  "anya-e0101n3:133_1": "vaḍḍhayato vātarāsiyeva vaḍḍhati, okāsena ca paricchinnaṁ. Iti sādīnavattā okāsena",
  "anya-e0101n3:133_2": "ca paricchinnattā na vaḍḍhetabbaṁ. Brahmavihārā sattārammaṇā, tesaṁ nimittaṁ vaḍḍhayato",
  "anya-e0101n3:133_3": "sattarāsiyeva vaḍḍheyya, na ca tena attho atthi, tasmā tampi na vaḍḍhetabbaṁ. Yaṁ",
  "anya-e0101n3:133_4": "pana vuttaṁ “mettāsahagatena cetasā ekaṁ disaṁ pharitvā”ti ādi, taṁ pariggahavaseneva",
  "anya-e0101n3:133_5": "vuttaṁ. Ekāvāsadviāvāsādinā hi anukkamena ekissā disāya satte pariggahetvā bhāvento",
  "anya-e0101n3:133_6": "ekaṁ disaṁ pharitvāti vutto. Na nimittaṁ vaḍḍhento. Paṭibhāganimittameva cettha natthi.",
  "anya-e0101n3:133_7": "Yadayaṁ vaḍḍheyya, parittaappamāṇārammaṇatāpettha pariggahavaseneva veditabbā. Āruppārammaṇesupi",
  "anya-e0101n3:133_8": "ākāsaṁ kasiṇugghāṭimattā. Tañhi kasiṇāpagamavaseneva manasi kātabbaṁ. Tato paraṁ",
  "anya-e0101n3:133_9": "vaḍḍhayatopi na kiñci hoti. Viññāṇaṁ sabhāvadhammattā. Na hi sakkā sabhāvadhammaṁ",
  "anya-e0101n3:133_10": "vaḍḍhetuṁ. Viññāṇāpagamo viññāṇassa abhāvamattattā. Nevasaññānāsaññāyatanārammaṇaṁ",
  "anya-e0101n3:133_11": "sabhāvadhammattāyeva na vaḍḍhetabbaṁ. Sesāni animittattā. Paṭibhāganimittañhi vaḍḍhetabbaṁ",
  "anya-e0101n3:133_12": "nāma bhaveyya. Buddhānussatiādīnañca neva paṭibhāganimittaṁ ārammaṇaṁ hoti, tasmā",
  "anya-e0101n3:133_13": "taṁ na vaḍḍhetabbanti evaṁ vaḍḍhanāvaḍḍhanato.",
  "anya-e0101n3:134_0": "Ārammaṇatoti imesu ca cattālīsāya kammaṭṭhānesu dasakasiṇā, dasaasubhā, ānāpānassati,",
  "anya-e0101n3:134_1": "kāyagatāsatīti imāni dvāvīsatipaṭibhāganimittārammaṇāni. Sesāni na paṭibhāganimittārammaṇāni.",
  "anya-e0101n3:134_2": "Tathā dasasu anussatīsu ṭhapetvā ānāpānassatiñca kāyagatāsatiñca avasesā aṭṭha anussatiyo,",
  "anya-e0101n3:134_3": "āhāre paṭikūlasaññā, catudhātuvavatthānaṁ, viññāṇañcāyatanaṁ, nevasaññānāsaññāyatananti",
  "anya-e0101n3:134_4": "imāni dvādasa sabhāvadhammārammaṇāni. Dasa kasiṇā, dasa asubhā, ānāpānassati, kāyagatāsatīti",
  "anya-e0101n3:134_5": "imāni dvāvīsati nimittārammaṇāni. Sesāni cha na vattabbārammaṇāni. Tathā vipubbakaṁ,",
  "anya-e0101n3:134_6": "lohitakaṁ, puḷuvakaṁ, ānāpānassati, āpokasiṇaṁ, tejokasiṇaṁ, vāyokasiṇaṁ, yañca ālokakasiṇe",
  "anya-e0101n3:134_7": "sūriyādīnaṁ obhāsamaṇḍalārammaṇanti imāni aṭṭha calitārammaṇāni, tāni ca kho pubbabhāge,",
  "anya-e0101n3:134_8": "paṭibhāgaṁ pana sannisinnameva hoti. Sesāni na calitārammaṇānīti evaṁ ārammaṇato.",
  "anya-e0101n3:135_0": "Bhūmitoti ettha ca dasa asubhā, kāyagatāsati, āhāre paṭikūlasaññāti imāni dvādasa",
  "anya-e0101n3:135_1": "devesu nappavattanti. Tāni dvādasa, ānāpānassati cāti imāni terasa brahmaloke nappavattanti.",
  "anya-e0101n3:135_2": "Arūpabhave pana ṭhapetvā cattāro āruppe aññaṁ nappavattati. Manussesu sabbānipi pavattantīti evaṁ bhūmito.",
  "anya-e0101n3:136_0": "Gahaṇatoti diṭṭhaphuṭṭhasutaggahaṇatopettha vinicchayo veditabbo. Tatra ṭhapetvā",
  "anya-e0101n3:136_1": "vāyokasiṇaṁ sesā nava kasiṇā, dasa asubhāti imāni ekūnavīsati diṭṭhena gahetabbāni.",
  "anya-e0101n3:136_2": "Pubbabhāge cakkhunā oloketvā nimittaṁ nesaṁ gahetabbanti attho. Kāyagatāsatiyaṁ tacapañcakaṁ",
  "anya-e0101n3:136_3": "diṭṭhena, sesaṁ sutenāti evaṁ tassā ārammaṇaṁ diṭṭhasutena gahetabbaṁ. Ānāpānassati",
  "anya-e0101n3:136_4": "phuṭṭhena, vāyokasiṇaṁ diṭṭhaphuṭṭhena, sesāni aṭṭhārasa sutena gahetabbāni. Upekkhābrahmavihāro,",
  "anya-e0101n3:136_5": "cattāro āruppāti imāni cettha na ādikammikena gahetabbāni. Sesāni pañcatiṁsa gahetabbānīti evaṁ gahaṇato.",
  "anya-e0101n3:137_0": "Paccayatoti imesu pana kammaṭṭhānesu ṭhapetvā ākāsakasiṇaṁ sesā nava kasiṇā āruppānaṁ",
  "anya-e0101n3:137_1": "paccayā honti, dasa kasiṇā abhiññānaṁ, tayo brahmavihārā catutthabrahmavihārassa,",
  "anya-e0101n3:137_2": "heṭṭhimaṁ heṭṭhimaṁ āruppaṁ uparimassa uparimassa, nevasaññānāsaññāyatanaṁ nirodhasamāpattiyā,",
  "anya-e0101n3:137_3": "sabbānipi sukhavihāravipassanābhavasampattīnanti evaṁ paccayato.",
  "anya-e0101n3:138_0": "Cariyānukūlatoti cariyānaṁ anukūlatopettha vinicchayo veditabbo. Seyyathidaṁ – rāgacaritassa",
  "anya-e0101n3:138_1": "tāva ettha dasa asubhā, kāyagatāsatīti ekādasa kammaṭṭhānāni anukūlāni. Dosacaritassa",
  "anya-e0101n3:138_2": "cattāro brahmavihārā, cattāri vaṇṇakasiṇānīti aṭṭha. Mohacaritassa, vitakkacaritassa",
  "anya-e0101n3:138_3": "ca ekaṁ ānāpānassati kammaṭṭhānameva. Saddhācaritassa purimā cha anussatiyo. Buddhicaritassa",
  "anya-e0101n3:138_4": "maraṇassati, upasamānussati, catudhātuvavatthānaṁ, āhāre paṭikūlasaññāti cattāri.",
  "anya-e0101n3:138_5": "Sesakasiṇāni, cattāro ca āruppā sabbacaritānaṁ anukūlāni. Kasiṇesu ca yaṁkiñci parittaṁ",
  "anya-e0101n3:138_6": "vitakkacaritassa, appamāṇaṁ mohacaritassāti.",
  "anya-e0101n3:139_0": "Evamettha cariyānukūlato vinicchayo veditabboti sabbañcetaṁ ujuvipaccanīkavasena",
  "anya-e0101n3:139_1": "ca atisappāyavasena ca vuttaṁ. Rāgādīnaṁ pana avikkhambhikā saddhādīnaṁ vā anupakārā",
  "anya-e0101n3:139_2": "kusalabhāvanā nāma natthi. Vuttampi cetaṁ meghiyasutte –",
  "anya-e0101n3:140_0": "“Cattāro dhammā uttari bhāvetabbā. Asubhā bhāvetabbā rāgassa pahānāya. Mettā bhāvetabbā",
  "anya-e0101n3:140_1": "byāpādassa pahānāya. Ānāpānassati bhāvetabbā vitakkupacchedāya. Aniccasaññā bhāvetabbā",
  "anya-e0101n3:140_2": "asmimānasamugghātāyā”ti.",
  "anya-e0101n3:141_0": "Rāhulasuttepi “mettaṁ, rāhula, bhāvanaṁ bhāvehī”tiādinā nayena ekasseva satta kammaṭṭhānāni",
  "anya-e0101n3:141_1": "vuttāni. Tasmā vacanamatte abhinivesaṁ akatvā sabbattha adhippāyo pariyesitabboti",
  "anya-e0101n3:141_2": "ayaṁ kammaṭṭhānaṁ gahetvāti ettha kammaṭṭhānakathā vinicchayo.",
  "anya-e0101n3:142_0": "48.Gahetvāti imassa pana padassa ayamatthadīpanā. “Tena yoginā kammaṭṭhānadāyakaṁ",
  "anya-e0101n3:142_1": "kalyāṇamittaṁ upasaṅkamitvā”ti ettha vuttanayeneva vuttappakāraṁ kalyāṇamittaṁ upasaṅkamitvā",
  "anya-e0101n3:142_2": "buddhassa vā bhagavato ācariyassa vā attānaṁ niyyātetvā sampannajjhāsayena sampannādhimuttinā",
  "anya-e0101n3:142_3": "ca hutvā kammaṭṭhānaṁ yācitabbaṁ.",
  "anya-e0101n3:143_0": "Tatra “imāhaṁ bhagavā attabhāvaṁ tumhākaṁ pariccajāmī”ti evaṁ buddhassa bhagavato",
  "anya-e0101n3:143_1": "attā niyyātetabbo. Evañhi aniyyātetvā pantesu senāsanesu viharanto bheravārammaṇe",
  "anya-e0101n3:143_2": "āpāthamāgate santhambhituṁ asakkonto gāmantaṁ osaritvā gihīhi saṁsaṭṭho hutvā anesanaṁ",
  "anya-e0101n3:143_3": "āpajjitvā anayabyasanaṁ pāpuṇeyya. Niyyātitattabhāvassa panassa bheravārammaṇe āpāthamāgatepi",
  "anya-e0101n3:143_4": "bhayaṁ na uppajjati. “Nanu tayā, paṇḍita, purimameva attā buddhānaṁ niyyātito”ti",
  "anya-e0101n3:143_5": "paccavekkhato panassa somanassameva uppajjati. Yathā hi purisassa uttamaṁ kāsikavatthaṁ",
  "anya-e0101n3:143_6": "bhaveyya, tassa tasmiṁ mūsikāya vā kīṭehi vā khādite uppajjeyya domanassaṁ. Sace",
  "anya-e0101n3:143_7": "pana taṁ acīvarakassa bhikkhuno dadeyya, athassa taṁ tena bhikkhunā khaṇḍākhaṇḍaṁ",
  "anya-e0101n3:143_8": "kariyamānaṁ disvāpi somanassameva uppajjeyya. Evaṁsampadamidaṁ veditabbaṁ.",
  "anya-e0101n3:144_0": "Ācariyassa niyyātentenāpi “imāhaṁ, bhante, attabhāvaṁ tumhākaṁ pariccajāmī”ti vattabbaṁ.",
  "anya-e0101n3:144_1": "Evaṁ aniyyātitattabhāvo hi atajjanīyo vā hoti, dubbaco vā anovādakaro, yenakāmaṁgamo",
  "anya-e0101n3:144_2": "vā ācariyaṁ anāpucchāva yatthicchati, tattha gantā, tamenaṁ ācariyo āmisena vā dhammena",
  "anya-e0101n3:144_3": "vā na saṅgaṇhāti, gūḷhaṁ ganthaṁ na sikkhāpeti. So imaṁ duvidhaṁ saṅgahaṁ alabhanto",
  "anya-e0101n3:144_4": "sāsane patiṭṭhaṁ na labhati, nacirasseva dussīlyaṁ vā gihibhāvaṁ vā pāpuṇāti. Niyyātitattabhāvo",
  "anya-e0101n3:144_5": "pana neva atajjanīyo hoti, na yenakāmaṁgamo, suvaco ācariyāyattavuttiyeva hoti. So",
  "anya-e0101n3:144_6": "ācariyato duvidhaṁ saṅgahaṁ labhanto sāsane vuḍḍhiṁ virūḷhiṁ vepullaṁ pāpuṇāti cūḷapiṇḍapātikatissattherassa antevāsikā viya.",
  "anya-e0101n3:145_0": "Therassa kira santikaṁ tayo bhikkhū āgamaṁsu. Tesu eko “ahaṁ, bhante, tumhākamatthāyā”ti",
  "anya-e0101n3:145_1": "vutte sataporise papāte patituṁ ussaheyyanti āha. Dutiyo “ahaṁ, bhante, tumhākamatthāyā”ti",
  "anya-e0101n3:145_2": "vutte imaṁ attabhāvaṁ paṇhito paṭṭhāya pāsāṇapiṭṭhe ghaṁsento niravasesaṁ khepetuṁ",
  "anya-e0101n3:145_3": "ussaheyyanti āha. Tatiyo “ahaṁ, bhante, tumhākamatthāyā”ti vutte assāsapassāse uparundhitvā",
  "anya-e0101n3:145_4": "kālakiriyaṁ kātuṁ ussaheyyanti āha. Thero bhabbāvatime bhikkhūti kammaṭṭhānaṁ kathesi.",
  "anya-e0101n3:145_5": "Te tassa ovāde ṭhatvā tayopi arahattaṁ pāpuṇiṁsūti ayamānisaṁso attaniyyātane. Tena",
  "anya-e0101n3:145_6": "vuttaṁ “buddhassa vā bhagavato ācariyassa vā attānaṁ niyyātetvā”ti.",
  "anya-e0101n3:146_0": "49.Sampannajjhāsayena sampannādhimuttinā ca hutvāti ettha pana tena yoginā alobhādīnaṁ",
  "anya-e0101n3:146_1": "vasena chahākārehi sampannajjhāsayena bhavitabbaṁ. Evaṁ sampannajjhāsayo hi tissannaṁ",
  "anya-e0101n3:146_2": "bodhīnaṁ aññataraṁ pāpuṇāti. Yathāha, “cha ajjhāsayā bodhisattānaṁ bodhiparipākāya",
  "anya-e0101n3:146_3": "saṁvattanti, alobhajjhāsayā ca bodhisattā lobhe dosadassāvino, adosajjhāsayā ca bodhisattā",
  "anya-e0101n3:146_4": "dose dosadassāvino, amohajjhāsayā ca bodhisattā mohe dosadassāvino, nekkhammajjhāsayā",
  "anya-e0101n3:146_5": "ca bodhisattā gharāvāse dosadassāvino, pavivekajjhāsayā ca bodhisattā saṅgaṇikāya",
  "anya-e0101n3:146_6": "dosadassāvino, nissaraṇajjhāsayā ca bodhisattā sabbabhavagatīsu dosadassāvino”ti.",
  "anya-e0101n3:146_7": "Ye hi keci atītānāgatapaccuppannā sotāpannasakadāgāmianāgāmikhīṇāsavapaccekabuddhasammāsambuddhā,",
  "anya-e0101n3:146_8": "sabbe te imeheva chahākārehi attanā attanā pattabbaṁ visesaṁ pattā. Tasmā imehi chahākārehi",
  "anya-e0101n3:146_9": "sampannajjhāsayena bhavitabbaṁ. Tadadhimuttatāya pana adhimuttisampannena bhavitabbaṁ.",
  "anya-e0101n3:146_10": "Samādhādhimuttena samādhigarukena samādhipabbhārena, nibbānādhimuttena nibbānagarukena",
  "anya-e0101n3:146_11": "nibbānapabbhārena ca bhavitabbanti attho.",
  "anya-e0101n3:147_0": "50. Evaṁ sampannajjhāsayādhimuttino panassa kammaṭṭhānaṁ yācato cetopariyañāṇalābhinā",
  "anya-e0101n3:147_1": "ācariyena cittācāraṁ oloketvā cariyā jānitabbā. Itarena kiṁ caritosi? Ke vā te dhammā",
  "anya-e0101n3:147_2": "bahulaṁ samudācaranti? Kiṁ vā te manasikaroto phāsu hoti? Katarasmiṁ vā te kammaṭṭhāne",
  "anya-e0101n3:147_3": "cittaṁ namatīti evamādīhi nayehi pucchitvā jānitabbā. Evaṁ ñatvā cariyānukūlaṁ kammaṭṭhānaṁ kathetabbaṁ.",
  "anya-e0101n3:148_0": "Kathentena ca tividhena kathetabbaṁ. Pakatiyā uggahitakammaṭṭhānassa ekaṁ dve nisajjāni",
  "anya-e0101n3:148_1": "sajjhāyaṁ kāretvā dātabbaṁ. Santike vasantassa āgatāgatakkhaṇe kathetabbaṁ. Uggahetvā",
  "anya-e0101n3:148_2": "aññatra gantukāmassa nātisaṁkhittaṁ nātivitthārikaṁ katvā kathetabbaṁ.",
  "anya-e0101n3:149_0": "Tattha pathavīkasiṇaṁ tāva kathentena cattāro kasiṇadosā, kasiṇakaraṇaṁ, katassa",
  "anya-e0101n3:149_1": "bhāvanānayo, duvidhaṁ nimittaṁ, duvidho samādhi, sattavidhaṁ sappāyāsappāyaṁ, dasavidhaṁ",
  "anya-e0101n3:149_2": "appanākosallaṁ, vīriyasamatā, appanāvidhānanti ime nava ākārā kathetabbā. Sesakammaṭṭhānesupi",
  "anya-e0101n3:149_3": "tassa tassa anurūpaṁ kathetabbaṁ. Taṁ sabbaṁ tesaṁ bhāvanāvidhāne āvibhavissati.",
  "anya-e0101n3:150_0": "Evaṁ kathiyamāne pana kammaṭṭhāne tena yoginā nimittaṁ gahetvā sotabbaṁ. Nimittaṁ",
  "anya-e0101n3:150_1": "gahetvāti idaṁ heṭṭhimapadaṁ, idaṁ uparimapadaṁ, ayamassa attho, ayamadhippāyo, idamopammanti",
  "anya-e0101n3:150_2": "evaṁ taṁ taṁ ākāraṁ upanibandhitvāti attho. Evaṁ nimittaṁ gahetvā sakkaccaṁ suṇantena",
  "anya-e0101n3:150_3": "hi kammaṭṭhānaṁ suggahitaṁ hoti. Athassa taṁ nissāya visesādhigamo sampajjati, na",
  "anya-e0101n3:150_4": "itarassāti ayaṁ gahetvāti imassa padassa atthaparidīpanā.",
  "anya-e0101n3:151": "Ettāvatā kalyāṇamittaṁ upasaṅkamitvā attano cariyānukūlaṁ cattālīsāya kammaṭṭhānesu aññataraṁ kammaṭṭhānaṁ gahetvāti imāni padāni sabbākārena vitthāritāni hontīti.",
  "anya-e0101n3:152": "Iti sādhujanapāmojjatthāya kate visuddhimagge",
  "anya-e0101n3:153": "Samādhibhāvanādhikāre",
  "anya-e0101n3:154": "Kammaṭṭhānaggahaṇaniddeso nāma",
  "anya-e0101n3:155": "Tatiyo paricchedo."
}