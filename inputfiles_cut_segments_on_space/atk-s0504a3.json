{
  "atk-s0504a3:0": "3. Tikanipāto",
  "atk-s0504a3:1": "1. Paṭhamavaggo",
  "atk-s0504a3:2": "1. Mūlasuttavaṇṇanā",
  "atk-s0504a3:3_0": "50. Tikanipātassa paṭhame tīṇīti gaṇanaparicchedo. Imānīti abhimukhīkaraṇaṁ. Akusalamūlānīti",
  "atk-s0504a3:3_1": "paricchinnadhammanidassanaṁ. Tattha akusalāni ca tāni mūlāni cāti akusalamūlāni.",
  "atk-s0504a3:3_2": "Atha vā akusalānaṁ hetupaccayapabhavajanakasamuṭṭhāpakanibbattakaṭṭhena mūlāni cāti",
  "atk-s0504a3:3_3": "akusalamūlāni, akusaladhammānaṁ kāraṇānīti attho. Kāraṇañhi yathā hinoti etasmā phalaṁ",
  "atk-s0504a3:3_4": "pavattatīti hetu, paṭicca etasmā etīti paccayo, pabhavati etasmāti pabhavo, attano",
  "atk-s0504a3:3_5": "phalaṁ janetīti janakaṁ, samuṭṭhāpetīti samuṭṭhāpakaṁ, nibbattetīti nibbattakanti",
  "atk-s0504a3:3_6": "ca vuccati. Evaṁ patiṭṭhaṭṭhena mūlanti, tasmā akusalamūlānīti akusalānaṁ suppatiṭṭhitabhāvasādhanāni,",
  "atk-s0504a3:3_7": "kāraṇānīti vuttaṁ hoti.",
  "atk-s0504a3:4_0": "Keci pana “sāliādīnaṁ sālibījādīni viya maṇippabhādīnaṁ maṇivaṇṇādayo viya ca akusalānaṁ",
  "atk-s0504a3:4_1": "akusalabhāvasādhako lobhādīnaṁ mūlaṭṭho”ti vadanti. Evaṁ sante akusalacittasamuṭṭhānarūpesu",
  "atk-s0504a3:4_2": "tesaṁ hetupaccayabhāvo na siyā. Na hi tāni tesaṁ akusalabhāvaṁ sādhenti, na ca paccayā",
  "atk-s0504a3:4_3": "na honti. Vuttañhetaṁ –",
  "atk-s0504a3:5": "“Hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo”ti.",
  "atk-s0504a3:6_0": "Ahetukassa ca mohassa akusalabhāvo na siyā akusalabhāvasādhakassa mūlantarassa abhāvato.",
  "atk-s0504a3:6_1": "Athāpi siyā lobhādīnaṁ sabhāvasiddho akusalādibhāvo, taṁsampayuttānaṁ pana lobhādipaṭibaddhoti.",
  "atk-s0504a3:6_2": "Evampi yathā lobhādīnaṁ, evaṁ alobhādīnampi sabhāvasiddho kusalādibhāvoti alobhādayo",
  "atk-s0504a3:6_3": "kusalā eva siyuṁ, na abyākatā, na ca honti. Tasmā yathā sampayuttesu, evaṁ mūlesupi",
  "atk-s0504a3:6_4": "kusalādibhāvo pariyesitabbo. Yonisomanasikārādiko viya hi kusalabhāvassa, ayonisomanasikārādiko",
  "atk-s0504a3:6_5": "akusalabhāvassa kāraṇanti gahetabbaṁ. Evaṁ akusalabhāvasādhanavasena lobhādīnaṁ mūlaṭṭhaṁ",
  "atk-s0504a3:6_6": "aggahetvā suppatiṭṭhitabhāvasādhanavasena gayhamāne na koci doso. Laddhahetupaccayā",
  "atk-s0504a3:6_7": "hi dhammā virūḷhamūlā viya pādapā thirā honti suppatiṭṭhitā, heturahitā pana tilabījakādisevālā",
  "atk-s0504a3:6_8": "viya na suppatiṭṭhitāti hetuādiatthena akusalānaṁ upakārakattā mūlānīti akusalamūlāni.",
  "atk-s0504a3:6_9": "Yasmā pana mūlena mutto akusalacittuppādo natthi, tasmā tīhi mūlehi sabbo akusalarāsi",
  "atk-s0504a3:6_10": "pariyādiyitvā dassitoti daṭṭhabbaṁ.",
  "atk-s0504a3:7_0": "Tāni akusalamūlāni sarūpato dassetuṁ “lobho akusalamūla”ntiādi vuttaṁ. Tattha lobhādīsu",
  "atk-s0504a3:7_1": "yaṁ vattabbaṁ, taṁ heṭṭhā vuttameva. Tattha pana tatiyamaggavajjhā lobhādayo āgatā,",
  "atk-s0504a3:7_2": "idha pana anavasesāti ayameva viseso.",
  "atk-s0504a3:8_0": "Gāthāyaṁ pāpacetasanti akusaladhammasamāyogato lāmakacittaṁ. Hiṁsantīti attano pavattikkhaṇe",
  "atk-s0504a3:8_1": "āyatiṁ vipākakkhaṇe ca vibādhenti. Attasambhūtāti attani jātā. Tacasāranti gaṇṭhitaṁ,",
  "atk-s0504a3:8_2": "veḷunti attho. Samphalanti attano phalaṁ. Idaṁ vuttaṁ hoti – khadirasīsapādayo viya",
  "atk-s0504a3:8_3": "antosāro ahutvā bahisāratāya tacasāranti laddhanāmaṁ veḷuādiṁ yathā attasambhūtameva",
  "atk-s0504a3:8_4": "phalaṁ hiṁsati vināseti, evameva anto sīlādisārarahitaṁ lāmakacittaṁ puggalaṁ attasambhūtāyeva",
  "atk-s0504a3:8_5": "lobhādayo vināsentīti.",
  "atk-s0504a3:9": "Paṭhamasuttavaṇṇanā niṭṭhitā.",
  "atk-s0504a3:10": "2. Dhātusuttavaṇṇanā",
  "atk-s0504a3:11_0": "51. Dutiye dhātuyoti attano phalassa sabhāvassa ca dhāraṇaṭṭhena dhātuyo. Yañcettha",
  "atk-s0504a3:11_1": "phalanibbattakaṁ, taṁ attano phalassa sabhāvassa ca, itaraṁ sabhāvasseva dhāraṇaṭṭhena",
  "atk-s0504a3:11_2": "dhātu. Rūpadhātūti rūpabhavo. Dhātuyā āgataṭṭhāne bhavena paricchinditabbaṁ, bhavassa",
  "atk-s0504a3:11_3": "āgataṭṭhāne dhātuyā paricchinditabbanti idha bhavena paricchedo kathito. Tasmā –",
  "atk-s0504a3:12": "“Katame dhammā rūpāvacarā? Heṭṭhato brahmalokaṁ pariyantaṁ karitvā uparito akaniṭṭhe deve anto karitvā etthāvacarā ettha pariyāpannā khandhadhātuāyatanā, ime dhammā rūpāvacarā”ti –",
  "atk-s0504a3:13": "Evaṁ vuttā rūpāvacaradhammā rūpadhātu. Arūpadhātūti arūpabhavo. Idhāpi bhavena paricchedo kathitoti –",
  "atk-s0504a3:14_0": "“Katame dhammā arūpāvacarā? Heṭṭhato ākāsānañcāyatanūpage deve anto karitvā, uparito",
  "atk-s0504a3:14_1": "nevasaññānāsaññāyatanūpage deve anto karitvā, etthāvacarā ettha pariyāpannā khandhadhātuāyatanā,",
  "atk-s0504a3:14_2": "ime dhammā arūpāvacarā”ti –",
  "atk-s0504a3:15": "Evaṁ vuttā arūpāvacaradhammā arūpadhātu. Nirodhadhātūti nibbānaṁ veditabbaṁ.",
  "atk-s0504a3:16_0": "Aparo nayo – rūpasahitā, rūpapaṭibaddhā, dhammappavatti rūpadhātu, pañcavokārabhavo,",
  "atk-s0504a3:16_1": "ekavokārabhavo ca, tena sakalo kāmabhavo rūpabhavo ca saṅgahito. Rūparahitā dhammappavatti",
  "atk-s0504a3:16_2": "arūpadhātu, catuvokārabhavo, tena arūpabhavo saṅgahito. Iti dvīhi padehi tayo bhavā",
  "atk-s0504a3:16_3": "sabbā saṁsārappavatti dassitā. Tatiyapadena pana asaṅkhatadhātuyeva saṅgahitāti maggaphalāni",
  "atk-s0504a3:16_4": "idha tikavinimuttadhammā nāma jātā. Keci pana “rūpadhātūti rūpasabhāvā dhammā, arūpadhātūti",
  "atk-s0504a3:16_5": "arūpasabhāvā dhammāti padadvayena anavasesato pañcakkhandhā gahitā”ti. “Rūpataṇhāya",
  "atk-s0504a3:16_6": "visayabhūtā dhammā rūpadhātu, arūpataṇhāya visayabhūtā arūpadhātū”ti ca vadanti,",
  "atk-s0504a3:16_7": "taṁ sabbaṁ idha nādhippetaṁ. Tasmā vuttanayeneva attho veditabbo.",
  "atk-s0504a3:17_0": "Gāthāsu rūpadhātuṁ pariññāyāti rūpapaṭibaddhadhammapavattiṁ ñātapariññādīhi tīhi",
  "atk-s0504a3:17_1": "pariññāhi parijānitvā. Āruppesu asaṇṭhitāti arūpāvacaradhammesu bhavarāgavasena bhavadiṭṭhivasena",
  "atk-s0504a3:17_2": "ca na patiṭṭhitā anallīnā. “Arūpesu asaṇṭhitā”ti ca paṭhanti, so eva attho. Ettāvatā",
  "atk-s0504a3:17_3": "tebhūmakadhammānaṁ pariññā vuttā. Nirodhe ye vimuccantīti ye nibbāne ārammaṇabhūte",
  "atk-s0504a3:17_4": "aggamaggaphalavasena samucchedapaṭippassaddhīhi anavasesakilesato vimuccanti. Te",
  "atk-s0504a3:17_5": "janā maccuhāyinoti te khīṇāsavajanā maraṇaṁ samatītā.",
  "atk-s0504a3:18_0": "Evaṁ dhātuttayasamatikkamena amatādhigamaṁ dassetvā “ayañca paṭipadā mayā gatamaggo",
  "atk-s0504a3:18_1": "ca tumhākaṁ dassito”ti tattha nesaṁ ussāhaṁ janento dutiyaṁ gāthamāha. Tattha kāyenāti",
  "atk-s0504a3:18_2": "nāmakāyena maggaphalehi. Phusayitvāti patvā. Nirūpadhinti khandhādisabbūpadhirahitaṁ.",
  "atk-s0504a3:18_3": "Upadhippaṭinissagganti tesaṁyeva ca upadhīnaṁ paṭinissajjanakāraṇaṁ. Nibbānassa hi",
  "atk-s0504a3:18_4": "maggañāṇena sacchikiriyāya sabbe upadhayo paṭinissaṭṭhā hontīti taṁ tesaṁ paṭinissajjanakāraṇaṁ.",
  "atk-s0504a3:18_5": "Sacchikatvāti kālena kālaṁ phalasamāpattisamāpajjanena attapaccakkhaṁ katvā anāsavo",
  "atk-s0504a3:18_6": "sammāsambuddho tameva asokaṁ virajaṁ nibbānapadaṁ deseti. Tasmā tadadhigamāya ussukkaṁ kātabbanti.",
  "atk-s0504a3:19": "Dutiyasuttavaṇṇanā niṭṭhitā.",
  "atk-s0504a3:20": "3. Paṭhamavedanāsuttavaṇṇanā",
  "atk-s0504a3:21_0": "52. Tatiye vedanāti ārammaṇarasaṁ vediyanti anubhavantīti vedanā. Tā vibhāgato dassetuṁ",
  "atk-s0504a3:21_1": "“sukhā vedanā”tiādi vuttaṁ. Tattha sukha-saddo atthuddhāravasena heṭṭhā vuttoyeva.",
  "atk-s0504a3:21_2": "Dukkha-saddo pana “jātipi dukkhā”tiādīsu dukkhavatthusmiṁ āgato. “Yasmā ca kho, mahāli,",
  "atk-s0504a3:21_3": "rūpaṁ dukkhaṁ dukkhānupatitaṁ dukkhāvakkanta”ntiādīsu dukkhārammaṇe. “Dukkho pāpassa",
  "atk-s0504a3:21_4": "uccayo”tiādīsu dukkhapaccaye. “Yāvañcidaṁ, bhikkhave, na sukarā akkhānena pāpuṇituṁ,",
  "atk-s0504a3:21_5": "yāva dukkhā nirayā”tiādīsu dukkhapaccayaṭṭhāne. “Sukhassa ca pahānā dukkhassa ca",
  "atk-s0504a3:21_6": "pahānā”tiādīsu dukkhavedanāyaṁ. Idhāpi dukkhavedanāyameva.",
  "atk-s0504a3:22_0": "Vacanatthato pana sukhayatīti sukhā. Dukkhayatīti dukkhā. Na dukkhā na sukhāti adukkhamasukhā,",
  "atk-s0504a3:22_1": "makāro padasandhivasena vutto. Tāsu iṭṭhānubhavanalakkhaṇā sukhā, aniṭṭhānubhavanalakkhaṇā",
  "atk-s0504a3:22_2": "dukkhā, ubhayaviparītānubhavanalakkhaṇā adukkhamasukhā. Tasmā sukhadukkhavedanānaṁ",
  "atk-s0504a3:22_3": "uppatti pākaṭā, na adukkhamasukhāya. Yadā hi sukhaṁ uppajjati, sakalasarīraṁ bhentaṁ",
  "atk-s0504a3:22_4": "maddantaṁ pharamānaṁ satadhotasappiṁ khādāpentaṁ viya, satapākatelaṁ makkhentaṁ viya,",
  "atk-s0504a3:22_5": "ghaṭasahassena pariḷāhaṁ nibbāpayamānaṁ viya ca “aho sukhaṁ, aho sukha”nti vācaṁ",
  "atk-s0504a3:22_6": "nicchārayamānameva uppajjati. Yadā dukkhaṁ uppajjati, sakalasarīraṁ khobhentaṁ maddantaṁ",
  "atk-s0504a3:22_7": "pharamānaṁ tattaphālaṁ pavesentaṁ viya vilīnatambalohaṁ āsiñcantaṁ viya ca “aho dukkhaṁ,",
  "atk-s0504a3:22_8": "aho dukkha”nti vippalāpentameva uppajjati. Iti sukhadukkhavedanānaṁ uppatti pākaṭā.",
  "atk-s0504a3:23_0": "Adukkhamasukhā pana dubbijānā duddīpanā andhakārā avibhūtā. Sā sukhadukkhānaṁ apagame",
  "atk-s0504a3:23_1": "sātāsātapaṭipakkhavasena majjhattākārabhūtā nayato gaṇhantasseva pākaṭā hoti. Yathā",
  "atk-s0504a3:23_2": "kiṁ? Yathā pubbāparaṁ sapaṁsuke padese upacaritamaggavasena piṭṭhipāsāṇe migena gatamaggo,",
  "atk-s0504a3:23_3": "evaṁ iṭṭhāniṭṭhārammaṇesu sukhadukkhānubhavanenapi majjhattārammaṇānubhavanabhāvena",
  "atk-s0504a3:23_4": "viññāyati. Majjhattārammaṇaggahaṇaṁ piṭṭhipāsāṇagamanaṁ viya iṭṭhāniṭṭhārammaṇaggahaṇābhāvato.",
  "atk-s0504a3:23_5": "Yañca tatrānubhavanaṁ, sā adukkhamasukhāti.",
  "atk-s0504a3:24_0": "Evamettha sukhadukkhaadukkhamasukhabhāvena tidhā vuttāpi katthaci sukhadukkhabhāvena",
  "atk-s0504a3:24_1": "dvidhā vuttā. Yathāha – “dvepi mayā, ānanda, vedanā vuttā, pariyāyena sukhā vedanā,",
  "atk-s0504a3:24_2": "dukkhā vedanā”ti. Katthaci tissopi visuṁ visuṁ sukhadukkhaadukkhamasukhabhāvena “sukhā",
  "atk-s0504a3:24_3": "vedanā ṭhitisukhā vipariṇāmadukkhā, dukkhā vedanā ṭhitidukkhā vipariṇāmasukhā, adukkhamasukhā",
  "atk-s0504a3:24_4": "vedanā ñāṇasukhā aññāṇadukkhā”ti. Katthaci sabbāpi dukkhabhāvena. Vuttañhetaṁ “yaṁ",
  "atk-s0504a3:24_5": "kiñci vedayitaṁ, sabbaṁ taṁ dukkhasminti vadāmī”ti.",
  "atk-s0504a3:25_0": "Tattha siyā – yadi tisso vedanā yathā idha vuttā, aññesu ca edisesu suttesu abhidhamme",
  "atk-s0504a3:25_1": "ca evaṁ avatvā kasmā evaṁ vuttaṁ “yaṁ kiñci vedayitaṁ, sabbaṁ taṁ dukkhasminti vadāmī”ti,",
  "atk-s0504a3:25_2": "“dvepi mayā, ānanda, vedanā vuttā”ti ca? Sandhāyabhāsitametaṁ, tasmā sā pariyāyadesanā.",
  "atk-s0504a3:25_3": "Vuttañhetaṁ bhagavatā –",
  "atk-s0504a3:26": "“Saṅkhārāniccataṁ, ānanda, mayā sandhāya bhāsitaṁ saṅkhāravipariṇāmataṁ, ‘yaṁ kiñci vedayitaṁ, sabbaṁ taṁ dukkhasmi”’nti.",
  "atk-s0504a3:27": "“Dvepi mayā, ānanda, vedanā vuttā pariyāyenā”ti ca.",
  "atk-s0504a3:28_0": "Ettha hi sukhā adukkhamasukhāti imāsaṁ dvinnaṁ vedanānaṁ nippariyāyena dukkhabhāvo",
  "atk-s0504a3:28_1": "natthi, veneyyajjhāsayena pana tattha nicchandadassanatthaṁ pariyāyena dukkhabhāvo",
  "atk-s0504a3:28_2": "vuttoti sā tādisī pariyāyadesanā. Ayaṁ pana vedanattayadesanā sabhāvakathāti katvā",
  "atk-s0504a3:28_3": "nippariyāyadesanāti ayamettha ācariyānaṁ samānakathā.",
  "atk-s0504a3:29_0": "Vitaṇḍavādī panāha “dukkhatādvayavacanato pariyāyadesanāva vedanattayadesanā”ti.",
  "atk-s0504a3:29_1": "So “mā heva”ntissa vacanīyo, yasmā bhagavatā sabbāsaṁ vedanānaṁ dukkhabhāvo adhippāyavasena",
  "atk-s0504a3:29_2": "vutto “saṅkhārāniccataṁ, ānanda, mayā sandhāya bhāsitaṁ saṅkhāravipariṇāmataṁ ‘yaṁ",
  "atk-s0504a3:29_3": "kiñci vedayitaṁ, sabbaṁ taṁ dukkhasmi”’nti. Yadi panettha vedanattayadesanā pariyāyadesanā",
  "atk-s0504a3:29_4": "siyā, “idaṁ mayā sandhāya bhāsitaṁ tisso vedanā”ti vattabbaṁ siyā, na panetaṁ vuttaṁ.",
  "atk-s0504a3:30_0": "Apicāyameva vattabbo “ko, panāvuso, vedanattayadesanāya adhippāyo”ti? Sace vadeyya",
  "atk-s0504a3:30_1": "“mudukā dukkhā vedanā sukhā, adhimattā dukkhā, majjhimā adukkhamasukhāti veneyyajjhāsayena",
  "atk-s0504a3:30_2": "vuttā. Tāsu hi na sattānaṁ sukhādivaḍḍhī”ti. So vattabbo – ko panāvuso dukkhavedanāya",
  "atk-s0504a3:30_3": "sabhāvo, yena “sabbā vedanā dukkhā”ti vucceyyuṁ? Yadi yāya uppannāya sattā viyogameva",
  "atk-s0504a3:30_4": "icchanti, so dukkhavedanāya sabhāvo. Yāya ca pana uppannāya sattā aviyogameva icchanti,",
  "atk-s0504a3:30_5": "yāya na ubhayaṁ icchanti, sā kathaṁ dukkhavedanā siyā? Atha yā attano nissayassa",
  "atk-s0504a3:30_6": "upaghātakārī, sā dukkhā. Yā anuggahakārī, sā kathaṁ dukkhā siyā. Atha pana yadariyā",
  "atk-s0504a3:30_7": "dukkhato passanti, so dukkhavedanāya sabhāvo, saṅkhāradukkhatāya vedanaṁ ariyā dukkhato",
  "atk-s0504a3:30_8": "passanti, sā ca abhiṇhasabhāvāti kathaṁ tāsaṁ vedanānaṁ mudumajjhimādhimattadukkhabhāvo",
  "atk-s0504a3:30_9": "siyā? Yadi ca saṅkhāradukkhatāya eva vedanānaṁ dukkhabhāvo siyā, “tisso imā, bhikkhave,",
  "atk-s0504a3:30_10": "dukkhatāyo dukkhadukkhatā, vipariṇāmadukkhatā, saṅkhāradukkhatā”ti ayaṁ dukkhatānaṁ",
  "atk-s0504a3:30_11": "vibhāgadesanā nippayojanā siyā. Tathā ca sati suttameva paṭibāhitaṁ siyā, purimesu",
  "atk-s0504a3:30_12": "ca tīsu rūpāvacarajjhānesu mudukā dukkhā vedanāti āpajjati sukhavedanāvacanato. Catutthajjhāne",
  "atk-s0504a3:30_13": "arūpajjhānesu ca majjhimā, adukkhamasukhavedanāvacanato. Evaṁ sante purimā tisso",
  "atk-s0504a3:30_14": "rūpāvacarasamāpattiyo catutthajjhānasamāpattiyā arūpasamāpattīhi ca santatarāti āpajjati.",
  "atk-s0504a3:30_15": "Kathaṁ vā santatarappaṇītatarāsu samāpattīsu dukkhavedanāya adhikabhāvo yujjati?",
  "atk-s0504a3:30_16": "Tasmā vedanattayadesanāya pariyāyadesanābhāvo na yuttoti.",
  "atk-s0504a3:31_0": "Yaṁ pana vuttaṁ “dukkhe sukhanti saññāvipallāso”ti, taṁ kathanti? Vipariṇāmadukkhatāya",
  "atk-s0504a3:31_1": "saṅkhāradukkhatāya ca yathābhūtānavabodhena yā ekantato sukhasaññā, yā ca dukkhanimitte",
  "atk-s0504a3:31_2": "sukhanimittasaññā, taṁ sandhāya vuttaṁ. Evampi “sukhā, bhikkhave, vedanā dukkhato",
  "atk-s0504a3:31_3": "daṭṭhabbā”ti idaṁ pana kathanti? Idaṁ pana vipariṇāmadassane sanniyojanatthaṁ vuttaṁ",
  "atk-s0504a3:31_4": "tassa tattha virāguppattiyā upāyabhāvato sukhavedanāya bahudukkhānugatabhāvato ca.",
  "atk-s0504a3:31_5": "Tathā hi dukkhassa hetubhāvato anekehi dukkhadhammehi anubaddhattā ca paṇḍitā sukhampi",
  "atk-s0504a3:31_6": "dukkhamicceva paṭipannā.",
  "atk-s0504a3:32_0": "Evampi nattheva sukhā vedanā, sukhahetūnaṁ niyamābhāvato. Ye hi sukhavedanāya hetusammatā",
  "atk-s0504a3:32_1": "ghāsacchādanādayo, te eva adhimattaṁ akāle ca paṭiseviyamānā dukkhavedanāya hetubhāvamāpajjanti.",
  "atk-s0504a3:32_2": "Na ca yeneva hetunā sukhaṁ, teneva dukkhanti yuttaṁ vattuṁ. Tasmā na te sukhahetū,",
  "atk-s0504a3:32_3": "dukkhantarāpagame pana aviññūnaṁ sukhasaññā yathā cirataraṁ ṭhānādiiriyāpathasamaṅgī",
  "atk-s0504a3:32_4": "hutvā tadaññairiyāpathasamāyoge mahantañca bhāraṁ vahato bhāranikkhepe ceva vūpasame",
  "atk-s0504a3:32_5": "ca, tasmā nattheva sukhanti? Tayidaṁ sammadeva sukhahetuṁ apariññāya tassa niyamābhāvaparikappanaṁ.",
  "atk-s0504a3:32_6": "Ārammaṇamattameva hi kevalaṁ sukhahetuṁ manasikatvā evaṁ vuttaṁ, ajjhattikasarīrassa",
  "atk-s0504a3:32_7": "avatthāvisesaṁ samuditaṁ pana ekajjhaṁ tadubhayaṁ sukhādihetūti veditabbaṁ. Yādisañca",
  "atk-s0504a3:32_8": "tadubhayaṁ sukhavedanāya hetu, tādisaṁ na kadācipi dukkhavedanāya hetu hotīti vavatthitā",
  "atk-s0504a3:32_9": "eva sukhādihetu. Yathā nāma tejodhātu sāliyavaḍākasassādīnaṁ yādisamavatthantaraṁ",
  "atk-s0504a3:32_10": "patvā sātamadhurabhāvahetu hoti, na tādisameva patvā kadācipi asātaamadhurabhāvahetu",
  "atk-s0504a3:32_11": "hoti, evaṁsampadamidaṁ daṭṭhabbaṁ.",
  "atk-s0504a3:33_0": "Dukkhāpagameva kadāci sukhavedanantaraṁ upalabbhati. Tattha sukheyeva sukhasaññā,",
  "atk-s0504a3:33_1": "na dukkhāpagamamatte yathā addhānagamanaparissamakilantassa sambāhane iriyāpathaparivattane",
  "atk-s0504a3:33_2": "ca, aññathā kālantarepi parissamāpagame tādisī sukhasaññā siyā. Dukkhāpagamamatte",
  "atk-s0504a3:33_3": "pana sukhanti parikappanā vedanāvisesassa anupalabbhamānattā. Ekanteneva cetaṁ evaṁ",
  "atk-s0504a3:33_4": "sampaṭicchitabbaṁ, yato paṇītappaṇītāniyeva ārammaṇāni mahatā āyāsena sattā abhipatthayanti,",
  "atk-s0504a3:33_5": "na ca nesaṁ yena kenaci yathāladdhamattena paccayena patikāraṁ kātuṁ sakkā taṇhuppādenāti.",
  "atk-s0504a3:33_6": "Vedanāpaccayā hi taṇhāupādi, tathābhāve ca sugandhamadhurasukhasamphassādivatthūnaṁ",
  "atk-s0504a3:33_7": "itarītarabhāvena sukhavisesasaññā jāyamānā katamassa dukkhavisesassa apagamane ghānajivhākāyadvāresu,",
  "atk-s0504a3:33_8": "sotadvāre ca dibbasaṅgītasadisapañcaṅgikatūriyasaddāvadhāraṇe. Tasmā na dukkhavedanāyameva",
  "atk-s0504a3:33_9": "dukkhantarāpagame sukhasaññā, nāpi kevale dukkhāpagamamatteti āgamato yuttitopi vavatthitā",
  "atk-s0504a3:33_10": "tisso vedanāti bhagavato vedanattayadesanā nītatthāyeva, na neyyatthāti saññāpetabbaṁ.",
  "atk-s0504a3:33_11": "Evañcetaṁ upeti, iccetaṁ kusalaṁ, no ce, kammaṁ katvā uyyojetabbo “gaccha yathāsukha”nti.",
  "atk-s0504a3:34_0": "Evametā aññamaññapaṭipakkhasabhāvavavatthitalakkhaṇā eva tisso vedanā bhagavatā desitā.",
  "atk-s0504a3:34_1": "Tañca kho vipassanākammikānaṁ yogāvacarānaṁ vedanāmukhena arūpakammaṭṭhānadassanatthaṁ.",
  "atk-s0504a3:34_2": "Duvidhañhi kammaṭṭhānaṁ rūpakammaṭṭhānaṁ, arūpakammaṭṭhānanti. Tattha bhagavā rūpakammaṭṭhānaṁ",
  "atk-s0504a3:34_3": "kathento saṅkhepamanasikāravasena vā vitthāramanasikāravasena vā catudhātuvavatthānādivasena",
  "atk-s0504a3:34_4": "vā katheti. Arūpakammaṭṭhānaṁ pana kathento phassavasena vā vedanāvasena vā cittavasena",
  "atk-s0504a3:34_5": "vā katheti. Ekaccassa hi āpāthagate ārammaṇe āvajjato tattha cittacetasikānaṁ paṭhamābhinipāto",
  "atk-s0504a3:34_6": "phasso taṁ ārammaṇaṁ phusanto uppajjamāno pākaṭo hoti, ekaccassa taṁ ārammaṇaṁ anubhavantī",
  "atk-s0504a3:34_7": "uppajjamānā vedanā pākaṭā hoti, ekaccassa taṁ ārammaṇaṁ vijānantaṁ uppajjamānaṁ viññāṇaṁ",
  "atk-s0504a3:34_8": "pākaṭaṁ hoti. Iti tesaṁ tesaṁ puggalānaṁ ajjhāsayena yathāpākaṭaṁ phassādimukhena",
  "atk-s0504a3:34_9": "tidhā arūpakammaṭṭhānaṁ katheti.",
  "atk-s0504a3:35_0": "Tattha yassa phasso pākaṭo hoti, sopi “na kevalaṁ phassova uppajjati, tena saddhiṁ",
  "atk-s0504a3:35_1": "tadeva ārammaṇaṁ anubhavamānā vedanāpi uppajjati, sañjānamānā saññāpi, cetayamānā",
  "atk-s0504a3:35_2": "cetanāpi, vijānamānaṁ viññāṇampi uppajjatī”ti phassapañcamakeyeva pariggaṇhāti. Yassa",
  "atk-s0504a3:35_3": "vedanā pākaṭā hoti, sopi “na kevalaṁ vedanāva uppajjati, tāya saddhiṁ phusamāno phassopi",
  "atk-s0504a3:35_4": "uppajjati, sañjānamānā saññāpi, cetayamānā cetanāpi, vijānamānaṁ viññāṇampi uppajjatī”ti",
  "atk-s0504a3:35_5": "phassapañcamakeyeva pariggaṇhāti. Yassa viññāṇaṁ pākaṭaṁ hoti, sopi “na kevalaṁ viññāṇameva",
  "atk-s0504a3:35_6": "uppajjati, tena saddhiṁ tadevārammaṇaṁ phusamāno phassopi uppajjati, anubhavamānā",
  "atk-s0504a3:35_7": "vedanāpi, sañjānamānā saññāpi, cetayamānā cetanāpi uppajjatī”ti phassapañcamakeyeva pariggaṇhāti.",
  "atk-s0504a3:36_0": "So “ime phassapañcamakā dhammā kiṁnissitā”ti upadhārento “vatthunissitā”ti pajānāti.",
  "atk-s0504a3:36_1": "Vatthu nāma karajakāyo. Yaṁ sandhāya vuttaṁ “idañca pana me viññāṇaṁ etthasitaṁ etthapaṭibaddha”nti.",
  "atk-s0504a3:36_2": "So atthato bhūtā ceva upādārūpāni ca, evamettha vatthu rūpaṁ, phassapañcamakā nāmanti",
  "atk-s0504a3:36_3": "nāmarūpamattameva passati. Rūpañcettha rūpakkhandho, nāmaṁ cattāro arūpino khandhāti",
  "atk-s0504a3:36_4": "pañcakkhandhamattaṁ hoti. Nāmarūpavinimuttā hi pañcakkhandhā, pañcakkhandhavinimuttaṁ",
  "atk-s0504a3:36_5": "vā nāmarūpaṁ natthi. So “ime pañcakkhandhā kiṁhetukā”ti upaparikkhanto “avijjādihetukā”ti,",
  "atk-s0504a3:36_6": "tato “paccayo ceva paccayuppannañca idaṁ, añño satto vā puggalo vā natthi, suddhasaṅkhārapuñjamattamevā”ti",
  "atk-s0504a3:36_7": "sappaccayanāmarūpavasena tilakkhaṇaṁ āropetvā vipassanāpaṭipāṭiyā “aniccaṁ dukkhamanattā”ti",
  "atk-s0504a3:36_8": "sammasanto vicarati. So “ajja ajjā”ti paṭivedhaṁ ākaṅkhamāno tathārūpe samaye utusappāyaṁ,",
  "atk-s0504a3:36_9": "puggalasappāyaṁ, bhojanasappāyaṁ, dhammassavanasappāyaṁ vā labhitvā ekapallaṅkena",
  "atk-s0504a3:36_10": "nisinnova vipassanaṁ matthakaṁ pāpetvā arahatte patiṭṭhāti. Evaṁ imesaṁ tiṇṇaṁ janānaṁ",
  "atk-s0504a3:36_11": "yāva arahattā kammaṭṭhānaṁ veditabbaṁ. Idha pana bhagavā vedanāvasena bujjhanakānaṁ",
  "atk-s0504a3:36_12": "ajjhāsayena arūpakammaṭṭhānaṁ kathento vedanāvasena kathesi. Tattha –",
  "atk-s0504a3:37": "“Lakkhaṇañca adhiṭṭhānaṁ, uppatti anusayo tathā;",
  "atk-s0504a3:38": "Ṭhānaṁ pavattikālo ca, indriyañca dvidhāditā”ti. –",
  "atk-s0504a3:39_0": "Idaṁ pakiṇṇakaṁ veditabbaṁ – tattha lakkhaṇaṁ heṭṭhā vuttameva. Adhiṭṭhānanti phasso.",
  "atk-s0504a3:39_1": "“Phassapaccayā vedanā”ti hi vacanato phasso vedanāya adhiṭṭhānaṁ. Tathā hi so vedanādhiṭṭhānabhāvato",
  "atk-s0504a3:39_2": "niccammagāvīupamāya upamito. Tattha sukhavedanīyo phasso sukhāya vedanāya adhiṭṭhānaṁ,",
  "atk-s0504a3:39_3": "dukkhavedanīyo phasso dukkhāya vedanāya, adukkhamasukhavedanīyo phasso adukkhamasukhāya",
  "atk-s0504a3:39_4": "vedanāya adhiṭṭhānaṁ, āsannakāraṇanti attho. Vedanā kassa padaṭṭhānaṁ? “Vedanāpaccayā",
  "atk-s0504a3:39_5": "taṇhā”ti vacanato taṇhāya padaṭṭhānaṁ abhipatthanīyabhāvato. Sukhā vedanā tāva taṇhāya",
  "atk-s0504a3:39_6": "padaṭṭhānaṁ hotu, itarā pana kathanti? Vuccate sukhasamaṅgīpi tāva taṁsadisaṁ tato",
  "atk-s0504a3:39_7": "vā uttaritaraṁ sukhaṁ abhipattheti, kimaṅga pana dukkhasamaṅgībhūto. Adukkhamasukhā",
  "atk-s0504a3:39_8": "ca santabhāvena sukhamicceva vuccatīti tissopi vedanā taṇhāya padaṭṭhānaṁ.",
  "atk-s0504a3:40_0": "Uppattīti uppattikāraṇaṁ. Iṭṭhārammaṇabhūtā hi sattasaṅkhārā sukhavedanāya uppattikāraṇaṁ,",
  "atk-s0504a3:40_1": "te eva aniṭṭhārammaṇabhūtā dukkhavedanāya, majjhattārammaṇabhūtā adukkhamasukhāya.",
  "atk-s0504a3:40_2": "Vipākato tadākāraggahaṇato cettha iṭṭhāniṭṭhatā veditabbā.",
  "atk-s0504a3:41": "Anusayoti imāsu tīsu vedanāsu sukhāya vedanāya rāgānusayo anuseti, dukkhāya vedanāya paṭighānusayo, adukkhamasukhāya vedanāya avijjānusayo anuseti. Vuttañhetaṁ –",
  "atk-s0504a3:42": "“Sukhāya kho, āvuso visākha, vedanāya rāgānusayo anusetī”tiādi.",
  "atk-s0504a3:43_0": "Diṭṭhimānānusayā cettha rāgapakkhiyā kātabbā. Sukhābhinandanena hi diṭṭhigatikā “sassata”ntiādinā",
  "atk-s0504a3:43_1": "sakkāye abhinivisanti, mānajātikā ca mānaṁ jappenti “seyyohamasmī”tiādinā. Vicikicchānusayo",
  "atk-s0504a3:43_2": "pana avijjāpakkhiko kātabbo. Tathā hi vuttaṁ paṭiccasamuppādavibhaṅge “vedanāpaccayā",
  "atk-s0504a3:43_3": "vicikicchā”ti. Anusayānañca tattha tattha santāne appahīnabhāvena thāmagamanaṁ. Tasmā",
  "atk-s0504a3:43_4": "“sukhāya vedanāya rāgānusayo anusetī”ti maggena appahīnattā anurūpakāraṇalābhe uppajjanāraho",
  "atk-s0504a3:43_5": "rāgo, tattha sayito viya hotīti attho. Esa nayo sesesupi.",
  "atk-s0504a3:44_0": "Ṭhānanti kāyo cittañca vedanāya ṭhānaṁ. Vuttañhetaṁ – “yaṁ tasmiṁ samaye kāyikaṁ",
  "atk-s0504a3:44_1": "sukhaṁ kāyasamphassajaṁ sātaṁ sukhaṁ vedayitaṁ. Yaṁ tasmiṁ samaye cetasikaṁ sukhaṁ",
  "atk-s0504a3:44_2": "cetosamphassajaṁ sātaṁ sukhaṁ vedayita”nti ca.",
  "atk-s0504a3:45": "Pavattikāloti pavattikkhaṇo, pavattanākalanañca. Pavattikkhaṇena hi sukhadukkhavedanānaṁ sukhadukkhabhāvo vavatthito. Yathāha –",
  "atk-s0504a3:46": "“Sukhā kho, āvuso visākha, vedanā ṭhitisukhā vipariṇāmadukkhā, dukkhā kho, āvuso visākha, vedanā ṭhitidukkhā vipariṇāmasukhā”ti.",
  "atk-s0504a3:47_0": "Sukhāya vedanāya atthibhāvo sukhaṁ, natthibhāvo dukkhaṁ. Dukkhāya vedanāya atthibhāvo",
  "atk-s0504a3:47_1": "dukkhaṁ, natthibhāvo sukhanti attho. Adukkhamasukhāya vedanāya pavattanākalanaṁ pavattiyā",
  "atk-s0504a3:47_2": "ākalanaṁ anākalanañca jānanaṁ ajānanañca sukhadukkhabhāvavavatthānaṁ. Vuttampi cetaṁ –",
  "atk-s0504a3:48": "“Adukkhamasukhā kho, āvuso visākha, vedanā ñāṇasukhā aññāṇadukkhā”ti.",
  "atk-s0504a3:49_0": "Indriyanti etā hi sukhādayo tisso vedanā sukhindriyaṁ, dukkhindriyaṁ, somanassindriyaṁ,",
  "atk-s0504a3:49_1": "domanassindriyaṁ, upekkhindriyanti adhipateyyaṭṭhena indriyato pañcadhā vibhattā.",
  "atk-s0504a3:49_2": "Kāyikañhi sātaṁ sukhindriyanti vuttaṁ, asātaṁ dukkhindriyanti. Mānasaṁ pana sātaṁ",
  "atk-s0504a3:49_3": "somanassindriyanti vuttaṁ, asātaṁ domanassindriyanti. Duvidhampi neva sātaṁ nāsātaṁ",
  "atk-s0504a3:49_4": "upekkhindriyanti. Kiṁ panettha kāraṇaṁ – yathā kāyikacetasikā sukhadukkhavedanā “sukhindriyaṁ",
  "atk-s0504a3:49_5": "somanassindriyaṁ, dukkhindriyaṁ domanassindriya”nti vibhajitvā vuttā, na evaṁ adukkhamasukhāti?",
  "atk-s0504a3:49_6": "Bhedābhāvato. Yatheva hi anuggahasabhāvā bādhakasabhāvā ca sukhadukkhavedanā aññathā",
  "atk-s0504a3:49_7": "kāyassa anuggahaṁ bādhakañca karonti, cittassa ca aññathā, na evaṁ adukkhamasukhā,",
  "atk-s0504a3:49_8": "tasmā bhedābhāvato vibhajitvā na vuttā.",
  "atk-s0504a3:50_0": "Dvidhāditāti sabbāpi hi vedanā vedayitaṭṭhena ekavidhāpi nissayabhedena duvidhā –",
  "atk-s0504a3:50_1": "kāyikā cetasikāti, sukhā, dukkhā, adukkhamasukhāti tividhā, catuyonivasena catubbidhā,",
  "atk-s0504a3:50_2": "indriyavasena, gativasena ca pañcavidhā, dvāravasena ca ārammaṇavasena ca chabbidhā,",
  "atk-s0504a3:50_3": "sattaviññāṇadhātuyogena sattavidhā, aṭṭhalokadhammapaccayatāya aṭṭhavidhā, sukhādīnaṁ",
  "atk-s0504a3:50_4": "paccekaṁ atītādivibhāgena navavidhā, tā eva ajjhattabahiddhābhedena aṭṭhārasavidhā,",
  "atk-s0504a3:50_5": "tathā rūpādīsu chasu ārammaṇesu ekekasmiṁ sukhādivasena tisso tisso katvā. Rūpārammaṇasmiñhi",
  "atk-s0504a3:50_6": "sukhāpi uppajjati, dukkhāpi, adukkhamasukhāpi, evaṁ itaresupi. Atha vā aṭṭhārasamanopavicāravasena",
  "atk-s0504a3:50_7": "aṭṭhārasa. Vuttañhi –",
  "atk-s0504a3:51_0": "“Cakkhunā rūpaṁ disvā somanassaṭṭhāniyaṁ rūpaṁ upavicarati, domanassaṭṭhāniyaṁ, upekkhāṭṭhāniyaṁ",
  "atk-s0504a3:51_1": "rūpaṁ upavicarati, sotena saddaṁ…pe… manasā dhammaṁ viññāya somanassaṭṭhāniyaṁ dhammaṁ",
  "atk-s0504a3:51_2": "upavicarati, domanassaṭṭhāniyaṁ, upekkhāṭṭhāniyaṁ dhammaṁ upavicaratī”ti.",
  "atk-s0504a3:52_0": "Evaṁ aṭṭhārasavidhā honti. Tathā cha gehassitāni somanassāni, cha gehassitāni domanassāni,",
  "atk-s0504a3:52_1": "cha gehassitā upekkhā, tathā nekkhammassitā somanassādayoti evaṁ chattiṁsavidhā.",
  "atk-s0504a3:52_2": "Atīte chattiṁsa, anāgate chattiṁsa, paccuppanne chattiṁsāti aṭṭhuttarasatampi bhavanti.",
  "atk-s0504a3:52_3": "Evamettha dvidhāditā veditabbāti.",
  "atk-s0504a3:53": "Pakiṇṇakakathā niṭṭhitā.",
  "atk-s0504a3:54_0": "Gāthāsu samāhitoti upacārappanābhedena samādhinā samāhito. Tena samathabhāvanānuyogaṁ",
  "atk-s0504a3:54_1": "dasseti. Sampajānoti sātthakasampajaññādinā catubbidhena sampajaññena sampajāno.",
  "atk-s0504a3:54_2": "Tena vipassanānuyogaṁ dasseti. Satoti satokārī. Tena samathavipassanānayena dhammā",
  "atk-s0504a3:54_3": "bhāvanāpāripūriṁ gacchanti. Tena samannāgatattaṁ dasseti. Vedanā ca pajānātīti “imā",
  "atk-s0504a3:54_4": "vedanā, ettakā vedanā”ti sabhāvato vibhāgato “aniccā dukkhā vipariṇāmadhammā”ti aniccādilakkhaṇato",
  "atk-s0504a3:54_5": "ca pubbabhāge tīhi pariññāhi parijānanto vipassanaṁ vaḍḍhetvā ariyamaggena pariññāpaṭivedhena",
  "atk-s0504a3:54_6": "pajānāti. Vedanānañca sambhavanti samudayasaccaṁ. Yattha cetā nirujjhantīti ettāvatā",
  "atk-s0504a3:54_7": "vedanā yattha nirujjhanti, taṁ nirodhasaccaṁ. Khayagāminanti vedanānaṁ khayagāminaṁ",
  "atk-s0504a3:54_8": "ariyamaggañca pajānātīti sambandho. Vedanānaṁkhayāti evaṁ cattāri saccāni paṭivijjhantena",
  "atk-s0504a3:54_9": "ariyamaggena vedanānaṁ anuppādanirodhā. Nicchāto parinibbutoti nittaṇho, pahīnataṇho,",
  "atk-s0504a3:54_10": "kilesaparinibbānena, khandhaparinibbānena ca parinibbuto hoti.",
  "atk-s0504a3:55": "Tatiyasuttavaṇṇanā niṭṭhitā.",
  "atk-s0504a3:56": "4. Dutiyavedanāsuttavaṇṇanā",
  "atk-s0504a3:57_0": "53. Catutthe dukkhato daṭṭhabbāti sukhavedanā vipariṇāmadukkhavasena dukkhāti ñāṇacakkhunā",
  "atk-s0504a3:57_1": "passitabbā. Sallato daṭṭhabbāti dunnīharaṇaṭṭhena antotudanaṭṭhena pīḷanaṭṭhena dukkhadukkhabhāvena",
  "atk-s0504a3:57_2": "dukkhavedanā sallanti passitabbā. Aniccatoti hutvā abhāvato udayabbayavantato tāvakālikato",
  "atk-s0504a3:57_3": "niccapaṭipakkhato ca adukkhamasukhā vedanā aniccāti passitabbā. Kāmañcettha sabbāpi",
  "atk-s0504a3:57_4": "vedanā aniccato passitabbā, aniccadassanato pana sātisayaṁ virāganimittaṁ dukkhadassananti",
  "atk-s0504a3:57_5": "imamatthaṁ dassento satthā “sukhā, bhikkhave, vedanā dukkhato daṭṭhabbā, dukkhā vedanā",
  "atk-s0504a3:57_6": "sallato daṭṭhabbā”ti āha. Atha vā yattha puthujjanā sukhābhinivesino, tattha nibbedajananatthaṁ",
  "atk-s0504a3:57_7": "tathā vuttaṁ. Tenassā saṅkhāradukkhatāya dukkhabhāvo dassito. Yadaniccaṁ, taṁ dukkhanti",
  "atk-s0504a3:57_8": "vipariṇāmadukkhatāya “sukhā, bhikkhave, vedanā dukkhato daṭṭhabbā”ti vatvā “sukhāpi",
  "atk-s0504a3:57_9": "tāva edisī, dukkhā nu kho kīdisī”ti cintentānaṁ dukkhadukkhatāya “dukkhā vedanā sallato",
  "atk-s0504a3:57_10": "daṭṭhabbā”ti āha, itarā pana saṅkhāradukkhatāya eva dukkhāti dassento “adukkhamasukhā",
  "atk-s0504a3:57_11": "vedanā aniccato daṭṭhabbā”ti avoca.",
  "atk-s0504a3:58_0": "Ettha ca “sukhā vedanā dukkhato daṭṭhabbā”ti etena rāgassa samugghātanūpāyo dassito.",
  "atk-s0504a3:58_1": "Sukhavedanāya hi rāgānusayo anuseti. “Dukkhā vedanā sallato daṭṭhabbā”ti etena dosassa",
  "atk-s0504a3:58_2": "samugghātanūpāyo dassito. Dukkhavedanāya hi paṭighānusayo anuseti. “Adukkhamasukhā",
  "atk-s0504a3:58_3": "vedanā aniccato daṭṭhabbā”ti etena mohassa samugghātanūpāyo dassito. Adukkhamasukhavedanāya",
  "atk-s0504a3:58_4": "hi avijjānusayo anuseti.",
  "atk-s0504a3:59_0": "Tathā paṭhamena taṇhāsaṁkilesassa pahānaṁ dassitaṁ tassa sukhassādahetukattā, dutiyena",
  "atk-s0504a3:59_1": "duccaritasaṁkilesassa pahānaṁ. Yathābhūtañhi dukkhaṁ aparijānantā tassa pariharaṇatthaṁ",
  "atk-s0504a3:59_2": "duccaritaṁ caranti. Tatiyena diṭṭhisaṁkilesassa pahānaṁ aniccato passantassa diṭṭhisaṁkilesābhāvato",
  "atk-s0504a3:59_3": "avijjānimittattā diṭṭhisaṁkilesassa, avijjānimittañca adukkhamasukhā vedanā. Paṭhamena",
  "atk-s0504a3:59_4": "vā vipariṇāmadukkhapariññā, dutiyena dukkhadukkhapariññā, tatiyena saṅkhāradukkhapariññā.",
  "atk-s0504a3:59_5": "Paṭhamena vā iṭṭhārammaṇapariññā, dutiyena aniṭṭhārammaṇapariññā, tatiyena majjhattārammaṇapariññā.",
  "atk-s0504a3:59_6": "Virattesu hi tadārammaṇadhammesu ārammaṇānipi virattāneva hontīti. Paṭhamena vā rāgappahānaparikittanena",
  "atk-s0504a3:59_7": "dukkhānupassanāya appaṇihitavimokkho dīpito hoti, dutiyena dosappahānaparikittanena",
  "atk-s0504a3:59_8": "aniccānupassanāya animittavimokkho, tatiyena mohappahānaparikittanena anattānupassanāya",
  "atk-s0504a3:59_9": "suññatavimokkho dīpito hotīti veditabbaṁ.",
  "atk-s0504a3:60_0": "Yatoti yadā, yasmā vā. Ariyoti kilesehi ārakā ṭhito parisuddho. Sammaddasoti sabbāsaṁ",
  "atk-s0504a3:60_1": "vedanānaṁ catunnampi vā saccānaṁ aviparītadassāvī. Acchecchi taṇhanti vedanāmūlakaṁ",
  "atk-s0504a3:60_2": "taṇhaṁ aggamaggena chindi, anavasesato samucchindi. Vivattayi saṁyojananti dasavidhaṁ",
  "atk-s0504a3:60_3": "saṁyojanaṁ parivattayi, nimmūlamakāsi. Sammāti hetunā kāraṇena. Mānābhisamayāti mānassa",
  "atk-s0504a3:60_4": "dassanābhisamayā, pahānābhisamayā vā. Arahattamaggo hi kiccavasena mānaṁ passati,",
  "atk-s0504a3:60_5": "ayamassa dassanābhisamayo. Tena diṭṭho pana so tāvadeva pahīyati diṭṭhavisena diṭṭhasattānaṁ",
  "atk-s0504a3:60_6": "jīvitaṁ viya, ayamassa pahānābhisamayo. Antamakāsi dukkhassāti evaṁ arahattamaggena",
  "atk-s0504a3:60_7": "mānassa diṭṭhattā pahīnattā ca sabbasseva vaṭṭadukkhassa koṭisaṅkhātaṁ antaṁ paricchedaṁ",
  "atk-s0504a3:60_8": "parivaṭumaṁ akāsi, antimasamussayamattāvasesaṁ dukkhamakāsīti vuttaṁ hoti.",
  "atk-s0504a3:61_0": "Gāthāsu yoti yo ariyasāvako. Addāti addasa, sukhavedanaṁ dukkhato passīti attho.",
  "atk-s0504a3:61_1": "Sukhavedanā hi visamissaṁ viya bhojanaṁ paribhogakāle assādaṁ dadamānā vipariṇāmakāle",
  "atk-s0504a3:61_2": "dukkhāyevāti. Dukkhamaddakkhi sallatoti yathā sallaṁ sarīraṁ anupavisantampi paviṭṭhampi",
  "atk-s0504a3:61_3": "uddhariyamānampi pīḷameva janeti, evaṁ dukkhavedanā uppajjamānāpi ṭhitippattāpi bhijjamānāpi",
  "atk-s0504a3:61_4": "vibādhatiyevāti taṁ sallato vipassīti vuttaṁ. Addakkhinaṁ aniccatoti sukhadukkhato",
  "atk-s0504a3:61_5": "santasabhāvatāya santatarajātikampi naṁ adukkhamasukhaṁ aniccantikatāya aniccato passi.",
  "atk-s0504a3:62_0": "Sa ve sammaddasoti so evaṁ tissannaṁ vedanānaṁ sammadeva dukkhādito dassāvī. Yatoti",
  "atk-s0504a3:62_1": "yasmā. Tatthāti vedanāyaṁ. Vimuccatīti samucchedavimuttivasena vimuccati. Idaṁ vuttaṁ",
  "atk-s0504a3:62_2": "hoti – yasmā sukhādīni dukkhādito addasa, tasmā tattha vedanāya tappaṭibaddhachandarāgappahānena",
  "atk-s0504a3:62_3": "samucchedavasena vimuccati. Yaṁsadde hi vutte taṁsaddo āharitvā vattabbo. Atha vā",
  "atk-s0504a3:62_4": "yatoti kāyavācācittehi saṁyato yatatto, yatati padahatīti vā yato, āyatatīti attho.",
  "atk-s0504a3:62_5": "Abhiññāvositoti vedanāmukhena catusaccakammaṭṭhānaṁ bhāvetvā chaṭṭhābhiññāya pariyosito",
  "atk-s0504a3:62_6": "katakicco. Santoti rāgādikilesavūpasamena santo. Yogātigoti kāmayogādiṁ catubbidhampi",
  "atk-s0504a3:62_7": "yogaṁ atikkanto. Ubhayahitamunanato munīti.",
  "atk-s0504a3:63": "Catutthasuttavaṇṇanā niṭṭhitā.",
  "atk-s0504a3:64": "5. Paṭhamaesanāsuttavaṇṇanā",
  "atk-s0504a3:65": "54. Pañcame esanāti gavesanā pariyesanā magganā. Tā vibhāgato dassetuṁ “kāmesanā”tiādi vuttaṁ. Tattha kāmesanāti kāmānaṁ esanā, kāmasaṅkhātā vā esanā kāmesanā. Vuttañhetaṁ –",
  "atk-s0504a3:66": "“Tattha katamā kāmesanā? Yo kāmesu kāmacchando, kāmarāgo, kāmanandī, kāmasneho, kāmapipāsā, kāmamucchā, kāmajjhosānaṁ, ayaṁ vuccati kāmesanā”ti.",
  "atk-s0504a3:67": "Tasmā kāmarāgo kāmesanāti veditabbo. Bhavesanāyapi eseva nayo. Vuttampi cetaṁ –",
  "atk-s0504a3:68": "“Tattha katamā bhavesanā? Yo bhavesu bhavacchando…pe… bhavajjhosānaṁ, ayaṁ vuccati bhavesanā”ti.",
  "atk-s0504a3:69": "Tasmā bhavesanarāgo rūpārūpabhavapatthanā bhavesanāti veditabbā. Brahmacariyassa esanā brahmacariyesanā. Yathāha –",
  "atk-s0504a3:70_0": "“Tattha katamā brahmacariyesanā? Sassato lokoti vā, asassato lokoti vā, antavā lokoti",
  "atk-s0504a3:70_1": "vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā,",
  "atk-s0504a3:70_2": "hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na",
  "atk-s0504a3:70_3": "ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti",
  "atk-s0504a3:70_4": "vā, yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ",
  "atk-s0504a3:70_5": "diṭṭhisaññojanaṁ gāho patiṭṭhāho abhiniveso parāmāso kummaggo micchāpatho micchattaṁ",
  "atk-s0504a3:70_6": "titthāyatanaṁ vipariyesaggāho, ayaṁ vuccati brahmacariyesanā”ti.",
  "atk-s0504a3:71_0": "Tasmā diṭṭhigatasammatassa brahmacariyassa esanā diṭṭhibrahmacariyesanāti veditabbāti.",
  "atk-s0504a3:71_1": "Ettāvatā rāgadiṭṭhiyo esanāti dassitā honti. Na kevalañca rāgadiṭṭhiyova esanā, tadekaṭṭhaṁ",
  "atk-s0504a3:71_2": "kammampi. Vuttampi cetaṁ –",
  "atk-s0504a3:72_0": "“Tattha katamā kāmesanā? Kāmarāgo tadekaṭṭhaṁ akusalaṁ kāyakammaṁ vacīkammaṁ manokammaṁ,",
  "atk-s0504a3:72_1": "ayaṁ vuccati kāmesanā. Tattha katamā bhavesanā? Bhavarāgo tadekaṭṭhaṁ akusalaṁ kāyakammaṁ",
  "atk-s0504a3:72_2": "vacīkammaṁ manokammaṁ, ayaṁ vuccati bhavesanā. Tattha katamā brahmacariyesanā? Antaggāhikā",
  "atk-s0504a3:72_3": "diṭṭhi tadekaṭṭhaṁ akusalaṁ kāyakammaṁ, vacīkammaṁ, manokammaṁ, ayaṁ vuccati brahmacariyesanā”ti –",
  "atk-s0504a3:73": "Evametā tisso esanā veditabbā.",
  "atk-s0504a3:74_0": "Gāthāsu sambhavanti ettha esanānaṁ uppattihetubhūtā avijjādayo taṇhā cāti sambhavo,",
  "atk-s0504a3:74_1": "samudayoti attho. Yatthacetā nirujjhantīti brahmacariyesanā paṭhamamaggena nirujjhati,",
  "atk-s0504a3:74_2": "kāmesanā anāgāmimaggena, bhavesanā arahattamaggena nirujjhatīti veditabbaṁ. Sesaṁ vuttanayameva.",
  "atk-s0504a3:75": "Pañcamasuttavaṇṇanā niṭṭhitā.",
  "atk-s0504a3:76": "6. Dutiyaesanāsuttavaṇṇanā",
  "atk-s0504a3:77_0": "55. Chaṭṭhe brahmacariyesanā sahāti brahmacariyesanāya saddhiṁ. Vibhattilopena hi",
  "atk-s0504a3:77_1": "ayaṁ niddeso, karaṇatthe vā etaṁ paccattavacanaṁ. Idaṁ vuttaṁ hoti “brahmacariyesanāya",
  "atk-s0504a3:77_2": "saddhiṁ kāmesanā, bhavesanāti tisso esanā”ti. Tāsu brahmacariyesanaṁ sarūpato dassetuṁ",
  "atk-s0504a3:77_3": "“itisaccaparāmāso, diṭṭhiṭṭhānā samussayā”ti vuttaṁ. Tassattho – iti evaṁ saccanti",
  "atk-s0504a3:77_4": "parāmāso itisaccaparāmāso. Idameva saccaṁ, moghamaññanti diṭṭhiyā pavattiākāraṁ dasseti.",
  "atk-s0504a3:77_5": "Diṭṭhiyo eva sabbānatthahetubhāvato diṭṭhiṭṭhānā. Vuttañhetaṁ – “micchādiṭṭhiparamāhaṁ,",
  "atk-s0504a3:77_6": "bhikkhave, vajjaṁ vadāmī”ti. Tā eva ca uparūpari vaḍḍhamānā lobhādikilesasamussayena",
  "atk-s0504a3:77_7": "ca samussayā, “idameva saccaṁ, moghamañña”nti micchābhinivisamānā sabbānatthahetubhūtā",
  "atk-s0504a3:77_8": "kilesadukkhūpacayahetubhūtā ca diṭṭhiyo brahmacariyesanāti vuttaṁ hoti. Etena pavattiākārato",
  "atk-s0504a3:77_9": "nibbattito ca brahmacariyesanā dassitāti veditabbā.",
  "atk-s0504a3:78_0": "Sabbarāgavirattassāti sabbehi kāmarāgabhavarāgehi virattassa. Tato eva taṇhakkhayasaṅkhāte",
  "atk-s0504a3:78_1": "nibbāne vimuttattā taṇhakkhayavimuttino arahato. Esanā paṭinissaṭṭhāti kāmesanā,",
  "atk-s0504a3:78_2": "bhavesanā ca sabbaso nissaṭṭhā pahīnā. Diṭṭhiṭṭhānā samūhatāti brahmacariyesanāsaṅkhātā",
  "atk-s0504a3:78_3": "diṭṭhiṭṭhānā ca paṭhamamaggeneva samugghātitā. Esanānaṁ khayāti evametāsaṁ tissannaṁ",
  "atk-s0504a3:78_4": "esanānaṁ khayā anuppādanirodhā bhinnakilesattā. Bhikkhūti ca sabbaso āsābhā vā. Nirāsoti",
  "atk-s0504a3:78_5": "ca diṭṭhekaṭṭhassa vicikicchākathaṁkathāsallassa pahīnattā akathaṁkathīti ca vuccatīti.",
  "atk-s0504a3:79": "Chaṭṭhasuttavaṇṇanā niṭṭhitā.",
  "atk-s0504a3:80": "7-8. Āsavasuttadvayavaṇṇanā",
  "atk-s0504a3:81_0": "56-57. Sattame kāmāsavoti kāmesu āsavo, kāmasaṅkhāto vā āsavo kāmāsavo, atthato pana",
  "atk-s0504a3:81_1": "kāmarāgo rūpādiabhirati ca kāmāsavo. Rūpārūpabhavesu chandarāgo jhānanikanti sassatadiṭṭhisahagato",
  "atk-s0504a3:81_2": "rāgo bhavapatthanā ca bhavāsavo. Avijjāva avijjāsavo.",
  "atk-s0504a3:82": "Āsavānañca sambhavanti ettha ayonisomanasikāro avijjādayo ca kilesā āsavānaṁ sambhavo. Vuttañhetaṁ –",
  "atk-s0504a3:83": "“Ayoniso, bhikkhave, manasikaroto anuppannā ceva āsavā uppajjanti, uppannā ca āsavā pavaḍḍhantī”ti.",
  "atk-s0504a3:84": "“Avijjā, bhikkhave, pubbaṅgamā akusalānaṁ dhammānaṁ samāpattiyā anvadeva ahirikaṁ anottappa”nti ca.",
  "atk-s0504a3:85_0": "Maggañca khayagāminanti āsavānaṁ khayagāminaṁ ariyamaggañca. Tattha kāmāsavo anāgāmimaggena",
  "atk-s0504a3:85_1": "pahīyati, bhavāsavo avijjāsavo ca arahattamaggena. Kāmupādānaṁ viya kāmāsavopi aggamaggavajjhoti",
  "atk-s0504a3:85_2": "ca vadanti. Sesaṁ vuttanayameva. Aṭṭhame apubbaṁ natthi.",
  "atk-s0504a3:86": "Sattamaaṭṭhamasuttavaṇṇanā niṭṭhitā.",
  "atk-s0504a3:87": "9. Taṇhāsuttavaṇṇanā",
  "atk-s0504a3:88_0": "58. Navame taṇhāyanaṭṭhena taṇhā, rūpādivisayaṁ tasatīti vā taṇhā. Idāni taṁ vibhajitvā",
  "atk-s0504a3:88_1": "dassetuṁ “kāmataṇhā”tiādi vuttaṁ. Tattha pañcakāmaguṇiko rāgo kāmataṇhā. Rūpārūpabhavesu",
  "atk-s0504a3:88_2": "chandarāgo jhānanikanti sassatadiṭṭhisahagato rāgo bhavavasena patthanā ca bhavataṇhā.",
  "atk-s0504a3:88_3": "Ucchedadiṭṭhisahagato rāgo vibhavataṇhā. Apica pacchimataṇhādvayaṁ ṭhapetvā sesā",
  "atk-s0504a3:88_4": "sabbāpi taṇhā kāmataṇhā eva. Yathāha –",
  "atk-s0504a3:89_0": "“Tattha katamā bhavataṇhā? Sassatadiṭṭhisahagato rāgo sārāgo cittassa sārāgo – ayaṁ",
  "atk-s0504a3:89_1": "vuccati bhavataṇhā. Tattha katamā vibhavataṇhā? Ucchedadiṭṭhisahagato rāgo sārāgo",
  "atk-s0504a3:89_2": "cittassa sārāgo, ayaṁ vuccati vibhavataṇhā. Avasesā taṇhā kāmataṇhā”ti.",
  "atk-s0504a3:90_0": "Imā ca tisso taṇhā rūpataṇhā…pe… dhammataṇhāti visayabhedato paccekaṁ chabbidhāti",
  "atk-s0504a3:90_1": "katvā aṭṭhārasa honti. Tā ajjhattarūpādīsu aṭṭhārasa, bahiddhārūpādīsu aṭṭhārasāti",
  "atk-s0504a3:90_2": "chattiṁsa, iti atītā chattiṁsa, anāgatā chattiṁsa, paccuppannā chattiṁsāti vibhāgato",
  "atk-s0504a3:90_3": "aṭṭhasataṁ honti. Puna saṅgahe kariyamāne kālabhedaṁ anāmasitvā gayhamānā chattiṁseva",
  "atk-s0504a3:90_4": "honti, rūpādīnaṁ ajjhattikabāhiravibhāge akariyamāne aṭṭhāraseva, rūpādiārammaṇavibhāgamatte",
  "atk-s0504a3:90_5": "gayhamāne chaḷeva, ārammaṇavibhāgampi akatvā gayhamānā tissoyeva hontīti.",
  "atk-s0504a3:91_0": "Gāthāsu taṇhāyogenāti taṇhāsaṅkhātena yogena, kāmayogena, bhavayogena ca. Saṁyuttāti",
  "atk-s0504a3:91_1": "sambandhā, bhavādīsu saṁyojitā vā. Tenevāha “rattacittā bhavābhave”ti. Khuddake ceva",
  "atk-s0504a3:91_2": "mahante ca bhave laggacittāti attho. Atha vā bhavoti sassatadiṭṭhi, abhavoti ucchedadiṭṭhi.",
  "atk-s0504a3:91_3": "Tasmā bhavābhave sassatucchedadiṭṭhīsu sattavisattacittāti. Etena bhavataṇhā, vibhavataṇhā",
  "atk-s0504a3:91_4": "ca dassitā. Imasmiṁ pakkhe “taṇhāyogenā”ti iminā kāmataṇhāva dassitāti veditabbā.",
  "atk-s0504a3:91_5": "Te yogayuttā mārassāti te evaṁbhūtā puggalā mārassa pāsasaṅkhātena yogena yuttā baddhā.",
  "atk-s0504a3:91_6": "Rāgo hi mārayogo mārapāsoti vuccati. Yathāha –",
  "atk-s0504a3:92": "“Antalikkhacaro pāso, yvāyaṁ carati mānaso;",
  "atk-s0504a3:93": "Tena taṁ bādhayissāmi, na me samaṇa mokkhasī”ti. ;",
  "atk-s0504a3:94_0": "Catūhi yogehi anupaddutattā yogakkhemaṁ, nibbānaṁ arahattañca, tassa anadhigamena",
  "atk-s0504a3:94_1": "ayogakkhemino. Uparūpari kilesābhisaṅkhārānaṁ jananato janā, pāṇino. Rūpādīsu sattā visattāti sattā.",
  "atk-s0504a3:95": "“Khandhānañca paṭipāṭi, dhātuāyatanāna ca;",
  "atk-s0504a3:96": "Abbocchinnaṁ vattamānā, saṁsāroti pavuccatī”ti. –",
  "atk-s0504a3:97_0": "Evaṁ vuttaṁ khandhādīnaṁ aparāparuppattisaṅkhātaṁ saṁsāraṁ gacchanti, tato na muccanti.",
  "atk-s0504a3:97_1": "Kasmā? Taṇhāyogayuttattā. Jātimaraṇagāmino punappunaṁ jananamaraṇasseva upagamanasīlāti.",
  "atk-s0504a3:97_2": "Ettāvatā vaṭṭaṁ dassetvā idāni vivaṭṭaṁ dassetuṁ “ye ca taṇhaṁ pahantvānā”ti gāthamāha.",
  "atk-s0504a3:97_3": "Sā heṭṭhā vuttanayattā suviññeyyāva.",
  "atk-s0504a3:98": "Navamasuttavaṇṇanā niṭṭhitā.",
  "atk-s0504a3:99": "10. Māradheyyasuttavaṇṇanā",
  "atk-s0504a3:100_0": "59. Dasamassa kā uppatti? Ekadivasaṁ kira satthā sekkhabahulāya parisāya parivuto",
  "atk-s0504a3:100_1": "nisinno tesaṁ ajjhāsayaṁ oloketvā upari visesādhigamāya ussāhaṁ janetuṁ asekkhabhūmiṁ",
  "atk-s0504a3:100_2": "thomento idaṁ suttaṁ abhāsi. Tattha atikkammātiādīsu ayaṁ saṅkhepattho – atikkamma",
  "atk-s0504a3:100_3": "atikkamitvā abhibhavitvā. Māradheyyaṁ mārassa visayaṁ issariyaṭṭhānaṁ. Ādiccova yathā",
  "atk-s0504a3:100_4": "ādicco abbhādiupakkilesavimutto attano iddhiyā ānubhāvena tejasāti tīhi guṇehi samannāgato",
  "atk-s0504a3:100_5": "nabhaṁ abbhussakkamāno sabbaṁ ākāsagataṁ tamaṁ atikkamma atikkamitvā abhibhavitvā",
  "atk-s0504a3:100_6": "vidhamitvā virocati, obhāsati, tapati; evameva khīṇāsavo bhikkhu tīhi dhammehi samannāgato",
  "atk-s0504a3:100_7": "sabbupakkilesavimutto māradheyyasaṅkhātaṁ tebhūmakadhammappavattaṁ abhibhavitvā virocatīti.",
  "atk-s0504a3:101_0": "Asekkhenāti ettha sikkhāsu jātāti sekkhā, sattannaṁ sekkhānaṁ eteti vā sekkhā, apariyositasikkhattā",
  "atk-s0504a3:101_1": "sayameva sikkhantīti vā sekkhā maggadhammā heṭṭhimaphalattayadhammā ca. Aggaphaladhammā",
  "atk-s0504a3:101_2": "pana upari sikkhitabbābhāvena na sekkhāti asekkhā. Yattha hi sekkhabhāvāsaṅkā atthi,",
  "atk-s0504a3:101_3": "tatthāyaṁ paṭisedhoti lokiyadhammesu nibbāne ca asekkhabhāvānāpatti daṭṭhabbā. Sīlasamādhipaññāsaṅkhātā",
  "atk-s0504a3:101_4": "hi sikkhā attano paṭipakkhakilesehi vippayuttā parisuddhā upakkilesānaṁ ārammaṇabhāvampi",
  "atk-s0504a3:101_5": "anupagamanato sātisayaṁ sikkhāti vattuṁ yuttā, aṭṭhasupi maggaphalesu vijjanti; tasmā",
  "atk-s0504a3:101_6": "catumaggaheṭṭhimaphalattayadhammā viya arahattaphaladhammāpi “tāsu sikkhāsu jātā”ti",
  "atk-s0504a3:101_7": "ca, taṁsikkhāsamaṅgino arahato itaresaṁ viya sekkhatte sati “sekkhassa ete”ti ca",
  "atk-s0504a3:101_8": "“sikkhā sīlaṁ etesa”nti ca sekkhāti āsaṅkā siyunti tadāsaṅkānivattanatthaṁ asekkhāti",
  "atk-s0504a3:101_9": "yathāvuttasekkhabhāvappaṭisedhaṁ katvā vuttaṁ. Arahattaphale pavattamānā hi sikkhā",
  "atk-s0504a3:101_10": "pariniṭṭhitakiccattā na sikkhākiccaṁ karonti, kevalaṁ sikkhāphalabhāvena pavattanti.",
  "atk-s0504a3:101_11": "Tasmā tā na sikkhāvacanaṁ arahanti, nāpi taṁsamaṅgino sekkhavacanaṁ, na ca taṁsampayuttadhammā",
  "atk-s0504a3:101_12": "sikkhanasīlā. “Sikkhāsu jātā”ti evamādiatthehi aggaphaladhammā sekkhā na honti. Heṭṭhimaphalesu",
  "atk-s0504a3:101_13": "pana sikkhā sakadāgāmimaggavipassanādīnaṁ upanissayabhāvato sikkhākiccaṁ karontīti",
  "atk-s0504a3:101_14": "sikkhāvacanaṁ arahanti, taṁsamaṅgino ca sekkhavacanaṁ, taṁsampayuttā dhammā ca sikkhanasīlā.",
  "atk-s0504a3:101_15": "Sekkhadhammā yathāvuttehi atthehi sekkhā hontiyeva.",
  "atk-s0504a3:102_0": "Atha vā sekkhāti apariyositasikkhānaṁ vacananti, asekkhāti padaṁ pariyositasikkhānaṁ",
  "atk-s0504a3:102_1": "dassananti na lokiyadhammanibbānānaṁ asekkhabhāvāpatti. Vuḍḍhippattā sekkhā asekkhā",
  "atk-s0504a3:102_2": "ca sekkhadhammesu eva kesañci vuḍḍhippattānaṁ asekkhatā āpajjatīti arahattamaggadhammā",
  "atk-s0504a3:102_3": "vuḍḍhippattā. Yathāvuttehi ca atthehi sekkhāti katvā asekkhā āpannāti ce? Taṁ na,",
  "atk-s0504a3:102_4": "sadisesu tabbohārato. Arahattamaggato hi ninnānākaraṇaṁ arahattaphalaṁ ṭhapetvā pariññādikiccakaraṇaṁ",
  "atk-s0504a3:102_5": "vipākabhāvañca, tasmā te eva sekkhā dhammā arahattaphalabhāvaṁ āpannāti sakkā vattuṁ.",
  "atk-s0504a3:102_6": "Kusalasukhato ca vipākasukhaṁ santataratāya paṇītataranti vuḍḍhippattāva te dhammā",
  "atk-s0504a3:102_7": "hontīti “asekkhā”ti vuccanti.",
  "atk-s0504a3:103_0": "Te pana asekkhadhamme khandhavasena idha tidhā vibhajitvā tehi samannāgamena khīṇāsavassa",
  "atk-s0504a3:103_1": "ānubhāvaṁ vibhāvento bhagavā “asekkhena sīlakkhandhenā”tiādimāha. Tattha sīlasaddassa",
  "atk-s0504a3:103_2": "attho heṭṭhā vutto. Khandhasaddo pana rāsimhi paññattiyaṁ ruḷhiyaṁ guṇeti bahūsu",
  "atk-s0504a3:103_3": "atthesu diṭṭhappayogo. Tathā hi “asaṅkheyyo appameyyo mahāudakakkhandhotveva saṅkhyaṁ",
  "atk-s0504a3:103_4": "gacchatī”tiādīsu rāsimhi āgato. “Addasā kho bhagavā mahantaṁ dārukkhandhaṁ gaṅgāya",
  "atk-s0504a3:103_5": "nadiyā sotena vuyhamāna”ntiādīsu paññattiyaṁ. “Cittaṁ mano mānasaṁ hadayaṁ paṇḍaraṁ",
  "atk-s0504a3:103_6": "mano manāyatanaṁ viññāṇaṁ viññāṇakkhandho”tiādīsu ruḷhiyaṁ. “Na kho, āvuso visākha,",
  "atk-s0504a3:103_7": "ariyena aṭṭhaṅgikena maggena tayo khandhā saṅgahitā, tīhi ca kho, āvuso visākha,",
  "atk-s0504a3:103_8": "khandhehi ariyo aṭṭhaṅgiko maggo saṅgahito”tiādīsu guṇe. Idhāpi guṇeyeva daṭṭhabbo.",
  "atk-s0504a3:103_9": "Tasmā asekkhena sīlasaṅkhātena guṇenāti attho. Samannāgatoti sampayutto samaṅgībhūto.",
  "atk-s0504a3:103_10": "Samādahati etena, sayaṁ vā samādahati, samādhānameva vāti samādhi. Pakārehi jānāti",
  "atk-s0504a3:103_11": "yathāsabhāvaṁ paṭivijjhatīti paññā. Sīlameva khandho sīlakkhandho. Sesesupi eseva nayo.",
  "atk-s0504a3:104_0": "Tattha aggaphalabhūtā sammāvācā, sammākammanto, sammāājīvo ca sabhāveneva asekkho",
  "atk-s0504a3:104_1": "sīlakkhandho nāma, tathā sammāsamādhi asekkho samādhikkhandho. Tadupakārakato pana",
  "atk-s0504a3:104_2": "sammāvāyāmasammāsatiyo samādhikkhandhe saṅgahaṁ gacchanti. Tathā sammādiṭṭhi asekkho",
  "atk-s0504a3:104_3": "paññākkhandho. Tadupakārakato sammāsaṅkappo paññākkhandhe saṅgahaṁ gacchatīti evamettha",
  "atk-s0504a3:104_4": "aṭṭhapi arahattaphaladhammā tīhi khandhehi saṅgahetvā dassitāti veditabbaṁ.",
  "atk-s0504a3:105_0": "Yassa ete subhāvitāti yena arahatā ete sīlādayo asekkhadhammakkhandhā subhāvitā suṭṭhu",
  "atk-s0504a3:105_1": "vaḍḍhitā, so ādiccova virocatīti sambandho. “Yassa cete”tipi paṭhanti. Tesañca saddo",
  "atk-s0504a3:105_2": "nipātamattaṁ. Evametasmiṁ vagge paṭhamasutte vaṭṭaṁ, pariyosānasutte vivaṭṭaṁ, itaresu",
  "atk-s0504a3:105_3": "vaṭṭavivaṭṭaṁ kathitaṁ.",
  "atk-s0504a3:106": "Dasamasuttavaṇṇanā niṭṭhitā.",
  "atk-s0504a3:107": "Paṭhamavaggavaṇṇanā niṭṭhitā.",
  "atk-s0504a3:108": "2. Dutiyavaggo",
  "atk-s0504a3:109": "1. Puññakiriyavatthusuttavaṇṇanā",
  "atk-s0504a3:110_0": "60. Dutiyavaggassa paṭhame puññakiriyavatthūnīti pujjabhavaphalaṁ nibbattenti, attano",
  "atk-s0504a3:110_1": "santānaṁ punantīti vā puññāni, puññāni ca tāni hetupaccayehi kattabbato kiriyā cāti",
  "atk-s0504a3:110_2": "puññakiriyā. Tā eva ca tesaṁ tesaṁ ānisaṁsānaṁ vatthubhāvato puññakiriyavatthūni.",
  "atk-s0504a3:110_3": "Dānamayanti anupacchinnabhavamūlassa anuggahavasena pūjāvasena vā attano deyyadhammassa",
  "atk-s0504a3:110_4": "paresaṁ pariccāgacetanā dīyati etāyāti dānaṁ, dānameva dānamayaṁ. Cīvarādīsu hi catūsu",
  "atk-s0504a3:110_5": "paccayesu annādīsu vā dasasu dānavatthūsu rūpādīsu vā chasu ārammaṇesu taṁ taṁ dentassa",
  "atk-s0504a3:110_6": "tesaṁ uppādanato paṭṭhāya pubbabhāge pariccāgakāle pacchā somanassacittena anussaraṇe",
  "atk-s0504a3:110_7": "cāti tīsu kālesu vuttanayena pavattacetanā dānamayaṁ puññakiriyavatthu nāma.",
  "atk-s0504a3:111_0": "Sīlamayanti niccasīlauposathaniyamādivasena pañca, aṭṭha, dasa vā sīlāni samādiyantassa",
  "atk-s0504a3:111_1": "sīlapūraṇatthaṁ pabbajissāmīti vihāraṁ gacchantassa pabbajantassa manorathaṁ matthakaṁ",
  "atk-s0504a3:111_2": "pāpetvā “pabbajito vatamhi sādhu suṭṭhū”ti āvajjentassa saddhāya pātimokkhaṁ paripūrentassa",
  "atk-s0504a3:111_3": "paññāya cīvarādike paccavekkhantassa satiyā āpāthagatesu rūpādīsu cakkhudvārādīni",
  "atk-s0504a3:111_4": "saṁvarantassa vīriyena ājīvaṁ sodhentassa ca pavattā cetanā sīlatīti sīlamayaṁ puññakiriyavatthu nāma.",
  "atk-s0504a3:112_0": "Tathā paṭisambhidāyaṁ vuttena vipassanāmaggena cakkhuṁ aniccato dukkhato anattato",
  "atk-s0504a3:112_1": "vipassantassa sotaṁ, ghānaṁ, jivhaṁ, kāyaṁ, manaṁ. Rūpe…pe… dhamme, cakkhuviññāṇaṁ…pe…",
  "atk-s0504a3:112_2": "manoviññāṇaṁ. Cakkhusamphassaṁ…pe… manosamphassaṁ, cakkhusamphassajaṁ vedanaṁ…pe…",
  "atk-s0504a3:112_3": "manosamphassajaṁ vedanaṁ. Rūpasaññaṁ…pe… dhammasaññaṁ. Jarāmaraṇaṁ aniccato dukkhato",
  "atk-s0504a3:112_4": "anattato vipassantassa yā cetanā, yā ca pathavīkasiṇādīsu aṭṭhatiṁsāya ārammaṇesu",
  "atk-s0504a3:112_5": "pavattā jhānacetanā, yā ca anavajjesu kammāyatanasippāyatanavijjāṭṭhānesu paricayamanasikārādivasena",
  "atk-s0504a3:112_6": "pavattā cetanā, sabbā bhāveti etāyāti bhāvanāmayaṁ vuttanayena puññakiriyavatthu cāti.",
  "atk-s0504a3:113_0": "Ekamekañcettha yathārahaṁ pubbabhāgato paṭṭhāya kāyena karontassa kāyakammaṁ hoti,",
  "atk-s0504a3:113_1": "tadatthaṁ vācaṁ nicchārentassa vacīkammaṁ, kāyaṅgaṁ vācaṅgañca acopetvā manasā cintentassa",
  "atk-s0504a3:113_2": "manokammaṁ. Annādīni dentassa cāpi “annadānādīni demī”ti vā dānapāramiṁ āvajjetvā",
  "atk-s0504a3:113_3": "vā dānakāle dānamayaṁ puññakiriyavatthu hoti. Vattasīse ṭhatvā dadato sīlamayaṁ,",
  "atk-s0504a3:113_4": "khayato vayato kammato sammasanaṁ paṭṭhapetvā dadato bhāvanāmayaṁ puññakiriyavatthu hoti.",
  "atk-s0504a3:114_0": "Aparānipi satta puññakiriyavatthūni – apacitisahagataṁ puññakiriyavatthu veyyāvaccasahagataṁ",
  "atk-s0504a3:114_1": "pattianuppadānaṁ abbhanumodanaṁ desanāmayaṁ savanamayaṁ diṭṭhijugataṁ puññakiriyavatthūti.",
  "atk-s0504a3:114_2": "Saraṇagamanampi hi diṭṭhijugateneva saṅgayhati. Yaṁ panettha vattabbaṁ, taṁ parato āvi bhavissati.",
  "atk-s0504a3:115_0": "Tattha vuḍḍhataraṁ disvā paccuggamanapattacīvarapaṭiggahaṇābhivādanamaggasampadānādivasena",
  "atk-s0504a3:115_1": "apacāyanasahagataṁ veditabbaṁ. Vuḍḍhatarānaṁ vattapaṭipattikaraṇavasena, gāmaṁ piṇḍāya",
  "atk-s0504a3:115_2": "paviṭṭhaṁ bhikkhuṁ disvā pattaṁ gahetvā gāme bhikkhaṁ sampādetvā upasaṁharaṇavasena",
  "atk-s0504a3:115_3": "“gaccha bhikkhūnaṁ pattaṁ āharā”ti sutvā vegena gantvā pattāharaṇādivasena ca veyyāvaccasahagataṁ",
  "atk-s0504a3:115_4": "veditabbaṁ. Cattāro paccaye datvā pupphagandhādīhi ratanattayassa pūjaṁ katvā aññaṁ",
  "atk-s0504a3:115_5": "vā tādisaṁ puññaṁ katvā “sabbasattānaṁ patti hotū”ti pariṇāmavasena pattianuppadānaṁ",
  "atk-s0504a3:115_6": "veditabbaṁ. Tathā parehi dinnāya pattiyā kevalaṁ vā parehi kataṁ puññaṁ “sādhu, suṭṭhū”ti",
  "atk-s0504a3:115_7": "anumodanavasena abbhanumodanaṁ veditabbaṁ. Attano paguṇadhammaṁ apaccāsīsanto hitajjhāsayena",
  "atk-s0504a3:115_8": "paresaṁ deseti – idaṁ desanāmayaṁ puññakiriyavatthu nāma. Yaṁ pana eko “evaṁ maṁ",
  "atk-s0504a3:115_9": "dhammakathikoti jānissantī”ti icchāya ṭhatvā lābhasakkārasilokasannissito dhammaṁ",
  "atk-s0504a3:115_10": "deseti, taṁ na mahapphalaṁ hoti. “Addhā ayaṁ attahitaparahitānaṁ paṭipajjanūpāyo”ti",
  "atk-s0504a3:115_11": "yonisomanasikārapurecārikahitapharaṇena muducittena dhammaṁ suṇāti, idaṁ savanamayaṁ",
  "atk-s0504a3:115_12": "puññakiriyavatthu hoti. Yaṁ paneko “iti maṁ saddhoti jānissantī”ti suṇāti, taṁ na",
  "atk-s0504a3:115_13": "mahapphalaṁ hoti. Diṭṭhiyā ujugamanaṁ diṭṭhijugataṁ, “atthi dinna”ntiādinayappavattassa",
  "atk-s0504a3:115_14": "sammādassanassa etaṁ adhivacanaṁ. Idañhi pubbabhāge vā pacchābhāge vā ñāṇavippayuttampi",
  "atk-s0504a3:115_15": "ujukaraṇakāle ñāṇasampayuttameva hoti. Apare panāhu “vijānanapajānanavasena dassanaṁ",
  "atk-s0504a3:115_16": "diṭṭhi kusalañca viññāṇaṁ kammassakatāñāṇādi ca sammādassana”nti. Tattha kusalena",
  "atk-s0504a3:115_17": "viññāṇena ñāṇassa anuppādepi attanā katapuññānussaraṇavaṇṇārahavaṇṇanādīnaṁ saṅgaho,",
  "atk-s0504a3:115_18": "kammassakatāñāṇena kammapathasammādiṭṭhiyā. Itaraṁ pana diṭṭhijugataṁ sabbesaṁ niyamalakkhaṇaṁ.",
  "atk-s0504a3:115_19": "Yañhi kiñci puññaṁ karontassa diṭṭhiyā ujubhāveneva taṁ mahapphalaṁ hoti.",
  "atk-s0504a3:116_0": "Imesaṁ pana sattannaṁ puññakiriyavatthūnaṁ purimehi tīhi dānamayādīhi puññakiriyavatthūhi",
  "atk-s0504a3:116_1": "saṅgaho. Tattha hi apacāyanaveyyāvaccāni sīlamaye, pattianuppadānaabbhanumodanāni",
  "atk-s0504a3:116_2": "dānamaye, dhammadesanāsavanāni bhāvanāmaye, diṭṭhijugataṁ tīsupi. Tenāha bhagavā –",
  "atk-s0504a3:117": "“Tīṇimāni, bhikkhave, puññakiriyavatthūni. Katamāni tīṇi? Dānamayaṁ…pe… bhāvanāmayaṁ puññakiriyavatthū”ti.",
  "atk-s0504a3:118_0": "Ettha ca aṭṭhannaṁ kāmāvacarakusalacetanānaṁ vasena tiṇṇampi puññakiriyavatthūnaṁ",
  "atk-s0504a3:118_1": "pavatti hoti. Yathā hi paguṇaṁ dhammaṁ parivattentassa ekacce anusandhiṁ asallakkhentasseva",
  "atk-s0504a3:118_2": "gacchanti, evaṁ paguṇaṁ samathavipassanābhāvanaṁ anuyuñjantassa antarantarā ñāṇavippayuttacittenāpi",
  "atk-s0504a3:118_3": "manasikāro pavattati. Sabbaṁ taṁ pana mahaggatakusalacetanānaṁ vasena bhāvanāmayameva",
  "atk-s0504a3:118_4": "puññakiriyavatthu hoti, na itarāni. Gāthāya attho heṭṭhā vuttoyeva.",
  "atk-s0504a3:119": "Paṭhamasuttavaṇṇanā niṭṭhitā.",
  "atk-s0504a3:120": "2. Cakkhusuttavaṇṇanā",
  "atk-s0504a3:121_0": "61. Dutiye cakkhūnīti cakkhantīti cakkhūni, samavisamaṁ ācikkhantāni viya pavattantīti",
  "atk-s0504a3:121_1": "attho. Atha vā cakkhanaṭṭhena cakkhūni. Kimidaṁ cakkhanaṁ nāma? Assādanaṁ, tathā",
  "atk-s0504a3:121_2": "hi vadanti “madhuṁ cakkhati byañjanaṁ cakkhatī”ti imāni ca ārammaṇarasaṁ anubhavantāni",
  "atk-s0504a3:121_3": "assādentāni viya hontīti cakkhanaṭṭhena cakkhūni. Tāni pana saṅkhepato dve cakkhūni",
  "atk-s0504a3:121_4": "– ñāṇacakkhu, maṁsacakkhu cāti. Tesu maṁsacakkhu heṭṭhā vuttameva. Ñāṇacakkhu dibbacakkhu,",
  "atk-s0504a3:121_5": "paññācakkhūti idha dvidhā katvā vuttaṁ.",
  "atk-s0504a3:122_0": "Tattha dibbacakkhūti dibbasadisattā dibbaṁ. Devatānañhi sucaritakammanibbattaṁ pittasemharuhirādīhi",
  "atk-s0504a3:122_1": "apalibuddhaṁ upakkilesavimuttatāya dūrepi ārammaṇaggahaṇasamatthaṁ dibbaṁ pasādacakkhu",
  "atk-s0504a3:122_2": "hoti. Idañcāpi vīriyabhāvanābalanibbattaṁ ñāṇacakkhu tādisamevāti dibbasadisattā",
  "atk-s0504a3:122_3": "dibbaṁ, dibbavihāravasena paṭiladdhattā attano ca dibbavihārasannissitattā ālokapariggahena",
  "atk-s0504a3:122_4": "mahājutikattā. Tirokuṭṭādigatarūpadassanena mahāgatikattāpi dibbaṁ. Taṁ sabbaṁ saddasatthānusārena",
  "atk-s0504a3:122_5": "veditabbaṁ. Dassanaṭṭhena cakkhukiccakaraṇena cakkhumivātipi cakkhu, dibbañca taṁ",
  "atk-s0504a3:122_6": "cakkhu cāti dibbacakkhu.",
  "atk-s0504a3:123": "Pajānātīti paññā. Kiṁ pajānāti? Cattāri ariyasaccāni “idaṁ dukkha”ntiādinā. Vuttañhetaṁ –",
  "atk-s0504a3:124": "“Pajānātīti kho, āvuso, tasmā paññāti vuccati. Kiñca pajānāti? Idaṁ dukkha”ntiādi.",
  "atk-s0504a3:125_0": "Aṭṭhakathāyaṁ pana “paññāpanavasena paññā. Kinti paññāpeti? Aniccanti paññāpeti,",
  "atk-s0504a3:125_1": "dukkhanti paññāpeti, anattāti paññāpetī”ti vuttaṁ. Sā panāyaṁ lakkhaṇādito yathāsabhāvapaṭivedhalakkhaṇā,",
  "atk-s0504a3:125_2": "akkhalitapaṭivedhalakkhaṇā vā kusalissāsakhittausupaṭivedho viya, visayobhāsanarasā",
  "atk-s0504a3:125_3": "padīpo viya, asammohapaccupaṭṭhānā araññagatasudesako viya. Visesato panettha āsavakkhayañāṇasaṅkhātā",
  "atk-s0504a3:125_4": "paññā catusaccadassanaṭṭhena paññācakkhūti adhippetā. Yaṁ sandhāya vuttaṁ “cakkhuṁ",
  "atk-s0504a3:125_5": "udapādi, ñāṇaṁ udapādi, paññā udapādi, vijjā udapādi, āloko udapādī”ti.",
  "atk-s0504a3:126_0": "Etesu ca maṁsacakkhu parittaṁ, dibbacakkhu mahaggataṁ, itaraṁ appamāṇaṁ. Maṁsacakkhu",
  "atk-s0504a3:126_1": "rūpaṁ, itarāni arūpāni. Maṁsacakkhu dibbacakkhu ca lokiyāni sāsavāni rūpavisayāni,",
  "atk-s0504a3:126_2": "itaraṁ lokuttaraṁ anāsavaṁ catusaccavisayaṁ. Maṁsacakkhu abyākataṁ, dibbacakkhu siyā",
  "atk-s0504a3:126_3": "kusalaṁ siyā abyākataṁ, tathā paññācakkhu. Maṁsacakkhu kāmāvacaraṁ, dibbacakkhu rūpāvacaraṁ,",
  "atk-s0504a3:126_4": "itaraṁ lokuttaranti evamādi vibhāgā veditabbā.",
  "atk-s0504a3:127_0": "Gāthāsu anuttaranti paññācakkhuṁ sandhāya vuttaṁ. Tañhi āsavakkhayañāṇabhāvato anuttaraṁ.",
  "atk-s0504a3:127_1": "Akkhāsi purisuttamoti purisānaṁ uttamo aggo sammāsambuddho desesi. Uppādoti maṁsacakkhussa",
  "atk-s0504a3:127_2": "pavatti. Maggoti upāyo, dibbacakkhussa kāraṇaṁ. Pakaticakkhumato eva hi dibbacakkhu",
  "atk-s0504a3:127_3": "uppajjati, yasmā kasiṇālokaṁ vaḍḍhetvā dibbacakkhuñāṇassa uppādanaṁ, so ca kasiṇamaṇḍale",
  "atk-s0504a3:127_4": "uggahanimittena vinā natthīti. Yatoti yadā. Ñāṇanti āsavakkhayañāṇaṁ. Tenevāha “paññācakkhu",
  "atk-s0504a3:127_5": "anuttara”nti. Yassa cakkhussa paṭilābhāti yassa ariyassa paññācakkhussa uppattiyā",
  "atk-s0504a3:127_6": "bhāvanāya sabbasmā vaṭṭadukkhato pamuccati parimuccatīti.",
  "atk-s0504a3:128": "Dutiyasuttavaṇṇanā niṭṭhitā.",
  "atk-s0504a3:129": "3. Indriyasuttavaṇṇanā",
  "atk-s0504a3:130_0": "62. Tatiye indriyānīti adhipateyyaṭṭhena indriyāni. Yāni hi sahajātadhammesu issarā",
  "atk-s0504a3:130_1": "viya hutvā tehi anuvattitabbāni, tāni indriyāni nāma. Apica indo bhagavā dhammissaro",
  "atk-s0504a3:130_2": "paramena cittissariyena samannāgato. Tena indena sabbapaṭhamaṁ diṭṭhattā adhigatattā",
  "atk-s0504a3:130_3": "paresañca diṭṭhattā desitattā vihitattā gocarabhāvanāsevanāhi diṭṭhattā ca indriyāni.",
  "atk-s0504a3:130_4": "Indaṁ vā maggādhigamassa upanissayabhūtaṁ puññakammaṁ, tassa liṅgānītipi indriyāni.",
  "atk-s0504a3:130_5": "Anaññātaññassāmītindriyanti “anamatagge saṁsāre anaññātaṁ anadhigataṁ amatapadaṁ",
  "atk-s0504a3:130_6": "catusaccadhammameva vā jānissāmī”ti paṭipannassa iminā pubbabhāgena uppannaṁ indriyaṁ,",
  "atk-s0504a3:130_7": "sotāpattimaggapaññāyetaṁ adhivacanaṁ. Aññindriyanti ājānanaindriyaṁ. Tatrāyaṁ vacanattho",
  "atk-s0504a3:130_8": "– ājānāti paṭhamamaggañāṇena diṭṭhamariyādaṁ anatikkamitvāva jānātīti aññā. Yatheva",
  "atk-s0504a3:130_9": "hi paṭhamamaggapaññā dukkhādīsu pariññābhisamayādivasena pavattati, tatheva ayampi",
  "atk-s0504a3:130_10": "pavattatīti aññā ca sā yathāvuttenaṭṭhena indriyaṁ cāti aññindriyaṁ. Ājānanaṭṭheneva",
  "atk-s0504a3:130_11": "aññassa vā ariyapuggalassa indriyanti aññindriyaṁ, sotāpattiphalato paṭṭhāya chasu",
  "atk-s0504a3:130_12": "ṭhānesu ñāṇassetaṁ adhivacanaṁ. Aññātāvindriyanti aññātāvino catūsu saccesu niṭṭhitañāṇakiccassa",
  "atk-s0504a3:130_13": "khīṇāsavassa uppajjanato indriyaṭṭhasambhavato ca aññātāvindriyaṁ. Ettha ca paṭhamapacchimāni",
  "atk-s0504a3:130_14": "paṭhamamaggacatutthaphalavasena ekaṭṭhānikāni, itaraṁ itaramaggaphalavasena chaṭṭhānikanti veditabbaṁ.",
  "atk-s0504a3:131_0": "Gāthāsu sikkhamānassāti adhisīlasikkhādayo sikkhamānassa bhāventassa. Ujumaggānusārinoti",
  "atk-s0504a3:131_1": "ujumaggo vuccati ariyamaggo, antadvayavivajjitattā tassa anussaraṇato ujumaggānusārino,",
  "atk-s0504a3:131_2": "paṭipāṭiyā magge uppādentassāti attho. Khayasminti anavasesakilesānaṁ khepanato khayasaṅkhāte",
  "atk-s0504a3:131_3": "aggamagge ñāṇaṁ paṭhamaṁ pureyeva uppajjati. Tato aññā anantarāti tato maggañāṇato",
  "atk-s0504a3:131_4": "anantarā arahattaṁ uppajjati. Atha vā ujumaggānusārinoti līnuddhaccapatiṭṭhānāyūhanādike",
  "atk-s0504a3:131_5": "vajjetvā samathavipassanaṁ yuganaddhaṁ katvā bhāvanāvasena pavattaṁ pubbabhāgamaggaṁ",
  "atk-s0504a3:131_6": "anussarantassa anugacchantassa paṭipajjantassa gotrabhuñāṇānantaraṁ diṭṭhekaṭṭhānaṁ",
  "atk-s0504a3:131_7": "kilesānaṁ khepanato khayasmiṁ sotāpattimagge paṭhamaṁ ñāṇaṁ anaññātaññassāmītindriyaṁ",
  "atk-s0504a3:131_8": "uppajjati. Tato aññā anantarāti tato paṭhamañāṇato anantarā anantarato paṭṭhāya yāva",
  "atk-s0504a3:131_9": "aggamaggā aññā aññindriyaṁ uppajjati.",
  "atk-s0504a3:132_0": "Tatoaññā vimuttassāti tato aññā aññindriyato pacchā arahattamaggañāṇānantarā arahattaphalena",
  "atk-s0504a3:132_1": "paññāvimuttiyā aññātāvindriyena vimuttassa. Ñāṇaṁ ve hoti tādinoti arahattaphaluppattito",
  "atk-s0504a3:132_2": "uttarakāle iṭṭhāniṭṭhādīsu tādilakkhaṇappattassa khīṇāsavassa paccavekkhaṇañāṇaṁ",
  "atk-s0504a3:132_3": "uppajjati. Kathaṁ uppajjatīti āha “akuppā me vimuttī”ti. Tassa akuppabhāvassa kāraṇaṁ",
  "atk-s0504a3:132_4": "dasseti “bhavasaṁyojanakkhayā”ti.",
  "atk-s0504a3:133_0": "Idāni tādisaṁ khīṇāsavaṁ thomento “sa ve indriyasampanno”ti tatiyaṁ gāthamāha. Tattha",
  "atk-s0504a3:133_1": "indriyasampannoti yathāvuttehi tīhi lokuttarindriyehi samannāgato, suddhehipi vā",
  "atk-s0504a3:133_2": "paṭippassaddhiladdhehi saddhādīhi indriyehi samannāgato paripuṇṇo, tato eva cakkhādīhi",
  "atk-s0504a3:133_3": "suṭṭhu vūpasantehi nibbisevanehi indriyehi samannāgato. Tenāha “santo”ti, sabbakilesapariḷāhavūpasamena",
  "atk-s0504a3:133_4": "upasantoti attho. Santipade ratoti nibbāne abhirato adhimutto. Ettha ca “indriyasampanno”ti",
  "atk-s0504a3:133_5": "etena bhāvitamaggatā, pariññātakkhandhatā cassa dassitā. “Santo”ti etena pahīnakilesatā,",
  "atk-s0504a3:133_6": "“santipade rato”ti etena sacchikatanirodhatāti. Sesaṁ vuttanayameva.",
  "atk-s0504a3:134": "Tatiyasuttavaṇṇanā niṭṭhitā.",
  "atk-s0504a3:135": "4. Addhāsuttavaṇṇanā",
  "atk-s0504a3:136_0": "63. Catutthe addhāti kālā. Atīto addhātiādīsu dve pariyāyā – suttantapariyāyo, abhidhammapariyāyo",
  "atk-s0504a3:136_1": "ca. Tattha suttantapariyāyena paṭisandhito pubbe atīto addhā nāma, cutito pacchā",
  "atk-s0504a3:136_2": "anāgato addhā nāma, saha cutipaṭisandhīhi tadanantaraṁ paccuppanno addhā nāma. Abhidhammapariyāyena",
  "atk-s0504a3:136_3": "uppādo, ṭhiti, bhaṅgoti ime tayo khaṇe patvā niruddhadhammā atīto addhā nāma, tayopi",
  "atk-s0504a3:136_4": "khaṇe asampattā anāgato addhā nāma, khaṇattayasamaṅgino paccuppanno addhā nāma.",
  "atk-s0504a3:137_0": "Aparo nayo – ayañhi atītādivibhāgo addhāsantatisamayakhaṇavasena catudhā veditabbo.",
  "atk-s0504a3:137_1": "Tesu addhāvibhāgo vutto. Santativasena sabhāgā ekautusamuṭṭhānā, ekāhārasamuṭṭhānā",
  "atk-s0504a3:137_2": "ca pubbāpariyavasena vattamānāpi paccuppannā. Tato pubbe visabhāgautuāhārasamuṭṭhānā",
  "atk-s0504a3:137_3": "atītā pacchā anāgatā. Cittajā ekavīthiekajavanaekasamāpattisamuṭṭhānā paccuppannā",
  "atk-s0504a3:137_4": "nāma, tato pubbe atītā, pacchā anāgatā. Kammasamuṭṭhānānaṁ pāṭiyekkaṁ santativasena",
  "atk-s0504a3:137_5": "atītādibhedo natthi, tesaṁyeva pana utuāhāracittasamuṭṭhānānaṁ upatthambhakavasena",
  "atk-s0504a3:137_6": "tassa atītādibhāvo veditabbo. Samayavasena ekamuhuttapubbaṇhasāyanharattidivādīsu",
  "atk-s0504a3:137_7": "samayesu santānavasena pavattamānā taṁtaṁsamaye paccuppannā nāma, tato pubbe atītā,",
  "atk-s0504a3:137_8": "pacchā anāgatā. Ayaṁ tāva rūpadhammesu nayo. Arūpadhammesu pana khaṇavasena uppādādikkhaṇattayapariyāpannā",
  "atk-s0504a3:137_9": "paccuppannā, tato pubbe atītā, pacchā anāgatā. Apica atikkantahetupaccayakiccā atītā,",
  "atk-s0504a3:137_10": "niṭṭhitahetukiccā aniṭṭhitapaccayakiccā paccuppannā, ubhayakiccaṁ asampattā anāgatā.",
  "atk-s0504a3:137_11": "Attano vā kiccakkhaṇe paccuppannā, tato pubbe atītā, pacchā anāgatā. Ettha ca khaṇādikathāva",
  "atk-s0504a3:137_12": "nippariyāyā, sesā pariyāyā. Ayañhi atītādibhedo nāma dhammānaṁ hoti, na kālassa.",
  "atk-s0504a3:137_13": "Atītādibhede pana dhamme upādāya paramatthato avijjamānopi kālo idha teneva vohārena",
  "atk-s0504a3:137_14": "atītotiādinā vuttoti veditabbo.",
  "atk-s0504a3:138": "Gāthāsu akkheyyasaññinoti ettha akkhāyati, kathīyati, paññāpīyatīti akkheyyaṁ, kathāvatthu, atthato rūpādayo pañcakkhandhā. Vuttañhetaṁ –",
  "atk-s0504a3:139": "“Atītaṁ vā addhānaṁ ārabbha kathaṁ katheyya, anāgataṁ vā…pe… paccuppannaṁ vā addhānaṁ ārabbha kathaṁ katheyyā”ti.",
  "atk-s0504a3:140": "Tathā –",
  "atk-s0504a3:141_0": "“Yaṁ, bhikkhave, rūpaṁ atītaṁ niruddhaṁ vipariṇataṁ, ‘ahosī’ti tassa saṅkhā, ‘ahosī’ti",
  "atk-s0504a3:141_1": "tassa samaññā, ‘ahosī’ti tassa paññatti; na tassa saṅkhā atthīti, na tassa saṅkhā bhavissatī”ti –",
  "atk-s0504a3:142_0": "Evaṁ vuttena niruttipathasuttenapi ettha attho dīpetabbo. Evaṁ kathāvatthubhāvena",
  "atk-s0504a3:142_1": "akkheyyasaṅkhāte khandhapañcake ahanti ca mamanti ca devoti ca manussoti ca itthīti",
  "atk-s0504a3:142_2": "ca purisoti ca ādinā pavattasaññāvasena akkheyyasaññino, pañcasu upādānakkhandhesu",
  "atk-s0504a3:142_3": "sattapuggalādisaññinoti attho. Akkheyyasmiṁ taṇhādiṭṭhiggāhavasena patiṭṭhitā, rāgādivasena",
  "atk-s0504a3:142_4": "vā aṭṭhahākārehi patiṭṭhitā. Ratto hi rāgavasena patiṭṭhito hoti, duṭṭho dosavasena,",
  "atk-s0504a3:142_5": "mūḷho mohavasena, parāmaṭṭho diṭṭhivasena, thāmagato anusayavasena, vinibaddho mānavasena,",
  "atk-s0504a3:142_6": "aniṭṭhaṅgato vicikicchāvasena, vikkhepagato uddhaccavasena patiṭṭhito hotīti.",
  "atk-s0504a3:143_0": "Akkheyyaṁ apariññāyāti taṁ akkheyyaṁ tebhūmakadhamme tīhi pariññāhi aparijānitvā",
  "atk-s0504a3:143_1": "tassa aparijānanahetu. Yogamāyanti maccunoti maraṇassa yogaṁ tena saṁyogaṁ upagacchanti,",
  "atk-s0504a3:143_2": "na visaṁyoganti attho.",
  "atk-s0504a3:144": "Atha vā yoganti upāyaṁ, tena yojitaṁ pasāritaṁ mārasenaṭṭhāniyaṁ anatthajālaṁ kilesajālañca upagacchantīti vuttaṁ hoti. Tathā hi vuttaṁ –",
  "atk-s0504a3:145": "“Na hi no saṅgaraṁ tena, mahāsenena maccunā”ti. ;",
  "atk-s0504a3:146_0": "Ettāvatā vaṭṭaṁ dassetvā idāni vivaṭṭaṁ dassetuṁ “akkheyyañca pariññāyā”tiādi vuttaṁ.",
  "atk-s0504a3:146_1": "Tattha ca-saddo byatireke, tena akkheyyaparijānanena laddhabbaṁ vakkhamānameva visesaṁ",
  "atk-s0504a3:146_2": "joteti. Pariññāyāti vipassanāsahitāya maggapaññāya dukkhanti paricchijja jānitvā,",
  "atk-s0504a3:146_3": "tappaṭibaddhakilesappahānena vā taṁ samatikkamitvā tissannampi pariññānaṁ kiccaṁ",
  "atk-s0504a3:146_4": "matthakaṁ pāpetvā. Akkhātāraṁ na maññatīti sabbaso maññanānaṁ pahīnattā khīṇāsavo",
  "atk-s0504a3:146_5": "akkhātāraṁ na maññati, kārakādisabhāvaṁ kiñci attānaṁ na paccetīti attho. Phuṭṭhovimokkho",
  "atk-s0504a3:146_6": "manasā, santipadamanuttaranti yasmā sabbasaṅkhatavimuttattā “vimokkho”ti sabbakilesasantāpavūpasamanaṭṭhānatāya",
  "atk-s0504a3:146_7": "“santipada”nti laddhanāmo nibbānadhammo phuṭṭho phusito patto, tasmā akkhātāraṁ na",
  "atk-s0504a3:146_8": "maññatīti. Atha vā “pariññāyā”ti padena dukkhasaccassa pariññābhisamayaṁ samudayasaccassa",
  "atk-s0504a3:146_9": "pahānābhisamayañca vatvā idāni “phuṭṭho vimokkho manasā, santipadamanuttara”nti iminā",
  "atk-s0504a3:146_10": "magganirodhānaṁ bhāvanāsacchikiriyābhisamayaṁ vadati. Tassattho – samucchedavasena",
  "atk-s0504a3:146_11": "sabbakilesehi vimuccatīti vimokkho, ariyamaggo. So panassa maggacittena phuṭṭho phusito",
  "atk-s0504a3:146_12": "bhāvito, teneva anuttaraṁ santipadaṁ nibbānaṁ phuṭṭhaṁ phusitaṁ sacchikatanti.",
  "atk-s0504a3:147_0": "Akkheyyasampannoti akkheyyanimittaṁ vividhāhi vipattīhi upaddute loke pahīnavipallāsatāya",
  "atk-s0504a3:147_1": "tato suparimutto akkheyyapariññābhinibbattāhi sampattīhi sampanno samannāgato. Saṅkhāya",
  "atk-s0504a3:147_2": "sevīti paññāvepullappattiyā cīvarādipaccaye saṅkhāya parituletvāva sevanasīlo, saṅkhātadhammattā",
  "atk-s0504a3:147_3": "ca āpāthagataṁ sabbampi visayaṁ chaḷaṅgupekkhāvasena saṅkhāya sevanasīlo. Dhammaṭṭhoti",
  "atk-s0504a3:147_4": "asekkhadhammesu nibbānadhamme eva vā ṭhito. Vedagūti veditabbassa catusaccassa pāraṅgatattā",
  "atk-s0504a3:147_5": "vedagū. Evaṁguṇo arahā bhavādīsu katthaci āyatiṁ punabbhavābhāvato manussadevāti",
  "atk-s0504a3:147_6": "saṅkhyaṁ na upeti, apaññattikabhāvameva gacchatīti anupādāparinibbānena desanaṁ niṭṭhāpesi.",
  "atk-s0504a3:148": "Catutthasuttavaṇṇanā niṭṭhitā.",
  "atk-s0504a3:149": "5. Duccaritasuttavaṇṇanā",
  "atk-s0504a3:150_0": "64. Pañcame duṭṭhu caritāni, duṭṭhāni vā caritāni duccaritāni. Kāyena duccaritaṁ,",
  "atk-s0504a3:150_1": "kāyato vā pavattaṁ duccaritaṁ kāyaduccaritaṁ. Sesesupi eseva nayo. Imāni ca duccaritāni",
  "atk-s0504a3:150_2": "paññattiyā vā kathetabbāni kammapathehi vā. Tattha paññattiyā tāva kāyadvāre paññattasikkhāpadassa",
  "atk-s0504a3:150_3": "vītikkamo kāyaduccaritaṁ, vacīdvāre paññattasikkhāpadassa vītikkamo vacīduccaritaṁ,",
  "atk-s0504a3:150_4": "ubhayattha paññattassa vītikkamo manoduccaritanti ayaṁ paññattikathā. Pāṇātipātādayo",
  "atk-s0504a3:150_5": "pana tisso cetanā kāyadvārepi, vacīdvārepi, uppannā kāyaduccaritaṁ, tathā catasso",
  "atk-s0504a3:150_6": "musāvādādicetanā vacīduccaritaṁ, abhijjhā, byāpādo, micchādiṭṭhīti tayo cetanāsampayuttadhammā",
  "atk-s0504a3:150_7": "manoduccaritanti ayaṁ kammapathakathā.",
  "atk-s0504a3:151_0": "Gāthāyaṁ kammapathappattoyeva pāpadhammo kāyaduccaritādibhāvena vuttoti tadaññaṁ",
  "atk-s0504a3:151_1": "pāpadhammaṁ saṅgaṇhituṁ “yañcaññaṁ dosasañhita”nti vuttaṁ. Tattha dosasañhitanti",
  "atk-s0504a3:151_2": "rāgādikilesasaṁhitaṁ. Sesaṁ suviññeyyameva.",
  "atk-s0504a3:152": "Pañcamasuttavaṇṇanā niṭṭhitā.",
  "atk-s0504a3:153": "6. Sucaritasuttavaṇṇanā",
  "atk-s0504a3:154_0": "65. Chaṭṭhe suṭṭhu caritāni, sundarāni vā caritāni sucaritāni. Kāyena sucaritaṁ,",
  "atk-s0504a3:154_1": "kāyato vā pavattaṁ sucaritaṁ kāyasucaritaṁ. Sesesupi eseva nayo. Idhāpi pana paññattivasena,",
  "atk-s0504a3:154_2": "kammapathavasena cāti duvidhā kathā. Tattha kāyadvāre paññattasikkhāpadassa avītikkamo",
  "atk-s0504a3:154_3": "kāyasucaritaṁ, vacīdvāre paññattasikkhāpadassa avītikkamo vacīsucaritaṁ, ubhayattha",
  "atk-s0504a3:154_4": "paññattassa avītikkamo manosucaritanti ayaṁ paññattikathā. Pāṇātipātādīhi pana viramantassa",
  "atk-s0504a3:154_5": "uppannā tisso cetanāpi viratiyopi kāyasucaritaṁ, musāvādādīhi viramantassa catasso",
  "atk-s0504a3:154_6": "cetanāpi viratiyopi vacīsucaritaṁ, anabhijjhā, abyāpādo, sammādiṭṭhīti tayo cetanāsampayuttadhammā",
  "atk-s0504a3:154_7": "manosucaritanti ayaṁ kammapathakathā. Sesaṁ vuttanayameva.",
  "atk-s0504a3:155": "Chaṭṭhasuttavaṇṇanā niṭṭhitā.",
  "atk-s0504a3:156": "7. Soceyyasuttavaṇṇanā",
  "atk-s0504a3:157": "66. Sattame soceyyānīti sucibhāvā. Kāyasoceyyanti kāyasucaritaṁ, vacīmanosoceyyānipi vacīmanosucaritāneva. Tathā hi vuttaṁ “tattha katamaṁ kāyasoceyyaṁ? Pāṇātipātā veramaṇī”tiādi.",
  "atk-s0504a3:158_0": "Gāthāyaṁ samucchedavasena pahīnasabbakāyaduccaritattā kāyena sucīti kāyasuci. Soceyyasampannanti",
  "atk-s0504a3:158_1": "paṭippassaddhakilesattā suparisuddhāya soceyyasampattiyā upetaṁ. Sesaṁ vuttanayameva.",
  "atk-s0504a3:159": "Sattamasuttavaṇṇanā niṭṭhitā.",
  "atk-s0504a3:160": "8. Moneyyasuttavaṇṇanā",
  "atk-s0504a3:161_0": "67. Aṭṭhame moneyyānīti ettha idhalokaparalokaṁ attahitaparahitañca munātīti muni,",
  "atk-s0504a3:161_1": "kalyāṇaputhujjanena saddhiṁ satta sekkhā arahā ca. Idha pana arahāva adhippeto. Munino",
  "atk-s0504a3:161_2": "bhāvāti moneyyāni, arahato kāyavacīmanosamācārā.",
  "atk-s0504a3:162": "Atha vā munibhāvakarā moneyyapaṭipadādhammā moneyyāni. Tesamayaṁ vitthāro –",
  "atk-s0504a3:163_0": "“Tattha katamaṁ kāyamoneyyaṁ? Tividhakāyaduccaritassa pahānaṁ kāyamoneyyaṁ, tividhaṁ",
  "atk-s0504a3:163_1": "kāyasucaritaṁ kāyamoneyyaṁ, kāyārammaṇe ñāṇaṁ kāyamoneyyaṁ, kāyapariññā kāyamoneyyaṁ,",
  "atk-s0504a3:163_2": "pariññāsahagato maggo kāyamoneyyaṁ, kāyasmiṁ chandarāgappahānaṁ kāyamoneyyaṁ, kāyasaṅkhāranirodhā",
  "atk-s0504a3:163_3": "catutthajjhānasamāpatti kāyamoneyyaṁ.",
  "atk-s0504a3:164_0": "“Tattha katamaṁ vacīmoneyyaṁ? Catubbidhavacīduccaritassa pahānaṁ vacīmoneyyaṁ, catubbidhaṁ",
  "atk-s0504a3:164_1": "vacīsucaritaṁ, vācārammaṇe ñāṇaṁ, vācāpariññā, pariññāsahagato maggo, vācāya chandarāgappahānaṁ,",
  "atk-s0504a3:164_2": "vacīsaṅkhāranirodhā dutiyajjhānasamāpatti vacīmoneyyaṁ.",
  "atk-s0504a3:165_0": "“Tattha katamaṁ manomoneyyaṁ? Tividhamanoduccaritassa pahānaṁ manomoneyyaṁ, tividhaṁ",
  "atk-s0504a3:165_1": "manosucaritaṁ, manārammaṇe ñāṇaṁ, manopariññā, pariññāsahagato maggo, manasmiṁ chandarāgappahānaṁ,",
  "atk-s0504a3:165_2": "cittasaṅkhāranirodhā saññāvedayitanirodhasamāpatti manomoneyya”nti.",
  "atk-s0504a3:166": "Ninhātapāpakanti aggamaggajalena suṭṭhu vikkhālitapāpamalaṁ.",
  "atk-s0504a3:167": "Aṭṭhamasuttavaṇṇanā niṭṭhitā.",
  "atk-s0504a3:168": "9. Paṭhamarāgasuttavaṇṇanā",
  "atk-s0504a3:169_0": "68. Navame yassa kassacīti aniyamitavacanaṁ, tasmā yassa kassaci puggalassa gahaṭṭhassa",
  "atk-s0504a3:169_1": "vā pabbajitassa vā. Rāgo appahīnoti rañjanaṭṭhena rāgo samucchedavasena na pahīno,",
  "atk-s0504a3:169_2": "maggena anuppattidhammataṁ na āpādito. Dosamohesupi eseva nayo. Tattha apāyagamanīyā",
  "atk-s0504a3:169_3": "rāgadosamohā paṭhamamaggena, oḷārikā kāmarāgadosā dutiyamaggena, teyeva anavasesā",
  "atk-s0504a3:169_4": "tatiyamaggena, bhavarāgo avasiṭṭhamoho ca catutthamaggena pahīyanti. Evametesu pahīyantesu",
  "atk-s0504a3:169_5": "tadekaṭṭhato sabbepi kilesā pahīyanteva. Evamete rāgādayo yassa kassaci bhikkhussa",
  "atk-s0504a3:169_6": "vā bhikkhuniyā vā upāsakassa vā upāsikāya vā maggena appahīnā. Baddho mārassāti kilesamārena",
  "atk-s0504a3:169_7": "baddhoti vuccati. Yadaggena ca kilesamārena baddho, tadaggena abhisaṅkhāramārādīhipi",
  "atk-s0504a3:169_8": "baddhoyeva hoti. Paṭimukkassa mārapāsoti paṭimukko assa anena appahīnakilesena puggalena",
  "atk-s0504a3:169_9": "tāyeva appahīnakilesatāya mārapāsasaṅkhāto kileso attano cittasantāne paṭimukko pavesito,",
  "atk-s0504a3:169_10": "tena sayaṁ bandhāpitoti attho. Atha vā paṭimukko assa bhaveyya mārapāso. Sukkapakkhe",
  "atk-s0504a3:169_11": "omukkassāti avamukko mocito apanīto assa. Sesaṁ vuttavipariyāyena veditabbaṁ.",
  "atk-s0504a3:170_0": "Idha gāthā sukkapakkhavaseneva āgatā. Tatrāyaṁ saṅkhepattho – yassa ariyapuggalassa",
  "atk-s0504a3:170_1": "rāgadosāvijjā virājitā aggamaggena nirodhitā, taṁ bhāvitakāyasīlacittapaññatāya bhāvitattesu",
  "atk-s0504a3:170_2": "arahantesu aññataraṁ abbhantaraṁ ekaṁ brahmabhūtaṁ brahmaṁ vā seṭṭhaṁ arahattaphalaṁ",
  "atk-s0504a3:170_3": "pattaṁ. Yathā aññe khīṇāsavā pubbūpanissayasampattisamannāgatā hutvā āgatā, yathā",
  "atk-s0504a3:170_4": "ca te antadvayarahitāya sīlasamādhipaññākkhandhasahagatāya majjhimāya paṭipadāya",
  "atk-s0504a3:170_5": "nibbānaṁ gatā adhigatā. Yathā vā te khandhādīnaṁ tathalakkhaṇaṁ yāthāvato paṭivijjhiṁsu,",
  "atk-s0504a3:170_6": "yathā ca te tathadhamme dukkhādayo aviparītato abbhaññiṁsu, rūpādike ca visaye yathā",
  "atk-s0504a3:170_7": "te diṭṭhamattādivaseneva passiṁsu, yathā vā pana te aṭṭha anariyavohāre vajjetvā",
  "atk-s0504a3:170_8": "ariyavohāravaseneva pavattavācā, vācānurūpañca pavattakāyā, kāyānurūpañca pavattavācā,",
  "atk-s0504a3:170_9": "tathā ayampi ariyapuggaloti tathāgataṁ, catusaccabuddhatāya buddhaṁ, puggalaveraṁ",
  "atk-s0504a3:170_10": "kilesaveraṁ attānuvādādibhayañca atikkantanti verabhayātītaṁ. Sabbesaṁ kilesābhisaṅkhārādīnaṁ",
  "atk-s0504a3:170_11": "pahīnattā sabbappahāyinaṁ buddhādayo ariyā āhu kathenti kittentīti.",
  "atk-s0504a3:171": "Navamasuttavaṇṇanā niṭṭhitā.",
  "atk-s0504a3:172": "10. Dutiyarāgasuttavaṇṇanā",
  "atk-s0504a3:173_0": "69. Dasame atarīti tiṇṇo, na tiṇṇo atiṇṇo. Samuddanti saṁsārasamuddaṁ, cakkhāyatanādisamuddaṁ",
  "atk-s0504a3:173_1": "vā. Tadubhayampi duppūraṇaṭṭhena samuddo viyāti samuddaṁ. Atha vā samuddanaṭṭhena",
  "atk-s0504a3:173_2": "samuddaṁ, kilesavassanena sattasantānassa kilesasadanatoti attho. Savīcinti kodhūpāyāsavīcīhi",
  "atk-s0504a3:173_3": "savīciṁ. Vuttañhetaṁ “vīcibhayanti kho, bhikkhu, kodhūpāyāsassetaṁ adhivacana”nti.",
  "atk-s0504a3:173_4": "Sāvaṭṭanti pañcakāmaguṇāvaṭṭehi saha āvaṭṭaṁ. Vuttampi cetaṁ “āvaṭṭabhayanti kho,",
  "atk-s0504a3:173_5": "bhikkhu, pañcannetaṁ kāmaguṇānaṁ adhivacana”nti. Sagahaṁ sarakkhasanti attano gocaragatānaṁ",
  "atk-s0504a3:173_6": "anatthajananato caṇḍamakaramacchakacchaparakkhasasadisehi visabhāgapuggalehi sahitaṁ.",
  "atk-s0504a3:173_7": "Tathā cāha “sagahaṁ sarakkhasanti kho, bhikkhu, mātugāmassetaṁ adhivacana”nti. Atarīti",
  "atk-s0504a3:173_8": "maggapaññānāvāya yathāvuttaṁ samuddaṁ uttari. Tiṇṇoti nittiṇṇo. Pāraṅgatoti tassa",
  "atk-s0504a3:173_9": "samuddassa pāraṁ paratīraṁ nirodhaṁ upagato. Thale tiṭṭhatīti tato eva saṁsāramahoghaṁ",
  "atk-s0504a3:173_10": "kāmādimahoghañca atikkamitvā thale paratīre nibbāne bāhitapāpabrāhmaṇo tiṭṭhatīti vuccati.",
  "atk-s0504a3:174": "Idhāpi gāthā sukkapakkhavaseneva āgatā. Tattha ūmibhayanti yathāvuttaūmibhayaṁ, bhāyitabbaṁ etasmāti taṁ ūmi bhayaṁ. Duttaranti duratikkamaṁ. Accatārīti atikkami.",
  "atk-s0504a3:175_0": "Saṅgātigoti rāgādīnaṁ pañcannaṁ saṅgānaṁ atikkantattā pahīnattā saṅgātigo. Atthaṅgato",
  "atk-s0504a3:175_1": "so na pamāṇametīti so evaṁbhūto arahā rāgādīnaṁ pamāṇakaradhammānaṁ accantameva atthaṁ",
  "atk-s0504a3:175_2": "gatattā atthaṅgato, tato eva sīlādidhammakkhandhapāripūriyā ca “ediso sīlena samādhinā",
  "atk-s0504a3:175_3": "paññāyā”ti kenaci pamiṇituṁ asakkuṇeyyo pamāṇaṁ na eti, atha vā anupādisesanibbānasaṅkhātaṁ",
  "atk-s0504a3:175_4": "atthaṁ gato so arahā “imāya nāma gatiyā ṭhito, ediso ca nāmagottenā”ti pamiṇituṁ",
  "atk-s0504a3:175_5": "asakkuṇeyyatāya pamāṇaṁ na eti na upagacchati. Tato eva amohayi maccurājaṁ, tena",
  "atk-s0504a3:175_6": "anubandhituṁ asakkuṇeyyoti vadāmīti anupādisesanibbānadhātuyāva desanaṁ niṭṭhāpesi.",
  "atk-s0504a3:175_7": "Iti imasmiṁ vagge paṭhamapañcamachaṭṭhesu vaṭṭaṁ kathitaṁ, dutiyasattamaaṭṭhamesu",
  "atk-s0504a3:175_8": "vivaṭṭaṁ, sesesu vaṭṭavivaṭṭaṁ kathitanti veditabbaṁ.",
  "atk-s0504a3:176": "Dasamasuttavaṇṇanā niṭṭhitā.",
  "atk-s0504a3:177": "Dutiyavaggavaṇṇanā niṭṭhitā.",
  "atk-s0504a3:178": "3. Tatiyavaggo",
  "atk-s0504a3:179": "1. Micchādiṭṭhikasuttavaṇṇanā",
  "atk-s0504a3:180_0": "70. Tatiyavaggassa paṭhame diṭṭhā mayāti mayā diṭṭhā, mama samantacakkhunā dibbacakkhunā",
  "atk-s0504a3:180_1": "cāti dvīhipi cakkhūhi diṭṭhā paccakkhato viditā. Tena anussavādiṁ paṭikkhipati, ayañca",
  "atk-s0504a3:180_2": "attho idāneva pāḷiyaṁ āgamissati. Kāyaduccaritena samannāgatāti kāyaduccaritena samaṅgībhūtā.",
  "atk-s0504a3:180_3": "Ariyānaṁ upavādakāti buddhādīnaṁ ariyānaṁ antamaso gihisotāpannānampi guṇaparidhaṁsanena",
  "atk-s0504a3:180_4": "abhūtabbhakkhānena upavādakā akkosakā garahakā. Micchādiṭṭhikāti viparītadassanā.",
  "atk-s0504a3:180_5": "Micchādiṭṭhikammasamādānāti micchādassanahetu samādinnanānāvidhakammā ye ca, micchādiṭṭhimūlakesu",
  "atk-s0504a3:180_6": "kāyakammādīsu aññepi samādapenti. Ettha ca vacīmanoduccaritaggahaṇeneva ariyūpavādamicchādiṭṭhīsu",
  "atk-s0504a3:180_7": "gahitāsu punavacanaṁ mahāsāvajjabhāvadassanatthaṁ nesaṁ. Mahāsāvajjo hi ariyūpavādo",
  "atk-s0504a3:180_8": "ānantariyasadiso. Yathāha –",
  "atk-s0504a3:181_0": "“Seyyathāpi, sāriputta, bhikkhu sīlasampanno, samādhisampanno, paññāsampanno, diṭṭheva",
  "atk-s0504a3:181_1": "dhamme aññaṁ ārādheyya; evaṁsampadamidaṁ, sāriputta, vadāmi taṁ vācaṁ appahāya, taṁ",
  "atk-s0504a3:181_2": "cittaṁ appahāya, taṁ diṭṭhiṁ appaṭinissajjitvā yathābhataṁ nikkhitto evaṁ niraye”ti.",
  "atk-s0504a3:182": "Micchādiṭṭhito ca mahāsāvajjataraṁ nāma aññaṁ natthi. Yathāha –",
  "atk-s0504a3:183": "“Nāhaṁ, bhikkhave, aññaṁ ekadhammampi samanupassāmi, yaṁ evaṁ mahāsāvajjataraṁ yathayidaṁ, bhikkhave, micchādiṭṭhi. Micchādiṭṭhiparamāni, bhikkhave, vajjānī”ti.",
  "atk-s0504a3:184": "Taṁkho panātiādi yathāvuttassa atthassa attapaccakkhabhāvaṁ daḷhataraṁ katvā dassetuṁ āraddhaṁ. Tampi suviññeyyameva.",
  "atk-s0504a3:185_0": "Gāthāsu micchā manaṁ paṇidhāyāti abhijjhādīnaṁ vasena cittaṁ ayoniso ṭhapetvā. Micchāvācañca",
  "atk-s0504a3:185_1": "bhāsiyāti micchā musāvādādivasena vācaṁ bhāsitvā. Micchā kammāni katvānāti pāṇātipātādivasena",
  "atk-s0504a3:185_2": "kāyakammāni katvā. Atha vā micchā manaṁ paṇidhāyāti micchādiṭṭhivasena cittaṁ viparītaṁ",
  "atk-s0504a3:185_3": "ṭhapetvā. Sesapadadvayepi eseva nayo. Idānissa tathā duccaritacaraṇe kāraṇaṁ dasseti",
  "atk-s0504a3:185_4": "appassutoti, attano paresañca hitāvahena sutena virahitoti attho. Apuññakaroti tato",
  "atk-s0504a3:185_5": "eva ariyadhammassa akovidatāya kibbisakārī pāpadhammo. Appasmiṁ idha jīviteti idha",
  "atk-s0504a3:185_6": "manussaloke jīvite atiparitte. Tathā cāha “yo ciraṁ jīvati, so vassasataṁ appaṁ vā",
  "atk-s0504a3:185_7": "bhiyyo”ti, “appamāyu manussāna”nti ca. Tasmā bahussuto sappañño sīghaṁ puññāni katvā",
  "atk-s0504a3:185_8": "saggūpago nibbānapatiṭṭho vā hoti. Yo pana appassuto apuññakaro, kāyassa bhedā duppañño",
  "atk-s0504a3:185_9": "nirayaṁ so upapajjatīti.",
  "atk-s0504a3:186": "Paṭhamasuttavaṇṇanā niṭṭhitā.",
  "atk-s0504a3:187": "2. Sammādiṭṭhikasuttavaṇṇanā",
  "atk-s0504a3:188": "71. Dutiye paṭhamasutte vuttavipariyāyena attho veditabbo.",
  "atk-s0504a3:189": "Dutiyasuttavaṇṇanā niṭṭhitā.",
  "atk-s0504a3:190": "3. Nissaraṇiyasuttavaṇṇanā",
  "atk-s0504a3:191_0": "72. Tatiye nissaraṇiyāti nissaraṇapaṭisaṁyuttā. Dhātuyoti sattasuññasabhāvā. Kāmānanti",
  "atk-s0504a3:191_1": "kilesakāmānañceva vatthukāmānañca. Atha vā kāmānanti kilesakāmānaṁ. Kilesakāmato",
  "atk-s0504a3:191_2": "hi nissaraṇā vatthukāmehipi nissaraṇaṁyeva hoti, na aññathā. Vuttañhetaṁ –",
  "atk-s0504a3:192": "“Na te kāmā yāni citrāni loke,",
  "atk-s0504a3:193": "Saṅkapparāgo purisassa kāmo;",
  "atk-s0504a3:194": "Tiṭṭhanti citrāni tatheva loke,",
  "atk-s0504a3:195": "Athettha dhīrā vinayanti chanda”nti. ;",
  "atk-s0504a3:196_0": "Nissaraṇanti apagamo. Nekkhammanti paṭhamajjhānaṁ, visesato taṁ asubhārammaṇaṁ daṭṭhabbaṁ.",
  "atk-s0504a3:196_1": "Yo pana taṁ jhānaṁ pādakaṁ katvā saṅkhāre sammasitvā tatiyamaggaṁ patvā anāgāmimaggena",
  "atk-s0504a3:196_2": "nibbānaṁ sacchikaroti, tassa cittaṁ accantameva kāmehi nissaṭanti idaṁ ukkaṭṭhato",
  "atk-s0504a3:196_3": "kāmānaṁ nissaraṇaṁ veditabbaṁ. Rūpānanti rūpadhammānaṁ, visesena saddhiṁ ārammaṇehi",
  "atk-s0504a3:196_4": "kusalavipākakiriyābhedato sabbesaṁ rūpāvacaradhammānaṁ. Āruppanti arūpāvacarajjhānaṁ.",
  "atk-s0504a3:196_5": "Keci pana “kāmāna”nti padassa “sabbesaṁ kāmāvacaradhammāna”nti atthaṁ vadanti. “Nekkhamma”nti",
  "atk-s0504a3:196_6": "ca “pañca rūpāvacarajjhānānī”ti. Taṁ aṭṭhakathāsu natthi, na yujjati ca. Bhūtanti",
  "atk-s0504a3:196_7": "jātaṁ. Saṅkhatanti samecca sambhuyya paccayehi kataṁ. Paṭiccasamuppannanti kāraṇato",
  "atk-s0504a3:196_8": "nibbattaṁ. Tīhipi padehi tebhūmake dhamme anavasesato pariyādiyati. Nirodhoti nibbānaṁ.",
  "atk-s0504a3:196_9": "Ettha ca paṭhamāya dhātuyā kāmapariññā vuttā, dutiyāya rūpapariññā, tatiyāya sabbasaṅkhatapariññā",
  "atk-s0504a3:196_10": "sabbabhavasamatikkamo vutto.",
  "atk-s0504a3:197_0": "Gāthāsu kāmanissaraṇaṁ ñatvāti “idaṁ kāmanissaraṇaṁ – evañca kāmato nissaraṇa”nti",
  "atk-s0504a3:197_1": "jānitvā. Atikkamati etenāti atikkamo, atikkamanūpāyo, taṁ atikkamaṁ āruppaṁ ñatvā.",
  "atk-s0504a3:197_2": "Sabbe saṅkhārā samanti vūpasamanti etthāti sabbasaṅkhārasamatho, nibbānaṁ, taṁ phusaṁ",
  "atk-s0504a3:197_3": "phusanto. Sesaṁ heṭṭhā vuttanayameva.",
  "atk-s0504a3:198": "Tatiyasuttavaṇṇanā niṭṭhitā.",
  "atk-s0504a3:199": "4. Santatarasuttavaṇṇanā",
  "atk-s0504a3:200_0": "73. Catutthe rūpehīti rūpāvacaradhammehi. Santatarāti atisayena santā. Rūpāvacaradhammā",
  "atk-s0504a3:200_1": "hi kilesavikkhambhanato vitakkādioḷārikaṅgappahānato samādhibhūmibhāvato ca santā",
  "atk-s0504a3:200_2": "nāma, āruppā pana tehipi aṅgasantatāya ceva ārammaṇasantatāya ca atisayena santavuttikā,",
  "atk-s0504a3:200_3": "tena santatarāti vuttā. Nirodhoti nibbānaṁ. Saṅkhārāvasesasukhumabhāvappattitopi",
  "atk-s0504a3:200_4": "hi catutthāruppato phalasamāpattiyova santatarā kilesadarathapaṭipassaddhito nibbānārammaṇato",
  "atk-s0504a3:200_5": "ca, kimaṅgaṁ pana sabbasaṅkhārasamatho nibbānaṁ. Tena vuttaṁ “āruppehi nirodho santataro”ti.",
  "atk-s0504a3:201_0": "Gāthāsu rūpūpagāti rūpabhavūpagā. Rūpabhavo hi idha rūpanti vutto, “rūpūpapattiyā",
  "atk-s0504a3:201_1": "maggaṁ bhāvetī”tiādīsu viya. Arūpaṭṭhāyinoti arūpāvacarā. Nirodhaṁ appajānantā, āgantāro",
  "atk-s0504a3:201_2": "punabbhavanti etena rūpārūpāvacaradhammehi nirodhassa santabhāvameva dasseti. Arūpesu",
  "atk-s0504a3:201_3": "asaṇṭhitāti arūparāgena arūpabhavesu appatiṭṭhahantā, tepi parijānantāti attho. Nirodhe",
  "atk-s0504a3:201_4": "ye vimuccantīti ettha yeti nipātamattaṁ. Sesaṁ heṭṭhā vuttanayameva.",
  "atk-s0504a3:202": "Catutthasuttavaṇṇanā niṭṭhitā.",
  "atk-s0504a3:203": "5. Puttasuttavaṇṇanā",
  "atk-s0504a3:204_0": "74. Pañcame puttāti atrajā orasaputtā, dinnakādayopi vā. Santoti bhavantā saṁvijjamānā",
  "atk-s0504a3:204_1": "lokasminti imasmiṁ loke upalabbhamānā. Atthibhāvena santo, pākaṭabhāvena vijjamānā.",
  "atk-s0504a3:204_2": "Atijātoti attano guṇehi mātāpitaro atikkamitvā jāto, tehi adhikaguṇoti attho. Anujātoti",
  "atk-s0504a3:204_3": "guṇehi mātāpitūnaṁ anurūpo hutvā jāto, tehi samānaguṇoti attho. Avajātoti guṇehi",
  "atk-s0504a3:204_4": "mātāpitūnaṁ adhamo hutvā jāto, tehi hīnaguṇoti attho. Yehi pana guṇehi yutto mātāpitūnaṁ",
  "atk-s0504a3:204_5": "adhiko samo hīnoti ca adhippeto, te vibhajitvā dassetuṁ “kathañca, bhikkhave, putto",
  "atk-s0504a3:204_6": "atijāto hotī”ti kathetukamyatāya pucchaṁ katvā “idha, bhikkhave, puttassā”tiādinā niddeso āraddho.",
  "atk-s0504a3:205_0": "Tattha na buddhaṁ saraṇaṁ gatātiādīsu buddhoti sabbadhammesu appaṭihatañāṇanimittānuttaravimokkhādhigamaparibhāvitaṁ",
  "atk-s0504a3:205_1": "khandhasantānaṁ, sabbaññutaññāṇapadaṭṭhānaṁ vā saccābhisambodhiṁ upādāya paññattiko",
  "atk-s0504a3:205_2": "sattātisayo buddho. Yathāha –",
  "atk-s0504a3:206": "“Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāva”nti –",
  "atk-s0504a3:207": "Ayaṁ tāva atthato buddhavibhāvanā.",
  "atk-s0504a3:208_0": "Byañjanato pana savāsanāya kilesaniddāya accantavigamena buddhavā paṭibuddhavāti",
  "atk-s0504a3:208_1": "buddho, buddhiyā vā vikasitabhāvena buddhavā vibuddhavāti buddho, bujjhitāti buddho,",
  "atk-s0504a3:208_2": "bodhetāti buddhoti evamādinā nayena veditabbo. Yathāha –",
  "atk-s0504a3:209_0": "“Bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya",
  "atk-s0504a3:209_1": "buddho, anaññaneyyatāya buddho, visavitāya buddho, khīṇāsavasaṅkhātena buddho, nirupakkilesasaṅkhātena",
  "atk-s0504a3:209_2": "buddho, ekantavītarāgoti buddho, ekantavītadosoti buddho, ekantavītamohoti buddho,",
  "atk-s0504a3:209_3": "ekantanikkilesoti buddho, ekāyanamaggaṁ gatoti buddho, eko anuttaraṁ sammāsambodhiṁ",
  "atk-s0504a3:209_4": "abhisambuddhoti buddho, abuddhivihatattā buddhipaṭilābhāti buddho, buddhoti cetaṁ",
  "atk-s0504a3:209_5": "nāmaṁ na mātarā kataṁ, na pitarā kataṁ, na bhātarā kataṁ, na bhaginiyā kataṁ, na",
  "atk-s0504a3:209_6": "mittāmaccehi kataṁ, na ñātisālohitehi kataṁ, na samaṇabrāhmaṇehi kataṁ, na devatāhi",
  "atk-s0504a3:209_7": "kataṁ, atha kho vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa",
  "atk-s0504a3:209_8": "paṭilābhā sacchikā paññatti, yadidaṁ buddho”ti.",
  "atk-s0504a3:210_0": "Hiṁsatīti saraṇaṁ, sabbaṁ anatthaṁ apāyadukkhaṁ sabbaṁ saṁsāradukkhaṁ hiṁsati vināseti",
  "atk-s0504a3:210_1": "viddhaṁsetīti attho. Saraṇaṁ gatāti “buddho bhagavā amhākaṁ saraṇaṁ gati parāyaṇaṁ",
  "atk-s0504a3:210_2": "paṭisaraṇaṁ aghassa hantā hitassa vidhātā”ti iminā adhippāyena buddhaṁ bhagavantaṁ",
  "atk-s0504a3:210_3": "gacchāma bhajāma sevāma payirupāsāma. Evaṁ vā jānāma bujjhāmāti evaṁ gatā upagatā",
  "atk-s0504a3:210_4": "buddhaṁ saraṇaṁ gatā. Tappaṭikkhepena na buddhaṁ saraṇaṁ gatā.",
  "atk-s0504a3:211_0": "Dhammaṁ saraṇaṁ gatāti adhigatamagge sacchikatanirodhe yathānusiṭṭhaṁ paṭipajjamāne",
  "atk-s0504a3:211_1": "catūsu apāyesu apatamāne katvā dhāretīti dhammo. So atthato ariyamaggo ceva nibbānañca. Vuttañhetaṁ –",
  "atk-s0504a3:212": "“Yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī”ti vitthāro.",
  "atk-s0504a3:213": "Na kevalañca ariyamagganibbānāni eva, apica kho ariyaphalehi saddhiṁ pariyattidhammo ca. Vuttañhetaṁ chattamāṇavakavimāne –",
  "atk-s0504a3:214": "“Rāgavirāgamanejamasokaṁ,",
  "atk-s0504a3:215": "Dhammamasaṅkhatamappaṭikūlaṁ;",
  "atk-s0504a3:216": "Madhuramimaṁ paguṇaṁ suvibhattaṁ,",
  "atk-s0504a3:217": "Dhammamimaṁ saraṇatthamupehī”ti. ;",
  "atk-s0504a3:218_0": "Tattha hi rāgavirāgoti maggo kathito, anejamasokanti phalaṁ, dhammasaṅkhatanti nibbānaṁ,",
  "atk-s0504a3:218_1": "appaṭikūlaṁ madhuramimaṁ paguṇaṁ suvibhattanti piṭakattayena vibhattā sabbadhammakkhandhā",
  "atk-s0504a3:218_2": "kathitā. Taṁ dhammaṁ vuttanayena saraṇanti gatā dhammaṁ saraṇaṁ gatā. Tappaṭikkhepena",
  "atk-s0504a3:218_3": "na dhammaṁ saraṇaṁ gatā.",
  "atk-s0504a3:219": "Diṭṭhisīlasaṅghātena saṁhatoti saṅgho. So atthato aṭṭhaariyapuggalasamūho. Vuttañhetaṁ tasmiṁ eva vimāne –",
  "atk-s0504a3:220": "“Yattha ca dinna mahapphalamāhu,",
  "atk-s0504a3:221": "Catūsu sucīsu purisayugesu;",
  "atk-s0504a3:222": "Aṭṭha ca puggala dhammadasā te,",
  "atk-s0504a3:223": "Saṅghamimaṁ saraṇatthamupehī”ti. ;",
  "atk-s0504a3:224": "Taṁ saṅghaṁ vuttanayena saraṇanti gatā saṅghaṁ saraṇaṁ gatā. Tappaṭikkhepena na saṅghaṁ saraṇaṁ gatāti.",
  "atk-s0504a3:225": "Ettha ca saraṇagamanakosallatthaṁ saraṇaṁ saraṇagamanaṁ, yo ca saraṇaṁ gacchati saraṇagamanappabhedo, phalaṁ, saṁkileso, bhedo, vodānanti ayaṁ vidhi veditabbo.",
  "atk-s0504a3:226_0": "Tattha padatthato tāva hiṁsatīti saraṇaṁ, saraṇagatānaṁ teneva saraṇagamanena bhayaṁ",
  "atk-s0504a3:226_1": "santāsaṁ dukkhaṁ duggatiṁ parikilesaṁ hanati vināsetīti attho, ratanattayassetaṁ",
  "atk-s0504a3:226_2": "adhivacanaṁ. Atha vā hite pavattanena ahitā nivattanena ca sattānaṁ bhayaṁ hiṁsatīti",
  "atk-s0504a3:226_3": "buddho saraṇaṁ, bhavakantārato uttāraṇena assāsadānena ca dhammo, appakānampi kārānaṁ",
  "atk-s0504a3:226_4": "vipulaphalapaṭilābhakaraṇena saṅgho. Tasmā imināpi pariyāyena ratanattayaṁ saraṇaṁ.",
  "atk-s0504a3:226_5": "Tappasādataggarutāhi vihatakileso tapparāyaṇatākārappavatto cittuppādo saraṇagamanaṁ.",
  "atk-s0504a3:226_6": "Taṁsamaṅgisatto saraṇaṁ gacchati, vuttappakārena cittuppādena “etāni me tīṇi ratanāni",
  "atk-s0504a3:226_7": "saraṇaṁ, etāni parāyaṇa”nti evaṁ upetīti attho. Evaṁ tāva saraṇaṁ saraṇagamanaṁ,",
  "atk-s0504a3:226_8": "yo ca saraṇaṁ gacchatīti idaṁ tayaṁ veditabbaṁ.",
  "atk-s0504a3:227_0": "Pabhedato pana duvidhaṁ saraṇagamanaṁ – lokiyaṁ, lokuttarañca. Tattha lokuttaraṁ",
  "atk-s0504a3:227_1": "diṭṭhasaccānaṁ maggakkhaṇe saraṇagamanupakkilesasamucchedena ārammaṇato nibbānārammaṇaṁ",
  "atk-s0504a3:227_2": "hutvā kiccato sakalepi ratanattaye ijjhati, lokiyaṁ puthujjanānaṁ saraṇagamanupakkilesavikkhambhanena",
  "atk-s0504a3:227_3": "ārammaṇato buddhādiguṇārammaṇaṁ hutvā ijjhati. Taṁ atthato buddhādīsu vatthūsu saddhāpaṭilābho,",
  "atk-s0504a3:227_4": "saddhāmūlikā ca sammādiṭṭhi dasasu puññakiriyavatthūsu diṭṭhijukammanti vuccati.",
  "atk-s0504a3:228_0": "Tayidaṁ catudhā pavattati – attasanniyyātanena, tapparāyaṇatāya, sissabhāvūpagamanena,",
  "atk-s0504a3:228_1": "paṇipātenāti. Tattha attasanniyyātanaṁ nāma “ajja ādiṁ katvā ahaṁ attānaṁ buddhassa",
  "atk-s0504a3:228_2": "niyyātemi, dhammassa, saṅghassā”ti evaṁ buddhādīnaṁ attapariccajanaṁ. Tapparāyaṇaṁ",
  "atk-s0504a3:228_3": "nāma “ajja ādiṁ katvā ahaṁ buddhaparāyaṇo, dhammaparāyaṇo, saṅghaparāyaṇo iti maṁ",
  "atk-s0504a3:228_4": "dhārehī”ti evaṁ tappaṭisaraṇabhāvo tapparāyaṇatā. Sissabhāvūpagamanaṁ nāma “ajja",
  "atk-s0504a3:228_5": "ādiṁ katvā ahaṁ buddhassa antevāsiko, dhammassa, saṅghassa iti maṁ dhāretū”ti evaṁ",
  "atk-s0504a3:228_6": "sissabhāvassa upagamanaṁ. Paṇipāto nāma “ajja ādiṁ katvā ahaṁ abhivādanapaccuṭṭhānaañjalikammasāmīcikammaṁ",
  "atk-s0504a3:228_7": "buddhādīnaṁ eva tiṇṇaṁ vatthūnaṁ karomi iti maṁ dhāretū”ti evaṁ buddhādīsu paramanipaccakāro.",
  "atk-s0504a3:228_8": "Imesañhi catunnaṁ ākārānaṁ aññataraṁ karontena gahitaṁ eva hoti saraṇagamanaṁ.",
  "atk-s0504a3:229_0": "Apica “bhagavato attānaṁ pariccajāmi, dhammassa, saṅghassa attānaṁ pariccajāmi, jīvitaṁ",
  "atk-s0504a3:229_1": "pariccajāmi, pariccatto eva me attā jīvitañca, jīvitapariyantikaṁ buddhaṁ saraṇaṁ",
  "atk-s0504a3:229_2": "gacchāmi, buddho me saraṇaṁ tāṇaṁ leṇa”nti evampi attasanniyyātanaṁ veditabbaṁ. “Satthārañca",
  "atk-s0504a3:229_3": "vatāhaṁ passeyyaṁ, bhagavantameva passeyyaṁ; sugatañca vatāhaṁ passeyyaṁ, bhagavantameva",
  "atk-s0504a3:229_4": "passeyyaṁ; sammāsambuddhañca vatāhaṁ passeyyaṁ; bhagavantameva passeyya”nti evaṁ",
  "atk-s0504a3:229_5": "mahākassapattherassa saraṇagamanaṁ viya sissabhāvūpagamanaṁ daṭṭhabbaṁ.",
  "atk-s0504a3:230": "“So ahaṁ vicarissāmi, gāmā gāmaṁ purā puraṁ;",
  "atk-s0504a3:231": "Namassamāno sambuddhaṁ, dhammassa ca sudhammata”nti. –",
  "atk-s0504a3:232_0": "Evaṁ āḷavakādīnaṁ saraṇagamanaṁ viya tapparāyaṇatā veditabbā. “Atha kho, brahmāyu,",
  "atk-s0504a3:232_1": "brāhmaṇo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā",
  "atk-s0504a3:232_2": "bhagavato pādāni mukhena ca paricumbati, pāṇīhi ca parisambāhati, nāmañca sāveti",
  "atk-s0504a3:232_3": "‘brahmāyu ahaṁ, bho gotama, brāhmaṇo, brahmāyu ahaṁ, bho gotama, brāhmaṇo”’ti evaṁ paṇipāto daṭṭhabbo.",
  "atk-s0504a3:233_0": "So panesa ñātibhayācariyadakkhiṇeyyavasena catubbidho hoti. Tattha dakkhiṇeyyapaṇipātena",
  "atk-s0504a3:233_1": "saraṇagamanaṁ hoti, na itarehi. Seṭṭhavaseneva hi saraṇaṁ gayhati, seṭṭhavasena bhijjati.",
  "atk-s0504a3:233_2": "Tasmā yo “ayameva loke sabbasattuttamo aggadakkhiṇeyyo”ti vandati, teneva saraṇaṁ",
  "atk-s0504a3:233_3": "gahitaṁ hoti, na ñātibhayācariyasaññāya vandantena. Evaṁ gahitasaraṇassa upāsakassa",
  "atk-s0504a3:233_4": "vā upāsikāya vā aññatitthiyesu pabbajitampi “ñātako me aya”nti vandato saraṇaṁ na",
  "atk-s0504a3:233_5": "bhijjati, pageva apabbajitaṁ. Tathā rājānaṁ bhayena vandato. So hi raṭṭhapūjitattā",
  "atk-s0504a3:233_6": "avandiyamāno anatthampi kareyyāti. Tathā yaṁkiñci sippaṁ sikkhāpakaṁ titthiyampi",
  "atk-s0504a3:233_7": "“ācariyo me aya”nti vandatopi na bhijjati. Evaṁ saraṇagamanassa pabhedo veditabbo.",
  "atk-s0504a3:234": "Ettha ca lokuttarassa saraṇagamanassa cattāri sāmaññaphalāni vipākaphalaṁ, sabbadukkhakkhayo ānisaṁsaphalaṁ. Vuttañhetaṁ –",
  "atk-s0504a3:235": "“Yo ca buddhañca dhammañca, saṅghañca saraṇaṁ gato;",
  "atk-s0504a3:236": "Cattāri ariyasaccāni, sammappaññāya passati.",
  "atk-s0504a3:237": "“Dukkhaṁ dukkhasamuppādaṁ, dukkhassa ca atikkamaṁ;",
  "atk-s0504a3:238": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0504a3:239": "“Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0504a3:240": "Etaṁ saraṇamāgamma, sabbadukkhā pamuccatī”ti. ;",
  "atk-s0504a3:241": "Apica niccato anupagamanādīnipi etassa ānisaṁsaphalaṁ veditabbaṁ. Vuttañhetaṁ –",
  "atk-s0504a3:242_0": "“Aṭṭhānametaṁ, bhikkhave, anavakāso, yaṁ diṭṭhisampanno puggalo kañci saṅkhāraṁ niccato",
  "atk-s0504a3:242_1": "upagaccheyya, sukhato upagaccheyya, kañci dhammaṁ attato upagaccheyya, mātaraṁ jīvitā",
  "atk-s0504a3:242_2": "voropeyya, pitaraṁ jīvitā voropeyya, arahantaṁ jīvitā voropeyya, duṭṭhacitto tathāgatassa",
  "atk-s0504a3:242_3": "lohitaṁ uppādeyya, saṅghaṁ bhindeyya, aññaṁ satthāraṁ uddiseyya netaṁ ṭhānaṁ vijjatī”ti.",
  "atk-s0504a3:243": "Lokiyassa pana saraṇagamanassa bhavasampadāpi bhogasampadāpi phalameva. Vuttañhetaṁ –",
  "atk-s0504a3:244": "“Ye keci buddhaṁ saraṇaṁ gatāse,",
  "atk-s0504a3:245": "Na te gamissanti apāyabhūmiṁ;",
  "atk-s0504a3:246": "Pahāya mānusaṁ dehaṁ,",
  "atk-s0504a3:247": "Devakāyaṁ paripūressantī”ti. ;",
  "atk-s0504a3:248": "Aparampi vuttaṁ –",
  "atk-s0504a3:249_0": "“Atha kho sakko devānamindo asītiyā devatāsahassehi saddhiṁ yenāyasmā mahāmoggallāno",
  "atk-s0504a3:249_1": "tenupasaṅkami…pe… ekamantaṁ ṭhitaṁ kho sakkaṁ devānamindaṁ āyasmā mahāmoggallāno",
  "atk-s0504a3:249_2": "etadavoca – ‘sādhu kho, devānaminda, buddhaṁ saraṇagamanaṁ hoti. Buddhaṁ saraṇagamanahetu",
  "atk-s0504a3:249_3": "kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ",
  "atk-s0504a3:249_4": "upapajjanti. Te aññe deve dasahi ṭhānehi adhigaṇhanti – dibbena āyunā, dibbena vaṇṇena,",
  "atk-s0504a3:249_5": "dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi,",
  "atk-s0504a3:249_6": "dibbehi gandhehi, dibbehi rasehi, dibbehi phoṭṭhabbehi…pe… dhammaṁ, saṅghaṁ…pe… phoṭṭhabbehī”’ti.",
  "atk-s0504a3:250": "Velāmasuttādivasenapi saraṇagamanassa phalaviseso veditabbo. Evaṁ saraṇagamanassa phalaṁ veditabbaṁ.",
  "atk-s0504a3:251_0": "Lokiyasaraṇagamanañcettha tīsu vatthūsu aññāṇasaṁsayamicchāñāṇādīhi saṁkilissati,",
  "atk-s0504a3:251_1": "na mahājutikaṁ hoti na mahāvipphāraṁ. Lokuttarassa pana saṁkileso natthi. Lokiyassa",
  "atk-s0504a3:251_2": "ca saraṇagamanassa duvidho bhedo – sāvajjo, anavajjo ca. Tattha sāvajjo aññasatthārādīsu",
  "atk-s0504a3:251_3": "attasanniyyātanādīhi hoti, so aniṭṭhaphalo. Anavajjo kālakiriyāya, so avipākattā",
  "atk-s0504a3:251_4": "aphalo. Lokuttarassa pana nevatthi bhedo. Bhavantarepi hi ariyasāvako aññaṁ satthāraṁ",
  "atk-s0504a3:251_5": "na uddisatīti evaṁ saraṇagamanassa saṁkileso ca bhedo ca veditabbo.",
  "atk-s0504a3:252": "Vodānampi ca lokiyasseva yassa hi saṁkileso, tasseva tato vodānena bhavitabbaṁ. Lokuttaraṁ pana niccavodānamevāti.",
  "atk-s0504a3:253_0": "Pāṇātipātāti ettha pāṇassa saraseneva patanasabhāvassa antarā eva atipātanaṁ atipāto,",
  "atk-s0504a3:253_1": "saṇikaṁ patituṁ adatvā sīghaṁ pātananti attho. Atikkamma vā satthādīhi abhibhavitvā",
  "atk-s0504a3:253_2": "pātanaṁ atipāto, pāṇaghātoti vuttaṁ hoti. Pāṇoti cettha khandhasantāno, yo sattoti",
  "atk-s0504a3:253_3": "voharīyati, paramatthato rūpārūpajīvitindriyaṁ. Rūpajīvitindriye hi vikopite itarampi",
  "atk-s0504a3:253_4": "taṁsambandhatāya vinassatīti. Tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā",
  "atk-s0504a3:253_5": "kāyavacīdvārānaṁ aññataradvārappavattā vadhakacetanā pāṇātipāto. Yāya hi cetanāya",
  "atk-s0504a3:253_6": "pavattamānassa jīvitindriyassa nissayabhūtesu upakkamakaraṇahetukamahābhūtapaccayā",
  "atk-s0504a3:253_7": "uppajjanakamahābhūtā purimasadisā na uppajjanti, visadisā eva uppajjanti, sā tādisappayogasamuṭṭhāpikā",
  "atk-s0504a3:253_8": "cetanā pāṇātipāto. Laddhūpakkamāni hi bhūtāni purimabhūtāni viya na visadānīti samānajātiyānaṁ",
  "atk-s0504a3:253_9": "kāraṇāni na hontīti. “Kāyavacīdvārānaṁ aññataradvārappavattā”ti idaṁ manodvāre pavattāya",
  "atk-s0504a3:253_10": "vadhakacetanāya pāṇātipātatāsambhavadassanaṁ. Kulumbasuttepi hi “idhekacco samaṇo",
  "atk-s0504a3:253_11": "vā brāhmaṇo vā iddhimā ceto vasippatto aññissā kucchigataṁ gabbhaṁ pāpakena manasā",
  "atk-s0504a3:253_12": "anupekkhitā hotī”ti vijjāmayiddhi adhippetā. Sā ca vacīdvāraṁ muñcitvā na sakkā nibbattetunti",
  "atk-s0504a3:253_13": "vacīdvāravaseneva nippajjati. Ye pana “bhāvanāmayiddhi tattha adhippetā”ti vadanti,",
  "atk-s0504a3:253_14": "tesaṁ vādo kusalattikavedanattikavitakkattikabhūmantarehi virujjhati.",
  "atk-s0504a3:254_0": "Svāyaṁ pāṇātipāto guṇarahitesu tiracchānagatādīsu khuddake pāṇe appasāvajjo, mahāsarīre",
  "atk-s0504a3:254_1": "mahāsāvajjo. Kasmā? Payogamahantatāya. Payogasamattepi vatthumahantatādīhi mahāsāvajjo,",
  "atk-s0504a3:254_2": "guṇavantesu manussādīsu appaguṇe pāṇe appasāvajjo, mahāguṇe mahāsāvajjo. Sarīraguṇānaṁ",
  "atk-s0504a3:254_3": "pana samabhāve sati kilesānaṁ upakkamānañca mudutāya appasāvajjo, tibbatāya mahāsāvajjo.",
  "atk-s0504a3:255_0": "Ettha ca payogavatthumahantatādīhi mahāsāvajjatā tehi paccayehi uppajjamānāya cetanāya",
  "atk-s0504a3:255_1": "balavabhāvato veditabbā. Yathādhippetassa payogassa sahasā nipphādanavasena sakiccasādhikāya",
  "atk-s0504a3:255_2": "bahukkhattuṁ pavattajavanehi laddhāsevanāya ca sanniṭṭhāpakacetanāya payogassa mahantabhāvo.",
  "atk-s0504a3:255_3": "Satipi kadāci khuddake ceva mahante ca pāṇe payogassa samabhāve mahantaṁ hanantassa",
  "atk-s0504a3:255_4": "cetanā tibbatarā uppajjatīti vatthumahantatāpi cetanāya balavabhāvassa kāraṇaṁ. Iti",
  "atk-s0504a3:255_5": "ubhayampetaṁ cetanābalavabhāveneva mahāsāvajjatāya hetu hoti. Tathā hantabbassa mahāguṇabhāve",
  "atk-s0504a3:255_6": "tattha pavattaupakāracetanā viya khettavisesanipphattiyā apakāracetanāpi balavatī",
  "atk-s0504a3:255_7": "tibbatarā uppajjatīti tassa mahāsāvajjatā daṭṭhabbā. Tasmā payogavatthuādipaccayānaṁ",
  "atk-s0504a3:255_8": "amahattepi guṇamahantatādipaccayehi cetanāya balavabhāvavaseneva mahāsāvajjatā veditabbā.",
  "atk-s0504a3:256_0": "Tassa pāṇo, pāṇasaññitā, vadhakacittaṁ, upakkamo, tena maraṇanti pañca sambhārā.",
  "atk-s0504a3:256_1": "Pañcasambhārayutto pāṇātipātoti pañcasambhārāvinimutto daṭṭhabbo. Tesu pāṇasaññitāvadhakacittāni",
  "atk-s0504a3:256_2": "pubbabhāgiyānipi honti, upakkamo vadhakacetanāsamuṭṭhāpito. Tassa cha payogā – sāhatthiko,",
  "atk-s0504a3:256_3": "āṇattiko, nissaggiyo, thāvaro, vijjāmayo, iddhimayoti. Tesu sahatthena nibbatto sāhatthiko.",
  "atk-s0504a3:256_4": "Paresaṁ āṇāpanavasena pavatto āṇattiko. Ususattiādīnaṁ nissajjanavasena pavatto nissaggiyo.",
  "atk-s0504a3:256_5": "Opātakhaṇanādivasena pavatto thāvaro. Āthabbaṇikādīnaṁ viya mantaparijappanapayogo",
  "atk-s0504a3:256_6": "vijjāmayo. Dāṭhākoṭṭanādīnaṁ viya kammavipākajiddhimayo.",
  "atk-s0504a3:257_0": "Etthāha – khaṇe khaṇe nirujjhanasabhāvesu saṅkhāresu, ko hantā, ko vā haññati? Yadi",
  "atk-s0504a3:257_1": "cittacetasikasantāno, so arūpitāya na chedanabhedanādivasena vikopanasamattho, nāpi",
  "atk-s0504a3:257_2": "vikopanīyo, atha rūpasantāno, so acetanatāya kaṭṭhakaliṅgarūpamoti na tattha chedanādinā",
  "atk-s0504a3:257_3": "pāṇātipāto labbhati, yathā matasarīre. Payogopi pāṇātipātassa yathāvutto paharaṇappahārādiko",
  "atk-s0504a3:257_4": "atītesu saṅkhāresu bhaveyya anāgatesu paccuppannesu vā. Tattha na tāva atītesu anāgatesu",
  "atk-s0504a3:257_5": "ca sambhavati tesaṁ avijjamānasabhāvattā, paccuppannesu ca saṅkhārānaṁ khaṇikattā",
  "atk-s0504a3:257_6": "saraseneva nirujjhanasabhāvatāya vināsābhimukhesu nippayojano payogo siyā, vināsassa",
  "atk-s0504a3:257_7": "ca kāraṇarahitattā na paharaṇappahārādippayogahetukaṁ maraṇaṁ, nirīhattā ca saṅkhārānaṁ",
  "atk-s0504a3:257_8": "kassa so payogo, khaṇikabhāvena vadhādhippāyasamakālameva bhijjanakassa yāva kiriyāpariyosānakālamanavaṭṭhānato",
  "atk-s0504a3:257_9": "kassa vā pāṇātipāto kammabandhoti?",
  "atk-s0504a3:258_0": "Vuccate – yathāvuttavadhakacetanāsamaṅgī saṅkhārānaṁ puñjo sattasaṅkhāto hantā. Tena",
  "atk-s0504a3:258_1": "pavattitavadhappayoganimittaṁ apagatusmāviññāṇajīvitindriyo matoti vohārassa vatthubhūto",
  "atk-s0504a3:258_2": "yathāvuttavadhappayogākaraṇe pubbe viya uddhaṁ pavattanāraho rūpārūpadhammapuñjo",
  "atk-s0504a3:258_3": "haññati, cittacetasikasantāno eva vā. Vadhappayogāvisayabhāvepi tassa pañcavokārabhave",
  "atk-s0504a3:258_4": "rūpasantānādhīnavuttitāya bhūtarūpesu katappayogavasena jīvitindriyavicchedena sopi",
  "atk-s0504a3:258_5": "vicchijjatīti na pāṇātipātassa asambhavo, nāpi ahetuko, na ca payogo nippayojano.",
  "atk-s0504a3:258_6": "Paccuppannesu saṅkhāresu katappayogavasena tadanantaraṁ uppajjanārahassa saṅkhārakalāpassa",
  "atk-s0504a3:258_7": "tathā anuppattito khaṇikānañca saṅkhārānaṁ khaṇikamaraṇassa idha maraṇabhāvena anadhippetattā",
  "atk-s0504a3:258_8": "santatimaraṇassa ca yathāvuttanayena sahetukabhāvato na ahetukaṁ maraṇaṁ, nirīhakesupi",
  "atk-s0504a3:258_9": "saṅkhāresu yathāpaccayaṁ uppajjitvā atthibhāvamatteneva attano attano anurūpaphaluppādananiyatāni",
  "atk-s0504a3:258_10": "kāraṇāniyeva karontīti vuccati, yathā padīpo pakāsetīti, tatheva ghātakavohāro. Na",
  "atk-s0504a3:258_11": "ca kevalassa vadhādhippāyasahabhuno cittacetasikakalāpassa pāṇātipāto icchito, santānavasena",
  "atk-s0504a3:258_12": "vattamānasseva pana icchitoti attheva pāṇātipātena kammabandho. Santānavasena vattamānānañca",
  "atk-s0504a3:258_13": "padīpādīnaṁ atthakiriyāsiddhi dissatīti. Ayañca vicāraṇā adinnādānādīsupi yathāsambhavaṁ",
  "atk-s0504a3:258_14": "vibhāvetabbā. Tasmā pāṇātipātā. Na paṭiviratāti appaṭiviratā.",
  "atk-s0504a3:259_0": "Adinnassa ādānaṁ adinnādānaṁ, parassa haraṇaṁ theyyaṁ corikāti vuttaṁ hoti. Tattha",
  "atk-s0504a3:259_1": "adinnanti parapariggahitaṁ, yattha paro yathākāmakāritaṁ āpajjanto adaṇḍāraho anupavajjo",
  "atk-s0504a3:259_2": "ca hoti. Tasmiṁ parapariggahite parapariggahitasaññino tadādāyakaupakkamasamuṭṭhāpikā",
  "atk-s0504a3:259_3": "theyyacetanā adinnādānaṁ. Taṁ hīne parasantake appasāvajjaṁ, paṇīte mahāsāvajjaṁ.",
  "atk-s0504a3:259_4": "Kasmā? Vatthupaṇītatāya. Tathā khuddake parasantake appasāvajjaṁ, mahante mahāsāvajjaṁ.",
  "atk-s0504a3:259_5": "Kasmā? Vatthumahantatāya payogamahantatāya ca. Vatthusamatte pana sati guṇādhikānaṁ",
  "atk-s0504a3:259_6": "santake vatthusmiṁ mahāsāvajjaṁ, taṁtaṁguṇādhikaṁ upādāya tato tato hīnaguṇassa santake",
  "atk-s0504a3:259_7": "vatthusmiṁ appasāvajjaṁ. Vatthuguṇānaṁ pana samabhāve sati kilesānaṁ payogassa ca",
  "atk-s0504a3:259_8": "mudubhāve appasāvajjaṁ, tibbabhāve mahāsāvajjaṁ.",
  "atk-s0504a3:260_0": "Tassa pañca sambhārā – parapariggahitaṁ, parapariggahitasaññitā, theyyacittaṁ, upakkamo,",
  "atk-s0504a3:260_1": "tena haraṇanti. Cha payogā sāhatthikādayova. Te ca kho yathānurūpaṁ theyyāvahāro,",
  "atk-s0504a3:260_2": "pasayhāvahāro, parikappāvahāro, paṭicchannāvahāro, kusāvahāroti imesaṁ avahārānaṁ",
  "atk-s0504a3:260_3": "vasena pavattā. Ettha ca mantaparijappanena parasantakaharaṇaṁ vijjāmayo payogo.",
  "atk-s0504a3:260_4": "Vinā mantena tādisena iddhānubhāvasiddhena kāyavacīpayogena parasantakassa ākaḍḍhanaṁ",
  "atk-s0504a3:260_5": "iddhimayo payogoti veditabbo.",
  "atk-s0504a3:261_0": "Kāmesūti methunasamācāresu. Micchācāroti ekantanindito lāmakācāro. Lakkhaṇato pana",
  "atk-s0504a3:261_1": "asaddhammādhippāyena kāyadvārappavattā agamanīyaṭṭhānavītikkamacetanā kāmesu micchācāro.",
  "atk-s0504a3:261_2": "Tattha agamanīyaṭṭhānaṁ nāma purisānaṁ tāva māturakkhitādayo dasa, dhanakkītādayo",
  "atk-s0504a3:261_3": "dasāti vīsati itthiyo, itthīsu pana dvinnaṁ sārakkhasaparidaṇḍānaṁ, dasannañca dhanakkītādīnanti",
  "atk-s0504a3:261_4": "dvādasannaṁ itthīnaṁ aññapurisā. Svāyaṁ micchācāro sīlādiguṇarahite agamanīyaṭṭhāne",
  "atk-s0504a3:261_5": "appasāvajjo, sīlādiguṇasampanne mahāsāvajjo. Guṇarahitepi ca abhibhavitvā micchā",
  "atk-s0504a3:261_6": "carantassa mahāsāvajjo, ubhinnaṁ samānacchandatāya appasāvajjo. Samānacchandabhāvepi",
  "atk-s0504a3:261_7": "kilesānaṁ upakkamānañca mudutāya appasāvajjo, tibbatāya mahāsāvajjo. Tassa cattāro",
  "atk-s0504a3:261_8": "sambhārā – agamanīyavatthu, tasmiṁ sevanacittaṁ, sevanapayogo, maggenamaggappaṭipattiadhivāsananti.",
  "atk-s0504a3:261_9": "Tattha attano ruciyā pavattitassa tayo, balakkārena pavattitassa tayoti anavasesaggahaṇena",
  "atk-s0504a3:261_10": "cattāro daṭṭhabbā, atthasiddhi pana tīheva. Eko payogo sāhatthikova.",
  "atk-s0504a3:262_0": "Musāti visaṁvādanapurekkhārassa atthabhañjako kāyavacīpayogo, visaṁvādanādhippāyena",
  "atk-s0504a3:262_1": "panassa paravisaṁvādakakāyavacīpayogasamuṭṭhāpikā cetanā musāvādo. Aparo nayo musāti",
  "atk-s0504a3:262_2": "abhūtaṁ vatthu, vādoti tassa bhūtato tacchato viññāpanaṁ. Tasmā atathaṁ vatthuṁ tathato",
  "atk-s0504a3:262_3": "paraṁ viññāpetukāmassa tathāviññāpanapayogasamuṭṭhāpikā cetanā musāvādo.",
  "atk-s0504a3:263_0": "So yamatthaṁ bhañjati, tassa appatāya appasāvajjo, mahantatāya mahāsāvajjo. Apica",
  "atk-s0504a3:263_1": "gahaṭṭhānaṁ attano santakaṁ adātukāmatāya natthīti ādinayappavatto appasāvajjo, sakkhinā",
  "atk-s0504a3:263_2": "hutvā atthabhañjanavasena vutto mahāsāvajjo. Pabbajitānaṁ appakampi telaṁ vā sappiṁ",
  "atk-s0504a3:263_3": "vā labhitvā hasādhippāyena “ajja gāme telaṁ nadī maññe sandatī”ti pūraṇakathānayena",
  "atk-s0504a3:263_4": "pavatto appasāvajjo, adiṭṭhaṁyeva pana “diṭṭha”ntiādinā nayena vadantānaṁ mahāsāvajjo.",
  "atk-s0504a3:263_5": "Tathā yassa atthaṁ bhañjati, tassa appaguṇatāya appasāvajjo, mahāguṇatāya mahāsāvajjo.",
  "atk-s0504a3:263_6": "Kilesānaṁ mudutibbatāvasena ca appasāvajjamahāsāvajjatā labbhateva.",
  "atk-s0504a3:264_0": "Tassa cattāro sambhārā – atathaṁ vatthu, visaṁvādanacittaṁ, tajjo vāyāmo, parassa",
  "atk-s0504a3:264_1": "tadatthavijānananti. Visaṁvādanādhippāyena hi payoge katepi parena tasmiṁ atthe aviññāte",
  "atk-s0504a3:264_2": "visaṁvādanassa asijjhanato parassa tadatthavijānanampi eko sambhāro veditabbo. Keci",
  "atk-s0504a3:264_3": "pana “abhūtavacanaṁ, visaṁvādanacittaṁ, parassa tadatthavijānananti tayo sambhārā”ti",
  "atk-s0504a3:264_4": "vadanti. Sace pana paro dandhatāya vicāretvā tamatthaṁ jānāti, sanniṭṭhāpakacetanāya",
  "atk-s0504a3:264_5": "pavattattā kiriyāsamuṭṭhāpakacetanākkhaṇeyeva musāvādakammunā bajjhati.",
  "atk-s0504a3:265_0": "Surāti piṭṭhasurā, pūvasurā, odanasurā, kiṇṇapakkhittā, sambhārasaṁyuttāti pañca",
  "atk-s0504a3:265_1": "surā. Merayanti pupphāsavo, phalāsavo, madhvāsavo, guḷāsavo sambhārasaṁyuttoti pañca",
  "atk-s0504a3:265_2": "āsavā. Tadubhayampi madanīyaṭṭhena majjaṁ. Yāya cetanāya taṁ pivati, sā pamādakāraṇattā",
  "atk-s0504a3:265_3": "pamādaṭṭhānaṁ. Lakkhaṇato pana yathāvuttassa surāmerayasaṅkhātassa majjassa bījato",
  "atk-s0504a3:265_4": "paṭṭhāya madavasena kāyadvārappavattā pamādacetanā surāmerayamajjapamādaṭṭhānaṁ.",
  "atk-s0504a3:265_5": "Tassa majjabhāvo, pātukamyatācittaṁ, tajjo vāyāmo, ajjhoharaṇanti cattāro sambhārā.",
  "atk-s0504a3:265_6": "Akusalacitteneva cassa pātabbato ekantena sāvajjabhāvo. Ariyasāvakānaṁ pana vatthuṁ",
  "atk-s0504a3:265_7": "ajānantānampi mukhaṁ na pavisati, pageva jānantānaṁ. Aḍḍhapasatamattassa pānaṁ appasāvajjaṁ,",
  "atk-s0504a3:265_8": "addhāḷhakamattassa pānaṁ tato mahantaṁ mahāsāvajjaṁ, kāyasañcālanasamatthaṁ bahuṁ",
  "atk-s0504a3:265_9": "pivitvā gāmaghātakādikammaṁ karontassa mahāsāvajjameva. Pāpakammañhi pāṇātipātaṁ",
  "atk-s0504a3:265_10": "patvā khīṇāsave mahāsāvajjaṁ, adinnādānaṁ patvā khīṇāsavassa santake mahāsāvajjaṁ,",
  "atk-s0504a3:265_11": "micchācāraṁ patvā khīṇāsavāya bhikkhuniyā vītikkame, musāvādaṁ patvā musāvādena saṅghabhede,",
  "atk-s0504a3:265_12": "surāpānaṁ patvā kāyasañcālanasamatthaṁ bahuṁ pivitvā gāmaghātakādikammaṁ mahāsāvajjaṁ.",
  "atk-s0504a3:265_13": "Sabbehipi cetehi musāvādena saṅghabhedova mahāsāvajjo. Tañhi katvā kappaṁ niraye paccati.",
  "atk-s0504a3:266_0": "Idāni etesu sabhāvato, ārammaṇato, vedanato, mūlato, kammato, phalatoti chahi ākārehi",
  "atk-s0504a3:266_1": "vinicchayo veditabbo. Tattha sabhāvato pāṇātipātādayo sabbepi cetanāsabhāvāva. Ārammaṇato",
  "atk-s0504a3:266_2": "pāṇātipāto jīvitindriyārammaṇato saṅkhārārammaṇo, adinnādānaṁ sattārammaṇaṁ vā saṅkhārārammaṇaṁ",
  "atk-s0504a3:266_3": "vā, micchācāro phoṭṭhabbavasena saṅkhārārammaṇo, sattārammaṇoti eke. Musāvādo sattārammaṇo",
  "atk-s0504a3:266_4": "vā saṅkhārārammaṇo vā, surāpānaṁ saṅkhārārammaṇaṁ. Vedanato pāṇātipāto dukkhavedano,",
  "atk-s0504a3:266_5": "adinnādānaṁ tivedanaṁ, micchācāro sukhamajjhattavasena dvivedano, tathā surāpānaṁ.",
  "atk-s0504a3:266_6": "Sanniṭṭhāpakacittena pana ubhayampi majjhattavedanaṁ na hoti. Musāvādo tivedano.",
  "atk-s0504a3:266_7": "Mūlato pāṇātipāto dosamohavasena dvimūlako, adinnādānaṁ musāvādo ca dosamohavasena",
  "atk-s0504a3:266_8": "vā lobhamohavasena vā, micchācāro surāpānañca lobhamohavasena dvimūlaṁ. Kammato musāvādoyevettha",
  "atk-s0504a3:266_9": "vacīkammaṁ, sesaṁ catubbidhampi kāyakammameva. Phalato sabbepi apāyūpapattiphalā",
  "atk-s0504a3:266_10": "ceva sugatiyampi appāyukatādinānāvidhaaniṭṭhaphalā cāti evamettha sabhāvādito vinicchayo veditabbo.",
  "atk-s0504a3:267_0": "Appaṭiviratāti samādānaviratiyā sampattaviratiyā ca abhāvena na paṭiviratā. Dussīlāti",
  "atk-s0504a3:267_1": "tato eva pañcasīlamattassāpi abhāvena nissīlā. Pāpadhammāti lāmakadhammā, hīnācārā.",
  "atk-s0504a3:267_2": "Pāṇātipātā paṭiviratoti sikkhāpadasamādānena pāṇātipātato virato, ārakā ṭhito. Esa nayo sesesupi.",
  "atk-s0504a3:268_0": "Idhāpi pāṇātipātāveramaṇiādīnaṁ sabhāvato ārammaṇato, vedanato, mūlato, kammato,",
  "atk-s0504a3:268_1": "samādānato, bhedato, phalato ca viññātabbo vinicchayo. Tattha sabhāvato pañcapi cetanāyopi",
  "atk-s0504a3:268_2": "honti viratiyopi, virativasena pana desanā āgatā. Yā pāṇātipātā viramantassa “yā",
  "atk-s0504a3:268_3": "tasmiṁ samaye pāṇātipātā ārati viratī”ti evaṁ vuttā kusalacittasampayuttā virati.",
  "atk-s0504a3:268_4": "Sā pabhedato tividhā – sampattavirati, samādānavirati, samucchedaviratīti. Tattha",
  "atk-s0504a3:268_5": "asamādinnasikkhāpadānaṁ attano jātivayabāhusaccādīni paccavekkhitvā “ayuttametaṁ",
  "atk-s0504a3:268_6": "amhākaṁ kātu”nti sampattavatthuṁ avītikkamantānaṁ uppajjamānā virati sampattavirati",
  "atk-s0504a3:268_7": "nāma. Samādinnasikkhāpadānaṁ sikkhāpadasamādāne taduttari ca attano jīvitampi pariccajitvā",
  "atk-s0504a3:268_8": "vatthuṁ avītikkamantānaṁ uppajjamānā virati samādānavirati nāma. Ariyamaggasampayuttā",
  "atk-s0504a3:268_9": "pana virati samucchedavirati nāma, yassā uppattito paṭṭhāya ariyapuggalānaṁ “pāṇaṁ",
  "atk-s0504a3:268_10": "ghātessāmā”ti cittampi na uppajjati. Tāsu samādānavirati idhādhippetā.",
  "atk-s0504a3:269_0": "Ārammaṇato pāṇātipātādīnaṁ ārammaṇāneva etesaṁ ārammaṇāni. Vītikkamitabbatoyeva hi",
  "atk-s0504a3:269_1": "virati nāma hoti. Yathā pana nibbānārammaṇo ariyamaggo kilese pajahati, evaṁ jīvitindriyādiārammaṇāyeva",
  "atk-s0504a3:269_2": "ete kusaladhammā pāṇātipātādīni dussīlyāni pajahanti. Vedanato sabbāpi sukhavedanāva.",
  "atk-s0504a3:270_0": "Mūlato ñāṇasampayuttacittena viramantassa alobhaadosaamohavasena timūlā honti, ñāṇavippayuttacittena",
  "atk-s0504a3:270_1": "viramantassa alobhaadosavasena dvimūlā. Kammato musāvādā veramaṇi vacīkammaṁ, sesā",
  "atk-s0504a3:270_2": "kāyakammaṁ. Samādānato aññassa garuṭṭhāniyassa santike taṁ alabhantena sayameva vā",
  "atk-s0504a3:270_3": "pañca sīlāni ekajjhaṁ pāṭiyekkaṁ vā samādiyantena samādinnāni honti. Bhedato gahaṭṭhānaṁ",
  "atk-s0504a3:270_4": "yaṁ yaṁ vītikkantaṁ, taṁ tadeva bhijjati, itaraṁ na bhijjati. Kasmā? Gahaṭṭhā hi",
  "atk-s0504a3:270_5": "anibaddhasīlā honti, yaṁ yaṁ sakkonti, taṁ tadeva rakkhanti. Pabbajitānaṁ pana ekasmiṁ",
  "atk-s0504a3:270_6": "vītikkante sabbāni bhijjantīti.",
  "atk-s0504a3:271_0": "Phalatoti pāṇātipātā veramaṇiyā cettha aṅgapaccaṅgasampannatā, ārohapariṇāhasampatti,",
  "atk-s0504a3:271_1": "javanasampatti, suppatiṭṭhitapādatā, cārutā, mudutā, sucitā, sūratā, mahabbalatā,",
  "atk-s0504a3:271_2": "vissaṭṭhavacanatā, sattānaṁ piyamanāpatā, abhijjaparisatā, acchambhitā, duppadhaṁsiyatā,",
  "atk-s0504a3:271_3": "parūpakkamena amaraṇatā, mahāparivāratā, suvaṇṇatā, susaṇṭhānatā, appābādhatā, asokatā,",
  "atk-s0504a3:271_4": "piyamanāpehi avippayogo, dīghāyukatāti evamādīni phalāni.",
  "atk-s0504a3:272_0": "Adinnādānā veramaṇiyā mahādhanadhaññatā, anantabhogatā, thirabhogatā, icchitānaṁ",
  "atk-s0504a3:272_1": "bhogānaṁ khippaṁ paṭilābho, rājādīhi asādhāraṇabhogatā, uḷārabhogatā, tattha tattha",
  "atk-s0504a3:272_2": "jeṭṭhakabhāvo, natthibhāvassa ajānanatā, sukhavihāritāti evamādīni.",
  "atk-s0504a3:273_0": "Abrahmacariyā veramaṇiyā vigatapaccatthikatā, sabbasattānaṁ piyamanāpatā, annapānavatthacchādanādīnaṁ",
  "atk-s0504a3:273_1": "lābhitā, sukhasupanatā, sukhapaṭibujjhanatā, apāyabhayavimokkho, itthibhāvanapuṁsakabhāvānaṁ",
  "atk-s0504a3:273_2": "abhabbatā, akkodhanatā, saccakāritā, amaṅkutā, ārādhanasukhatā, paripuṇṇindriyatā,",
  "atk-s0504a3:273_3": "paripuṇṇalakkhaṇatā, nirāsaṅkatā, appossukkatā, sukhavihāritā, akutobhayatā, piyavippayogābhāvoti",
  "atk-s0504a3:273_4": "evamādīni. Yasmā pana micchācārāveramaṇiyā phalānipi ettheva antogadhāni, tasmā (abrahmacariyā veramaṇiyā).",
  "atk-s0504a3:274_0": "Musāvādā veramaṇiyā vippasannindriyatā, vissaṭṭhamadhurabhāṇitā, samasitasuddhadantatā,",
  "atk-s0504a3:274_1": "nātithūlatā, nātikisatā, nātirassatā, nātidīghatā, sukhasamphassatā, uppalagandhamukhatā,",
  "atk-s0504a3:274_2": "sussūsakaparisatā, ādeyyavacanatā, kamaladalasadisamudulohitatanujivhatā, alīnatā,",
  "atk-s0504a3:274_3": "anuddhatatāti evamādīni.",
  "atk-s0504a3:275_0": "Surāmerayamajjapamādaṭṭhānā veramaṇiyā atītānāgatapaccuppannesu kiccakaraṇīyesu appamādatā,",
  "atk-s0504a3:275_1": "ñāṇavantatā, sadā upaṭṭhitassatitā, uppannesu kiccakaraṇīyesu ṭhānuppattikapaṭibhānavantatā,",
  "atk-s0504a3:275_2": "analasatā, ajaḷatā, anummattatā, acchambhitā, asārambhitā, anissukitā, amaccharitā,",
  "atk-s0504a3:275_3": "saccavāditā, apisuṇaapharusaasamphappalāpavāditā, kataññutā, kataveditā, cāgavantatā,",
  "atk-s0504a3:275_4": "sīlavantatā, ujukatā, akkodhanatā, hirottappasampannatā, ujudiṭṭhitā, mahantatā,",
  "atk-s0504a3:275_5": "paṇḍitatā, atthānatthakusalatāti evamādīni phalāni. Evamettha pāṇātipātāveramaṇiādīnampi",
  "atk-s0504a3:275_6": "sabhāvādito vinicchayo veditabbo.",
  "atk-s0504a3:276_0": "Sīlavāti yathāvuttapañcasīlavasena sīlavā. Kalyāṇadhammoti sundaradhammo, saraṇagamanaparidīpitāya",
  "atk-s0504a3:276_1": "diṭṭhisampattiyā sampannapaññoti attho. Yo pana putto mātāpitūsu assaddhesu dussīlesu",
  "atk-s0504a3:276_2": "ca sayampi tādiso, sopi avajātoyevāti veditabbo. Assaddhiyādayo hi idha avajātabhāvassa",
  "atk-s0504a3:276_3": "lakkhaṇaṁ vuttā, te ca tasmiṁ saṁvijjanti. Mātāpitaro pana upādāya puttassa atijātādibhāvo vuccatīti.",
  "atk-s0504a3:277": "Yo hoti kulagandhanoti kulacchedako kulavināsako. Chedanattho hi idha gandhasaddo, “uppalagandhapaccatthikā”tiādīsu viya. Keci pana “kuladhaṁsano”ti paṭhanti, so evattho.",
  "atk-s0504a3:278_0": "Ete kho puttā lokasminti ete atijātādayo tayo puttā eva imasmiṁ sattaloke puttā nāma,",
  "atk-s0504a3:278_1": "na ito vinimuttā atthi. Imesu pana ye bhavanti upāsakā ye saraṇagamanasampattiyā",
  "atk-s0504a3:278_2": "upāsakā bhavanti kammassakatāñāṇena kammassa kovidā, te ca paṇḍitā paññavanto, pañcasīladasasīlena",
  "atk-s0504a3:278_3": "sampannā paripuṇṇā. Yācakānaṁ vacanaṁ jānanti, tesaṁ mukhākāradassaneneva adhippāyapūraṇatoti",
  "atk-s0504a3:278_4": "vadaññū, tesaṁ vā “dehī”ti vacanaṁ sutvā “ime pubbe dānaṁ adatvā evaṁbhūtā, mayā",
  "atk-s0504a3:278_5": "pana evaṁ na bhavitabba”nti tesaṁ pariccāgena tadatthaṁ jānantīti vadaññū, paṇḍitānaṁ",
  "atk-s0504a3:278_6": "vā kammassakatādidīpakaṁ vacanaṁ jānantīti vadaññū. “Padaññū”ti ca paṭhanti, padāniyā",
  "atk-s0504a3:278_7": "pariccāgasīlāti attho. Tato eva vigatamaccheramalattā vītamaccharā. Abbhaghanāti",
  "atk-s0504a3:278_8": "abbhasaṅkhātā ghanā, ghanameghapaṭalā vā mutto candoviya, upāsakādiparisāsu khattiyādiparisāsu",
  "atk-s0504a3:278_9": "ca virocare virocanti, sobhantīti attho.",
  "atk-s0504a3:279": "Pañcamasuttavaṇṇanā niṭṭhitā.",
  "atk-s0504a3:280": "6. Avuṭṭhikasuttavaṇṇanā",
  "atk-s0504a3:281_0": "75. Chaṭṭhe avuṭṭhikasamoti avuṭṭhikameghasamo. Ekacco hi megho satapaṭalasahassapaṭalo",
  "atk-s0504a3:281_1": "hutvā uṭṭhahitvā thananto gajjanto vijjotanto ekaṁ udakabindumpi apātetvā vigacchati,",
  "atk-s0504a3:281_2": "tathūpamo ekacco puggaloti dassento āha “avuṭṭhikasamo”ti. Padesavassīti ekadesavassimeghasamo.",
  "atk-s0504a3:281_3": "Padesavassī viyāti hi padesavassī. Ekacco ekasmiṁyeva ṭhāne ṭhitesu manussesu yathā",
  "atk-s0504a3:281_4": "ekacce tementi, ekacce na tementi, evaṁ mandaṁ vassati, tathūpamaṁ ekaccaṁ puggalaṁ",
  "atk-s0504a3:281_5": "dasseti “padesavassī”ti. Sabbatthābhivassīti sabbasmiṁ pathavīpabbatasamuddādike",
  "atk-s0504a3:281_6": "jagatippadese abhivassimeghasamo. Ekacco hi sakalacakkavāḷagabbhaṁ pattharitvā sabbatthakameva",
  "atk-s0504a3:281_7": "abhivassati, taṁ cātuddīpikamahāmeghaṁ ekaccassa puggalassa upamaṁ katvā vuttaṁ “sabbatthābhivassī”ti.",
  "atk-s0504a3:282_0": "Sabbesānanti sabbesaṁ, ayameva vā pāṭho. Na dātā hotīti adānasīlo hoti, thaddhamaccharitāya",
  "atk-s0504a3:282_1": "na kassaci kiñci detīti attho. Idāni dānassa khettaṁ deyyadhammañca vibhāgena dassetuṁ",
  "atk-s0504a3:282_2": "“samaṇabrāhmaṇā”tiādimāha. Tattha samitapāpasamaṇā ceva pabbajjamattasamaṇā ca bāhitapāpabrāhmaṇā",
  "atk-s0504a3:282_3": "ceva jātimattabrāhmaṇā ca idha “samaṇabrāhmaṇā”ti adhippetā. Kapaṇā nāma duggatā",
  "atk-s0504a3:282_4": "daliddamanussā. Addhikā nāma pathāvino paribbayavihīnā. Vanibbakā nāma ye “iṭṭhaṁ",
  "atk-s0504a3:282_5": "detha kantaṁ manāpaṁ kālena anavajjaṁ udaggacittā pasannacittā, evaṁ dentā gacchatha",
  "atk-s0504a3:282_6": "sugatiṁ, gacchatha brahmaloka”ntiādinā nayena dāne niyojentā dānassa vaṇṇaṁ thomentā",
  "atk-s0504a3:282_7": "vicaranti. Yācakā nāma ye kevalaṁ “muṭṭhimattaṁ detha, pasatamattaṁ detha, sarāvamattaṁ",
  "atk-s0504a3:282_8": "dethā”ti appakampi yācamānā vicaranti. Tattha samaṇabrāhmaṇaggahaṇena guṇakhettaṁ",
  "atk-s0504a3:282_9": "upakārikhettañca dasseti, kapaṇādiggahaṇena karuṇākhettaṁ. Annanti yaṁkiñci khādanīyaṁ",
  "atk-s0504a3:282_10": "bhojanīyaṁ. Pānanti ambapānādipānakaṁ. Vatthanti nivāsanapārupanādiacchādanaṁ. Yānanti",
  "atk-s0504a3:282_11": "rathavayhādi antamaso upāhanaṁ upādāya gamanasādhanaṁ. Mālāti ganthitāganthitabhedaṁ",
  "atk-s0504a3:282_12": "sabbaṁ pupphaṁ. Gandhanti yaṁkiñci gandhajātaṁ pisitaṁ apisitaṁ gandhūpakaraṇañca.",
  "atk-s0504a3:282_13": "Vilepananti chavirāgakaraṇaṁ. Seyyāti mañcapīṭhādi ceva pāvārakojavādi ca sayitabbavatthu.",
  "atk-s0504a3:282_14": "Seyyaggahaṇena cettha āsanampi gahitanti daṭṭhabbaṁ. Āvasathanti vātātapādiparissayavinodanaṁ",
  "atk-s0504a3:282_15": "patissayaṁ. Padīpeyyanti dīpakapallikādipadīpūpakaraṇaṁ.",
  "atk-s0504a3:283_0": "Evaṁkho, bhikkhaveti vijjamānepi deyyadhamme paṭiggāhakānaṁ evaṁ dātabbavatthuṁ sabbena",
  "atk-s0504a3:283_1": "sabbaṁ adento puggalo avassikameghasadiso hoti. Idaṁ vuttaṁ hoti – bhikkhave, yathā",
  "atk-s0504a3:283_2": "so megho satapaṭalasahassapaṭalo hutvā uṭṭhahitvā na kiñci vassi vigacchati, evameva",
  "atk-s0504a3:283_3": "yo uḷāraṁ vipulañca bhogaṁ saṁharitvā gehaṁ āvasanto kassaci kaṭacchumattaṁ bhikkhaṁ",
  "atk-s0504a3:283_4": "vā uḷuṅkamattaṁ yāguṁ vā adatvā vigacchati, vivaso maccuvasaṁ gacchati, so avuṭṭhikasamo",
  "atk-s0504a3:283_5": "nāma hotīti. Iminā nayena sesesupi nigamanaṁ veditabbaṁ. Imesu ca tīsu puggalesu",
  "atk-s0504a3:283_6": "paṭhamo ekaṁseneva garahitabbo, dutiyo pasaṁsanīyo, tatiyo, pasaṁsanīyataro. Paṭhamo",
  "atk-s0504a3:283_7": "vā ekanteneva sabbanihīno, dutiyo majjhimo, tatiyo uttamoti veditabbo.",
  "atk-s0504a3:284_0": "Gāthāsu samaṇeti upayogavasena bahuvacanaṁ tathā sesesupi. Laddhānāti labhitvā, samaṇe",
  "atk-s0504a3:284_1": "dakkhiṇeyye pavāretvā puṭṭho na saṁvibhajati. Annaṁ pānañca bhojananti annaṁ vā pānaṁ",
  "atk-s0504a3:284_2": "vā aññaṁ vā bhuñjitabbayuttakaṁ bhojanaṁ, taṁ na saṁvibhajati. Ayañhettha saṅkhepattho",
  "atk-s0504a3:284_3": "– yo atthikabhāvena upagate sampaṭiggāhake labhitvā annādinā saṁvibhāgamattampi na",
  "atk-s0504a3:284_4": "karoti, kiṁ so aññaṁ dānaṁ dassati, taṁ evarūpaṁ thaddhamacchariyaṁ purisādhamaṁ",
  "atk-s0504a3:284_5": "nihīnapuggalaṁ paṇḍitā avuṭṭhikasamoti āhu kathayantīti.",
  "atk-s0504a3:285_0": "Ekaccānaṁna dadātīti vijjamānepi mahati dātabbadhamme ekesaṁ sattānaṁ tesu kodhavasena",
  "atk-s0504a3:285_1": "vā, deyyadhamme lobhavasena vā na dadāti. Ekaccānaṁ pavecchatīti ekesaṁyeva pana",
  "atk-s0504a3:285_2": "dadāti. Medhāvinoti paññavanto paṇḍitā janā.",
  "atk-s0504a3:286_0": "Subhikkhavācoti yo upagatānaṁ yācakānaṁ “annaṁ detha, pānaṁ dethā”tiādinā taṁ taṁ",
  "atk-s0504a3:286_1": "dāpeti, so sulabhabhikkhatāya subhikkhā vācā etassāti subhikkhavāco. “Subhikkhavassī”tipi",
  "atk-s0504a3:286_2": "paṭhanti. Yathā loko subhikkho hoti, evaṁ sabbatthābhivassitamahāmegho subhikkhavassī",
  "atk-s0504a3:286_3": "nāma hoti. Evamayampi mahādānehi sabbatthābhivassī subhikkhavassīti. Āmodamāno pakiretīti",
  "atk-s0504a3:286_4": "tuṭṭhahaṭṭhamānaso sahatthena dānaṁ dento paṭiggāhakakhette deyyadhammaṁ pakirento",
  "atk-s0504a3:286_5": "viya hoti, vācāyapi “detha dethā”ti bhāsati.",
  "atk-s0504a3:287_0": "Idāni naṁ subhikkhavassitabhāvaṁ dassetuṁ “yathāpi megho”tiādi vuttaṁ. Tatrāyaṁ saṅkhepattho",
  "atk-s0504a3:287_1": "– yathā mahāmegho paṭhamaṁ mandanigghosena thanayitvā puna sakalanadīkandarāni ekaninnādaṁ",
  "atk-s0504a3:287_2": "karonto gajjayitvā pavassati, sabbatthakameva vārinā udakena thalaṁ ninnañca abhisandanto",
  "atk-s0504a3:287_3": "pūreti ekoghaṁ karoti, evameva idha imasmiṁ sattaloke ekacco uḷārapuggalo sabbasamatāya",
  "atk-s0504a3:287_4": "so mahāmegho viya vassitabbattā tādiso yathā dhanaṁ uṭṭhānādhigataṁ attano uṭṭhānavīriyābhinibbattaṁ",
  "atk-s0504a3:287_5": "hoti, evaṁ analaso hutvā tañca dhammena ñāyena saṁharitvā tannibbattena annena pānena",
  "atk-s0504a3:287_6": "aññena ca deyyadhammena patte sampatte vanibbake sammā sammadeva desakālānurūpañceva",
  "atk-s0504a3:287_7": "icchānurūpañca tappeti sampavāretīti.",
  "atk-s0504a3:288": "Chaṭṭhasuttavaṇṇanā niṭṭhitā.",
  "atk-s0504a3:289": "7. Sukhapatthanāsuttavaṇṇanā",
  "atk-s0504a3:290_0": "76. Sattame sukhānīti sukhanimittāni. Patthayamānoti icchamāno ākaṅkhamāno. Sīlanti",
  "atk-s0504a3:290_1": "gahaṭṭhasīlaṁ pabbajitasīlañca. Gahaṭṭho ce gahaṭṭhasīlaṁ, pabbajito ce catupārisuddhisīlanti",
  "atk-s0504a3:290_2": "adhippāyo. Rakkheyyāti samādiyitvā avītikkamanto sammadeva gopeyya. Pasaṁsā me āgacchatūti",
  "atk-s0504a3:290_3": "“mama kalyāṇo kittisaddo āgacchatū”ti icchanto paṇḍito sappañño sīlaṁ rakkheyya.",
  "atk-s0504a3:290_4": "Sīlavato hi gahaṭṭhassa tāva “asuko asukakulassa putto sīlavā kalyāṇadhammo saddho",
  "atk-s0504a3:290_5": "pasanno dāyako kārako”tiādinā parisamajjhe kalyāṇo kittisaddo abbhuggacchati, pabbajitassa",
  "atk-s0504a3:290_6": "“asuko nāma bhikkhu sīlavā vattasampanno sorato sukhasaṁvāso sagāravo sappatisso”tiādinā…pe…",
  "atk-s0504a3:290_7": "abbhuggacchatīti. Vuttañhetaṁ –",
  "atk-s0504a3:291": "“Puna caparaṁ, gahapatayo, sīlavato sīlasampannassa kalyāṇo kittisaddo abbhuggacchatī”ti.",
  "atk-s0504a3:292": "Tathā –",
  "atk-s0504a3:293": "“Ākaṅkheyya ce, bhikkhave, bhikkhu – ‘sabrahmacārīnaṁ piyo cassaṁ manāpo, garu ca bhāvanīyo cā’ti, sīlesvevassa paripūrakārī”tiādi.",
  "atk-s0504a3:294_0": "Bhogā me uppajjantūti ettha gahaṭṭhassa tāva sīlavato kalyāṇadhammassa yena yena",
  "atk-s0504a3:294_1": "sippaṭṭhānena jīvikaṁ kappeti – yadi kasiyā, yadi vaṇijjāya, yadi rājaporisena, taṁ",
  "atk-s0504a3:294_2": "taṁ yathākālaṁ yathāvidhiñca ativiya appamattabhāvato athassa anuppannā ceva bhogā",
  "atk-s0504a3:294_3": "uppajjanti, uppannā ca bhogā phātiṁ gamissanti. Pabbajitassa pana sīlācārasampannassa",
  "atk-s0504a3:294_4": "appamādavihārissa sato sīlasampannassa sīlasampadāya appicchatādiguṇesu ca pasannā",
  "atk-s0504a3:294_5": "manussā uḷāruḷāre paccaye abhiharanti, evamassa anuppannā ceva bhogā uppajjanti,",
  "atk-s0504a3:294_6": "uppannā ca thirā honti. Tathā hi vuttaṁ –",
  "atk-s0504a3:295": "“Puna caparaṁ, gahapatayo, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchatī”ti.",
  "atk-s0504a3:296": "Tathā –",
  "atk-s0504a3:297": "“Ākaṅkheyya ce, bhikkhave, bhikkhu – ‘lābhī assa cīvarapiṇḍapātasenāsanagilānapaccayabhesajjaparikkhārāna’nti, sīlesvevassa paripūrakārī”ti ca –",
  "atk-s0504a3:298": "Sesaṁ vuttanayameva.",
  "atk-s0504a3:299_0": "Gāthāsu patthayānoti patthayanto. Tayo sukheti tīṇi sukhāni. Vittalābhanti dhanalābhaṁ,",
  "atk-s0504a3:299_1": "bhoguppattinti attho. Visesato cettha pasaṁsāya cetasikasukhaṁ, bhogehi kāyikasukhaṁ,",
  "atk-s0504a3:299_2": "itarena upapattisukhaṁ; tathā paṭhamena diṭṭhadhammasukhaṁ, tatiyena samparāyasukhaṁ,",
  "atk-s0504a3:299_3": "dutiyena ubhayasukhaṁ gahitanti veditabbaṁ.",
  "atk-s0504a3:300_0": "Idāni pasaṁsādikāraṇassa sīlassa viya pasaṁsādīnampi visesakāraṇaṁ pāpamittaparivajjanaṁ",
  "atk-s0504a3:300_1": "kalyāṇamittasevanañca ādīnavānisaṁsehi saddhiṁ dassento “akaronto”tiādimāha. Tattha",
  "atk-s0504a3:300_2": "saṅkiyoti pāpasmiṁ parisaṅkitabbo “addhā iminā pāpaṁ kataṁ vā karissati vā, tathā",
  "atk-s0504a3:300_3": "hesa pāpapurisehi saddhiṁ sañcaratī”ti. Assāti imassa pāpajanasevino puggalassa upari,",
  "atk-s0504a3:300_4": "assa vā puggalassa avaṇṇo abhūtopi pāpajanasevitāya ruhati virūḷhiṁ vepullaṁ āpajjati",
  "atk-s0504a3:300_5": "pattharati. Assāti vā bhummatthe sāmivacanaṁ, tasmiṁ puggaleti attho. Sa ve tādisako",
  "atk-s0504a3:300_6": "hotīti yo yādisaṁ pāpamittaṁ vā kalyāṇamittaṁ vā bhajati upasevati ca, so puggalo",
  "atk-s0504a3:300_7": "bhūmibhāgavasena udakaṁ viya tādisova hoti, pāpadhammo kalyāṇadhammo vā hoti. Kasmā?",
  "atk-s0504a3:300_8": "Sahavāso hi tādiso; yasmā sahavāso saṁsaggo uparāgo viya phalikamaṇīsu purisaupanissayabhūtaṁ",
  "atk-s0504a3:300_9": "puggalākāraṁ gāhāpeti, tasmā pāpapuggalena saha vāso na kātabboti adhippāyo.",
  "atk-s0504a3:301_0": "Sevamāno sevamānanti paraṁ pakatisuddhaṁ puggalaṁ kālena kālaṁ attānaṁ sevamānaṁ",
  "atk-s0504a3:301_1": "sevamāno bhajamāno pāpapuggalo, tena vā seviyamāno. Samphuṭṭho samphusanti tena pakatisuddhena",
  "atk-s0504a3:301_2": "puggalena sahavāsena saṁsaggena samphuṭṭho pāpapuggalo sayampi, tathā taṁ phusanto.",
  "atk-s0504a3:301_3": "Saro diddho kalāpaṁ vāti yathā nāma saro visena diddho litto sarakalāpagato sarasamūhasaṅkhātaṁ",
  "atk-s0504a3:301_4": "sarakalāpaṁ attanā phuṭṭhaṁ alittampi upalimpati, evaṁ pāpena upalepabhayā dhīroti",
  "atk-s0504a3:301_5": "dhitisampannattā dhīro paṇḍitapuriso pāpasahāyo na bhaveyya.",
  "atk-s0504a3:302_0": "Pūtimacchaṁ kusaggenāti yathā kucchitabhāvena pūtibhūtaṁ macchaṁ kusatiṇaggena yo",
  "atk-s0504a3:302_1": "puriso upanayhati puṭabandhavasena bandhati, tassa te kusā apūtikāpi pūtimacchasambandhena",
  "atk-s0504a3:302_2": "pūti duggandhameva vāyanti. Evaṁ bālūpasevanāti evaṁsampadā bālajanūpasevanā daṭṭhabbā.",
  "atk-s0504a3:302_3": "Evaṁ dhīrūpasevanāti yathā asurabhinopi pattā tagarasambandhena surabhiṁ vāyanti,",
  "atk-s0504a3:302_4": "evaṁ paṇḍitūpasevanā pakatiyā asīlavato sīlasamādānādivasena sīlagandhavāyanassa kāraṇaṁ hoti.",
  "atk-s0504a3:303_0": "Tasmāti yasmā akalyāṇamittasevanāya kalyāṇamittasevanāya ca ayaṁ ediso ādīnavo ānisaṁso",
  "atk-s0504a3:303_1": "ca, tasmā pattapuṭasseva palāsapuṭassa viya duggandhasugandhavatthusaṁsaggena asādhusādhujanasannissayena",
  "atk-s0504a3:303_2": "ca. Ñatvā sampākamattanoti attano dukkhudrayaṁ sukhudrayañca phalanipphattiṁ ñatvā",
  "atk-s0504a3:303_3": "jānitvā asante pāpamitte na upaseveyya, sante upasante vantadose pasatthe vā paṇḍite",
  "atk-s0504a3:303_4": "seveyya. Tathā hi asanto nirayaṁ nenti, santo pāpenti suggatinti. Iti bhagavā paṭhamagāthāya",
  "atk-s0504a3:303_5": "yathāvuttāni tīṇi sukhanimittāni dassetvā tato parāhi pañcahi gāthāhi paṭipakkhaparivajjanena",
  "atk-s0504a3:303_6": "saddhiṁ pasaṁsāsukhassa āgamanaṁ dassetvā osānagāthāya tiṇṇampi sukhānaṁ āgamanakāraṇena",
  "atk-s0504a3:303_7": "saddhiṁ osānasukhaṁ dasseti.",
  "atk-s0504a3:304": "Sattamasuttavaṇṇanā niṭṭhitā.",
  "atk-s0504a3:305": "8. Bhidurasuttavaṇṇanā",
  "atk-s0504a3:306_0": "77. Aṭṭhame bhidurāyanti bhiduro ayaṁ. Kāyoti rūpakāyo. So hi aṅgapaccaṅgānaṁ kesādīnañca",
  "atk-s0504a3:306_1": "samūhaṭṭhena, evaṁ kucchitānaṁ jegucchānaṁ āyo uppattidesotipi kāyo. Tatrāyaṁ vacanattho",
  "atk-s0504a3:306_2": "– āyanti etthāti āyo. Ke āyanti? Kucchitā kesādayo. Iti kucchitānaṁ āyotipi kāyo.",
  "atk-s0504a3:306_3": "Atthato pana catusantativasena pavattamānānaṁ bhūtupādāyadhammānaṁ puñjo. Idaṁ vuttaṁ",
  "atk-s0504a3:306_4": "hoti – bhikkhave, ayaṁ catumahābhūtamayo rūpakāyo bhiduro bhedanasīlo bhedanasabhāvo",
  "atk-s0504a3:306_5": "khaṇe khaṇe viddhaṁsanasabhāvoti. “Bhindarāya”ntipi pāṭho, so evattho. Viññāṇanti",
  "atk-s0504a3:306_6": "tebhūmakaṁ kusalādicittaṁ. Vacanattho pana – taṁ taṁ ārammaṇaṁ vijānātīti viññāṇaṁ.",
  "atk-s0504a3:306_7": "Yañhi sañjānanapajānanavidhuraṁ ārammaṇavijānanaṁ upaladdhi, taṁ viññāṇaṁ. Virāgadhammanti",
  "atk-s0504a3:306_8": "virajjanadhammaṁ, palujjanasabhāvanti attho. Sabbe upadhīti khandhūpadhi, kilesūpadhi,",
  "atk-s0504a3:306_9": "abhisaṅkhārūpadhi, pañcakāmaguṇūpadhīti ete “upadhīyati ettha dukkha”nti upadhisaññitā",
  "atk-s0504a3:306_10": "sabbepi upādānakkhandhakilesābhisaṅkhārapañcakāmaguṇadhammā hutvā abhāvaṭṭhena aniccā,",
  "atk-s0504a3:306_11": "udayabbayappaṭipīḷanaṭṭhena dukkhā, jarāya maraṇena cāti dvidhā vipariṇāmetabbasabhāvatāya",
  "atk-s0504a3:306_12": "pakativijahanaṭṭhena vipariṇāmadhammā. Evamettha aniccadassanasukhatāya rūpadhamme",
  "atk-s0504a3:306_13": "viññāṇañca visuṁ gahetvā puna upadhivibhāgena sabbepi tebhūmakadhamme ekajjhaṁ gahetvā",
  "atk-s0504a3:306_14": "aniccadukkhānupassanāmukhena tathābujjhanakānaṁ puggalānaṁ ajjhāsayena sammasanacāro.kathito.",
  "atk-s0504a3:306_15": "Kāmañcettha lakkhaṇadvayameva pāḷiyaṁ āgataṁ, “yaṁ dukkhaṁ, tadanattā”ti pana vacanato",
  "atk-s0504a3:306_16": "dukkhalakkhaṇeneva anattalakkhaṇampi dassitamevāti veditabbaṁ.",
  "atk-s0504a3:307_0": "Gāthāyaṁ upadhīsu bhayaṁ disvāti upadhīsu bhayatupaṭṭhānañāṇavasena bhayaṁ disvā,",
  "atk-s0504a3:307_1": "tesaṁ bhāyitabbataṁ passitvā. Iminā balavavipassanaṁ dasseti. Bhayatupaṭṭhānañāṇameva",
  "atk-s0504a3:307_2": "hi vibhajitvā visesavasena ādīnavānupassanā nibbidānupassanāti ca vuccati. Jātimaraṇamaccagāti",
  "atk-s0504a3:307_3": "evaṁ sammasanto vipassanāñāṇaṁ maggena ghaṭetvā maggaparamparāya arahattaṁ patto",
  "atk-s0504a3:307_4": "jātimaraṇaṁ atīto nāma hoti. Kathaṁ? Sampatvāparamaṁ santinti paramaṁ uttamaṁ anuttaraṁ",
  "atk-s0504a3:307_5": "santiṁ sabbasaṅkhārūpasamaṁ nibbānaṁ adhigantvā. Evaṁbhūto ca kālaṁ kaṅkhati bhāvitattoti",
  "atk-s0504a3:307_6": "catunnaṁ ariyamaggānaṁ vasena bhāvanābhisamayanipphattiyā bhāvitakāyasīlacittapaññattā",
  "atk-s0504a3:307_7": "bhāvitatto maraṇaṁ jīvitañca anabhinandanto kevalaṁ attano khandhaparinibbānakālaṁ",
  "atk-s0504a3:307_8": "kaṅkhati udikkhati, na tassa katthaci patthanā hotīti. Tenāha –",
  "atk-s0504a3:308": "“Nābhinandāmi maraṇaṁ, nābhinandāmi jīvitaṁ;",
  "atk-s0504a3:309": "Kālañca paṭikaṅkhāmi, nibbisaṁ bhatako yathā”ti. ;",
  "atk-s0504a3:310": "Aṭṭhamasuttavaṇṇanā niṭṭhitā.",
  "atk-s0504a3:311": "9. Dhātusosaṁsandanasuttavaṇṇanā",
  "atk-s0504a3:312_0": "78. Navame dhātusoti dhātuto. Dhātūti ca ajjhāsayadhātu ajjhāsayasabhāvo adhippeto,",
  "atk-s0504a3:312_1": "yo adhimuttītipi vuccati. Saṁsandantīti tāya dhātusabhāgatāya yathādhātu yathāajjhāsayaṁ",
  "atk-s0504a3:312_2": "allīyanti ekato honti. Samentīti tāya eva samānajjhāsayatāya ekacittā hutvā samāgacchanti",
  "atk-s0504a3:312_3": "aññamaññaṁ bhajanti upasaṅkamanti, attano rucibhāvakhantidiṭṭhiyo vā tattha tattha",
  "atk-s0504a3:312_4": "same karontā pavattanti. Hīnādhimuttikāti hīne kāmaguṇādike adhimutti etesanti hīnādhimuttikā,",
  "atk-s0504a3:312_5": "hīnajjhāsayā. Kalyāṇādhimuttikāti kalyāṇe nekkhammādike adhimutti etesanti kalyāṇādhimuttikā,",
  "atk-s0504a3:312_6": "paṇītajjhāsayā. Sace hi ācariyupajjhāyā na sīlavanto, antevāsikasaddhivihārikā ca",
  "atk-s0504a3:312_7": "sīlavanto, te ācariyupajjhāyepi na upasaṅkamanti, attano sadise sāruppabhikkhūyeva",
  "atk-s0504a3:312_8": "upasaṅkamanti. Sace pana ācariyupajjhāyā sīlavanto, itare na sīlavanto, tepi na ācariyupajjhāye",
  "atk-s0504a3:312_9": "upasaṅkamanti, attano sadise hīnādhimuttikeyeva upasaṅkamanti. Evaṁ upasaṅkamanaṁ",
  "atk-s0504a3:312_10": "pana na kevalaṁ etarahi eva, atha kho atītānāgatepīti dassento “atītampi, bhikkhave”tiādimāha.",
  "atk-s0504a3:312_11": "Saṅkhepato saṁkilesadhammesu abhiniviṭṭhā hīnādhimuttikā, vodānadhammesu abhiniviṭṭhā kalyāṇādhimuttikā.",
  "atk-s0504a3:313_0": "Idaṁ pana dussīlānaṁ dussīlasevanameva, sīlavantānaṁ sīlavantasevanameva, duppaññānaṁ",
  "atk-s0504a3:313_1": "duppaññasevanameva, paññavantānaṁ paññavantasevanameva ko niyāmetīti? Ajjhāsayadhātu",
  "atk-s0504a3:313_2": "niyāmeti. Sambahulā kira bhikkhū ekasmiṁ gāme bhikkhācāraṁ caranti. Te manussā bahuṁ",
  "atk-s0504a3:313_3": "bhattaṁ āharitvā pattāni pūretvā “yathāsabhāgaṁ paribhuñjathā”ti vatvā uyyojesuṁ.",
  "atk-s0504a3:313_4": "Bhikkhū āhaṁsu “āvuso, manussā dhātusaṁyuttakamme payojentī”ti. Evaṁ ajjhāsayadhātu",
  "atk-s0504a3:313_5": "niyāmetīti. Dhātusaṁyuttena ayamattho dīpetabbo – gijjhakūṭapabbatasmiñhi gilānaseyyāya",
  "atk-s0504a3:313_6": "nipanno bhagavā ārakkhatthāya parivāretvā vasantesu sāriputtamoggallānādīsu ekamekaṁ",
  "atk-s0504a3:313_7": "attano parisāya saddhiṁ caṅkamantaṁ oloketvā bhikkhū āmantesi “passatha no tumhe,",
  "atk-s0504a3:313_8": "bhikkhave, sāriputtaṁ sambahulehi bhikkhūhi saddhiṁ caṅkamantanti. Evaṁ, bhante.",
  "atk-s0504a3:313_9": "Sabbe kho ete, bhikkhave, bhikkhū mahāpaññā”ti sabbaṁ vitthāretabbaṁ.",
  "atk-s0504a3:314_0": "Gāthāsu saṁsaggāti saṁkilesato sahavāsādivasena samāyogato, atha vā dassanasaṁsaggo,",
  "atk-s0504a3:314_1": "savanasaṁsaggo, samullāpasaṁsaggo, sambhogasaṁsaggo, kāyasaṁsaggoti evaṁ pañcavidhe",
  "atk-s0504a3:314_2": "saṁsagge yato kutoci saṁsaggato. Vanatho jātoti kileso uppanno maggena asamūhato.",
  "atk-s0504a3:314_3": "Asaṁsaggena chijjatīti saṁsaggapaṭikkhepena kāyavivekādinā pubbabhāge chijjitvā puna",
  "atk-s0504a3:314_4": "accantāsaṁsaggena samucchedavivekena chijjati pahīyati. Ettāvatā saṅkhepato hīnādhimuttiyā",
  "atk-s0504a3:314_5": "samudayo atthaṅgamo ca dassito hoti.",
  "atk-s0504a3:315_0": "Yasmā pana te saṁsaggā te ca kilesā kosajjavasena uppajjanti ceva vaḍḍhanti ca, na",
  "atk-s0504a3:315_1": "vīriyārambhavasena, tasmā hīnādhimuttike kusītapuggale vajjetvā kalyāṇādhimuttike",
  "atk-s0504a3:315_2": "āraddhavīriye sevantena asaṁsaggena saṁsaggajo vanatho chinditabboti yathāvuttamatthaṁ",
  "atk-s0504a3:315_3": "vitthārato dassento kusītasevanāya tāva ādīnavaṁ pakāsetuṁ “parittaṁ dāru”ntiādimāha.",
  "atk-s0504a3:316_0": "Tattha parittaṁ dārunti khuddakaṁ kaṭṭhamayaṁ kullaṁ. Yathā sīde mahaṇṇaveti yathā",
  "atk-s0504a3:316_1": "khuddakaṁ kullaṁ āruhitvā mahāsamuddaṁ taritukāmo tīraṁ appatvā samuddamajjheyeva",
  "atk-s0504a3:316_2": "sīdeyya, patitvā macchakacchapabhakkho bhaveyya. Evaṁ kusītaṁ āgamma, sādhujīvīpi",
  "atk-s0504a3:316_3": "sīdatīti evameva kusītaṁ vīriyārambharahitaṁ kilesavasikaṁ puggalaṁ nissāya tena",
  "atk-s0504a3:316_4": "katasaṁsaggo sādhujīvīpi parisuddhājīvo parisuddhasīlopi samāno hīnasaṁsaggato uppannehi",
  "atk-s0504a3:316_5": "kāmavitakkādīhi khajjamāno pāraṁ gantuṁ asamattho saṁsāraṇṇaveyeva sīdati. Tasmāti",
  "atk-s0504a3:316_6": "yasmā evaṁ anatthāvaho kusītasaṁsaggo, tasmā taṁ āgamma ālasiyānuyogena kucchitaṁ",
  "atk-s0504a3:316_7": "sīdatīti kusītaṁ. Tato eva hīnavīriyaṁ nibbīriyaṁ akalyāṇamittaṁ parivajjeyya. Ekanteneva",
  "atk-s0504a3:316_8": "pana kāyavivekādīnañceva tadaṅgavivekādīnañca vasena pavivittehi, tato eva kilesehi",
  "atk-s0504a3:316_9": "ārakattā ariyehi parisuddhehi nibbānaṁ paṭipesitattabhāvato pahitattehi ārammaṇalakkhaṇūpanijjhānānaṁ",
  "atk-s0504a3:316_10": "vasena jhāyanato jhāyīhi sabbakālaṁ paggahitavīriyatāya āraddhavīriyehi paṇḍitehi",
  "atk-s0504a3:316_11": "sappaññehiyeva saha āvaseyya saṁvaseyyāti.",
  "atk-s0504a3:317": "Navamasuttavaṇṇanā niṭṭhitā.",
  "atk-s0504a3:318": "10. Parihānasuttavaṇṇanā",
  "atk-s0504a3:319_0": "79. Dasame parihānāya saṁvattantīti avuddhiyā bhavanti, maggādhigamassa paripanthāya",
  "atk-s0504a3:319_1": "honti. Adhigatassa pana maggassa parihāni nāma natthi. “Tayo dhammā”ti dhammādhiṭṭhānavasena",
  "atk-s0504a3:319_2": "uddiṭṭhadhamme puggalādhiṭṭhānāya desanāya vibhajanto “idha, bhikkhave, sekho bhikkhū”tiādimāha.",
  "atk-s0504a3:320_0": "Tattha kammaṁ āramitabbato ārāmo etassāti kammārāmo. Kamme ratoti kammarato. Kammārāmataṁ",
  "atk-s0504a3:320_1": "kammābhiratiṁ anuyutto payuttoti kammārāmatamanuyutto. Tattha kammaṁ nāma itikattabbaṁ",
  "atk-s0504a3:320_2": "kammaṁ, seyyathidaṁ – cīvaravicāraṇaṁ, cīvarakaraṇaṁ, upatthambhanaṁ, pattatthavikaṁ,",
  "atk-s0504a3:320_3": "aṁsabandhanaṁ, kāyabandhanaṁ, dhamakaraṇaṁ, ādhārakaṁ, pādakathalikaṁ, sammajjanīti",
  "atk-s0504a3:320_4": "evamādīnaṁ upakaraṇānaṁ karaṇaṁ, yañca vihāre khaṇḍaphullādipaṭisaṅkharaṇaṁ. Ekacco",
  "atk-s0504a3:320_5": "hi etāni karonto sakaladivasaṁ etāneva karoti. Taṁ sandhāyetaṁ vuttaṁ. Yo pana etesaṁ",
  "atk-s0504a3:320_6": "karaṇavelāyameva etāni karoti, uddesavelāyaṁ uddesaṁ gaṇhāti, sajjhāyavelāyaṁ sajjhāyati,",
  "atk-s0504a3:320_7": "cetiyaṅgaṇavattādikaraṇavelāyaṁ cetiyaṅgaṇavattādīni karoti, manasikāravelāyaṁ manasikāraṁ",
  "atk-s0504a3:320_8": "karoti sabbatthakakammaṭṭhāne vā pārihāriyakammaṭṭhāne vā, na so kammārāmo nāma. Tassa taṁ –",
  "atk-s0504a3:321": "“Yāni kho pana tāni sabrahmacārīnaṁ uccāvacāni kiṁkaraṇīyāni, tattha dakkho hoti analaso, tatrupāyāya vīmaṁsāya samannāgato, alaṁ kātuṁ alaṁ saṁvidhātu”nti –",
  "atk-s0504a3:322": "Ādinā satthārā anuññātakaraṇameva hoti.",
  "atk-s0504a3:323_0": "Bhassārāmoti yo bhagavatā paṭikkhittarājakathādivasena rattindivaṁ vītināmeti, ayaṁ",
  "atk-s0504a3:323_1": "bhasse pariyantakārī na hotīti bhassārāmo nāma. Yo pana rattimpi divāpi dhammaṁ katheti,",
  "atk-s0504a3:323_2": "pañhaṁ vissajjeti, ayaṁ appabhasso bhasse pariyantakārīyeva. Kasmā? “Sannipatitānaṁ",
  "atk-s0504a3:323_3": "vo, bhikkhave, dvayaṁ karaṇīyaṁ – dhammī vā kathā, ariyo vā tuṇhībhāvo”ti vuttavidhiṁyeva paṭipannoti.",
  "atk-s0504a3:324_0": "Niddārāmoti yo yāvadatthaṁ udarāvadehakaṁ bhuñjitvā seyyasukhaṁ, passasukhaṁ, middhasukhaṁ",
  "atk-s0504a3:324_1": "anuyuñjati, yo ca gacchantopi nisinnopi ṭhitopi thinamiddhābhibhūto niddāyati, ayaṁ",
  "atk-s0504a3:324_2": "niddārāmo nāma. Yassa pana karajakāyagelaññena cittaṁ bhavaṅgaṁ otarati, nāyaṁ niddārāmo, tenevāha –",
  "atk-s0504a3:325_0": "“Abhijānāmi kho panāhaṁ, aggivessana, gimhānaṁ pacchime māse pacchābhattaṁ piṇḍapātappaṭikkanto",
  "atk-s0504a3:325_1": "catugguṇaṁ saṅghāṭiṁ paññāpetvā dakkhiṇena passena sato sampajāno niddaṁ okkamitā”ti.",
  "atk-s0504a3:326_0": "Ettha ca puthujjanakalyāṇakopi sekhotveva veditabbo. Tasmā tassa sabbassapi visesādhigamassa",
  "atk-s0504a3:326_1": "itaresaṁ upari visesādhigamassa ca parihānāya vattantīti veditabbaṁ. Sukkapakkhassa",
  "atk-s0504a3:326_2": "vuttavipariyāyena atthavibhāvanā veditabbā.",
  "atk-s0504a3:327_0": "Gāthāsu uddhatoti cittavikkhepakarena uddhaccena uddhato avūpasanto. Appakiccassāti",
  "atk-s0504a3:327_1": "anuññātassapi vuttappakārassa kiccassa yuttappayuttakāleyeva karaṇato appakicco assa",
  "atk-s0504a3:327_2": "bhaveyya. Appamiddhoti “divasaṁ caṅkamena nisajjāyā”tiādinā vuttajāgariyānuyogena",
  "atk-s0504a3:327_3": "niddārahito assa. Anuddhatoti bhassārāmatāya uppajjanakacittavikkhepassa abhassārāmo",
  "atk-s0504a3:327_4": "hutvā parivajjanena na uddhato vūpasantacitto, samāhitoti attho. Sesaṁ pubbe vuttanayattā",
  "atk-s0504a3:327_5": "suviññeyyameva. Iti imasmiṁ vagge paṭhamadutiyapañcamachaṭṭhasattamaaṭṭhamanavamesu",
  "atk-s0504a3:327_6": "suttesu vaṭṭaṁ kathitaṁ, itaresu vaṭṭavivaṭṭaṁ.",
  "atk-s0504a3:328": "Dasamasuttavaṇṇanā niṭṭhitā.",
  "atk-s0504a3:329": "Tatiyavaggavaṇṇanā niṭṭhitā.",
  "atk-s0504a3:330": "4. Catutthavaggo",
  "atk-s0504a3:331": "1. Vitakkasuttavaṇṇanā",
  "atk-s0504a3:332_0": "80. Catutthavaggassa paṭhame akusalavitakkāti akosallasambhūtā vitakkā, micchāvitakkāti",
  "atk-s0504a3:332_1": "attho. Anavaññattipaṭisaṁyuttoti ettha anavaññattīti anavaññā parehi attano ahīḷitatā",
  "atk-s0504a3:332_2": "aparibhūtatā, “aho vata maṁ pare na avajāneyyu”nti evaṁ pavatto icchācāro, tāya anavaññattiyā",
  "atk-s0504a3:332_3": "paṭisaṁyutto saṁsaṭṭho, taṁ vā ārabbha pavatto anavaññattipaṭisaṁyutto vitakko. Tasmā",
  "atk-s0504a3:332_4": "“kathaṁ nu kho maṁ pare gahaṭṭhā ceva pabbajitā ca na orakato daheyyu”nti sambhāvanakamyatāya",
  "atk-s0504a3:332_5": "icchācāre, ṭhatvā pavattitavitakkassetaṁ adhivacanaṁ. Lābhasakkārasilokapaṭisaṁyuttoti",
  "atk-s0504a3:332_6": "cīvarādilābhena ceva sakkārena ca kittisaddena ca ārammaṇakaraṇavasena paṭisaṁyutto.",
  "atk-s0504a3:332_7": "Parānuddayatāpaṭisaṁyuttoti paresu anuddayatāpatirūpakena gehasitapemena paṭisaṁyutto.",
  "atk-s0504a3:332_8": "Yaṁ sandhāya vuttaṁ –",
  "atk-s0504a3:333_0": "“Saṁsaṭṭho viharati rājūhi rājamahāmattehi brāhmaṇehi gahapatikehi titthiyehi titthiyasāvakehi",
  "atk-s0504a3:333_1": "sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu",
  "atk-s0504a3:333_2": "attanāva yogaṁ āpajjatī”ti.",
  "atk-s0504a3:334_0": "Gāthāsu anavaññattiyā paṭisaṁyutto puggalo anavaññattisaṁyutto. Lābhasakkāre gāravo",
  "atk-s0504a3:334_1": "etassa, na dhammeti lābhasakkāragāravo. Sukhadukkhesu amā saha bhavāti amaccā, sahāyasadisā",
  "atk-s0504a3:334_2": "upaṭṭhākā. Tehi gehasitapemavasena saha nandanasīlo sahanandī amaccehi, iminā parānuddayatāpaṭisaṁyuttaṁ",
  "atk-s0504a3:334_3": "vitakkaṁ dasseti. Ārā saṁyojanakkhayāti imehi tīhi vitakkehi abhibhūto puggalo saṁyojanakkhayato",
  "atk-s0504a3:334_4": "arahattato dūre, tassa taṁ dullabhanti attho.",
  "atk-s0504a3:335_0": "Puttapasunti putte ca pasavo ca. Puttasaddena cettha dārādayo; pasusaddena assamahiṁsakhettavatthādayo",
  "atk-s0504a3:335_1": "ca saṅgahitā. Vivāheti vivāhakārāpane. Iminā āvāhopi saṅgahito. Saṁharānīti pariggahāni,",
  "atk-s0504a3:335_2": "parikkhārasaṅgahānīti attho. “Santhavānī”ti ca paṭhanti, mittasanthavānīti attho.",
  "atk-s0504a3:335_3": "Sabbattha hitvāti sambandho. Bhabbo so tādiso bhikkhūti so yathāvuttaṁ sabbaṁ papañcaṁ",
  "atk-s0504a3:335_4": "pariccajitvā yathā satthārā vuttāya sammāpaṭipattiyā, tathā passitabbato tādiso saṁsāre",
  "atk-s0504a3:335_5": "bhayaṁ ikkhatīti bhikkhu uttamaṁ sambodhiṁ arahattaṁ pattuṁ arahati.",
  "atk-s0504a3:336": "Paṭhamasuttavaṇṇanā niṭṭhitā.",
  "atk-s0504a3:337": "2. Sakkārasuttavaṇṇanā",
  "atk-s0504a3:338_0": "81. Dutiye sakkārenāti sakkārena hetubhūtena, atha vā sakkārenāti sakkārahetunā,",
  "atk-s0504a3:338_1": "sakkārahetukena vā. Sakkārañhi nissāya idhekacce puggalā pāpicchā icchāpakatā icchācāre",
  "atk-s0504a3:338_2": "ṭhatvā “sakkāraṁ nibbattessāmā”ti anekavihitaṁ anesanaṁ appatirūpaṁ āpajjitvā ito",
  "atk-s0504a3:338_3": "cutā apāyesu nibbattanti, apare yathāsakkāraṁ labhitvā tannimittaṁ mānamadamacchariyādivasena",
  "atk-s0504a3:338_4": "pamādaṁ āpajjitvā ito cutā apāyesu nibbattanti. Yaṁ sandhāya vuttaṁ – “sakkārena",
  "atk-s0504a3:338_5": "abhibhūtā pariyādinnacittā”ti. Tattha abhibhūtāti ajjhotthaṭā. Pariyādinnacittāti",
  "atk-s0504a3:338_6": "khepitacittā, icchācārena mānamadādinā ca khayaṁ pāpitakusalacittā. Atha vā pariyādinnacittāti",
  "atk-s0504a3:338_7": "parito ādinnacittā, vuttappakārena akusalakoṭṭhāsena yathā kusalacittassa uppattivāro",
  "atk-s0504a3:338_8": "na hoti, evaṁ samantato gahitacittasantānāti attho. Asakkārenāti hīḷetvā paribhavitvā",
  "atk-s0504a3:338_9": "parehi attani pavattitena asakkārena hetunā, asakkārahetukena vā mānādinā. Sakkārena",
  "atk-s0504a3:338_10": "ca asakkārena cāti kehici pavattitena sakkārena kehici pavattitena asakkārena ca.",
  "atk-s0504a3:338_11": "Ye hi kehici paṭhamaṁ sakkatā hutvā tehiyeva asārabhāvaṁ ñatvā pacchā asakkatā honti,",
  "atk-s0504a3:338_12": "tādise sandhāya vuttaṁ “sakkārena ca asakkārena cā”ti.",
  "atk-s0504a3:339": "Ettha sakkārena abhibhūtā devadattādayo nidassetabbā. Vuttampi cetaṁ –",
  "atk-s0504a3:340": "“Phalaṁ ve kadaliṁ hanti, phalaṁ veḷuṁ phalaṁ naḷaṁ;",
  "atk-s0504a3:341": "Sakkāro kāpurisaṁ hanti, gabbho assatariṁ yathā”ti. ;",
  "atk-s0504a3:342": "Sādhūnaṁ upari katena asakkārena abhibhūtā daṇḍakīrājakāliṅgarājamajjharājādayo nidassetabbā. Vuttampi cetaṁ –",
  "atk-s0504a3:343": "“Kisañhi vacchaṁ avakiriya daṇḍakī,",
  "atk-s0504a3:344": "Ucchinnamūlo sajano saraṭṭho;",
  "atk-s0504a3:345": "Kukkuḷanāme nirayamhi paccati,",
  "atk-s0504a3:346": "Tassa phuliṅgāni patanti kāye.",
  "atk-s0504a3:347": "“Yo saññate pabbajite avañcayi,",
  "atk-s0504a3:348": "Dhammaṁ bhaṇante samaṇe adūsake;",
  "atk-s0504a3:349": "Taṁ nāḷikeraṁ sunakhā parattha,",
  "atk-s0504a3:350": "Saṅgamma khādanti viphandamānaṁ”. ;",
  "atk-s0504a3:351": "“Upahacca manaṁ majjho, mātaṅgasmiṁ yasassine;",
  "atk-s0504a3:352": "Sapārisajjo ucchinno, majjhāraññaṁ tadā ahū”ti. ;",
  "atk-s0504a3:353": "Sakkārena ca asakkārena ca abhibhūtā aññatitthiyā nāṭaputtādayo nidassetabbā.",
  "atk-s0504a3:354_0": "Gāthāsu ubhayanti ubhayena sakkārena ca asakkārena ca. Samādhi na vikampatīti na",
  "atk-s0504a3:354_1": "calati, ekaggabhāvena tiṭṭhati. Kassa pana na calatīti āha “appamādavihārino”ti.",
  "atk-s0504a3:354_2": "Yo pamādakaradhammānaṁ rāgādīnaṁ suṭṭhu pahīnattā appamādavihārī arahā, tassa. So",
  "atk-s0504a3:354_3": "hi lokadhammehi na vikampati. Sukhumadiṭṭhivipassakanti phalasamāpattiatthaṁ sukhumāya",
  "atk-s0504a3:354_4": "diṭṭhiyā paññāya abhiṇhaṁ pavattavipassanattā sukhumadiṭṭhivipassakaṁ. Upādānakkhayārāmanti",
  "atk-s0504a3:354_5": "catunnaṁ upādānānaṁ khayaṁ pariyosānabhūtaṁ arahattaphalaṁ āramitabbaṁ etassāti upādānakkhayārāmaṁ.",
  "atk-s0504a3:354_6": "Sesaṁ vuttanayameva.",
  "atk-s0504a3:355": "Dutiyasuttavaṇṇanā niṭṭhitā.",
  "atk-s0504a3:356": "3. Devasaddasuttavaṇṇanā",
  "atk-s0504a3:357_0": "82. Tatiye devesūti ṭhapetvā arūpāvacaradeve ceva asaññadeve ca tadaññesu upapattidevesu.",
  "atk-s0504a3:357_1": "Devasaddāti devānaṁ pītisamudāhārasaddā. Niccharantīti aññamaññaṁ ālāpasallāpavasena",
  "atk-s0504a3:357_2": "pavattanti. Samayā samayaṁ upādāyāti samayato samayaṁ paṭicca. Idaṁ vuttaṁ hoti –",
  "atk-s0504a3:357_3": "yasmiṁ kāle ṭhitā te devā taṁ kālaṁ āgamma naṁ passissanti, tato taṁ samayaṁ sampattaṁ",
  "atk-s0504a3:357_4": "āgammāti. “Samayaṁ samayaṁ upādāyā”ti ca keci paṭhanti, tesaṁ taṁ taṁ samayaṁ paṭiccāti",
  "atk-s0504a3:357_5": "attho. Yasmiṁ samayeti yadā “aṭṭhikaṅkalūpamā kāmā”tiādinā, “sambādho gharāvāso”tiādinā",
  "atk-s0504a3:357_6": "ca kāmesu gharāvāse ca ādīnavā, tappaṭipakkhato nekkhamme ānisaṁsā ca sudiṭṭhā honti,",
  "atk-s0504a3:357_7": "tasmiṁ samaye. Tadā hissa ekantena pabbajjāya cittaṁ namati. Ariyasāvakoti ariyassa",
  "atk-s0504a3:357_8": "buddhassa bhagavato sāvako, sāvakabhāvaṁ upagantukāmo, ariyasāvako vā avassaṁbhāvī.",
  "atk-s0504a3:357_9": "Antimabhavikaṁ sāvakabodhisattaṁ sandhāya ayamārambho. Kesamassuṁ ohāretvāti kese",
  "atk-s0504a3:357_10": "ca massuñca ohāretvā apanetvā. Kāsāyāni vatthāni acchādetvāti kasāyena rattatāya",
  "atk-s0504a3:357_11": "kāsāyāni brahmacariyaṁ carantānaṁ anucchavikāni vatthāni nivāsetvā ceva pārupitvā",
  "atk-s0504a3:357_12": "ca. Agārasmā anagāriyaṁ pabbajjāya cetetīti agārasmā gharā nikkhamitvā anagāriyaṁ",
  "atk-s0504a3:357_13": "pabbajjaṁ pabbajeyyanti pabbajjāya ceteti pakappeti, pabbajatīti attho. Ettha ca",
  "atk-s0504a3:357_14": "yasmā agārassa hitaṁ kasivaṇijjādikammaṁ agāriyanti vuccati, tañca pabbajjāya natthi,",
  "atk-s0504a3:357_15": "tasmā pabbajjā anagāriyanti ñātabbā.",
  "atk-s0504a3:358_0": "Mārenāti kilesamārena. Saṅgāmāya cetetīti yujjhanatthāya cittaṁ uppādeti, māraṁ abhivijetuṁ",
  "atk-s0504a3:358_1": "sannayhati. Yasmā pana evarūpassa paṭipajjanakapuggalassa devaputtamāropi antarāyāya",
  "atk-s0504a3:358_2": "upakkamati, tasmā tassapi vasena mārenāti ettha devaputtamārenātipi attho veditabbo.",
  "atk-s0504a3:358_3": "Tassāpi ayaṁ icchāvighātaṁ karissatevāti. Yasmā pana pabbajitadivasato paṭṭhāya khuraggato",
  "atk-s0504a3:358_4": "vā paṭṭhāya sīlāni samādiyanto parisodhento samathavipassanāsu kammaṁ karonto yathārahaṁ",
  "atk-s0504a3:358_5": "tadaṅgappahānavikkhambhanappahānānaṁ vasena kilesamāraṁ paripāteti nāma, na yujjhati",
  "atk-s0504a3:358_6": "nāma sampahārassa abhāvato, tasmā vuttaṁ “mārena saddhiṁ saṅgāmāya cetetī”ti.",
  "atk-s0504a3:359_0": "Sattannanti koṭṭhāsato sattannaṁ, pabhedato pana te sattatiṁsa honti. Kathaṁ? Cattāro",
  "atk-s0504a3:359_1": "satipaṭṭhānā, cattāro sammappadhānā, cattāro iddhipādā, pañcindriyāni, pañca balāni,",
  "atk-s0504a3:359_2": "satta bojjhaṅgā, ariyo aṭṭhaṅgiko maggoti. Evaṁ pabhedato sattatiṁsavidhāpi satipaṭṭhānādikoṭṭhāsato",
  "atk-s0504a3:359_3": "satteva hontīti vuttaṁ “sattanna”nti. Bodhipakkhiyānanti bujjhanaṭṭhena bodhīti laddhanāmassa",
  "atk-s0504a3:359_4": "ariyapuggalassa maggañāṇasseva vā pakkhe bhavānaṁ bodhipakkhiyānaṁ, bodhikoṭṭhāsiyānanti",
  "atk-s0504a3:359_5": "attho. “Bodhipakkhikāna”ntipi pāṭho, bodhipakkhavantānaṁ, bodhipakkhe vā niyuttānanti",
  "atk-s0504a3:359_6": "attho. Bhāvanānuyogamanuyuttoti vipassanaṁ ussukkāpetvā ariyamaggabhāvanānuyogamanuyutto.",
  "atk-s0504a3:359_7": "Vipassanākkhaṇe hi satipaṭṭhānādayo pariyāyena bodhipakkhiyā nāma, maggakkhaṇeyeva",
  "atk-s0504a3:359_8": "pana te nippariyāyena bodhipakkhiyā nāma honti.",
  "atk-s0504a3:360_0": "Āsavānaṁ khayāti kāmāsavādīnaṁ sabbesaṁ āsavānaṁ khayā. Āsavesu hi khīṇesu sabbe",
  "atk-s0504a3:360_1": "kilesā khīṇāyeva honti. Tena arahattamaggo vutto hoti. Anāsavanti āsavavirahitaṁ.",
  "atk-s0504a3:360_2": "Cetovimuttiṁ paññāvimuttinti ettha cetovacanena arahattaphalasamādhi, paññāvacanena",
  "atk-s0504a3:360_3": "taṁsampayuttā ca paññā vuttā. Tattha samādhi rāgato vimuttattā cetovimutti, paññā",
  "atk-s0504a3:360_4": "avijjāya vimuttattā paññāvimuttīti veditabbā. Vuttañhetaṁ bhagavatā –",
  "atk-s0504a3:361": "“Yo hissa, bhikkhave, samādhi, tadassa samādhindriyaṁ. Yā hissa, bhikkhave, paññā, tadassa paññindriyaṁ. Iti kho, bhikkhave, rāgavirāgā cetovimutti, avijjāvirāgā paññāvimuttī”ti.",
  "atk-s0504a3:362_0": "Apicettha samathaphalaṁ cetovimutti, vipassanāphalaṁ paññāvimuttīti veditabbā. Diṭṭheva",
  "atk-s0504a3:362_1": "dhammeti imasmiṁyeva attabhāve. Sayaṁ abhiññā sacchikatvāti attanāyeva abhivisiṭṭhāya",
  "atk-s0504a3:362_2": "paññāya paccakkhaṁ katvā aparappaccayena ñatvā. Upasampajja viharatīti pāpuṇitvā",
  "atk-s0504a3:362_3": "sampādetvā viharati. Tameva saṅgāmasīsaṁ abhivijiya ajjhāvasatīti māraṁ abhivijinitvā",
  "atk-s0504a3:362_4": "vijitavijayattā tena katasaṅgāmasaṅkhātassa ariyamaggassa sīsabhūtaṁ arahattaphalasamāpattiissariyaṭṭhānaṁ,",
  "atk-s0504a3:362_5": "abhibhavanto āvasati, samāpajjati icceva attho. Ime ca devasaddā diṭṭhasaccesu devesu",
  "atk-s0504a3:362_6": "pavattanti, visesato suddhāvāsadevesūti veditabbaṁ.",
  "atk-s0504a3:363_0": "Gāthāsu mahantanti sīlādiguṇamahattena mahantaṁ. Vītasāradanti sārajjakarānaṁ kilesānaṁ",
  "atk-s0504a3:363_1": "abhāvena vigatasārajjaṁ apagatamaṅkubhāvaṁ. Purisājaññāti assādīsu assājānīyādayo",
  "atk-s0504a3:363_2": "viya purisesu ājānīyabhūtā uttamapurisā. Dujjayamajjhabhūti pacurajanehi jetuṁ asakkuṇeyyaṁ",
  "atk-s0504a3:363_3": "kilesavāhiniṁ abhibhavi ajjhotthari. “Ajjayī”tipi paṭhanti, ajinīti attho. Jetvāna",
  "atk-s0504a3:363_4": "maccunosenaṁ, vimokkhena anāvaranti lokattayābhibyāpanato diyaḍḍhasahassādivibhāgato",
  "atk-s0504a3:363_5": "ca vipulattā aññehi āvarituṁ paṭisedhetuṁ asakkuṇeyyattā ca anāvaraṁ, maccuno mārassa",
  "atk-s0504a3:363_6": "senaṁ vimokkhena ariyamaggena jetvā yo tvaṁ dujjayaṁ ajayi, tassa namo, te purisājaññāti sambandho.",
  "atk-s0504a3:364_0": "Itīti vuttappakārena. Hi-iti nipātamattaṁ. Etaṁ pattamānasaṁ adhigatārahattaṁ khīṇāsavaṁ",
  "atk-s0504a3:364_1": "devatānamassantīti vuttamevatthaṁ nigamanavasena dasseti. Atha vā itīti iminā kāraṇena.",
  "atk-s0504a3:364_2": "Kiṁ pana etaṁ kāraṇaṁ? Namucisenāvijayena pattamānasattaṁ. Iminā kāraṇena taṁ devatā",
  "atk-s0504a3:364_3": "namassantīti attho. Idāni taṁ kāraṇaṁ phalato dassetuṁ “tañhi tassa na passanti,",
  "atk-s0504a3:364_4": "yena maccuvasaṁ vaje”ti vuttaṁ. Tassattho – yasmā tassa purisājaññassa paṇidhāya",
  "atk-s0504a3:364_5": "gavesantāpi devā aṇumattampi taṁ kāraṇaṁ na passanti, yena so maccuno maraṇassa vasaṁ",
  "atk-s0504a3:364_6": "vaje upagaccheyya. Tasmā taṁ visuddhidevā namassantīti.",
  "atk-s0504a3:365": "Tatiyasuttavaṇṇanā niṭṭhitā.",
  "atk-s0504a3:366": "4. Pañcapubbanimittasuttavaṇṇanā",
  "atk-s0504a3:367_0": "83. Catutthe yadāti yasmiṁ kāle. Devoti upapattidevo. Tayo hi devā – sammutidevā,",
  "atk-s0504a3:367_1": "upapattidevā, visuddhidevāti. Tesu sammutidevā nāma rājāno khattiyā. Upapattidevā",
  "atk-s0504a3:367_2": "nāma cātumahārājikato paṭṭhāya taduparidevā. Visuddhidevā nāma khīṇāsavā. Idha pana",
  "atk-s0504a3:367_3": "kāmāvacaradevo adhippeto. Tena vuttaṁ “devoti upapattidevo”ti. Devakāyāti devasamūhato,",
  "atk-s0504a3:367_4": "devaṭṭhānato vā, devalokatoti attho. Samūhanivāsavācako hi ayaṁ kāyasaddo. Cavanadhammoti",
  "atk-s0504a3:367_5": "maraṇadhammo, āyukkhayena vā puññakkhayena vā upaṭṭhitamaraṇoti attho.",
  "atk-s0504a3:368_0": "Pañcassapubbanimittāni pātubhavantīti assa upaṭṭhitamaraṇassa devaputtassa pañca",
  "atk-s0504a3:368_1": "maraṇassa pubbanimittāni uppajjanti, pakāsāni vā honti. Mālā milāyantīti tena piḷandhitamālā",
  "atk-s0504a3:368_2": "majjhanhikasamaye ātape khittā viya milātā vihatasobhā honti.",
  "atk-s0504a3:369_0": "Vatthāni kilissantīti saradasamaye vigatavalāhake ākāse abbhussakkamānabālasūriyasadisappabhāni",
  "atk-s0504a3:369_1": "nānāvirāgavaṇṇāni tena nivatthapārutavatthāni taṁ khaṇaṁyeva kaddame khipitvā madditāni",
  "atk-s0504a3:369_2": "viya vihatappabhāni malināni honti.",
  "atk-s0504a3:370_0": "Kacchehi sedā muccantīti suparisuddhajātimaṇi viya susikkhitasippācariyaracitasuvaṇṇapaṭimā",
  "atk-s0504a3:370_1": "viya ca pubbe sedamalajallikārahitasarīrassa tasmiṁ khaṇe ubhohi kacchehi sedadhārā",
  "atk-s0504a3:370_2": "sandanti paggharanti. Na kevalañca kacchehiyeva, sakalasarīratopi panassa sedajalakaṇṇikā",
  "atk-s0504a3:370_3": "muccatiyeva, yena āmuttamuttājālagavacchito viya tassa kāyo hoti.",
  "atk-s0504a3:371_0": "Kāye dubbaṇṇiyaṁ okkamatīti pubbe paṭisandhito paṭṭhāya yathānubhāvaṁ ekayojanaṁ",
  "atk-s0504a3:371_1": "dviyojanaṁ yāva dvādasayojanamattampi padesaṁ ābhāya pharitvā vijjotamāno kāyo hoti",
  "atk-s0504a3:371_2": "khaṇḍiccapāliccādivirahito, na sītaṁ na uṇhaṁ upaghātakaṁ, devadhītā soḷasavassuddesikā",
  "atk-s0504a3:371_3": "viya hoti, devaputto vīsativassuddesiko viya, taṁ khaṇaṁyeva nippabhe nitteje kāye",
  "atk-s0504a3:371_4": "virūpabhāvo anupavisati saṇṭhāti.",
  "atk-s0504a3:372_0": "Sake devo devāsane nābhiramatīti attano accharāgaṇehi saddhiṁ kīḷanaparicaraṇakadibbāsane",
  "atk-s0504a3:372_1": "na ramati, na cittassādaṁ labhati. Tassa kira manussagaṇanāya sattahi divasehi maraṇaṁ",
  "atk-s0504a3:372_2": "bhavissatīti imāni pubbanimittāni pātubhavanti. So tesaṁ uppattiyā “evarūpāya nāma",
  "atk-s0504a3:372_3": "sampattiyā vinā bhavissāmī”ti balavasokābhibhūto hoti. Tenassa kāye mahāpariḷāho",
  "atk-s0504a3:372_4": "uppajjati, tena sabbato gattehi sedā muccanti. Cirataraṁ kālaṁ aparicitadukkho taṁ",
  "atk-s0504a3:372_5": "adhivāsetuṁ asakkonto ekacco “dayhāmi dayhāmī”ti kandanto paridevanto katthaci assādaṁ",
  "atk-s0504a3:372_6": "alabhanto vijappanto vilapanto tahiṁ tahiṁ āhiṇḍati. Ekacco satiṁ upaṭṭhapetvā kāyavācāhi",
  "atk-s0504a3:372_7": "vikāraṁ akarontopi piyavippayogadukkhaṁ asahanto vihaññamāno vicarati.",
  "atk-s0504a3:373_0": "Imāni pana pubbanimittāni yathā loke mahāpuññānaṁ rājarājamahāmattādīnaṁyeva ukkāpātabhūmicālacandaggāhādīni",
  "atk-s0504a3:373_1": "nimittāni paññāyanti, na sabbesaṁ; evameva mahesakkhadevānaṁyeva paññāyati. Uppannāni",
  "atk-s0504a3:373_2": "ca tāni “imāni maraṇassa pubbanimittāni nāmā”ti keci devā jānanti, na sabbe. Tattha",
  "atk-s0504a3:373_3": "yo mandena kusalakammena nibbatto, so “idāni ko jānāti, ‘kuhiṁ nibbattissāmī”’ti",
  "atk-s0504a3:373_4": "bhāyati. Yo pana mahāpuñño, so “bahuṁ mayā dānaṁ dinnaṁ, sīlaṁ rakkhitaṁ, puññaṁ",
  "atk-s0504a3:373_5": "upacitaṁ, ito cutassa me sugatiyeva pāṭikaṅkhā”ti na bhāyati na vikampati. Evaṁ upaṭṭhitapubbanimittaṁ",
  "atk-s0504a3:373_6": "pana taṁ gahetvā devatā nandanavanaṁ pavesenti sabbadevalokesu nandanavanaṁ atthiyeva.",
  "atk-s0504a3:374_0": "Tīhi vācāhi anumodentīti idāni vuccamānehi tīhi vacanehi anumodenti, modaṁ pamodaṁ",
  "atk-s0504a3:374_1": "uppādenti, assāsenti, abhivadanavasena vā taṁkhaṇānurūpaṁ pamodaṁ karonti. Keci pana",
  "atk-s0504a3:374_2": "“anumodentī”ti padassa “ovadantī”ti vadanti. Itoti devalokato. Bhoti ālapanaṁ. Sugatinti",
  "atk-s0504a3:374_3": "sundaragatiṁ, manussalokaṁ sandhāya vadanti. Gacchāti paṭisandhiggahaṇavasena upehi.",
  "atk-s0504a3:375_0": "Evaṁ vutteti evaṁ tadā tehi devehi tassa “ito bho sugatiṁ gacchā”tiādinā vattabbavacane",
  "atk-s0504a3:375_1": "bhagavatā vutte aññataro nāmagottena apākaṭo tassaṁ parisāyaṁ nisinno anusandhikusalo",
  "atk-s0504a3:375_2": "eko bhikkhu “ete sugatiādayo bhagavatā avisesato vuttā avibhūtā, handa te vibhūtatare",
  "atk-s0504a3:375_3": "kārāpessāmī”ti etaṁ “kiṁnu kho, bhante”tiādivacanaṁ avoca. Saddhādiguṇavisesapaṭilābhakāraṇato",
  "atk-s0504a3:375_4": "devūpapattihetuto ca manussattaṁ devānaṁ abhisammatanti āha “manussattaṁ kho bhikkhu",
  "atk-s0504a3:375_5": "devānaṁ sugatigamanasaṅkhāta”nti.",
  "atk-s0504a3:376_0": "Sugatigamanasaṅkhātanti “sugatigamana”nti sammā kathitaṁ, vaṇṇitaṁ thomitanti attho.",
  "atk-s0504a3:376_1": "Yaṁ manussabhūtoti ettha yanti kiriyāparāmasanaṁ, tena paṭilabhatīti ettha paṭilabhanakiriyā",
  "atk-s0504a3:376_2": "āmasīyati, yo saddhāpaṭilābhoti attho. Manussabhūtoti manussesu uppanno, manussabhāvaṁ",
  "atk-s0504a3:376_3": "vā patto. Yasmā devaloke uppannānaṁ tathāgatassa dhammadesanā yebhuyyena dullabhā",
  "atk-s0504a3:376_4": "savanāya, na tathā manussānaṁ, tasmā vuttaṁ “manussabhūto”ti. Tathāgatappavedite",
  "atk-s0504a3:376_5": "dhammavinayeti tathāgatena bhagavatā desite sikkhattayasaṅgahe sāsane. Tañhi dhammato",
  "atk-s0504a3:376_6": "anapetattā dhammo ca, āsayānurūpaṁ vineyyānaṁ vinayanato vinayo cāti dhammavinayo,",
  "atk-s0504a3:376_7": "upanissayasampattiyā vā dhammato anapetattā dhammaṁ apparajakkhajātikaṁ vinetīti",
  "atk-s0504a3:376_8": "dhammavinayo. Dhammeneva vā vinayo, na daṇḍasatthehīti dhammavinayo, dhammayutto",
  "atk-s0504a3:376_9": "vā vinayoti dhammavinayo, dhammāya vā saha maggaphalanibbānāya vinayoti dhammavinayo,",
  "atk-s0504a3:376_10": "mahākaruṇāsabbaññutaññāṇādidhammato vā pavatto vinayoti dhammavinayo. Dhammo vā bhagavā",
  "atk-s0504a3:376_11": "dhammabhūto dhammakāyo dhammassāmī, tassa dhammassa vinayo, na takkiyānanti dhammavinayo,",
  "atk-s0504a3:376_12": "dhamme vā maggaphale nipphādetabbavisayabhūte vā pavatto vinayoti dhammavinayoti",
  "atk-s0504a3:376_13": "vuccati. Tasmiṁ dhammavinaye.",
  "atk-s0504a3:377_0": "Saddhaṁpaṭilabhatīti “svākkhāto bhagavatā dhammo”tiādinā saddhaṁ uppādeti. Saddho",
  "atk-s0504a3:377_1": "hi imasmiṁ dhammavinaye yathānusiṭṭhaṁ paṭipajjamāno diṭṭhadhammikasamparāyikaparamatthe",
  "atk-s0504a3:377_2": "ārādhessati. Suladdhalābhasaṅkhātanti ettha yathā hiraññasuvaṇṇakhettavatthādilābho",
  "atk-s0504a3:377_3": "sattānaṁ upabhogasukhaṁ āvahati, khuppipāsādidukkhaṁ paṭibāhati, dhanadāliddiyaṁ",
  "atk-s0504a3:377_4": "vūpasameti, muttādiratanapaṭilābhahetu hoti, lokasantatiñca āvahati; evaṁ lokiyalokuttarā",
  "atk-s0504a3:377_5": "saddhāpi yathāsambhavaṁ lokiyalokuttaraṁ vipākasukhamāvahati, saddhādhurena paṭipannānaṁ",
  "atk-s0504a3:377_6": "jātijarādidukkhaṁ paṭibāhati, guṇadāliddiyaṁ vūpasameti, satisambojjhaṅgādiratanapaṭilābhahetu",
  "atk-s0504a3:377_7": "hoti, lokasantatiñca āvahati. Vuttañhetaṁ –",
  "atk-s0504a3:378": "“Saddho sīlena sampanno, yaso bhogasamappito;",
  "atk-s0504a3:379": "Yaṁ yaṁ padesaṁ bhajati, tattha tattheva pūjito”ti. ;",
  "atk-s0504a3:380_0": "Evaṁ saddhāpaṭilābhassa suladdhalābhatā veditabbā. Yasmā panāyaṁ saddhāpaṭilābho",
  "atk-s0504a3:380_1": "anugāmiko anaññasādhāraṇo sabbasampattihetu, lokiyassa ca hiraññasuvaṇṇādidhanalābhassa",
  "atk-s0504a3:380_2": "kāraṇaṁ. Saddhoyeva hi dānādīni puññāni katvā uḷāruḷāravittūpakaraṇāni adhigacchati,",
  "atk-s0504a3:380_3": "tehi ca attano paresañca atthameva sampādeti. Assaddhassa pana tāni anatthāvahāni",
  "atk-s0504a3:380_4": "honti, idha ceva samparāye cāti, evampi saddhāya suladdhalābhatā veditabbā. Tathā hi –",
  "atk-s0504a3:381": "“Saddhā bandhati pātheyyaṁ”..",
  "atk-s0504a3:382": "“Saddhā dutiyā purisassa hotī”ti ca..",
  "atk-s0504a3:383": "“Saddhīdha vittaṁ purisassa seṭṭha”nti ca..",
  "atk-s0504a3:384": "“Saddhāhattho mahānāgo”ti ca..",
  "atk-s0504a3:385": "“Saddhā bījaṁ tapo vuṭṭhī”ti ca..",
  "atk-s0504a3:386": "“Saddhesiko, bhikkhave, ariyasāvako”ti ca.",
  "atk-s0504a3:387": "“Saddhāya tarati ogha”nti ca. –",
  "atk-s0504a3:388": "Anekesu ṭhānesu anekehi kāraṇehi saddhā saṁvaṇṇitā.",
  "atk-s0504a3:389_0": "Idāni yāya saddhāya sāsane kusaladhammesu suppatiṭṭhito nāma hoti niyāmokkantiyā,",
  "atk-s0504a3:389_1": "taṁ saddhaṁ dassetuṁ “sā kho panassā”tiādi vuttaṁ. Tattha assāti imassa bhaveyyāti",
  "atk-s0504a3:389_2": "attho. Niviṭṭhāti abhiniviṭṭhā cittasantānaṁ anupaviṭṭhā. Mūlajātāti jātamūlā. Kiṁ",
  "atk-s0504a3:389_3": "pana saddhāya mūlaṁ nāma? Saddheyyavatthusmiṁ okappanahetubhūto upāyamanasikāro.",
  "atk-s0504a3:389_4": "Apica sappurisasevanā saddhammassavanaṁ yonisomanasikāro dhammānudhammappaṭipattīti",
  "atk-s0504a3:389_5": "cattāri sotāpattiyaṅgāni mūlāni veditabbāni. Patiṭṭhitāti ariyamaggādhigamena kenaci",
  "atk-s0504a3:389_6": "akampanīyabhāvena avaṭṭhitā. Tenevāha “daḷhā asaṁhāriyā”ti. Daḷhāti thirā. Asaṁhāriyāti",
  "atk-s0504a3:389_7": "kenaci saṁharituṁ vā hāpetuṁ vā apanetuṁ vā asakkuṇeyyā. Iti te devā tassa sotāpattimaggasamadhigamaṁ",
  "atk-s0504a3:389_8": "āsīsantā evaṁ vadanti. Attano devaloke kāmasukhūpabhogārahameva hi ariyapuggalaṁ",
  "atk-s0504a3:389_9": "te icchanti. Tenāha “ehi, deva, punappuna”nti.",
  "atk-s0504a3:390_0": "Gāthāsu puññakkhayamaraṇampi jīvitindriyupacchedeneva hotīti āha “cavati āyusaṅkhayā”ti.",
  "atk-s0504a3:390_1": "Anumodatanti anumodantānaṁ. Manussānaṁ sahabyatanti manussehi sahabhāvaṁ. Saha byetīti",
  "atk-s0504a3:390_2": "sahabyo, sahapavattanako, tassa bhāvo sahabyatā. Niviṭṭhassāti niviṭṭhā bhaveyya.",
  "atk-s0504a3:390_3": "Yāvajīvanti yāva jīvitappavattiyā, yāva parinibbānāti attho.",
  "atk-s0504a3:391_0": "Appamāṇanti sakkaccaṁ bahuṁ uḷāraṁ bahukkhattuñca karaṇavasena pamāṇarahitaṁ. Nirūpadhinti",
  "atk-s0504a3:391_1": "kilesūpadhirahitaṁ, suvisuddhaṁ nimmalanti attho. Yasmā pana te devā mahaggatakusalaṁ",
  "atk-s0504a3:391_2": "na icchanti kāmalokasamatikkamanato, kāmāvacarapuññameva icchanti, tasmā evamettha",
  "atk-s0504a3:391_3": "attho veditabbo – “ito devalokato cuto manussesu uppajjitvā viññutaṁ patto kāyaduccaritādiṁ",
  "atk-s0504a3:391_4": "sabbaṁ duccaritaṁ pahāya kāyasucaritādiṁ sabbaṁ sucaritaṁ uḷāraṁ vipulaṁ upacinitvā",
  "atk-s0504a3:391_5": "ariyamaggena āgatasaddho bhavāhī”ti. Yasmā pana lokuttaresu paṭhamamaggaṁ dutiyamaggampi",
  "atk-s0504a3:391_6": "vā icchanti attano devalokūpapattiyā anativattanato, tasmā tesampi vasena “appamāṇaṁ",
  "atk-s0504a3:391_7": "nirūpadhi”ntipadānaṁ attho veditabbo – pamāṇakarānaṁ diṭṭhekaṭṭhaoḷārikakāmarāgādikilesānaṁ",
  "atk-s0504a3:391_8": "upacchedena appamāṇaṁ, sattamabhavato vā uppajjanārahassa khandhūpadhissa taṁnibbattakaabhisaṅkhārūpadhissa",
  "atk-s0504a3:391_9": "taṁtaṁmaggavajjhakilesūpadhissa ca pahānena tesaṁ anibbattanato nirupadhisaṅkhātanibbānasannissitattā ca nirupadhīti.",
  "atk-s0504a3:392_0": "Evaṁ accantameva apāyadvārapidhāyakaṁ kammaṁ dassetvā idāni saggasampattinibbattakakammaṁ",
  "atk-s0504a3:392_1": "dassetuṁ “tato opadhika”ntiādi vuttaṁ. Tattha opadhikanti upadhivepakkaṁ attabhāvasampattiyā",
  "atk-s0504a3:392_2": "ceva bhogasampattiyā ca nibbattakanti attho. Upadhīti hi attabhāvo vuccati. Yathāha",
  "atk-s0504a3:392_3": "“santekaccāni pāpakāni kammasamādānāni upadhisampattipaṭibāhitāni na vipaccantī”ti.",
  "atk-s0504a3:392_4": "Kāmaguṇāpi. Yathāha “upadhīhi narassa socanā”ti. Tatrāyaṁ vacanattho – upadhīyati",
  "atk-s0504a3:392_5": "ettha sukhadukkhanti upadhi, attabhāvo kāmaguṇā ca. Upadhikaraṇaṁ sīlaṁ etassa, upadhiṁ",
  "atk-s0504a3:392_6": "vā arahatīti opadhikaṁ, puññaṁ, taṁ bahuṁ uḷāraṁ katvā. Kathaṁ? Dānena. Dānañhi itarehi",
  "atk-s0504a3:392_7": "sukaranti evaṁ vuttaṁ. Dānenāti vā padena abhayadānampi vuttaṁ, na āmisadānamevāti",
  "atk-s0504a3:392_8": "sīlassāpi saṅgaho daṭṭhabbo. Yasmā pana te devā asurakāyahāniṁ ekanteneva devakāyapāripūriñca",
  "atk-s0504a3:392_9": "icchanti, tasmā tassa upāyaṁ dassentā “aññepi macce saddhamme, brahmacariye nivesayā”ti",
  "atk-s0504a3:392_10": "dhammadāne niyojenti. Yadā vidūti yasmiṁ kāle devā devaṁ cavantaṁ vidū vijāneyyuṁ,",
  "atk-s0504a3:392_11": "tadā imāya yathāvuttāya anukampāya dukkhāpanayanakamyatāya “deva, ime devakāye punappunaṁ",
  "atk-s0504a3:392_12": "uppajjanavasena ehi āgacchāhī”ti ca anumodentīti.",
  "atk-s0504a3:393": "Catutthasuttavaṇṇanā niṭṭhitā.",
  "atk-s0504a3:394": "5. Bahujanahitasuttavaṇṇanā",
  "atk-s0504a3:395_0": "84. Pañcame loketi ettha tayo lokā – sattaloko, saṅkhāraloko, okāsalokoti. Tesu indriyabaddhānaṁ",
  "atk-s0504a3:395_1": "rūpadhammānaṁ arūpadhammānaṁ rūpārūpadhammānañca santānavasena vattamānānaṁ samūho",
  "atk-s0504a3:395_2": "sattaloko, pathavīpabbatādibhedo okāsaloko, ubhayepi khandhā saṅkhāraloko. Tesu sattaloko",
  "atk-s0504a3:395_3": "idha adhippeto. Tasmā loketi sattaloke. Tatthāpi na devaloke, na brahmaloke, manussaloke.",
  "atk-s0504a3:395_4": "Manussalokepi na aññasmiṁ cakkavāḷe, imasmiṁyeva cakkavāḷe. Tatrāpi na sabbaṭṭhānesu,",
  "atk-s0504a3:395_5": "“puratthimāya disāya gajaṅgalaṁ nāma nigamo, tassa aparena mahāsālā, tato paraṁ paccantimā",
  "atk-s0504a3:395_6": "janapadā, orato majjhe; puratthimadakkhiṇāya disāya sallavatī nāma nadī, tato paraṁ",
  "atk-s0504a3:395_7": "paccantimā janapadā, orato majjhe; dakkhiṇāya disāya setakaṇṇikaṁ nāma nigamo, tato",
  "atk-s0504a3:395_8": "paraṁ paccantimā janapadā, orato majjhe; pacchimāya disāya thūṇaṁ nāma brāhmaṇagāmo,",
  "atk-s0504a3:395_9": "tato paraṁ paccantimā janapadā, orato majjhe; uttarāya disāya usiraddhajo nāma pabbato,",
  "atk-s0504a3:395_10": "tato paraṁ paccantimā janapadā, orato majjhe”ti evaṁ paricchinne āyāmato tiyojanasate",
  "atk-s0504a3:395_11": "vitthārato aḍḍhateyyayojanasate parikkhepato navayojanasate majjhimadese uppajjati",
  "atk-s0504a3:395_12": "tathāgato. Na kevalañca tathāgatova paccekabuddhā aggasāvakā asītimahātherā buddhamātā",
  "atk-s0504a3:395_13": "buddhapitā cakkavattirājā aññe ca sārappattā brāhmaṇagahapatikā ettheva uppajjanti.",
  "atk-s0504a3:395_14": "Idha pana tathāgatavāreyeva sabbatthakavasena ayaṁ nayo labbhati, itaresu ekadesavasena.",
  "atk-s0504a3:396_0": "Uppajjamānāuppajjantīti idaṁ pana ubhayampi vippakatavacanameva, uppajjantā bahujanahitatthāya",
  "atk-s0504a3:396_1": "uppajjanti, na aññena kāraṇenāti evamettha attho veditabbo. Evarūpañhettha saddalakkhaṇaṁ",
  "atk-s0504a3:396_2": "na sakkā aññena saddalakkhaṇena paṭibāhituṁ.",
  "atk-s0504a3:397_0": "Apica uppajjamāno nāma uppajjati nāma uppanno nāmāti ayaṁ pabhedo veditabbo. Tathāgato",
  "atk-s0504a3:397_1": "hi mahābhinīhāraṁ karonto, buddhakare dhamme pariyesanto, pāramiyo pūrento, pañca",
  "atk-s0504a3:397_2": "mahāpariccāge pariccajanto, ñātatthacariyaṁ caranto, lokatthacariyaṁ, buddhatthacariyaṁ",
  "atk-s0504a3:397_3": "koṭiṁ pāpento, pāramiyo pūretvā tusitabhavane tiṭṭhanto, tato otaritvā carimabhave",
  "atk-s0504a3:397_4": "paṭisandhiṁ gaṇhanto, agāramajjhe vasanto, abhinikkhamanto, mahāpadhānaṁ padahanto,",
  "atk-s0504a3:397_5": "paripakkañāṇo bodhimaṇḍaṁ āruyha mārabalaṁ vidhamento paṭhamayāme pubbenivāsaṁ anussaranto,",
  "atk-s0504a3:397_6": "majjhimayāme dibbacakkhuṁ visodhento, pacchimayāme paṭiccasamuppāde ñāṇaṁ otāretvā",
  "atk-s0504a3:397_7": "anekākāraṁ sabbasaṅkhāre sammasitvā sotāpattimaggaṁ paṭivijjhanto yāva anāgāmiphalaṁ",
  "atk-s0504a3:397_8": "sacchikarontopi uppajjamāno eva nāma, arahattamaggakkhaṇe uppajjati nāma, arahattaphalakkhaṇe",
  "atk-s0504a3:397_9": "pana uppanno nāma. Buddhānañhi sāvakānaṁ viya na paṭipāṭiyā iddhividhañāṇādīnaṁ uppādanakiccaṁ",
  "atk-s0504a3:397_10": "atthi, saheva pana arahattamaggena sakalopi buddhaguṇarāsi āgatova nāma hoti. Tasmā",
  "atk-s0504a3:397_11": "te nibbattasabbakiccattā arahattaphalakkhaṇe uppannā nāma honti. Idha arahattaphalakkhaṇaṁ",
  "atk-s0504a3:397_12": "sandhāya “uppajjatī”ti vutto. Uppanno hotīti ayañhettha attho.",
  "atk-s0504a3:398_0": "Sāvakopi khīṇāsavo sāvakabodhiyā hetubhūte puññasambhāre sambharanto pubbayogaṁ pubbacariyaṁ",
  "atk-s0504a3:398_1": "gatapaccāgatavattaṁ pūrento carimabhave nibbattanto anukkamena viññutaṁ patvā saṁsāre",
  "atk-s0504a3:398_2": "ādīnavaṁ disvā pabbajjāya cetayamāno pabbajjaṁ matthakaṁ pāpetvā sīlādīni paripūrento",
  "atk-s0504a3:398_3": "dhutadhamme samādāya vattamāno jāgariyaṁ anuyuñjanto ñāṇāni nibbattento vipassanaṁ",
  "atk-s0504a3:398_4": "paṭṭhapetvā heṭṭhimamagge adhigacchantopi uppajjamāno eva nāma, arahattamaggakkhaṇe",
  "atk-s0504a3:398_5": "uppajjati nāma, arahattaphalakkhaṇe pana uppanno nāma. Sekkho pana pubbūpanissayato",
  "atk-s0504a3:398_6": "paṭṭhāya yāva gotrabhuñāṇā uppajjamāno nāma, paṭhamamaggakkhaṇe uppajjati nāma, paṭhamaphalakkhaṇato",
  "atk-s0504a3:398_7": "paṭṭhāya uppanno nāma. Ettāvatā “tayome, bhikkhave, puggalā loke uppajjamānā uppajjantī”ti",
  "atk-s0504a3:398_8": "padānaṁ attho vutto hoti.",
  "atk-s0504a3:399_0": "Idāni bahujanahitāyātiādīsu bahujanahitāyāti mahājanassa hitatthāya. Bahujanasukhāyāti",
  "atk-s0504a3:399_1": "mahājanassa sukhatthāya. Lokānukampāyāti sattalokassa anukampaṁ paṭicca. Katarasattalokassāti",
  "atk-s0504a3:399_2": "? Yo tathāgatassa dhammadesanaṁ sutvā dhammaṁ paṭivijjhati, amatapānaṁ pivati, tassa.",
  "atk-s0504a3:399_3": "Bhagavato hi dhammacakkappavattanasuttantadesanāya aññātakoṇḍaññappamukhā aṭṭhārasa",
  "atk-s0504a3:399_4": "brahmakoṭiyo dhammaṁ paṭivijjhiṁsu. Evaṁ yāva subhaddaparibbājakavinayanā dhammaṁ",
  "atk-s0504a3:399_5": "paṭividdhasattānaṁ gaṇanā natthi, mahāsamayasuttantadesanāyaṁ maṅgalasuttaṁ, cūḷarāhulovādaṁ,",
  "atk-s0504a3:399_6": "samacittadesanāyanti imesu catūsu ṭhānesu abhisamayaṁ pattasattānaṁ paricchedo natthi.",
  "atk-s0504a3:399_7": "Evametassa aparimāṇassa sattalokassa anukampāya. Sāvakassa pana arahato sekkhassa",
  "atk-s0504a3:399_8": "ca lokānukampāya uppatti dhammasenāpatiādīhi dhammabhaṇḍāgārikādīhi ca desitadesanāya",
  "atk-s0504a3:399_9": "paṭivedhappattasattānaṁ vasena, aparabhāge ca mahāmahindattherādīhi desitadesanāya",
  "atk-s0504a3:399_10": "paṭividdhasaccānaṁ vasena, yāvajjatanā ito paraṁ anāgate ca sāsanaṁ nissāya saggamokkhamaggesu",
  "atk-s0504a3:399_11": "patiṭṭhahantānaṁ vasenapi ayamattho vibhāvetabbo.",
  "atk-s0504a3:400_0": "Apica bahujanahitāyāti bahujanassa hitatthāya, nesaṁ paññāsampattiyā diṭṭhadhammikasamparāyikahitūpadesakoti.",
  "atk-s0504a3:400_1": "Bahujanasukhāyāti bahujanassa sukhatthāya, cāgasampattiyā upakaraṇasukhasampadāyakoti.",
  "atk-s0504a3:400_2": "Lokānukampāyāti lokassa anukampanatthāya, mettākaruṇāsampattiyā mātāpitaro viya lokassa",
  "atk-s0504a3:400_3": "rakkhitā gopitāti. Atthāya hitāya sukhāya devamanussānanti idha devamanussaggahaṇena",
  "atk-s0504a3:400_4": "bhabbapuggale veneyyasatte eva gahetvā tesaṁ nibbānamaggaphalādhigamāya tathāgatassa",
  "atk-s0504a3:400_5": "uppatti dassitā paṭhamavāre, dutiyatatiyavāresu pana arahato sekkhassa ca vasena",
  "atk-s0504a3:400_6": "yojetabbaṁ. Tattha atthāyāti iminā paramatthāya, nibbānāyāti vuttaṁ hoti. Hitāyāti",
  "atk-s0504a3:400_7": "taṁsampāpakamaggatthāyāti vuttaṁ hoti. Nibbānasampāpakamaggato hi uttariṁ hitaṁ nāma",
  "atk-s0504a3:400_8": "natthi. Sukhāyāti phalasamāpattisukhatthāyāti vuttaṁ hoti, tato uttari sukhābhāvato.",
  "atk-s0504a3:400_9": "Vuttañhetaṁ “ayaṁ samādhi paccuppannasukho ceva āyatiñca sukhavipāko”ti.",
  "atk-s0504a3:401_0": "Tathāgatotiādīnaṁ padānaṁ attho heṭṭhā vutto. Vijjācaraṇasampannotiādīsu tissopi",
  "atk-s0504a3:401_1": "vijjā bhayabherave āgatanayena, chapi vijjā chaḷabhiññāvasena, aṭṭhapi vijjā ambaṭṭhasutte",
  "atk-s0504a3:401_2": "āgatāti vijjāhi, sīlasaṁvarādīhi, pannarasahi caraṇadhammehi ca, anaññasādhāraṇehi",
  "atk-s0504a3:401_3": "sampanno samannāgatoti vijjācaraṇasampanno. Sobhanagamanattā, sundaraṁ ṭhānaṁ gatattā,",
  "atk-s0504a3:401_4": "sammā gatattā, sammā gadattā ca sugato. Sabbathā viditalokattā lokavidū. Natthi etassa",
  "atk-s0504a3:401_5": "uttaroti anuttaro. Purisadamme purisaveneyye sāreti vinetīti purisadammasārathi.",
  "atk-s0504a3:401_6": "Diṭṭhadhammikasamparāyikaparamatthehi yathārahaṁ anusāsatīti satthā. Sabbassāpi neyyassa",
  "atk-s0504a3:401_7": "sabbappakārena sayambhuñāṇena buddhattā buddhoti ayamettha saṅkhepo, vitthāro pana",
  "atk-s0504a3:401_8": "visuddhimaggato gahetabbo.",
  "atk-s0504a3:402_0": "So dhammaṁ deseti ādi…pe… pariyosānakalyāṇanti so bhagavā sattesu kāruññaṁ paṭicca",
  "atk-s0504a3:402_1": "hitvāpi anuttaraṁ vivekasukhaṁ dhammaṁ deseti. Tañca kho appaṁ vā bahuṁ vā desento",
  "atk-s0504a3:402_2": "ādikalyāṇādippakārameva deseti. Kathaṁ? Ekagāthāpi hi samantabhaddakattā dhammassa",
  "atk-s0504a3:402_3": "paṭhamapādena ādikalyāṇā, dutiyatatiyehi majjhekalyāṇā, pacchimena pariyosānakalyāṇā.",
  "atk-s0504a3:402_4": "Ekānusandhikaṁ suttaṁ nidānena ādikalyāṇaṁ, nigamanena pariyosānakalyāṇaṁ, sesena",
  "atk-s0504a3:402_5": "majjhekalyāṇaṁ. Nānānusandhikaṁ suttaṁ paṭhamena anusandhinā ādikalyāṇaṁ, pacchimena",
  "atk-s0504a3:402_6": "pariyosānakalyāṇaṁ, sesehi majjhekalyāṇaṁ. Sakalopi vā sāsanadhammo attano atthabhūtena",
  "atk-s0504a3:402_7": "sīlena ādikalyāṇo, samathavipassanāmaggaphalehi majjhekalyāṇo, nibbānena pariyosānakalyāṇo.",
  "atk-s0504a3:402_8": "Sīlasamādhīhi vā ādikalyāṇo, vipassanāmaggehi majjhekalyāṇo, phalanibbānehi pariyosānakalyāṇo.",
  "atk-s0504a3:402_9": "Buddhasubuddhatāya vā ādikalyāṇo, dhammasudhammatāya majjhekalyāṇo, saṅghasuppaṭipattiyā",
  "atk-s0504a3:402_10": "pariyosānakalyāṇo. Taṁ sutvā tathattāya paṭipannena adhigantabbāya abhisambodhiyā",
  "atk-s0504a3:402_11": "vā ādikalyāṇo, paccekabodhiyā majjhekalyāṇo, sāvakabodhiyā pariyosānakalyāṇo. Suyyamāno",
  "atk-s0504a3:402_12": "cesa nīvaraṇavikkhambhanato savanenapi kalyāṇameva āvahatīti ādikalyāṇo, paṭipajjiyamāno",
  "atk-s0504a3:402_13": "samathavipassanāsukhāvahanato paṭipattiyāpi sukhameva āvahatīti majjhekalyāṇo, tathāpaṭipanno",
  "atk-s0504a3:402_14": "ca paṭipattiphale niṭṭhite tādibhāvāvahanato paṭipattiphalenapi kalyāṇameva āvahatīti",
  "atk-s0504a3:402_15": "pariyosānakalyāṇo. Nāthappabhavattā ca pabhavasuddhiyā ādikalyāṇo, atthasuddhiyā",
  "atk-s0504a3:402_16": "majjhekalyāṇo, kiccasuddhiyā pariyosānakalyāṇo. Tena vuttaṁ “so dhammaṁ deseti ādi…pe…",
  "atk-s0504a3:402_17": "pariyosānakalyāṇa”nti.",
  "atk-s0504a3:403_0": "Yaṁ pana bhagavā dhammaṁ desento sāsanabrahmacariyaṁ maggabrahmacariyañca pakāseti,",
  "atk-s0504a3:403_1": "nānānayehi dīpeti, taṁ yathānurūpaṁ atthasampattiyā sātthaṁ, byañjanasampattiyā sabyañjanaṁ.",
  "atk-s0504a3:403_2": "Saṅkāsana, pakāsana, vivaraṇa, vibhajana, uttānīkaraṇa paññattiatthapadasamāyogato",
  "atk-s0504a3:403_3": "sātthaṁ, akkharapadabyañjanākāraniruttiniddesasampattiyā sabyañjanaṁ, atthagambhīratāpaṭivedhagambhīratāhi",
  "atk-s0504a3:403_4": "vā sātthaṁ, dhammagambhīratādesanāgambhīratāhi sabyañjanaṁ. Atthapaṭibhānapaṭisambhidāvisayato",
  "atk-s0504a3:403_5": "vā sātthaṁ, dhammaniruttipaṭisambhidāvisayato sabyañjanaṁ. Paṇḍitavedanīyato parikkhakajanappasādakanti",
  "atk-s0504a3:403_6": "sātthaṁ, saddheyyato lokiyajanappasādakanti sabyañjanaṁ. Gambhīrādhippāyato sātthaṁ,",
  "atk-s0504a3:403_7": "uttānapadato sabyañjanaṁ. Upanetabbassa abhāvato sakalaparipuṇṇabhāvena kevalaparipuṇṇaṁ,",
  "atk-s0504a3:403_8": "apanetabbassa abhāvato niddosabhāvena parisuddhaṁ, apica paṭipattiyā adhigamabyattito",
  "atk-s0504a3:403_9": "sātthaṁ, pariyattiyā āgamabyattito sabyañjanaṁ, sīlādipañcadhammakkhandhapāripūriyā",
  "atk-s0504a3:403_10": "paripuṇṇaṁ, nirupakkilesato nittharaṇatthāya pavattito lokāmisanirapekkhato ca parisuddhaṁ,",
  "atk-s0504a3:403_11": "sikkhattayapariggahitattā brahmabhūtehi seṭṭhehi caritabbato tesaṁ cariyabhāvato",
  "atk-s0504a3:403_12": "ca brahmacariyaṁ. Tasmā “sātthaṁ sabyañjanaṁ…pe… pakāsetī”ti vuccati. Paṭhamoti gaṇanānupubbato",
  "atk-s0504a3:403_13": "sabbalokuttamabhāvato ca paṭhamo puggalo.",
  "atk-s0504a3:404_0": "Tasseva satthu sāvakoti tasseva yathāvuttaguṇassa satthu sammāsambuddhassa dhammadesanāya",
  "atk-s0504a3:404_1": "savanante jāto dhammasenāpatisadiso sāvako, na pūraṇādi viya paṭiññāmattena satthu",
  "atk-s0504a3:404_2": "sāvako. Pāṭipadoti paṭipadāsaṅkhātena ariyamaggena ariyāya jātiyā jāto bhavoti pāṭipado,",
  "atk-s0504a3:404_3": "aniṭṭhitapaṭipattikicco paṭipajjamānoti attho. Suttageyyādi pariyattidhammo bahuṁ",
  "atk-s0504a3:404_4": "suto etenāti bahussuto. Pātimokkhasaṁvarādisīlena ceva āraññikaṅgādidhutaṅgavatehi",
  "atk-s0504a3:404_5": "ca upapanno sampanno samannāgatoti sīlavatūpapanno. Iti bhagavā “lokānukampā nāma",
  "atk-s0504a3:404_6": "hitajjhāsayena dhammadesanā, sā ca imesu eva tīsu puggalesu paṭibaddhā”ti dasseti.",
  "atk-s0504a3:404_7": "Sesaṁ suviññeyyameva.",
  "atk-s0504a3:405_0": "Gāthāsu tassanvayoti tasseva satthu paṭipattiyā dhammadesanāya ca anugamanena tassanvayo",
  "atk-s0504a3:405_1": "anujāto. Avijjandhakāraṁ vidhamitvā saparasantānesu dhammālokasaṅkhātāya pabhāya",
  "atk-s0504a3:405_2": "karaṇato pabhaṅkarā. Dhammamudīrayantāti catusaccadhammaṁ kathentā. Apāpurantīti",
  "atk-s0504a3:405_3": "ugghāṭenti. Amatassa nibbānassa. Dvāraṁ ariyamaggaṁ. Yogāti kāmayogādito. Satthavāhenāti",
  "atk-s0504a3:405_4": "veneyyasatthavāhanato bhavakantāranittharaṇato satthavāho, bhagavā, tena satthavāhena.",
  "atk-s0504a3:405_5": "Sudesitaṁ maggamanukkamantīti tena sammā desitaṁ ariyamaggaṁ tassa desanānusārena",
  "atk-s0504a3:405_6": "anugacchanti paṭipajjanti. Idhevāti imasmiṁyeva attabhāve. Sesaṁ uttānameva.",
  "atk-s0504a3:406": "Pañcamasuttavaṇṇanā niṭṭhitā.",
  "atk-s0504a3:407": "6. Asubhānupassīsuttavaṇṇanā",
  "atk-s0504a3:408_0": "85. Chaṭṭhe asubhānupassīti asubhaṁ anupassantā dvattiṁsākāravasena ceva uddhumātakādīsu",
  "atk-s0504a3:408_1": "gahitanimittassa upasaṁharaṇavasena ca kāyasmiṁ asubhaṁ asubhākāraṁ anupassakā hutvā",
  "atk-s0504a3:408_2": "viharatha. Ānāpānassatīti ānāpāne sati, taṁ ārabbha pavattā sati, assāsapassāsapariggāhikā",
  "atk-s0504a3:408_3": "satīti attho. Vuttañhetaṁ “ānanti assāso, no passāso. Pānanti passāso, no assāso”tiādi.",
  "atk-s0504a3:409_0": "Voti tumhākaṁ. Ajjhattanti idha gocarajjhattaṁ adhippetaṁ. Parimukhanti abhimukhaṁ.",
  "atk-s0504a3:409_1": "Sūpaṭṭhitāti suṭṭhu upaṭṭhitā. Idaṁ vuttaṁ hoti – ānāpānassati ca tumhākaṁ kammaṭṭhānābhimukhaṁ",
  "atk-s0504a3:409_2": "suṭṭhu upaṭṭhitā hotūti. Atha vā parimukhanti pariggahitaniyyānaṁ. Vuttañhetaṁ paṭisambhidāyaṁ",
  "atk-s0504a3:409_3": "– “parīti pariggahaṭṭho, mukhanti niyyānaṭṭho, satīti upaṭṭhānaṭṭho, tena vuccati",
  "atk-s0504a3:409_4": "parimukhaṁ sati”nti. Iminā catusatipaṭṭhānasoḷasappabhedā ānāpānassatikammaṭṭhānabhāvanā",
  "atk-s0504a3:409_5": "dassitāti daṭṭhabbā.",
  "atk-s0504a3:410_0": "Evaṁ saṅkhepeneva rāgacaritavitakkacaritānaṁ sappāyaṁ paṭikūlamanasikārakāyānupassanāvasena",
  "atk-s0504a3:410_1": "samathakammaṭṭhānaṁ vipassanākammaṭṭhānañca upadisitvā idāni suddhavipassanākammaṭṭhānameva",
  "atk-s0504a3:410_2": "dassento “sabbasaṅkhāresu aniccānupassino viharathā”ti āha. Tattha aniccaṁ, aniccalakkhaṇaṁ,",
  "atk-s0504a3:410_3": "aniccānupassanā, aniccānupassīti idaṁ catukkaṁ veditabbaṁ. Hutvā, abhāvato, udayabbayayogato,",
  "atk-s0504a3:410_4": "tāvakālikato, niccapaṭikkhepato ca khandhapañcakaṁ aniccaṁ nāma. Tassa yo hutvā abhāvākāro,",
  "atk-s0504a3:410_5": "taṁ aniccalakkhaṇaṁ nāma. Taṁ ārabbha pavattā vipassanā aniccānupassanā. Taṁ aniccanti",
  "atk-s0504a3:410_6": "vipassako aniccānupassī. Ettha ca ekādasavidhā asubhakathā paṭhamajjhānaṁ pāpetvā,",
  "atk-s0504a3:410_7": "soḷasavatthukā ca ānāpānakathā catutthajjhānaṁ pāpetvā, vipassanākathā ca vitthārato",
  "atk-s0504a3:410_8": "vattabbā, sā pana sabbākārato visuddhimagge kathitāti tattha vuttanayeneva veditabbā.",
  "atk-s0504a3:411_0": "Idāni asubhānupassanādīhi nipphādetabbaṁ phalavisesaṁ dassetuṁ “asubhānupassīna”ntiādimāha.",
  "atk-s0504a3:411_1": "Tattha subhāya dhātuyāti subhabhāve, subhanimitteti attho. Rāgānusayoti subhārammaṇe",
  "atk-s0504a3:411_2": "uppajjanāraho kāmarāgānusayo. So kesādīsu uddhumātakādīsu vā asubhānupassīnaṁ asubhanimittaṁ",
  "atk-s0504a3:411_3": "gahetvā tattha paṭhamajjhānaṁ nibbattetvā taṁ pādakaṁ katvā vipassanaṁ paṭṭhapetvā",
  "atk-s0504a3:411_4": "adhigatena anāgāmimaggena pahīyati, sabbaso samucchindīyatīti attho. Vuttañhetaṁ",
  "atk-s0504a3:411_5": "“asubhā bhāvetabbā kāmarāgassa pahānāyā”ti. Bāhirāti bahiddhāvatthukattā anatthāvahattā",
  "atk-s0504a3:411_6": "ca bāhirā bahibhūtā. Vitakkāsayāti kāmasaṅkappādimicchāvitakkā. Te hi appahīnā āsayānugatā",
  "atk-s0504a3:411_7": "sati paccayasamavāye uppajjanato vitakkāsayāti vuttā. Kāmavitakko cettha kāmarāgaggahaṇena",
  "atk-s0504a3:411_8": "gahito evāti tadavasesā vitakkā eva vuttāti veditabbā. Vighātapakkhikāti dukkhabhāgiyā,",
  "atk-s0504a3:411_9": "icchāvighātanibbattanakā vā. Te na hontīti te pahīyanti. Byāpādavitakko, vihiṁsāvitakko,",
  "atk-s0504a3:411_10": "ñātivitakko, janapadavitakko, amarāvitakko, anavaññattipaṭisaṁyutto vitakko, lābhasakkārasilokapaṭisaṁyutto",
  "atk-s0504a3:411_11": "vitakko, parānuddayatāpaṭisaṁyutto vitakkoti aṭṭha, kāmavitakkena saddhiṁ navavidhā",
  "atk-s0504a3:411_12": "mahāvitakkā ānāpānassatisamādhinā tannissitāya ca vipassanāya pubbabhāge vikkhambhitā.",
  "atk-s0504a3:411_13": "Taṁ pādakaṁ katvā adhigatena ariyamaggena yathārahaṁ anavasesato pahīyanti. Vuttampi",
  "atk-s0504a3:411_14": "cetaṁ “ānāpānassati bhāvetabbā vitakkupacchedāyā”ti.",
  "atk-s0504a3:412_0": "Yā avijjā, sā pahīyatīti yā saccasabhāvapaṭicchādinī sabbānatthakārī sakalassa vaṭṭadukkhassa",
  "atk-s0504a3:412_1": "mūlabhūtā avijjā, sā aniccānupassīnaṁ viharataṁ samucchijjati. Idaṁ kira bhagavatā",
  "atk-s0504a3:412_2": "aniccākārato vuṭṭhitassa sukkhavipassakakhīṇāsavassa vasena vuttaṁ. Tassāyaṁ saṅkhepattho",
  "atk-s0504a3:412_3": "– tebhūmakesu sabbasaṅkhāresu aniccādito sammasanaṁ paṭṭhapetvā vipassantānaṁ yadā",
  "atk-s0504a3:412_4": "aniccanti pavattamānā vuṭṭhānagāminīvipassanā maggena ghaṭīyati, anukkamena arahattamaggo",
  "atk-s0504a3:412_5": "uppajjati, tesaṁ aniccānupassīnaṁ viharataṁ avijjā anavasesato pahīyati, arahattamaggavijjā",
  "atk-s0504a3:412_6": "uppajjatīti. Aniccānupassīnaṁ viharatanti idaṁ aniccalakkhaṇassa tesaṁ pākaṭabhāvato",
  "atk-s0504a3:412_7": "itarassa lakkhaṇadvayassa gahaṇe upāyabhāvato vā vuttaṁ, na pana ekasseva lakkhaṇassa",
  "atk-s0504a3:412_8": "anupassitabbato. Vuttañhetaṁ “yadaniccaṁ taṁ dukkhaṁ, yaṁ dukkhaṁ tadanattā”ti. Aparampi",
  "atk-s0504a3:412_9": "vuttaṁ “aniccasaññino hi, meghiya, anattasaññā saṇṭhāti, anattasaññī asmimānasamugghātaṁ pāpuṇātī”ti.",
  "atk-s0504a3:413_0": "Gāthāsu ānāpāne paṭissatoti ānāpānanimittasmiṁ paṭi paṭi sato, upaṭṭhitassatīti attho.",
  "atk-s0504a3:413_1": "Passanti āsavakkhayañāṇacakkhunā saṅkhārūpasamaṁ nibbānaṁ passanto. Ātāpī sabbadāti",
  "atk-s0504a3:413_2": "antarāvosānaṁ anāpajjitvā asubhānupassanādīsu satataṁ ātāpī yuttappayutto, tato eva",
  "atk-s0504a3:413_3": "yato vāyamamāno, niyato vā sammattaniyāmena tattha sabbasaṅkhārasamathe nibbāne arahattaphalavimuttiyā",
  "atk-s0504a3:413_4": "vimuccati. Sesaṁ vuttanayameva.",
  "atk-s0504a3:414": "Chaṭṭhasuttavaṇṇanā niṭṭhitā.",
  "atk-s0504a3:415": "7. Dhammānudhammapaṭipannasuttavaṇṇanā",
  "atk-s0504a3:416_0": "86. Sattame dhammānudhammapaṭipannassāti ettha dhammo nāma navavidho lokuttaradhammo,",
  "atk-s0504a3:416_1": "tassa dhammassa anudhammo sīlavisuddhiādi pubbabhāgapaṭipadādhammo, taṁ dhammānudhammaṁ",
  "atk-s0504a3:416_2": "paṭipannassa adhigantuṁ paṭipajjamānassa. Ayamanudhammo hotīti ayaṁ anucchavikasabhāvo",
  "atk-s0504a3:416_3": "patirūpasabhāvo hoti. Veyyākaraṇāyāti kathanāya. Dhammānudhammapaṭipannoyanti yanti",
  "atk-s0504a3:416_4": "karaṇatthe paccattavacanaṁ. Idaṁ vuttaṁ hoti – yena anudhammena taṁ dhammānudhammaṁ",
  "atk-s0504a3:416_5": "paṭipannoti byākaramāno sammadeva byākaronto nāma siyā, na tatonidānaṁ viññūhi garahitabbo",
  "atk-s0504a3:416_6": "siyāti. Yanti vā kiriyāparāmasanaṁ, tenetaṁ dasseti “yadidaṁ dhammasseva bhāsanaṁ,",
  "atk-s0504a3:416_7": "dhammavitakkasseva ca vitakkanaṁ tadubhayābhāve ñāṇupekkhāya, ayaṁ dhammānudhammapaṭipannassa",
  "atk-s0504a3:416_8": "bhikkhuno tathārūpo ayanti kathanāyānurūpahetu anucchavikakāraṇaṁ. Bhāsamāno dhammaṁyeva",
  "atk-s0504a3:416_9": "bhāseyyāti kathento ce dasakathāvatthudhammaṁyeva katheyya, na tappaṭipakkhamahicchatādiadhammaṁ. Vuttañhetaṁ –",
  "atk-s0504a3:417_0": "“Yāyaṁ kathā abhisallekhikā cetovivaraṇasappāyā ekantanibbidāya virāgāya nirodhāya",
  "atk-s0504a3:417_1": "upasamāya abhiññāya sambodhāya nibbānāya saṁvattati. Seyyathidaṁ – appicchakathā,",
  "atk-s0504a3:417_2": "santuṭṭhikathā, pavivekakathā, asaṁsaggakathā, vīriyārambhakathā, sīlakathā, samādhikathā,",
  "atk-s0504a3:417_3": "paññākathā, vimuttikathā, vimuttiñāṇadassanakathā, evarūpāya kathāya nikāmalābhī",
  "atk-s0504a3:417_4": "hoti akicchalābhī akasiralābhī”ti.",
  "atk-s0504a3:418": "Abhisallekhikāya kathāya lābhī eva hi taṁ bhāseyya. Etena kalyāṇamittasampadā dassitā.",
  "atk-s0504a3:419_0": "Dhammavitakkanti nekkhammavitakkādiṁ dhammato anapetaṁ vitakkayato “sīlādipaṭipadaṁ",
  "atk-s0504a3:419_1": "paripūressāmī”ti uparūpari ussāho abhivaḍḍhissati. So pana vitakko sīlādīnaṁ anupakāradhamme",
  "atk-s0504a3:419_2": "vajjetvā upakāradhamme anubrūhanavasena hānabhāgiyabhāvaṁ apanetvā ṭhitibhāgiyabhāvepi",
  "atk-s0504a3:419_3": "aṭṭhatvā visesabhāgiyataṁ nibbedhabhāgiyatañca pāpanavasena pavattiyā anekappabhedo",
  "atk-s0504a3:419_4": "veditabbo. No adhammavitakkanti kāmavitakkaṁ no vitakkeyyāti attho. Tadubhayaṁ vā",
  "atk-s0504a3:419_5": "panāti yadetaṁ paresaṁ anuggahaṇatthaṁ dhammabhāsanaṁ attano anuggahaṇatthaṁ dhammavitakkanañca",
  "atk-s0504a3:419_6": "vuttaṁ. Atha vā pana taṁ ubhayaṁ abhinivajjetvā appaṭipajjitvā akatvā. Upekkhakoti",
  "atk-s0504a3:419_7": "tathāpaṭipattiyaṁ udāsīno samathavipassanābhāvanameva anubrūhanto vihareyya, samathapaṭipattiyaṁ",
  "atk-s0504a3:419_8": "upekkhako hutvā vipassanāyameva kammaṁ karonto vihareyya. Vipassanampi ussukkāpetvā",
  "atk-s0504a3:419_9": "tatthapi saṅkhārupekkhāñāṇavasena upekkhako yāva vipassanāñāṇaṁ maggena ghaṭīyati,",
  "atk-s0504a3:419_10": "tāva yathā taṁ tikkhaṁ sūraṁ pasannaṁ hutvā vahati, tathā vihareyya sato sampajānoti.",
  "atk-s0504a3:420_0": "Gāthāsu samathavipassanādhammo āramitabbaṭṭhena ārāmo etassāti dhammārāmo. Tasmiṁyeva",
  "atk-s0504a3:420_1": "dhamme ratoti dhammarato. Tasseva dhammassa punappunaṁ vicintanato dhammaṁ anuvicintayaṁ",
  "atk-s0504a3:420_2": "taṁ dhammaṁ āvajjento, manasi karontoti attho. Anussaranti tameva dhammaṁ uparūparibhāvanāvasena",
  "atk-s0504a3:420_3": "anussaranto. Atha vā vimuttāyatanasīse ṭhatvā paresaṁ desanāvasena sīlādidhammo āramitabbaṭṭhena",
  "atk-s0504a3:420_4": "ārāmo etassāti dhammārāmo. Tatheva tasmiṁ dhamme rato abhiratoti dhammarato. Tesaṁyeva",
  "atk-s0504a3:420_5": "sīlādidhammānaṁ gatiyo samanvesanto kāmavitakkādīnaṁ okāsaṁ adatvā nekkhammasaṅkappādidhammaṁyeva",
  "atk-s0504a3:420_6": "anuvicintanato dhammaṁ anuvicintayaṁ. Tadubhayaṁ vā pana oḷārikato dahanto ajjhupekkhitvā",
  "atk-s0504a3:420_7": "samathavipassanādhammameva uparūpari bhāvanāvasena anussaranto anubrūhanavasena pavattento.",
  "atk-s0504a3:420_8": "Saddhammāti sattatiṁsappabhedā bodhipakkhiyadhammā navavidhalokuttaradhammā ca na",
  "atk-s0504a3:420_9": "parihāyati, na cirasseva taṁ adhigacchatīti attho.",
  "atk-s0504a3:421_0": "Idāni tassa anussaraṇavidhiṁ dassento “caraṁ vā”tiādimāha. Tattha caraṁ vāti bhikkhācāravasena",
  "atk-s0504a3:421_1": "caṅkamanavasena ca caranto vā. Yadi vā tiṭṭhanti tiṭṭhanto vā nisinno vā, uda vā",
  "atk-s0504a3:421_2": "sayanti sayanto vā. Evaṁ catūsupi iriyāpathesu. Ajjhattaṁ samayaṁ cittanti yathāvutte",
  "atk-s0504a3:421_3": "kammaṭṭhānasaṅkhāte gocarajjhatte attano cittaṁ rāgādikilesānaṁ vūpasamanavasena",
  "atk-s0504a3:421_4": "pajahanavasena samayaṁ samento. Santimevādhigacchatīti accantasantiṁ nibbānameva pāpuṇātīti.",
  "atk-s0504a3:422": "Sattamasuttavaṇṇanā niṭṭhitā.",
  "atk-s0504a3:423": "8. Andhakaraṇasuttavaṇṇanā",
  "atk-s0504a3:424_0": "87. Aṭṭhame akusalavitakkāti akosallasambhūtā vitakkā. Andhakaraṇātiādīsu yassa sayaṁ",
  "atk-s0504a3:424_1": "uppajjanti, taṁ yathābhūtadassananivāraṇena andhaṁ karontīti andhakaraṇā. Na paññācakkhuṁ",
  "atk-s0504a3:424_2": "karontīti acakkhukaraṇā. Aññāṇaṁ karontīti aññāṇakaraṇā. Paññānirodhikāti kammassakatāpaññā,",
  "atk-s0504a3:424_3": "jhānapaññā, vipassanāpaññāti imā tisso paññā appavattikaraṇena nirodhentīti paññānirodhikā.",
  "atk-s0504a3:424_4": "Aniṭṭhaphaladāyakattā dukkhasaṅkhātassa vighātassa pakkhe vattantīti vighātapakkhikā.",
  "atk-s0504a3:424_5": "Kilesanibbānaṁ na saṁvattayantīti anibbānasaṁvattanikā.",
  "atk-s0504a3:425_0": "Kāmavitakkoti kāmapaṭisaṁyutto vitakko. So hi kilesakāmasahito hutvā vatthukāmesu",
  "atk-s0504a3:425_1": "pavattati. Byāpādapaṭisaṁyutto vitakko byāpādavitakko. Vihiṁsāpaṭisaṁyutto vitakko",
  "atk-s0504a3:425_2": "vihiṁsāvitakko. Ime dve ca sattesupi saṅkhāresupi uppajjanti. Kāmavitakko hi piyamanāpe",
  "atk-s0504a3:425_3": "satte vā saṅkhāre vā vitakkentassa uppajjati, byāpādavitakko appiye amanāpe satte",
  "atk-s0504a3:425_4": "vā saṅkhāre vā kujjhitvā olokanakālato paṭṭhāya yāva nāsanā uppajjati, vihiṁsāvitakko",
  "atk-s0504a3:425_5": "saṅkhāresu na uppajjati, saṅkhārā dukkhāpetabbā nāma natthi, “ime sattā haññantu",
  "atk-s0504a3:425_6": "vā bajjhantu vā ucchijjantu vā vinassantu vā mā vā ahesu”nti cintanakāle pana sattesu uppajjati.",
  "atk-s0504a3:426": "Imeyeva pana kāmasaṅkappādayo. Atthato hi kāmavitakkādīnaṁ kāmasaṅkappādīnañca nānākaraṇaṁ natthi, taṁsampayuttā pana saññādayo kāmasaññādayo. Kāmadhātuādīnaṁ pana yasmā pāḷiyaṁ –",
  "atk-s0504a3:427_0": "“Kāmapaṭisaṁyutto takko vitakko…pe… micchāsaṅkappo, ayaṁ vuccati kāmadhātu, sabbepi",
  "atk-s0504a3:427_1": "akusalā dhammā kāmadhātu. Byāpādapaṭisaṁyutto takko vitakko…pe… micchāsaṅkappo, ayaṁ",
  "atk-s0504a3:427_2": "vuccati byāpādadhātu. Dasasu āghātavatthūsu cittassa āghāto paṭighāto…pe… anattamanatā",
  "atk-s0504a3:427_3": "cittassa, ayaṁ vuccati byāpādadhātu. Vihiṁsāpaṭisaṁyutto takko vitakko micchāsaṅkappo,",
  "atk-s0504a3:427_4": "ayaṁ vuccati vihiṁsādhātu. Idhekacco pāṇinā vā leḍḍunā vā daṇḍena vā satthena vā",
  "atk-s0504a3:427_5": "rajjuyā vā aññataraññatarena satte viheṭheti, ayaṁ vihiṁsādhātū”ti –",
  "atk-s0504a3:428": "Āgatattā viseso labbhati.",
  "atk-s0504a3:429_0": "Tattha dve kathā sabbasaṅgāhikā ca asambhinnā ca. Tattha kāmadhātuyā gahitāya itarā",
  "atk-s0504a3:429_1": "dvepi gahitā nāma honti. Tato pana nīharitvā ayaṁ byāpādadhātu, ayaṁ vihiṁsādhātūti",
  "atk-s0504a3:429_2": "dassetīti ayaṁ sabbasaṅgāhikā nāma. Kāmadhātuṁ kathento pana bhagavā byāpādadhātuṁ",
  "atk-s0504a3:429_3": "byāpādadhātuṭṭhāne, vihiṁsādhātuṁ vihiṁsādhātuṭṭhāne ṭhapetvāva avasesaṁ kāmadhātu",
  "atk-s0504a3:429_4": "nāmāti kathesīti ayaṁ asambhinnakathā nāma.",
  "atk-s0504a3:430_0": "Sukkapakkhe vuttavipariyāyena attho veditabbo. Nekkhammapaṭisaṁyutto vitakko nekkhammavitakko.",
  "atk-s0504a3:430_1": "So asubhapubbabhāge kāmāvacaro hoti, asubhajjhāne rūpāvacaro, taṁ jhānaṁ pādakaṁ",
  "atk-s0504a3:430_2": "katvā uppannamaggaphalakāle lokuttaro. Abyāpādapaṭisaṁyutto vitakko abyāpādavitakko.",
  "atk-s0504a3:430_3": "So mettāpubbabhāge kāmāvacaro hoti, mettājhāne rūpāvacaro, taṁ jhānaṁ pādakaṁ katvā",
  "atk-s0504a3:430_4": "uppannamaggaphalakāle lokuttaro. Avihiṁsāpaṭisaṁyutto vitakko avihiṁsāvitakko. So",
  "atk-s0504a3:430_5": "karuṇāpubbabhāge kāmāvacaro, karuṇājjhāne rūpāvacaro, taṁ jhānaṁ pādakaṁ katvā uppannamaggaphalakāle",
  "atk-s0504a3:430_6": "lokuttaro. Yadā pana alobho sīsaṁ hoti, tadā itare dve tadanvāyikā honti. Yadā mettā",
  "atk-s0504a3:430_7": "sīsaṁ hoti, tadā itare dve tadanvāyikā honti. Yadā karuṇā sīsaṁ hoti, tadā itare",
  "atk-s0504a3:430_8": "dve tadanvāyikā honti.",
  "atk-s0504a3:431_0": "Imeyeva pana nekkhammasaṅkappādayo. Atthato hi nekkhammavitakkādīnaṁ nekkhammasaṅkappādīnañca",
  "atk-s0504a3:431_1": "nānākaraṇaṁ natthi, taṁsampayuttā pana saññādayo nekkhammasaññādayo. Nekkhammadhātuādīnaṁ",
  "atk-s0504a3:431_2": "pana yasmā pāḷiyaṁ –",
  "atk-s0504a3:432_0": "“Nekkhammapaṭisaṁyutto takko vitakko saṅkappo, ayaṁ vuccati nekkhammadhātu, sabbepi",
  "atk-s0504a3:432_1": "kusalā dhammā nekkhammadhātu. Abyāpādapaṭisaṁyutto takko vitakko saṅkappo, ayaṁ vuccati",
  "atk-s0504a3:432_2": "abyāpādadhātu. Yā sattesu metti mettāyanā mettācetovimutti, ayaṁ vuccati abyāpādadhātu.",
  "atk-s0504a3:432_3": "Avihiṁsāpaṭisaṁyutto takko vitakko saṅkappo – ayaṁ vuccati avihiṁsādhātu. Yā sattesu",
  "atk-s0504a3:432_4": "karuṇā karuṇāyanā karuṇācetovimutti – ayaṁ vuccati avihiṁsādhātū”ti. –",
  "atk-s0504a3:433": "Āgatattā viseso labbhati. Idhāpi sabbasaṅgāhikā, asambhinnāti dve kathā vuttanayeneva veditabbā. Sesaṁ suviññeyyameva.",
  "atk-s0504a3:434_0": "Gāthāsu vitakkayeti vitakkeyya. Nirākareti attano santānato nīhareyya vinodeyya,",
  "atk-s0504a3:434_1": "pajaheyyāti attho. Save vitakkāni vicāritāni, sameti vuṭṭhīva rajaṁ samūhatanti yathā",
  "atk-s0504a3:434_2": "nāma gimhānaṁ pacchime māse pathaviyaṁ samūhataṁ samantato uṭṭhitaṁ rajaṁ mahato",
  "atk-s0504a3:434_3": "akālameghassa vassato vuṭṭhi ṭhānaso vūpasameti, evameva so yogāvacaro vitakkāni",
  "atk-s0504a3:434_4": "micchāvitakke ca vicāritāni taṁsampayuttavicāre ca sameti vūpasameti samucchindati.",
  "atk-s0504a3:434_5": "Tathābhūto ca vitakkūpasamena cetasā sabbesaṁ micchāvitakkānaṁ upasamanato vitakkūpasamena",
  "atk-s0504a3:434_6": "ariyamaggacittena. Idheva diṭṭheva dhamme, santipadaṁ nibbānaṁ, samajjhagā samadhigato hotīti.",
  "atk-s0504a3:435": "Aṭṭhamasuttavaṇṇanā niṭṭhitā.",
  "atk-s0504a3:436": "9. Antarāmalasuttavaṇṇanā",
  "atk-s0504a3:437": "88. Navame antarāmalāti ettha antarāsaddo –",
  "atk-s0504a3:438": "“Nadītīresu saṇṭhāne, sabhāsu rathiyāsu ca;",
  "atk-s0504a3:439": "Janā saṅgamma mantenti, mañca tañca kimantara”nti. –",
  "atk-s0504a3:440": "Ādīsu kāraṇe āgato. “Addasā maṁ, bhante, aññatarā itthī vijjantarikāya bhājanaṁ dhovantī”tiādīsu khaṇe. “Apicāyaṁ tapodā dvinnaṁ mahānirayānaṁ antarikāya āgacchatī”tiādīsu vivare.",
  "atk-s0504a3:441": "“Pītavatthe pītadhaje, pītālaṅkārabhūsite;",
  "atk-s0504a3:442": "Pītantarāhi vaggūhi, apiḷandhāva sobhasī”ti. –",
  "atk-s0504a3:443_0": "Ādīsu uttarisāṭake. “Yassantarato na santi kopā”tiādīsu citte. Idhāpi citte eva daṭṭhabbo.",
  "atk-s0504a3:443_1": "Tasmā antare citte bhavā antarā. Yasmiṁ santāne uppannā, tassa malinabhāvakaraṇato",
  "atk-s0504a3:443_2": "malā. Tattha malaṁ nāma duvidhaṁ – sarīramalaṁ, cittamalanti. Tesu sarīramalaṁ sedajallikādi",
  "atk-s0504a3:443_3": "sarīre nibbattaṁ, tattha laggaṁ āgantukarajañca, taṁ udakenapi nīharaṇīyaṁ, na tathā",
  "atk-s0504a3:443_4": "saṁkilesikaṁ. Cittamalaṁ pana rāgādisaṁkilesikaṁ, taṁ ariyamaggeheva nīharaṇīyaṁ.",
  "atk-s0504a3:443_5": "Vuttañhetaṁ porāṇehi –",
  "atk-s0504a3:444": "“Rūpena saṁkiliṭṭhena, saṁkilissanti māṇavā;",
  "atk-s0504a3:445": "Rūpe suddhe visujjhanti, anakkhātaṁ mahesinā.",
  "atk-s0504a3:446": "“Cittena saṁkiliṭṭhena, saṁkilissanti māṇavā;",
  "atk-s0504a3:447": "Citte suddhe visujjhanti, iti vuttaṁ mahesinā”ti. ;",
  "atk-s0504a3:448_0": "Tenāha bhagavā “cittasaṁkilesā, bhikkhave, sattā saṁkilissanti, cittavodānā visujjhantī”ti.",
  "atk-s0504a3:448_1": "Tasmā bhagavā idhāpi cittamalavisodhanāya paṭipajjitabbanti dassento “tayome, bhikkhave, antarāmalā”ti āha.",
  "atk-s0504a3:449_0": "Yathā cete lobhādayo sattānaṁ citte uppajjitvā malinabhāvakarā nānappakārasaṁkilesavidhāyakāti",
  "atk-s0504a3:449_1": "antarāmalā, evaṁ ekato bhuñjitvā, ekato sayitvā, otāragavesī amittasattu viya citte",
  "atk-s0504a3:449_2": "eva uppajjitvā sattānaṁ nānāvidhaanatthāvahā, nānappakāradukkhanibbattakāti dassento",
  "atk-s0504a3:449_3": "“antarāamittā”tiādimāha. Tattha mittapaṭipakkhato amittā, sapattakiccakaraṇato sapattā,",
  "atk-s0504a3:449_4": "hiṁsanato vadhakā, ujuvipaccanīkato paccatthikā.",
  "atk-s0504a3:450_0": "Tattha dvīhi ākārehi lobhādīnaṁ amittādibhāvo veditabbo. Verīpuggalo hi antaraṁ labhamāno",
  "atk-s0504a3:450_1": "attano verissa satthena vā sīsaṁ pāteti, upāyena vā mahantaṁ anatthaṁ uppādeti. Ime",
  "atk-s0504a3:450_2": "ca lobhādayo paññāsirapātanena yonisampaṭipādanena ca tādisaṁ tato balavataraṁ anatthaṁ",
  "atk-s0504a3:450_3": "nibbattenti. Kathaṁ? Cakkhudvārasmiñhi iṭṭhādīsu ārammaṇesu āpāthagatesu yathārahaṁ",
  "atk-s0504a3:450_4": "tāni ārabbha lobhādayo uppajjanti, ettāvatāssa paññāsiraṁ pātitaṁ nāma hoti. Sotadvārādīsupi",
  "atk-s0504a3:450_5": "eseva nayo. Evaṁ tāva paññāsirapātanato amittādisadisatā veditabbā. Lobhādayo pana",
  "atk-s0504a3:450_6": "kammanidānā hutvā aṇḍajādibhedā catasso yoniyo upanenti. Tassa yoniupagamanamūlakāni",
  "atk-s0504a3:450_7": "pañcavīsati mahābhayāni dvattiṁsa kammakaraṇāni ca āgatāneva honti. Evaṁ yonisampaṭipādanatopi",
  "atk-s0504a3:450_8": "nesaṁ amittādisadisatā veditabbā. Iti lobhādayo amittādisadisatāya cittasambhūtatāya",
  "atk-s0504a3:450_9": "ca “antarāamittā”tiādinā vuttā. Apica amittehi kātuṁ asakkuṇeyyaṁ lobhādayo karonti,",
  "atk-s0504a3:450_10": "amittādibhāvo ca lobhādīhi jāyatīti tesaṁ amittādibhāvo veditabbo. Vuttañhetaṁ –",
  "atk-s0504a3:451": "“Diso disaṁ yantaṁ kayirā, verī vā pana verinaṁ;",
  "atk-s0504a3:452": "Micchāpaṇihitaṁ cittaṁ, pāpiyo naṁ tato kare”ti. ;",
  "atk-s0504a3:453": "Gāthāsu attano paresañca anatthaṁ janetīti anatthajanano. Vuttañhetaṁ –",
  "atk-s0504a3:454_0": "“Yadapi luddho abhisaṅkharoti kāyena vācāya manasā tadapi akusalaṁ; yadapi luddho",
  "atk-s0504a3:454_1": "lobhena abhibhūto pariyādinnacitto parassa asatā dukkhaṁ uppādeti vadhena vā bandhena",
  "atk-s0504a3:454_2": "vā jāniyā vā garahāya vā pabbājanāya vā balavamhi balattho iti, tadapi akusalaṁ,",
  "atk-s0504a3:454_3": "itissame lobhajā lobhanidānā lobhasamudayā lobhapaccayā aneke pāpakā akusalā dhammā sambhavantī”ti.",
  "atk-s0504a3:455": "Aparampi vuttaṁ –",
  "atk-s0504a3:456_0": "“Ratto kho, brāhmaṇa, rāgena abhibhūto pariyādinnacitto attabyābādhāyapi ceteti,",
  "atk-s0504a3:456_1": "parabyābādhāyapi ceteti, ubhayabyābādhāyapi ceteti, cetasikampi dukkhaṁ domanassaṁ",
  "atk-s0504a3:456_2": "paṭisaṁvedetī”tiādi.",
  "atk-s0504a3:457_0": "Cittappakopanoti cittasaṅkhobhano. Lobho hi lobhanīye vatthusmiṁ uppajjamāno cittaṁ",
  "atk-s0504a3:457_1": "khobhento pakopento vipariṇāmento vikāraṁ āpādento uppajjati, pasādādivasena pavattituṁ",
  "atk-s0504a3:457_2": "na deti. Bhayamantarato jātaṁ, taṁ jano nāvabujjhatīti taṁ lobhasaṅkhātaṁ antarato",
  "atk-s0504a3:457_3": "abbhantare attano citteyeva jātaṁ anatthajananacittappakopanādiṁ bhayaṁ bhayahetuṁ",
  "atk-s0504a3:457_4": "ayaṁ bālamahājano nāvabujjhati na jānātīti.",
  "atk-s0504a3:458_0": "Luddho atthaṁ na jānātīti attatthaparatthādibhedaṁ atthaṁ hitaṁ luddhapuggalo yathābhūtaṁ",
  "atk-s0504a3:458_1": "na jānāti. Dhammaṁ na passatīti dasakusalakammapathadhammampi luddho lobhena abhibhūto",
  "atk-s0504a3:458_2": "pariyādinnacitto na passati paccakkhato na jānāti, pageva uttarimanussadhammaṁ. Vuttampi cetaṁ –",
  "atk-s0504a3:459": "“Ratto kho, brāhmaṇa, rāgena abhibhūto pariyādinnacitto attatthampi yathābhūtaṁ na pajānāti, paratthampi yathābhūtaṁ na pajānāti, ubhayatthampi yathābhūtaṁ na pajānātī”tiādi.",
  "atk-s0504a3:460_0": "Andhatamanti andhabhāvakaraṁ tamaṁ. Yanti yattha. Bhummatthe hi etaṁ paccattavacanaṁ.",
  "atk-s0504a3:460_1": "Yasmiṁ kāle lobho sahate abhibhavati naraṁ, andhatamaṁ tadā hotīti. Yanti vā kāraṇavacanaṁ.",
  "atk-s0504a3:460_2": "Yasmā lobho uppajjamāno naraṁ sahate abhibhavati, tasmā andhatamaṁ tadā hotīti yojanā,",
  "atk-s0504a3:460_3": "ya-ta-saddānaṁ ekantasambandhabhāvato. Atha vā yanti kiriyāparāmasanaṁ, “lobho sahate”ti",
  "atk-s0504a3:460_4": "ettha yadetaṁ lobhassa sahanaṁ abhibhavanaṁ vuttaṁ. Etaṁ andhabhāvakarassa tamassa",
  "atk-s0504a3:460_5": "gamanaṁ uppādoti attho. Atha vā yaṁ naraṁ lobho sahate abhibhavati, tassa andhatamaṁ",
  "atk-s0504a3:460_6": "tadā hoti, tato ca luddho atthaṁ na jānāti, luddho dhammaṁ na passatīti evamettha attho daṭṭhabbo.",
  "atk-s0504a3:461_0": "Yo ca lobhaṁ pahantvānāti yo pubbabhāge tadaṅgavasena vikkhambhanavasena ca yathārahaṁ",
  "atk-s0504a3:461_1": "samathavipassanāhi lobhaṁ pajahitvā tathā pajahanahetu lobhaneyye dibbepi rūpādike",
  "atk-s0504a3:461_2": "upaṭṭhite na lubbhati, balavavipassanānubhāvena lobho pahīyate tamhāti tasmā ariyapuggalā",
  "atk-s0504a3:461_3": "ariyamaggena lobho pahīyati pajahīyati, accantameva pariccajīyati. Yathā kiṁ? Udabindūva",
  "atk-s0504a3:461_4": "pokkharāti paduminipaṇṇato udakabindu viya. Sesagāthānampi iminā nayena attho veditabbo.",
  "atk-s0504a3:462": "Tathā dosassa –",
  "atk-s0504a3:463_0": "“Yadapi duṭṭho abhisaṅkharoti kāyena vācāya manasā tadapi akusalaṁ; yadapi duṭṭho",
  "atk-s0504a3:463_1": "dosena abhibhūto pariyādinnacitto parassa asatā dukkhaṁ uppādeti vadhena vā bandhena",
  "atk-s0504a3:463_2": "vā jāniyā vā garahāya vā pabbājanāya vā balavamhi balattho iti, tadapi akusalaṁ.",
  "atk-s0504a3:463_3": "Itissame dosajā dosanidānā dosasamudayā dosapaccayā aneke pāpakā akusalā dhammā sambhavantī”ti.",
  "atk-s0504a3:464": "Tathā –",
  "atk-s0504a3:465_0": "“Duṭṭho kho, brāhmaṇa, dosena abhibhūto pariyādinnacitto attabyābādhāyapi ceteti,",
  "atk-s0504a3:465_1": "parabyābādhāyapi ceteti, ubhayabyābādhāyapi ceteti cetasikampi dukkhaṁ domanassaṁ paṭisaṁvedetī”ti.",
  "atk-s0504a3:466": "Tathā –",
  "atk-s0504a3:467": "“Duṭṭho kho, brāhmaṇa, dosena abhibhūto pariyādinnacitto attatthampi yathābhūtaṁ na pajānāti, paratthampi yathābhūtaṁ na pajānāti, ubhayatthampi yathā bhūtaṁ na pajānātī”ti –",
  "atk-s0504a3:468": "Ādisuttapadānusārena anatthajananatā atthahānihetutā ca veditabbā.",
  "atk-s0504a3:469_0": "Tathā mohassa “yadapi mūḷho abhisaṅkharoti kāyena vācāya manasā”tiādinā, “mūḷho kho,",
  "atk-s0504a3:469_1": "brāhmaṇa, mohena abhibhūto pariyādinnacitto attabyābādhāyapi cetetī”tiādinā, “attatthampi",
  "atk-s0504a3:469_2": "yathābhūtaṁ na pajānātī”tiādinā ca āgatasuttapadānusārena veditabbā.",
  "atk-s0504a3:470_0": "Tālapakkaṁvabandhanāti tālaphalaṁ viya usumuppādena vaṇṭato, tatiyamaggañāṇuppādena",
  "atk-s0504a3:470_1": "tassa cittato doso pahīyati, pariccajīyatīti attho. Mohaṁ vihanti so sabbanti so",
  "atk-s0504a3:470_2": "ariyapuggalo sabbaṁ anavasesaṁ mohaṁ catutthamaggena vihanti vidhamati samucchindati.",
  "atk-s0504a3:470_3": "Ādiccovudayaṁ tamanti ādicco viya udayaṁ uggacchanto tamaṁ andhakāraṁ.",
  "atk-s0504a3:471": "Navamasuttavaṇṇanā niṭṭhitā.",
  "atk-s0504a3:472": "10. Devadattasuttavaṇṇanā",
  "atk-s0504a3:473_0": "89. Dasame tīhi, bhikkhave, asaddhammehi abhibhūtoti kā uppatti? Devadatte hi avīcimahānirayaṁ",
  "atk-s0504a3:473_1": "paviṭṭhe devadattapakkhiyā aññatitthiyā ca “samaṇena gotamena abhisapito devadatto",
  "atk-s0504a3:473_2": "pathaviṁ paviṭṭho”ti abbhācikkhiṁsu. Taṁ sutvā sāsane anabhippasannā manussā “siyā",
  "atk-s0504a3:473_3": "nu kho etadevaṁ, yathā ime bhaṇantī”ti āsaṅkaṁ uppādesuṁ. Taṁ pavattiṁ bhikkhū bhagavato",
  "atk-s0504a3:473_4": "ārocesuṁ. Atha bhagavā “na, bhikkhave, tathāgatā kassaci abhisapaṁ denti, tasmā na",
  "atk-s0504a3:473_5": "devadatto mayā abhisapito, attano kammeneva nirayaṁ paviṭṭho”ti vatvā tesaṁ micchāgāhaṁ",
  "atk-s0504a3:473_6": "paṭisedhento imāya aṭṭhuppattiyā idaṁ suttaṁ abhāsi.",
  "atk-s0504a3:474_0": "Tattha asaddhammehīti asataṁ dhammehi, asantehi vā dhammehi. Atekicchoti buddhehipi",
  "atk-s0504a3:474_1": "anivattanīyattā avīcinibbattiyā tikicchābhāvato atekiccho, atikicchanīyoti attho.",
  "atk-s0504a3:474_2": "Asantaguṇasambhāvanādhippāyena pavattā pāpā icchā etassāti pāpiccho, tassa bhāvo",
  "atk-s0504a3:474_3": "pāpicchatā, tāya. “Ahaṁ buddho bhavissāmi, saṅghaṁ pariharissāmī”ti tassa icchā uppannā.",
  "atk-s0504a3:474_4": "Kokālikādayo pāpā lāmakā mittā etassāti pāpamitto, tassa bhāvo pāpamittatā, tāya.",
  "atk-s0504a3:474_5": "Uttarikaraṇīyeti jhānābhiññāhi uttarikaraṇīye adhigantabbe maggaphale anadhigate",
  "atk-s0504a3:474_6": "sati eva, taṁ anadhigantvāti attho. Oramattakenāti appamattakena jhānābhiññāmattena.",
  "atk-s0504a3:474_7": "Visesādhigamenāti uttarimanussadhammādhigamena. Antarāti vemajjhe. Vosānaṁ āpādīti",
  "atk-s0504a3:474_8": "akatakiccova samāno “katakiccomhī”ti maññamāno samaṇadhammato vigamaṁ āpajji. Iti",
  "atk-s0504a3:474_9": "bhagavā iminā suttena visesato puthujjanabhāve ādīnavaṁ pakāsesi bhāriyo puthujjanabhāvo,",
  "atk-s0504a3:474_10": "yatra hi nāma jhānābhiññāpariyosānā sampattiyo nibbattetvāpi anekānatthāvahaṁ nānāvidhaṁ",
  "atk-s0504a3:474_11": "dukkhahetuṁ asantaguṇasambhāvanaṁ asappurisasaṁsaggaṁ ālasiyānuyogañca avijahanto",
  "atk-s0504a3:474_12": "avīcimhi kappaṭṭhiyaṁ atekicchaṁ kibbisaṁ pasavissatīti.",
  "atk-s0504a3:475_0": "Gāthāsu māti paṭisedhe nipāto. Jātūti ekaṁsena. Kocīti sabbasaṅgāhakavacanaṁ. Lokasminti",
  "atk-s0504a3:475_1": "sattaloke. Idaṁ vuttaṁ hoti “imasmiṁ sattaloke koci puggalo ekaṁsena pāpiccho mā",
  "atk-s0504a3:475_2": "hotū”ti. Tadamināpi jānātha, pāpicchānaṁ yathā gatīti pāpicchānaṁ puggalānaṁ yathā",
  "atk-s0504a3:475_3": "gati yādisī nipphatti, yādiso abhisamparāyo, taṁ imināpi kāraṇena jānāthāti devadattaṁ",
  "atk-s0504a3:475_4": "nidassento evamāha. Paṇḍitoti samaññātoti pariyattibāhusaccena paṇḍitoti ñāto. Bhāvitattoti",
  "atk-s0504a3:475_5": "sammatoti jhānābhiññāhi bhāvitacittoti sambhāvito. Tathā hi so pubbe “mahiddhiko",
  "atk-s0504a3:475_6": "godhiputto, mahānubhāvo godhiputto”ti dhammasenāpatināpi pasaṁsito ahosi. Jalaṁva",
  "atk-s0504a3:475_7": "yasasā aṭṭhā, devadattoti vissutoti attano kittiyā parivārena jalanto viya obhāsento",
  "atk-s0504a3:475_8": "viya ṭhito devadattoti evaṁ vissuto pākaṭo ahosi. “Me sutta”ntipi pāṭho, mayā sutaṁ",
  "atk-s0504a3:475_9": "sutamattaṁ, katipāheneva atathābhūtattā tassa taṁ paṇḍiccādi savanamattamevāti attho.",
  "atk-s0504a3:476_0": "So samānamanuciṇṇo, āsajja naṁ tathāgatanti so evaṁbhūto devadatto “buddhopi sakyaputto,",
  "atk-s0504a3:476_1": "ahampi sakyaputto, buddhopi samaṇo, ahampi samaṇo, buddhopi iddhimā, ahampi iddhimā,",
  "atk-s0504a3:476_2": "buddhopi dibbacakkhuko, ahampi dibbacakkhuko, buddhopi dibbasotako, ahampi dibbasotako,",
  "atk-s0504a3:476_3": "buddhopi cetopariyañāṇalābhī, ahampi cetopariyañāṇalābhī, buddhopi atītānāgatapaccuppanne",
  "atk-s0504a3:476_4": "dhamme jānāti, ahampi te jānāmī”ti attano pamāṇaṁ ajānitvā sammāsambuddhaṁ attanā",
  "atk-s0504a3:476_5": "samasamaṭṭhapanena samānaṁ āpajjanto “idānāhaṁ buddho bhavissāmi, bhikkhusaṅghaṁ",
  "atk-s0504a3:476_6": "pariharissāmī”ti abhimārapayojanā tathāgataṁ āsajja āsādetvā viheṭhetvā. “Pamādamanujīno”tipi",
  "atk-s0504a3:476_7": "paṭhanti. Tassattho “vuttanayena pamādaṁ āpajjanto pamādaṁ nissāya bhagavatā saddhiṁ",
  "atk-s0504a3:476_8": "yugaggāhacittuppādena saheva jhānābhiññāhi anujīno parihīno”ti. Avīcinirayaṁ patto,",
  "atk-s0504a3:476_9": "catudvāraṁ bhayānakanti jālānaṁ tattha uppannasattānaṁ vā nirantaratāya “avīcī”ti",
  "atk-s0504a3:476_10": "laddhanāmaṁ catūsu passesu catumahādvārayogena catudvāraṁ atibhayānakaṁ mahānirayaṁ",
  "atk-s0504a3:476_11": "paṭisandhiggahaṇavasena patto. Tathā hi vuttaṁ –",
  "atk-s0504a3:477": "“Catukkaṇṇo catudvāro, vibhatto bhāgaso mito;",
  "atk-s0504a3:478": "Ayopākārapariyanto, ayasā paṭikujjito.",
  "atk-s0504a3:479": "“Tassa ayomayā bhūmi, jalitā tejasā yutā;",
  "atk-s0504a3:480": "Samantā yojanasataṁ, pharitvā tiṭṭhati sabbadā”ti. ;",
  "atk-s0504a3:481_0": "Aduṭṭhassāti aduṭṭhacittassa. Dubbheti dūseyya. Tameva pāpaṁ phusatīti tameva aduṭṭhadubbhiṁ",
  "atk-s0504a3:481_1": "pāpapuggalaṁ pāpaṁ nihīnaṁ pāpaphalaṁ phusati pāpuṇāti abhibhavati. Bhesmāti vipulabhāvena",
  "atk-s0504a3:481_2": "gambhīrabhāvena ca bhiṁsāpento viya, vipulagambhīroti attho. Vādenāti dosena. Vihiṁsatīti",
  "atk-s0504a3:481_3": "bādhati āsādeti. Vādo tamhi na rūhatīti tasmiṁ tathāgate parena āropiyamāno doso",
  "atk-s0504a3:481_4": "na ruhati, na tiṭṭhati, visakumbho viya samuddassa, na tassa vikāraṁ janetīti attho.",
  "atk-s0504a3:482_0": "Evaṁ chahi gāthāhi pāpicchatādisamannāgatassa nirayūpagabhāvadassanena dukkhato aparimuttataṁ",
  "atk-s0504a3:482_1": "dassetvā idāni tappaṭipakkhadhammasamannāgatassa dukkhakkhayaṁ dassento “tādisaṁ",
  "atk-s0504a3:482_2": "mitta”nti osānagāthamāha. Tassattho – yassa sammā paṭipannassa maggānugo paṭipattimaggaṁ",
  "atk-s0504a3:482_3": "anugato sammā paṭipanno appicchatādiguṇasamannāgamena sakalavaṭṭadukkhassa khayaṁ",
  "atk-s0504a3:482_4": "pariyosānaṁ pāpuṇeyya. Tādisaṁ buddhaṁ vā buddhasāvakaṁ vā paṇḍito sappañño, attano",
  "atk-s0504a3:482_5": "mittaṁ kubbetha tena mettikaṁ kareyya, tañca seveyya tameva payirupāseyyāti.",
  "atk-s0504a3:483": "Iti imasmiṁ vagge chaṭṭhasattamasuttesu vivaṭṭaṁ kathitaṁ, itaresu vaṭṭavivaṭṭaṁ kathitaṁ.",
  "atk-s0504a3:484": "Dasamasuttavaṇṇanā niṭṭhitā.",
  "atk-s0504a3:485": "Catutthavaggavaṇṇanā niṭṭhitā.",
  "atk-s0504a3:486": "5. Pañcamavaggo",
  "atk-s0504a3:487": "1. Aggappasādasuttavaṇṇanā",
  "atk-s0504a3:488_0": "90. Pañcamavaggassa paṭhame aggappasādāti ettha ayaṁ aggasaddo ādikoṭikoṭṭhāsaseṭṭhesu",
  "atk-s0504a3:488_1": "dissati. Tathā hesa “ajjatagge, samma dovārika, āvarāmi dvāraṁ nigaṇṭhānaṁ nigaṇṭhīnaṁ.",
  "atk-s0504a3:488_2": "Ajjatagge pāṇupetaṁ saraṇaṁ gata”nti ca ādīsu ādimhi dissati. “Teneva aṅgulaggena",
  "atk-s0504a3:488_3": "taṁ aṅgulaggaṁ parāmaseyya. Ucchaggaṁ veḷagga”nti ca ādīsu koṭiyaṁ. “Ambilaggaṁ vā",
  "atk-s0504a3:488_4": "madhuraggaṁ vā tittakaggaṁ vā. Anujānāmi, bhikkhave, vihāraggena vā pariveṇaggena",
  "atk-s0504a3:488_5": "vā bhājetu”nti ca ādīsu koṭṭhāse. “Ayaṁ imesaṁ catunnaṁ puggalānaṁ aggo ca seṭṭho",
  "atk-s0504a3:488_6": "ca uttamo ca pavaro ca. Aggohamasmi lokassā”ti ca ādīsu seṭṭhe. Svāyamidhāpi seṭṭheyeva",
  "atk-s0504a3:488_7": "daṭṭhabbo. Tasmā aggesu seṭṭhesu pasādā, aggabhūtā seṭṭhabhūtā vā pasādā aggappasādāti attho.",
  "atk-s0504a3:489_0": "Purimasmiñca atthe aggasaddena buddhādiratanattayaṁ vuccati. Tesu bhagavā tāva asadisaṭṭhena,",
  "atk-s0504a3:489_1": "guṇavisiṭṭhaṭṭhena, asamasamaṭṭhena ca aggo. So hi mahābhinīhāraṁ dasannaṁ pāramīnaṁ",
  "atk-s0504a3:489_2": "pavicayañca ādiṁ katvā tehi bodhisambhāraguṇehi ceva buddhaguṇehi ca sesajanehi asadisoti",
  "atk-s0504a3:489_3": "asadisaṭṭhena aggo. Ye cassa guṇā mahākaruṇādayo, te sesasattānaṁ guṇehi visiṭṭhāti",
  "atk-s0504a3:489_4": "guṇavisiṭṭhaṭṭhenapi sabbasattuttamatāya aggo. Ye pana purimakā sammāsambuddhā sabbasattehi",
  "atk-s0504a3:489_5": "asamā, tehi saddhiṁ ayameva rūpakāyaguṇehi ceva dhammakāyaguṇehi ca samoti asamasamaṭṭhenapi",
  "atk-s0504a3:489_6": "aggo. Tathā dullabhapātubhāvato acchariyamanussabhāvato bahujanahitasukhāvahato adutiyaasahāyādibhāvato",
  "atk-s0504a3:489_7": "ca bhagavā loke aggoti vuccati. Yathāha –",
  "atk-s0504a3:490": "“Ekapuggalassa, bhikkhave, pātubhāvo dullabho lokasmiṁ, katamassa ekapuggalassa? Tathāgatassa arahato sammāsambuddhassa.",
  "atk-s0504a3:491": "“Ekapuggalo, bhikkhave, loke uppajjamāno uppajjati acchariyamanusso.",
  "atk-s0504a3:492": "“Ekapuggalo, bhikkhave, loke uppajjamāno uppajjati bahujana…pe… sammāsambuddho.",
  "atk-s0504a3:493_0": "“Ekapuggalo, bhikkhave, loke uppajjamāno uppajjati, adutiyo asahāyo appaṭimo appaṭisamo",
  "atk-s0504a3:493_1": "appaṭibhāgo appaṭipuggalo asamo asamasamo dvipadānaṁ aggo. Katamo ekapuggalo? Tathāgato",
  "atk-s0504a3:493_2": "arahaṁ sammāsambuddho”ti.",
  "atk-s0504a3:494_0": "Dhammasaṅghāpi aññadhammasaṅghehi asadisaṭṭhena visiṭṭhaguṇatāya dullabhapātubhāvādinā",
  "atk-s0504a3:494_1": "ca aggā. Tathā hi tesaṁ svākkhātatādisuppaṭipannatādiguṇavisesehi aññadhammasaṅghā",
  "atk-s0504a3:494_2": "sadisā appataranihīnā vā natthi, kuto seṭṭhā. Sayameva ca pana tehi visiṭṭhaguṇatāya",
  "atk-s0504a3:494_3": "seṭṭhā. Tathā dullabhuppādaacchariyabhāvabahujanahitasukhāvahā adutiyaasahāyādisabhāvā",
  "atk-s0504a3:494_4": "ca te. Yadaggena hi bhagavā dullabhapātubhāvo, tadaggena dhammasaṅghāpīti. Acchariyādibhāvepi",
  "atk-s0504a3:494_5": "eseva nayo. Evaṁ aggesu seṭṭhesu uttamesu pavaresu guṇavisiṭṭhesu pasādāti aggappasādā.",
  "atk-s0504a3:495_0": "Dutiyasmiṁ pana atthe yathāvuttesu aggesu buddhādīsu uppattiyā aggabhūtā pasādā aggappasādā.",
  "atk-s0504a3:495_1": "Ye pana ariyamaggena āgatā aveccappasādā, te ekanteneva aggabhūtā pasādāti aggappasādā.",
  "atk-s0504a3:495_2": "Yathāha “idha, bhikkhave, ariyasāvako buddhe aveccappasādena samannāgato hotī”tiādi.",
  "atk-s0504a3:495_3": "Aggavipākattāpi cete aggappasādā. Vuttañhi “agge kho pana pasannānaṁ aggo vipāko”ti.",
  "atk-s0504a3:496_0": "Yāvatāti yattakā. Sattāti pāṇino. Apadāti apādakā. Dvipadāti dvipādakā. Sesapadadvayepi",
  "atk-s0504a3:496_1": "eseva nayo. Vā-saddo samuccayattho, na vikappattho. Yathā “anuppanno vā kāmāsavo",
  "atk-s0504a3:496_2": "uppajjati, uppanno vā kāmāsavo pavaḍḍhatī”ti ettha anuppanno ca uppanno cāti attho.",
  "atk-s0504a3:496_3": "Yathā ca “bhūtānaṁ vā sattānaṁ ṭhitiyā sambhavesīnaṁ vā anuggahāyā”ti ettha bhūtānañca",
  "atk-s0504a3:496_4": "sambhavesīnañcāti attho. Yathā ca “aggito vā udakato vā mithubhedato vā”ti ettha",
  "atk-s0504a3:496_5": "aggito ca udakato ca mithubhedato cāti attho, evaṁ “apadā vā…pe… aggamakkhāyatī”ti",
  "atk-s0504a3:496_6": "etthāpi apadā ca dvipadā cāti sampiṇḍanavasena attho daṭṭhabbo. Tena vuttaṁ “vā-saddo",
  "atk-s0504a3:496_7": "samuccayattho, na vikappattho”ti.",
  "atk-s0504a3:497_0": "Rūpinoti rūpavanto. Na rūpinoti arūpino. Saññinoti saññāvanto. Na saññinoti asaññino.",
  "atk-s0504a3:497_1": "Nevasaññināsaññino nāma bhavaggapariyāpannā. Ettāvatā ca kāmabhavo, rūpabhavo, arūpabhavo,",
  "atk-s0504a3:497_2": "ekavokārabhavo, catuvokārabhavo, pañcavokārabhavo, saññībhavo, asaññībhavo, nevasaññīnāsaññībhavoti",
  "atk-s0504a3:497_3": "navavidhepi bhave satte anavasesato pariyādiyitvā dassesi dhammarājā. Ettha hi rūpiggahaṇena",
  "atk-s0504a3:497_4": "kāmabhavo rūpabhavo pañcavokārabhavo ekavokārabhavo ca dassito, arūpiggahaṇena arūpabhavo",
  "atk-s0504a3:497_5": "catuvokārabhavo ca dassito. Saññībhavādayo pana sarūpeneva dassitā. Apadādiggahaṇena",
  "atk-s0504a3:497_6": "kāmabhavapañcavokārabhavasaññībhavānaṁ ekadeso dassitoti.",
  "atk-s0504a3:498_0": "Kasmā panettha yathā adutiyasutte “dvipadānaṁ aggo”ti dvipadānaṁ gahaṇameva akatvā",
  "atk-s0504a3:498_1": "apadādiggahaṇaṁ katanti? Vuccate – adutiyasutte tāva seṭṭhataravasena dvipadaggahaṇameva",
  "atk-s0504a3:498_2": "kataṁ. Imasmiñhi loke seṭṭho nāma uppajjamāno apadacatuppadabahuppadesu na uppajjati,",
  "atk-s0504a3:498_3": "dvipadesuyeva uppajjati. Kataresu dvipadesu? Manussesu ceva devesu ca. Manussesu",
  "atk-s0504a3:498_4": "uppajjamāno sakalalokaṁ vase vattetuṁ samattho buddho hutvā uppajjati. Aṅguttaraṭṭhakathāyaṁ",
  "atk-s0504a3:498_5": "pana “tisahassimahāsahassilokadhātuṁ vase vattetuṁ samattho”ti vuttaṁ. Devesu uppajjamāno",
  "atk-s0504a3:498_6": "dasasahassilokadhātuṁ vase vattanako mahābrahmā hutvā uppajjati, so tassa kappiyakārako",
  "atk-s0504a3:498_7": "vā ārāmiko vā sampajjati. Iti tatopi seṭṭhataravasenesa “dvipadānaṁ aggo”ti tattha",
  "atk-s0504a3:498_8": "vutto, idha pana anavasesapariyādānavasena evaṁ vuttaṁ. Yāvattakā hi sattā attabhāvapariyāpannā",
  "atk-s0504a3:498_9": "apadā vā…pe… nevasaññīnāsaññino vā, tathāgato tesaṁ aggamakkhāyatīti. Niddhāraṇe",
  "atk-s0504a3:498_10": "cetaṁ sāmivacanaṁ, makāro padasandhikaro. Aggo akkhāyatīti padavibhāgo.",
  "atk-s0504a3:499_0": "Aggo vipāko hotīti agge sammāsambuddhe pasannānaṁ yo pasādo, so aggo seṭṭho uttamo",
  "atk-s0504a3:499_1": "koṭibhūto vā, tasmā tassa vipākopi aggo seṭṭho uttamo koṭibhūto uḷāratamo paṇītatamo",
  "atk-s0504a3:499_2": "hoti. So pana pasādo duvidho lokiyalokuttarabhedato. Tesu lokiyassa tāva –",
  "atk-s0504a3:500": "“Ye keci buddhaṁ saraṇaṁ gatāse, na te gamissanti apāyabhūmiṁ;",
  "atk-s0504a3:501": "Pahāya mānusaṁ dehaṁ, devakāyaṁ paripūressanti. ;",
  "atk-s0504a3:502": "“Buddhoti kittayantassa, kāye bhavati yā pīti;",
  "atk-s0504a3:503": "Varameva hi sā pīti, kasiṇenapi jambudīpassa.",
  "atk-s0504a3:504": "“Sataṁ hatthī sataṁ assā, sataṁ assatarī rathā;",
  "atk-s0504a3:505": "Sataṁ kaññāsahassāni, āmukkamaṇikuṇḍalā;",
  "atk-s0504a3:506": "Ekassa padavītihārassa, kalaṁ nāgghanti soḷasiṁ”. ;",
  "atk-s0504a3:507_0": "“Sādhu kho, devānaminda, buddhaṁ saraṇagamanaṁ hoti, buddhaṁ saraṇagamanahetu kho,",
  "atk-s0504a3:507_1": "devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ",
  "atk-s0504a3:507_2": "upapajjanti. Te aññe deve dasahi ṭhānehi adhigaṇhanti – dibbena āyunā, dibbena vaṇṇena,",
  "atk-s0504a3:507_3": "dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi,",
  "atk-s0504a3:507_4": "dibbehi gandhehi, dibbehi rasehi, dibbehi phoṭṭhabbehī”ti –",
  "atk-s0504a3:508_0": "Evamādīnaṁ suttapadānaṁ vasena pasādassa phalavisesayogo veditabbo. Tasmā so apāyadukkhavinivattanena",
  "atk-s0504a3:508_1": "saddhiṁ sampattibhavesu sukhavipākadāyakoti daṭṭhabbo. Lokuttaro pana sāmaññaphalavipākadāyako",
  "atk-s0504a3:508_2": "vaṭṭadukkhavinivattako ca. Sabbopi cāyaṁ pasādo paramparāya vaṭṭadukkhaṁ vinivattetiyeva. Vuttañhetaṁ –",
  "atk-s0504a3:509_0": "“Yasmiṁ, bhikkhave, samaye ariyasāvako attano saddhaṁ anussarati, nevassa tasmiṁ",
  "atk-s0504a3:509_1": "samaye rāgapariyuṭṭhitaṁ cittaṁ hoti, na dosapariyuṭṭhitaṁ, na mohapariyuṭṭhitaṁ",
  "atk-s0504a3:509_2": "cittaṁ hoti, ujugatamevassa tasmiṁ samaye cittaṁ hoti. Ujugatacittassa pāmojjaṁ jāyati,",
  "atk-s0504a3:509_3": "pamuditassa pīti jāyati…pe… nāparaṁ itthattāyāti pajānātī”ti.",
  "atk-s0504a3:510_0": "Dhammāti sabhāvadhammā. Saṅkhatāti samecca sambhuyya paccayehi katāti saṅkhatā, sappaccayadhammā.",
  "atk-s0504a3:510_1": "Hetūhi paccayehi ca na kehici katāti asaṅkhatā, appaccayanibbānaṁ. Saṅkhatānaṁ paṭiyogibhāvena",
  "atk-s0504a3:510_2": "“asaṅkhatā”ti puthuvacanaṁ. Virāgo tesaṁ aggamakkhāyatīti tesaṁ saṅkhatāsaṅkhatadhammānaṁ",
  "atk-s0504a3:510_3": "yo virāgasaṅkhāto asaṅkhatadhammo, so sabhāveneva saṇhasukhumabhāvato santatarapaṇītatarabhāvato",
  "atk-s0504a3:510_4": "gambhīrādibhāvato madanimmadanādibhāvato ca aggaṁ seṭṭhaṁ uttamaṁ pavaranti vuccati.",
  "atk-s0504a3:510_5": "Yadidanti nipāto, yo ayanti attho. Madanimmadanotiādīni sabbāni nibbānavevacanāniyeva.",
  "atk-s0504a3:510_6": "Tathā hi taṁ āgamma mānamadapurisamadādiko sabbo mado nimmadīyati pamaddīyati, kāmapipāsādikā",
  "atk-s0504a3:510_7": "sabbā pipāsā vinīyati, kāmālayādikā sabbepi ālayā samugghātīyanti, sabbepi kammavaṭṭakilesavaṭṭavipākavaṭṭā",
  "atk-s0504a3:510_8": "upacchijjanti, aṭṭhasatabhedā sabbāpi taṇhā khīyati, sabbepi kilesā virajjanti, sabbaṁ",
  "atk-s0504a3:510_9": "dukkhaṁ nirujjhati, tasmā madanimmadano…pe… nirodhoti vuccati. Yā panesā taṇhā bhavena",
  "atk-s0504a3:510_10": "bhavaṁ, phalena kammaṁ vinati saṁsibbatīti katvā vānanti vuccati. Taṁ vānaṁ ettha",
  "atk-s0504a3:510_11": "natthi, etasmiṁ vā adhigate ariyapuggalassa na hotīti nibbānaṁ.",
  "atk-s0504a3:511": "Aggo vipāko hotīti etthāpi –",
  "atk-s0504a3:512": "“Ye keci dhammaṁ saraṇaṁ gatāse…pe…. ;",
  "atk-s0504a3:513": "“Dhammoti kittayantassa, kāye bhavati yā pīti…pe….",
  "atk-s0504a3:514": "“Sādhu kho, devānaminda, dhammaṁ saraṇagamanaṁ hoti. Dhammaṁ saraṇagamanahetu kho, devānaminda, evamidhekacce…pe… dibbehi phoṭṭhabbehī”ti –",
  "atk-s0504a3:515_0": "Evamādīnaṁ suttapadānaṁ vasena dhamme pasādassa phalavisesayogo veditabbo. Evamettha",
  "atk-s0504a3:515_1": "asaṅkhatadhammavaseneva aggabhāvo āgato, sabbasaṅkhatanissaraṇadassanatthaṁ ariyamaggavasenapi",
  "atk-s0504a3:515_2": "ayamattho labbhateva. Vuttañhetaṁ –",
  "atk-s0504a3:516": "“Yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī”ti.",
  "atk-s0504a3:517": "“Maggānaṭṭhaṅgiko seṭṭho”ti ca..",
  "atk-s0504a3:518_0": "Saṅghā vā gaṇā vāti janasamūhasaṅkhātā yāvatā loke saṅghā vā gaṇā vā. Tathāgatasāvakasaṅghoti",
  "atk-s0504a3:518_1": "aṭṭhaariyapuggalasamūhasaṅkhāto diṭṭhisīlasāmaññena saṁhato tathāgatassa sāvakasaṅgho.",
  "atk-s0504a3:518_2": "Tesaṁ aggamakkhāyatīti attano sīlasamādhipaññāvimuttiādiguṇavisesena tesaṁ saṅghānaṁ",
  "atk-s0504a3:518_3": "aggo seṭṭho uttamo pavaroti vuccati. Yadidanti yāni imāni. Cattāri purisayugānīti",
  "atk-s0504a3:518_4": "yugaḷavasena paṭhamamaggaṭṭho paṭhamaphalaṭṭhoti idamekaṁ yugaḷaṁ, yāva catutthamaggaṭṭho",
  "atk-s0504a3:518_5": "catutthaphalaṭṭhoti idamekaṁ yugaḷanti evaṁ cattāri purisayugāni. Aṭṭha purisapuggalāti",
  "atk-s0504a3:518_6": "purisapuggalavasena eko paṭhamamaggaṭṭho eko paṭhamaphalaṭṭhoti iminā nayena aṭṭha",
  "atk-s0504a3:518_7": "purisapuggalā. Ettha ca purisoti vā puggaloti vā ekatthāni etāni padāni, veneyyavasena",
  "atk-s0504a3:518_8": "panevaṁ vuttaṁ. Esa bhagavato sāvakasaṅghoti yānimāni yugavasena cattāri purisayugāni,",
  "atk-s0504a3:518_9": "pāṭekkato aṭṭha purisapuggalā, esa bhagavato sāvakasaṅgho.",
  "atk-s0504a3:519_0": "Āhuneyyotiādīsu ānetvā hunitabbanti āhunaṁ, dūratopi āgantvā sīlavantesu dātabbanti",
  "atk-s0504a3:519_1": "attho. Catunnaṁ paccayānametaṁ adhivacanaṁ. Mahapphalabhāvakaraṇato taṁ āhunaṁ paṭiggahetuṁ",
  "atk-s0504a3:519_2": "yuttoti āhuneyyo. Atha vā dūratopi āgantvā sabbaṁ sāpateyyampi ettha hunitabbaṁ,",
  "atk-s0504a3:519_3": "sakkādīnampi āhavanaṁ arahatīti vā āhavanīyo. Yo cāyaṁ brāhmaṇānaṁ āhavanīyo nāma",
  "atk-s0504a3:519_4": "aggi, yattha hutaṁ mahapphalanti tesaṁ laddhi, so ce hutassa mahapphalatāya āhavanīyo,",
  "atk-s0504a3:519_5": "saṅghova āhavanīyo. Saṅghe hutañhi mahapphalaṁ hoti. Yathāha –",
  "atk-s0504a3:520": "“Yo ca vassasataṁ jantu, aggiṁ paricare vane;",
  "atk-s0504a3:521": "Ekañca bhāvitattānaṁ, muhuttamapi pūjaye;",
  "atk-s0504a3:522": "Sā eva pūjanā seyyo, yañce vassasataṁ huta”nti. ;",
  "atk-s0504a3:523": "Tayidaṁ nikāyantare “āhavanīyo”ti padaṁ idha “āhuneyyo”ti iminā padena atthato ekaṁ, byañjanato pana kiñcimattameva nānaṁ, tasmā evamatthavaṇṇanā katā.",
  "atk-s0504a3:524_0": "Pāhuneyyoti ettha pana pāhunaṁ vuccati disāvidisato āgatānaṁ piyamanāpānaṁ ñātimittānaṁ",
  "atk-s0504a3:524_1": "atthāya sakkārena paṭiyattaṁ āgantukadānaṁ, tampi ṭhapetvā te tathārūpe pāhunake",
  "atk-s0504a3:524_2": "saṅghasseva dātuṁ yuttaṁ. Tathā hesa ekabuddhantarepi dissati abbokiṇṇañca. Ayaṁ",
  "atk-s0504a3:524_3": "panettha padattho – “piyamanāpattakarehi dhammehi samannāgato”ti evaṁ pāhunamassa",
  "atk-s0504a3:524_4": "dātuṁ yuttaṁ, pāhunañca paṭiggahetuṁ yuttoti pāhuneyyo. Yesaṁ pana pāhavanīyoti pāḷi,",
  "atk-s0504a3:524_5": "tesaṁ yasmā saṅgho pubbakāraṁ arahati, tasmā saṅgho sabbapaṭhamaṁ ānetvā ettha hunitabbanti",
  "atk-s0504a3:524_6": "pāhavanīyo, sabbappakārena vā āhavanaṁ arahatīti pāhavanīyo. Svāyamidha teneva atthena",
  "atk-s0504a3:524_7": "pāhuneyyoti vuccati.",
  "atk-s0504a3:525_0": "“Dakkhiṇā”ti paralokaṁ saddahitvā dātabbadānaṁ, taṁ dakkhiṇaṁ arahati dakkhiṇāya",
  "atk-s0504a3:525_1": "vā hito mahapphalabhāvakaraṇena visodhanatoti dakkhiṇeyyo. Ubho hatthe sirasi patiṭṭhapetvā",
  "atk-s0504a3:525_2": "sabbalokena kariyamānaṁ añjalikammaṁ arahatīti añjalikaraṇīyo. Anuttaraṁ puññakkhettaṁ",
  "atk-s0504a3:525_3": "lokassāti sabbalokassa asadisaṁ puññavirūhanaṭṭhānaṁ. Yathā hi rattasālīnaṁ vā yavānaṁ",
  "atk-s0504a3:525_4": "vā virūhanaṭṭhānaṁ “rattasālikkhettaṁ yavakkhetta”nti vuccati, evaṁ saṅgho sadevakassa",
  "atk-s0504a3:525_5": "lokassa puññavirūhanaṭṭhānaṁ. Saṅghaṁ nissāya hi lokassa nānappakārahitasukhanibbattakāni",
  "atk-s0504a3:525_6": "puññāni virūhanti, tasmā saṅgho anuttaraṁ puññakkhettaṁ lokassa. Idhāpi –",
  "atk-s0504a3:526": "“Ye keci saṅghaṁ saraṇaṁ gatāse…pe…. ;",
  "atk-s0504a3:527": "“Saṅghoti kittayantassa, kāye bhavati yā pīti…pe…”.",
  "atk-s0504a3:528": "“Sādhu kho, devānaminda, saṅghaṁ saraṇagamanaṁ hoti, saṅghaṁ saraṇagamanahetu kho devānaminda…pe… dibbehi phoṭṭhabbehī”ti –",
  "atk-s0504a3:529_0": "Ādīnaṁ suttapadānaṁ vasena saṅghe pasādassa phalavisesayogo, tenassa aggatā aggavipākatā",
  "atk-s0504a3:529_1": "ca veditabbā. Tathā anuttariyapaṭilābho sattamabhavādito paṭṭhāya vaṭṭadukkhasamucchedo",
  "atk-s0504a3:529_2": "anuttarasukhādhigamoti evamādiuḷāraphalanipphādanavasena aggavipākatā veditabbā.",
  "atk-s0504a3:530_0": "Gāthāsu aggatoti agge ratanattaye, aggabhāvato vā pasannānaṁ. Aggaṁ dhammanti aggasabhāvaṁ",
  "atk-s0504a3:530_1": "buddhasubuddhataṁ dhammasudhammataṁ saṅghasuppaṭipattiṁ ratanattayassa anaññasādhāraṇaṁ",
  "atk-s0504a3:530_2": "uttamasabhāvaṁ, dasabalādisvākkhātatādisuppaṭipannatādiguṇasabhāvaṁ vā vijānataṁ",
  "atk-s0504a3:530_3": "vijānantānaṁ. Evaṁ sādhāraṇato aggappasādavatthuṁ dassetvā idāni asādhāraṇato taṁ",
  "atk-s0504a3:530_4": "vibhāgena dassetuṁ “agge buddhe”tiādi vuttaṁ. Tattha pasannānanti aveccappasādena",
  "atk-s0504a3:530_5": "itarappasādena ca pasannānaṁ adhimuttānaṁ. Virāgūpasameti virāge upasame ca, sabbassa",
  "atk-s0504a3:530_6": "rāgassa sabbesaṁ kilesānaṁ accantavirāgahetubhūte accantaupasamahetubhūte cāti attho.",
  "atk-s0504a3:530_7": "Sukheti vaṭṭadukkhakkhayabhāvena saṅkhārūpasamasukhabhāvena ca sukhe.",
  "atk-s0504a3:531_0": "Aggasmiṁ dānaṁ dadatanti agge ratanattaye dānaṁ dentānaṁ deyyadhammaṁ pariccajantānaṁ.",
  "atk-s0504a3:531_1": "Tattha dharamānaṁ bhagavantaṁ catūhi paccayehi upaṭṭhahantā pūjentā sakkarontā parinibbutañca",
  "atk-s0504a3:531_2": "bhagavantaṁ uddissa dhātucetiyādike upaṭṭhahantā pūjentā sakkarontā buddhe dānaṁ",
  "atk-s0504a3:531_3": "dadanti nāma. “Dhammaṁ pūjessāmā”ti dhammadhare puggale catūhi paccayehi upaṭṭhahantā",
  "atk-s0504a3:531_4": "pūjentā sakkarontā dhammañca ciraṭṭhitikaṁ karontā dhamme dānaṁ dadanti nāma. Tathā",
  "atk-s0504a3:531_5": "ariyasaṅghaṁ catūhi paccayehi upaṭṭhahantā pūjentā sakkarontā taṁ uddissa itarasmimpi",
  "atk-s0504a3:531_6": "tathā paṭipajjantā saṅghe dānaṁ dadanti nāma. Aggaṁ puññaṁ pavaḍḍhatīti evaṁ ratanattaye",
  "atk-s0504a3:531_7": "pasannena cetasā uḷāraṁ pariccāgaṁ uḷārañca pūjāsakkāraṁ pavattentānaṁ divase divase",
  "atk-s0504a3:531_8": "aggaṁ uḷāraṁ kusalaṁ upacīyati. Idāni tassa puññassa aggavipākatāya aggabhāvaṁ dassetuṁ",
  "atk-s0504a3:531_9": "“aggaṁ āyū”tiādi vuttaṁ. Tattha aggaṁ āyūti dibbaṁ vā mānusaṁ vā aggaṁ uḷāratamaṁ",
  "atk-s0504a3:531_10": "āyu. Pavaḍḍhatīti uparūpari brūhati. Vaṇṇoti rūpasampadā. Yasoti parivārasampadā.",
  "atk-s0504a3:531_11": "Kittīti thutighoso. Sukhanti kāyikaṁ cetasikañca sukhaṁ. Balanti kāyabalaṁ ñāṇabalañca.",
  "atk-s0504a3:532_0": "Aggassa dātāti aggassa ratanattayassa dātā, atha vā aggassa deyyadhammassa dānaṁ",
  "atk-s0504a3:532_1": "uḷāraṁ katvā tattha puññaṁ pavattetā. Aggadhammasamāhitoti aggena pasādadhammena",
  "atk-s0504a3:532_2": "dānādidhammena ca samāhito samannāgato acalappasādayutto, tassa vā vipākabhūtehi",
  "atk-s0504a3:532_3": "bahujanassa piyamanāpatādidhammehi yutto. Aggappatto pamodatīti yattha yattha sattanikāye",
  "atk-s0504a3:532_4": "uppanno, tattha tattha aggabhāvaṁ seṭṭhabhāvaṁ adhigato, aggabhāvaṁ vā lokuttaramaggaphalaṁ",
  "atk-s0504a3:532_5": "adhigato pamodati abhiramati paritussatīti.",
  "atk-s0504a3:533": "Paṭhamasuttavaṇṇanā niṭṭhitā.",
  "atk-s0504a3:534": "2. Jīvikasuttavaṇṇanā",
  "atk-s0504a3:535_0": "91. Dutiyaṁ aṭṭhuppattivasena desitaṁ. Ekasmiñhi samaye bhagavati kapilavatthusmiṁ",
  "atk-s0504a3:535_1": "nigrodhārāme viharante bhikkhū āgantukabhikkhūnaṁ senāsanāni paññāpentā pattacīvarāni",
  "atk-s0504a3:535_2": "paṭisāmentā sāmaṇerā ca lābhabhājanīyaṭṭhāne sampattasampattānaṁ lābhaṁ gaṇhantā",
  "atk-s0504a3:535_3": "uccāsaddā mahāsaddā ahesuṁ. Taṁ sutvā bhagavā bhikkhū paṇāmesi. Te kira sabbeva navā",
  "atk-s0504a3:535_4": "adhunāgatā imaṁ dhammavinayaṁ. Taṁ ñatvā mahābrahmā āgantvā “abhinandatu, bhante,",
  "atk-s0504a3:535_5": "bhagavā bhikkhusaṅgha”nti tesaṁ paṇāmitabhikkhūnaṁ anuggaṇhanaṁ yāci. Bhagavā tassa",
  "atk-s0504a3:535_6": "okāsaṁ akāsi. Atha mahābrahmā “katāvakāso khomhi bhagavatā”ti bhagavantaṁ abhivādetvā",
  "atk-s0504a3:535_7": "padakkhiṇaṁ katvā pakkāmi. Atha bhagavā “bhikkhusaṅgho āgacchatū”ti ānandattherassa",
  "atk-s0504a3:535_8": "ākāraṁ dassesi. Atha te bhikkhū ānandattherena pakkositā bhagavantaṁ upasaṅkamitvā",
  "atk-s0504a3:535_9": "sārajjamānarūpā ekamantaṁ nisīdiṁsu. Bhagavā tesaṁ sappāyadesanaṁ vīmaṁsanto “ime",
  "atk-s0504a3:535_10": "āmisahetu paṇāmitā, piṇḍiyālopadhammadesanā nesaṁ sappāyā”ti cintetvā “antamidaṁ,",
  "atk-s0504a3:535_11": "bhikkhave”ti imaṁ desanaṁ desesi.",
  "atk-s0504a3:536_0": "Tatrāyaṁ antasaddo “santi, bhikkhave, eke samaṇabrāhmaṇā pubbantakappikā pubbantānudiṭṭhino”tiādīsu",
  "atk-s0504a3:536_1": "koṭṭhāse āgato. “Antamakāsi dukkhassa, antavā ayaṁ loko parivaṭumo”tiādīsu paricchede.",
  "atk-s0504a3:536_2": "“Haritantaṁ vā pathantaṁ vā selantaṁ vā”tiādīsu mariyādāyaṁ. “Antaṁ antaguṇa”ntiādīsu",
  "atk-s0504a3:536_3": "sarīrāvayave “caranti loke parivārachannā, anto asuddhā bahi sobhamānā”tiādīsu citte.",
  "atk-s0504a3:536_4": "“Appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni",
  "atk-s0504a3:536_5": "udakānuggatāni anto nimuggaposīnī”tiādīsu abbhantare.",
  "atk-s0504a3:537": "“Migānaṁ koṭṭhuko anto, pakkhīnaṁ pana vāyaso;",
  "atk-s0504a3:538": "Eraṇḍo anto rukkhānaṁ, tayo antā samāgatā”ti. –",
  "atk-s0504a3:539_0": "Ādīsu lāmake. Idhāpi lāmake eva daṭṭhabbo. Tasmā antamidaṁ bhikkhave jīvikānanti",
  "atk-s0504a3:539_1": "bhikkhave idaṁ jīvikānaṁ antaṁ pacchimaṁ lāmakaṁ, sabbanihīnaṁ jīvitanti attho. Yadidaṁ",
  "atk-s0504a3:539_2": "piṇḍolyanti yaṁ idaṁ piṇḍapariyesanena bhikkhācariyāya jīvikaṁ kappentassa jīvitaṁ.",
  "atk-s0504a3:539_3": "Ayaṁ panettha padattho – piṇḍāya ulatīti piṇḍolo, tassa kammaṁ piṇḍolyaṁ, piṇḍapariyesanena jīvikāti attho.",
  "atk-s0504a3:540_0": "Abhisāpoti akkoso. Kupitā hi manussā attano paccatthikaṁ “pilotikakhaṇḍaṁ nivāsetvā",
  "atk-s0504a3:540_1": "kapālahattho piṇḍaṁ pariyesamāno careyyāsī”ti akkosanti. Atha vā “kiṁ tuyhaṁ akātabbaṁ",
  "atk-s0504a3:540_2": "atthi, yo tvaṁ evaṁ balavīriyūpapannopi hirottappaṁ pahāya kapaṇo piṇḍolo vicarasi",
  "atk-s0504a3:540_3": "pattapāṇī”ti evampi akkosantiyeva. Tañcakho etanti taṁ etaṁ abhisapampi samānaṁ piṇḍolyaṁ.",
  "atk-s0504a3:540_4": "Kulaputtā upenti atthavasikāti mama sāsane jātikulaputtā ca ācārakulaputtā ca atthavasikā",
  "atk-s0504a3:540_5": "kāraṇavasikā hutvā kāraṇavasaṁ paṭicca upenti upagacchanti.",
  "atk-s0504a3:541_0": "Rājābhinītātiādīsu ye rañño santakaṁ khāditvā raññā bandhanāgāre bandhāpitā palāyitvā",
  "atk-s0504a3:541_1": "pabbajanti, te raññā bandhanaṁ abhinītattā rājābhinītā nāma. Ye pana corehi aṭaviyaṁ",
  "atk-s0504a3:541_2": "gahetvā ekaccesu māriyamānesu ekacce “mayaṁ sāmi tumhehi vissaṭṭhā gehaṁ anajjhāvasitvā",
  "atk-s0504a3:541_3": "pabbajissāma, tattha tattha yaṁ yaṁ buddhapūjādipuññaṁ karissāma, tato tato tumhākaṁ",
  "atk-s0504a3:541_4": "pattiṁ dassāmā”ti tehi vissaṭṭhā pabbajanti, te corābhinītā nāma corehi māretabbataṁ",
  "atk-s0504a3:541_5": "abhinītattā. Ye pana iṇaṁ gahetvā paṭidātuṁ asakkontā palāyitvā pabbajanti, te iṇaṭṭā",
  "atk-s0504a3:541_6": "nāma. Tañca kho etaṁ piṇḍolyaṁ kulaputtā mama sāsane neva rājābhinītā…pe… na ājīvikāpakatā",
  "atk-s0504a3:541_7": "upenti, apica kho “otiṇṇamhā jātiyā…pe… paññāyethā”ti upentīti padasambandho.",
  "atk-s0504a3:542_0": "Tattha otiṇṇamhāti otiṇṇā amhā. Jātiyātiādīsu tamhi tamhi sattanikāye khandhānaṁ",
  "atk-s0504a3:542_1": "paṭhamābhinibbatti jāti, paripāko jarā, bhedo maraṇaṁ. Ñātirogabhogasīladiṭṭhibyasanehi",
  "atk-s0504a3:542_2": "phuṭṭhassa santāpo anto nijjhānaṁ soko, tehi phuṭṭhassa vacīvippalāpo paridevo. Aniṭṭhaphoṭṭhabbapaṭihatakāyassa",
  "atk-s0504a3:542_3": "kāyapīḷanaṁ dukkhaṁ, āghātavatthūsu upahatacittassa cetopīḷanaṁ domanassaṁ. Ñātibyasanādīhi",
  "atk-s0504a3:542_4": "eva phuṭṭhassa paridevenapi adhivāsetuṁ asamatthassa cittasantāpasamuṭṭhito bhuso",
  "atk-s0504a3:542_5": "āyāso upāyāso. Etehi jātiādīhi otiṇṇā dukkhotiṇṇā, tehi jātiādidukkhehi anto anupaviṭṭhā.",
  "atk-s0504a3:542_6": "Dukkhaparetāti tehi dukkhadukkhavatthūhi abhibhūtā. Jātiādayo hi dukkhassa vatthubhāvato",
  "atk-s0504a3:542_7": "dukkhā, dukkhabhāvato ca sokaparidevadukkhadomanassupāyāsā dukkhāti. Appeva nāma…pe…",
  "atk-s0504a3:542_8": "paññāyethāti imassa sakalassa vaṭṭadukkharāsissa paricchedakaraṇaṁ osānakiriyā api nāma paññāyeyya.",
  "atk-s0504a3:543_0": "So ca hoti abhijjhālūti idaṁ yo kulaputto “dukkhassantaṁ karissāmī”ti pubbe cittaṁ",
  "atk-s0504a3:543_1": "uppādetvā pabbajito aparabhāge taṁ pabbajjaṁ tathārūpaṁ kātuṁ na sakkoti, taṁ dassetuṁ",
  "atk-s0504a3:543_2": "vuttaṁ. Tattha abhijjhālūti parabhaṇḍānaṁ abhijjhāyitā. Tibbasārāgoti balavarāgo.",
  "atk-s0504a3:543_3": "Byāpannacittoti byāpādena pūtibhūtattā vipannacitto. Paduṭṭhamanasaṅkappoti tikhiṇasiṅgo",
  "atk-s0504a3:543_4": "viya caṇḍagoṇo paresaṁ upaghātavasena duṭṭhacitto. Muṭṭhassatīti bhattanikkhittakāko",
  "atk-s0504a3:543_5": "viya, maṁsanikkhittasunakho viya ca naṭṭhassati, idha kataṁ ettha na sarati. Asampajānoti",
  "atk-s0504a3:543_6": "nippañño khandhādiparicchedarahito. Asamāhitoti caṇḍasote baddhanāvā viya asaṇṭhito.",
  "atk-s0504a3:543_7": "Vibbhantacittoti panthāruḷhamigo viya bhantamano. Pākatindriyoti yathā gihī saṁvarābhāvena",
  "atk-s0504a3:543_8": "pariggahaparijane olokenti asaṁvutindriyā, evaṁ asaṁvutindriyo hoti.",
  "atk-s0504a3:544_0": "Chavālātanti chavānaṁ daḍḍhaṭṭhāne alātaṁ. Ubhatopadittaṁ majjhe gūthagatanti pamāṇena",
  "atk-s0504a3:544_1": "aṭṭhaṅgulamattaṁ ubhato dvīsu koṭīsu ādittaṁ majjhe gūthamakkhitaṁ. Neva gāmeti sace",
  "atk-s0504a3:544_2": "hi taṁ yuganaṅgalagopānasipakkhapāsakādīnaṁ atthāya upanetuṁ sakkā assa gāme kaṭṭhatthaṁ",
  "atk-s0504a3:544_3": "phareyya. Sace khettakuṭiyā kaṭṭhattharamañcakādīnaṁ atthāya upanetuṁ sakkā assa,",
  "atk-s0504a3:544_4": "araññe kaṭṭhatthaṁ phareyya. Yasmā pana ubhayatthāpi na sakkā, tasmā evaṁ vuttaṁ.",
  "atk-s0504a3:544_5": "Tathūpamāhanti tathūpamaṁ chavālātasadisaṁ ahaṁ imaṁ yathāvuttapuggalaṁ vadāmi. Gihibhogā",
  "atk-s0504a3:544_6": "ca parihīnoti yo agāre vasantehi gihīhi dāyajje bhājiyamāne aññathā ca bhogo laddhabbo",
  "atk-s0504a3:544_7": "assa, tato ca parihīno. Sāmaññatthañcāti ācariyupajjhāyānaṁ ovāde ṭhatvā pariyattipaṭivedhavasena",
  "atk-s0504a3:544_8": "pattabbaṁ sāmaññatthañca na paripūreti. Imaṁ pana upamaṁ satthā na dussīlassa vasena",
  "atk-s0504a3:544_9": "āhari, parisuddhasīlassa pana alasassa abhijjhādīhi dosehi dūsitacittassa puggalassa",
  "atk-s0504a3:544_10": "vasena āharīti veditabbaṁ.",
  "atk-s0504a3:545_0": "Gāthāsu gihibhogāti kāmasukhasambhogato. Parihīnoti jīno. Sāmaññatthanti paṭivedhabāhusaccañceva",
  "atk-s0504a3:545_1": "pariyattibāhusaccañca. Tādiso hi asutaṁ sotuṁ sutaṁ pariyodāpetuṁ na sakkoti alasabhāvato.",
  "atk-s0504a3:545_2": "Duṭṭhu bhagoti dubbhago, alakkhiko kāḷakaṇṇipuriso. Paridhaṁsamānoti vinassamāno.",
  "atk-s0504a3:545_3": "Pakiretīti vikireti viddhaṁseti. Sabbametaṁ bhāvino sāmaññatthassa anuppādanameva",
  "atk-s0504a3:545_4": "sandhāya vuttaṁ. Chavālātaṁva nassatīti so tādiso puggalo yathāvuttaṁ chavālātaṁ",
  "atk-s0504a3:545_5": "viya kassaci anupayujjamāno eva nassati ubhato paribhaṭṭhabhāvato. Evaṁ “kāyavācāhi",
  "atk-s0504a3:545_6": "akatavītikkamopi cittaṁ avisodhento nassati, pageva katavītikkamo dussīlo”ti tassa",
  "atk-s0504a3:545_7": "apāyadukkhabhāgibhāvadassanena dussīle ādīnavaṁ dassetvā tato satte vivecetukāmo",
  "atk-s0504a3:545_8": "“kāsāvakaṇṭhā”tiādinā gāthādvayamāha. Tassattho heṭṭhā vutto eva.",
  "atk-s0504a3:546": "Dutiyasuttavaṇṇanā niṭṭhitā.",
  "atk-s0504a3:547": "3. Saṅghāṭikaṇṇasuttavaṇṇanā",
  "atk-s0504a3:548_0": "92. Tatiye saṅghāṭikaṇṇeti cīvarakoṭiyaṁ. Gahetvāti parāmasitvā. Anubandho assāti",
  "atk-s0504a3:548_1": "anugato bhaveyya. Idaṁ vuttaṁ hoti – “bhikkhave, idhekacco bhikkhu attano hatthena",
  "atk-s0504a3:548_2": "mayā pārutassa sugatamahācīvarassa kaṇṇe parāmasanto viya maṁ anugaccheyya, evaṁ",
  "atk-s0504a3:548_3": "mayhaṁ āsannataro hutvā vihareyyā”ti. Pāde pādaṁ nikkhipantoti gacchantassa mama",
  "atk-s0504a3:548_4": "pāde pādaṁ nikkhittaṭṭhāne pāduddhāraṇānantaraṁ attano pādaṁ nikkhipanto. Ubhayenāpi",
  "atk-s0504a3:548_5": "“ṭhānagamanādīsu avijahanto sabbakālaṁ mayhaṁ samīpe eva vihareyya cepī”ti dasseti.",
  "atk-s0504a3:548_6": "So ārakāva mayhaṁ, ahañca tassāti so bhikkhu mayā vuttaṁ paṭipadaṁ apūrento mama",
  "atk-s0504a3:548_7": "dūreyeva, ahañca tassa dūreyeva. Etena maṁsacakkhunā tathāgatadassanaṁ rūpakāyasamodhānañca",
  "atk-s0504a3:548_8": "akāraṇaṁ, ñāṇacakkhunāva dassanaṁ dhammakāyasamodhānameva ca pamāṇanti dasseti. Tenevāha",
  "atk-s0504a3:548_9": "“dhammañhi so, bhikkhave, bhikkhu na passati, dhammaṁ apassanto na maṁ passatī”ti.",
  "atk-s0504a3:548_10": "Tattha dhammo nāma navavidho lokuttaradhammo. So ca abhijjhādīhi dūsitacittena na",
  "atk-s0504a3:548_11": "sakkā passituṁ, tasmā dhammassa adassanato dhammakāyañca na passatīti. Tathā hi vuttaṁ –",
  "atk-s0504a3:549": "“Kiṁ te, vakkali, iminā pūtikāyena diṭṭhena? Yo kho, vakkali, dhammaṁ passati so maṁ passati; yo maṁ passati, so dhammaṁ passatī”ti.",
  "atk-s0504a3:550": "“Dhammabhūto brahmabhūto”ti ca.",
  "atk-s0504a3:551": "“Dhammakāyo itipi, brahmakāyo itipī”ti ca ādi.",
  "atk-s0504a3:552": "Yojanasateti yojanasate padese, yojanasatamatthaketi attho. Sesaṁ vuttavipariyāyena veditabbaṁ. Ariyamaggādhigamavasena cassa anabhijjhāluādibhāvo daṭṭhabbo.",
  "atk-s0504a3:553_0": "Gāthāsu mahicchoti kāmesu tibbasārāgatāya mahāiccho. Vighātavāti paduṭṭhamanasaṅkappatāya",
  "atk-s0504a3:553_1": "sattesu āghātavasena mahicchatāya icchitālābhena ca vighātavā. Ejānugoti ejāsaṅkhātāya",
  "atk-s0504a3:553_2": "taṇhāya dāso viya hutvā taṁ anugacchanto. Rāgādikilesapariḷāhābhibhavena anibbuto.",
  "atk-s0504a3:553_3": "Rūpādivisayānaṁ abhikaṅkhanena giddho. Passa yāvañca ārakāti anejassa nibbutassa",
  "atk-s0504a3:553_4": "vītagedhassa sammāsambuddhassa okāsavasena samīpepi samāno mahiccho vighātavā ejānugo",
  "atk-s0504a3:553_5": "anibbuto giddho bālaputhujjano dhammasabhāvato yattakaṁ dūre, tassa so dūrabhāvo",
  "atk-s0504a3:553_6": "passa, vattumpi na sukaranti attho. Vuttañhetaṁ –",
  "atk-s0504a3:554": "“Nabhañca dūre pathavī ca dūre,",
  "atk-s0504a3:555": "Pāraṁ samuddassa tathāhu dūre;",
  "atk-s0504a3:556": "Tato have dūrataraṁ vadanti,",
  "atk-s0504a3:557": "Satañca dhammo asatañca rājā”ti. ;",
  "atk-s0504a3:558_0": "Dhammamabhiññāyāti catusaccadhammaṁ abhiññāya aññāya ñātatīraṇapariññāhi yathārahaṁ",
  "atk-s0504a3:558_1": "pubbabhāge jānitvā. Dhammamaññāyāti tameva dhammaṁ aparabhāge maggañāṇena pariññādivasena",
  "atk-s0504a3:558_2": "yathāmariyādaṁ jānitvā. Paṇḍitoti paṭivedhabāhusaccena paṇḍito. Rahadova nivāte cāti",
  "atk-s0504a3:558_3": "nivātaṭṭhāne rahado viya anejo kilesacalanarahito upasammati, yathā so rahado nivātaṭṭhāne",
  "atk-s0504a3:558_4": "vātena anabbhāhato sannisinnova hoti, evaṁ ayampi sabbathāpi paṭippassaddhakileso",
  "atk-s0504a3:558_5": "kilesacalanarahito arahattaphalasamādhinā vūpasammati, sabbakālaṁ upasantasabhāvova",
  "atk-s0504a3:558_6": "hoti. Anejoti so evaṁ anejādisabhāvo arahā anejādisabhāvassa sammāsambuddhassa okāsato",
  "atk-s0504a3:558_7": "dūrepi samāno dhammasabhāvato adūre santike evāti.",
  "atk-s0504a3:559": "Tatiyasuttavaṇṇanā niṭṭhitā.",
  "atk-s0504a3:560": "4. Aggisuttavaṇṇanā",
  "atk-s0504a3:561_0": "93. Catutthe anudahanaṭṭhena aggi, rāgo eva aggi rāgaggi. Rāgo hi uppajjamāno satte",
  "atk-s0504a3:561_1": "anudahati jhāpeti, tasmā “aggī”ti vuccati. Itaresupi dvīsu eseva nayo. Tattha yathā",
  "atk-s0504a3:561_2": "aggi yadeva indhanaṁ nissāya uppajjati, taṁ nidahati, mahāpariḷāho ca hoti, evamimepi",
  "atk-s0504a3:561_3": "rāgādayo yasmiṁ santāne sayaṁ uppannā, taṁ nidahanti, mahāpariḷāhā ca honti dunnibbāpayā.",
  "atk-s0504a3:561_4": "Tesu rāgapariḷāhena santattahadayānaṁ icchitālābhadukkhena maraṇappattānaṁ sattānaṁ",
  "atk-s0504a3:561_5": "pamāṇaṁ natthi. Ayaṁ tāva rāgassa anudahanatā. Dosassa pana anudahanatāya visesato",
  "atk-s0504a3:561_6": "manopadosikā devā, mohassa anudahanatāya khiḍḍāpadosikā devā ca nidassanaṁ. Mohavasena",
  "atk-s0504a3:561_7": "hi tesaṁ satisammoso hoti, tasmā khiḍḍāvasena āhāravelaṁ ativattentā kālaṁ karonti.",
  "atk-s0504a3:561_8": "Ayaṁ tāva rāgādīnaṁ diṭṭhadhammiko anudahanabhāvo. Samparāyiko pana nirayādīsu nibbattāpanavasena",
  "atk-s0504a3:561_9": "ghorataro duradhivāso ca. Ayañca attho ādittapariyāyena vibhāvetabbo.",
  "atk-s0504a3:562_0": "Gāthāsu kāmesu mucchiteti vatthukāmesu pātabyatāvasena mucchaṁ bālyaṁ pamādaṁ micchācāraṁ",
  "atk-s0504a3:562_1": "āpanne. Byāpanneti byāpannacitte dahatīti sambandho. Nare pāṇātipātinoti idaṁ dosaggissa.",
  "atk-s0504a3:562_2": "Ariyadhamme akovideti ye khandhāyatanādīsu sabbena sabbaṁ uggahaparipucchāya manasikārarahitā",
  "atk-s0504a3:562_3": "ariyadhammassa akusalā, te sammohena abhibhūtā visesena sammūḷhā nāmāti vuttā. Ete",
  "atk-s0504a3:562_4": "aggī ajānantāti “ete rāgaggiādayo idha ceva samparāye ca anudahantī”ti ajānanttāā",
  "atk-s0504a3:562_5": "pariññābhisamayavasena pahānābhisamayavasena ca appaṭivijjhantā. Sakkāyābhiratāti",
  "atk-s0504a3:562_6": "sakkāye upādānakkhandhapañcake taṇhādiṭṭhimānanandanābhiratā. Vaḍḍhayantīti punappunaṁ",
  "atk-s0504a3:562_7": "uppajjanena vaḍḍhayanti ācinanti. Nirayanti aṭṭhavidhaṁ mahānirayaṁ, soḷasavidhaṁ",
  "atk-s0504a3:562_8": "ussadanirayanti sabbampi nirayaṁ. Tiracchānañca yoniyoti tiracchānayoniyo ca. Asuranti",
  "atk-s0504a3:562_9": "asurakāyaṁ pettivisayañca vaḍḍhayantīti sambandho.",
  "atk-s0504a3:563_0": "Ettāvatā rāgaggiādīnaṁ idha ceva samparāye ca anudahanabhāvadassanamukhena vaṭṭaṁ",
  "atk-s0504a3:563_1": "dassetvā idāni nesaṁ nibbāpanena vivaṭṭaṁ dassetuṁ “ye ca rattindivā”tiādi vuttaṁ.",
  "atk-s0504a3:563_2": "Tattha yuttāti bhāvanānuyogavasena yuttā. Kattha? Sammāsambuddhasāsane. Tena aññasāsane",
  "atk-s0504a3:563_3": "rāgaggiādīnaṁ nibbāpanābhāvaṁ dasseti. Tathā hi anaññasādhāraṇaṁ tesaṁ nibbāpanavidhiṁ",
  "atk-s0504a3:563_4": "asubhakammaṭṭhānaṁ saṅkhepeneva dassento –",
  "atk-s0504a3:564": "“Te nibbāpenti rāgaggiṁ, niccaṁ asubhasaññino;",
  "atk-s0504a3:565": "Dosaggiṁ pana mettāya, nibbāpenti naruttamā;",
  "atk-s0504a3:566": "Mohaggiṁ pana paññāya, yāyaṁ nibbedhagāminī”ti. –",
  "atk-s0504a3:567_0": "Āha. Tattha asubhasaññinoti dvattiṁsākāravasena ceva uddhumātakādivasena ca asubhabhāvanānuyogena",
  "atk-s0504a3:567_1": "asubhasaññino. Mettāyāti “so mettāsahagatena cetasā ekaṁ disaṁ pharitvā viharatī”ti",
  "atk-s0504a3:567_2": "vuttāya mettābhāvanāya. Ettha ca asubhajjhānañca pādakaṁ katvā nibbattitaanāgāmimaggena",
  "atk-s0504a3:567_3": "rāgaggidosaggīnaṁ nibbāpanaṁ veditabbaṁ. Paññāyāti vipassanāpaññāsahitāya maggapaññāya.",
  "atk-s0504a3:567_4": "Tenevāha “yāyaṁ nibbedhagāminī”ti. Sā hi kilesakkhandhaṁ vinivijjhantī gacchati pavattatīti",
  "atk-s0504a3:567_5": "nibbedhagāminīti vuccati. Asesaṁ parinibbantīti arahattamaggena asesaṁ rāgaggiādiṁ",
  "atk-s0504a3:567_6": "nibbāpetvā saupādisesāya nibbānadhātuyā ṭhitā paññāvepullappattiyā nipakā pubbeva",
  "atk-s0504a3:567_7": "sammappadhānena sabbaso kosajjassa suppahīnattā phalasamāpattisamāpajjanena akilāsubhāvena",
  "atk-s0504a3:567_8": "ca rattindivamatanditā carimakacittanirodhena anupādisesāya nibbānadhātuyā asesaṁ",
  "atk-s0504a3:567_9": "parinibbanti. Tato ca asesaṁ nissesaṁ vaṭṭadukkhaṁ accaguṁ atikkamaṁsu.",
  "atk-s0504a3:568_0": "Evaṁ ye rāgaggiādike nibbāpenti, tesaṁ anupādisesanibbānena nibbutiṁ dassetvā idāni",
  "atk-s0504a3:568_1": "paṭividdhaguṇehi thomento osānagāthamāha. Tattha ariyaddasāti ariyehi buddhādīhi",
  "atk-s0504a3:568_2": "passitabbaṁ kilesehi vā ārakattā ariyaṁ nibbānaṁ, ariyaṁ catusaccameva vā diṭṭhavantoti",
  "atk-s0504a3:568_3": "ariyaddasā. Vedassa maggañāṇassa, tena vā vedena saṁsārassa pariyosānaṁ gatāti vedaguno.",
  "atk-s0504a3:568_4": "Sammadaññāyāti sammadeva sabbaṁ ājānitabbaṁ kusalādiṁ khandhādiñca jānitvā. Sesaṁ vuttanayameva.",
  "atk-s0504a3:569": "Catutthasuttavaṇṇanā niṭṭhitā.",
  "atk-s0504a3:570": "5. Upaparikkhasuttavaṇṇanā",
  "atk-s0504a3:571_0": "94. Pañcame tathā tathāti tena tena pakārena. Upaparikkheyyāti vīmaṁseyya parituleyya",
  "atk-s0504a3:571_1": "sammaseyya vā. Yathā yathāssa upaparikkhatoti yathā yathā assa bhikkhuno upaparikkhantassa.",
  "atk-s0504a3:571_2": "Bahiddhācassa viññāṇaṁ avikkhittaṁ avisaṭanti bahiddhā rūpādiārammaṇe uppajjanakavikkhepābhāvato",
  "atk-s0504a3:571_3": "avikkhittaṁ samāhitaṁ, tato eva avisaṭaṁ siyā. Idaṁ vuttaṁ hoti – bhikkhave, yena",
  "atk-s0504a3:571_4": "yena pakārena imassa āraddhavipassakassa bhikkhuno upaparikkhato saṅkhāre sammasantassa",
  "atk-s0504a3:571_5": "pubbe samāhitākārasallakkhaṇavasena samathanimittaṁ gahetvā sakkaccaṁ nirantaraṁ",
  "atk-s0504a3:571_6": "sammasanañāṇaṁ pavattentassa attano vipassanācittaṁ kammaṭṭhānato bahiddhā rūpādiārammaṇe",
  "atk-s0504a3:571_7": "uppajjanakaṁ na siyā, accāraddhavīriyatāya uddhaccapakkhiyaṁ na siyā, tena tena pakārena",
  "atk-s0504a3:571_8": "bhikkhu upaparikkheyya parituleyyāti. Ajjhattaṁ asaṇṭhitanti yasmā vīriye mandaṁ",
  "atk-s0504a3:571_9": "vahante samādhissa balavabhāvato kosajjābhibhavena ajjhattaṁ gocarajjhattasaṅkhāte",
  "atk-s0504a3:571_10": "kammaṭṭhānārammaṇe saṅkocavasena ṭhitattā saṇṭhitaṁ nāma hoti, vīriyasamatāya pana",
  "atk-s0504a3:571_11": "yojitāya asaṇṭhitaṁ hoti vīthiṁ paṭipannaṁ. Tasmā yathā yathāssa upaparikkhato viññāṇaṁ",
  "atk-s0504a3:571_12": "ajjhattaṁ asaṇṭhitaṁ assa, vīthipaṭipannaṁ siyā, tathā tathā upaparikkheyya. Anupādāya",
  "atk-s0504a3:571_13": "na paritasseyyāti yathā yathāssa upaparikkhato “etaṁ mama, eso me attā”ti taṇhādiṭṭhiggāhavasena",
  "atk-s0504a3:571_14": "rūpādīsu kañci saṅkhāraṁ aggahetvā tato eva taṇhādiṭṭhiggāhavasena na paritasseyya,",
  "atk-s0504a3:571_15": "tathā tathā upaparikkheyyāti sambandho. Kathaṁ pana upaparikkhato tividhampetaṁ siyāti?",
  "atk-s0504a3:571_16": "Uddhaccapakkhiye kosajjapakkhiye ca dhamme vajjento vīriyasamataṁ yojetvā pubbeva",
  "atk-s0504a3:571_17": "vipassanupakkilesehi cittaṁ visodhetvā yathā sammadeva vipassanāñāṇaṁ vipassanāvīthiṁ",
  "atk-s0504a3:571_18": "paṭipajjati, tathā sammasato.",
  "atk-s0504a3:572_0": "Iti bhagavā catusaccakammaṭṭhānikassa bhikkhuno anukkamena paṭipadāñāṇadassanavisuddhiyā",
  "atk-s0504a3:572_1": "āraddhāya accāraddhavīriyaatisithilavīriyavipassanupakkilesehi cittassa visodhanūpāyaṁ",
  "atk-s0504a3:572_2": "dassetvā idāni tathā visodhite vipassanāñāṇe na cirasseva vipassanaṁ maggena ghaṭetvā",
  "atk-s0504a3:572_3": "sakalavaṭṭadukkhasamatikkamāya saṁvattantīti dassento “bahiddhā, bhikkhave, viññāṇe”tiādimāha,",
  "atk-s0504a3:572_4": "taṁ vuttanayameva. Yaṁ pana vuttaṁ – “āyatiṁ jātijarāmaraṇadukkhasamudayasambhavo",
  "atk-s0504a3:572_5": "na hotī”ti, tassattho – evaṁ vipassanaṁ maggena ghaṭetvā maggapaṭipāṭiyā aggamaggena",
  "atk-s0504a3:572_6": "anavasesato kilesesu khīṇesu āyatiṁ anāgate jātijarāmaraṇasakalavaṭṭadukkhasamudayasaṅkhāto",
  "atk-s0504a3:572_7": "sambhavo uppādo ca na hoti, jātisaṅkhāto vā dukkhasamudayo jarāmaraṇasaṅkhāto dukkhasambhavo ca na hoti.",
  "atk-s0504a3:573_0": "Gāthāyaṁ sattasaṅgappahīnassāti taṇhāsaṅgo, diṭṭhisaṅgo, mānasaṅgo, kodhasaṅgo, avijjāsaṅgo,",
  "atk-s0504a3:573_1": "kilesasaṅgo, duccaritasaṅgoti imesaṁ sattannaṁ saṅgānaṁ pahīnattā sattasaṅgappahīnassa.",
  "atk-s0504a3:573_2": "Keci pana “sattānusayā eva satta saṅgā”ti vadanti. Netticchinnassāti chinnabhavanettikassa.",
  "atk-s0504a3:573_3": "Vikkhīṇo jātisaṁsāroti punappunaṁ jāyanavasena pavattiyā jātihetukattā ca jātibhūto",
  "atk-s0504a3:573_4": "saṁsāroti jātisaṁsāro, so bhavanettiyā chinnattā vikkhīṇo parikkhīṇo, tato eva natthi tassa punabbhavoti.",
  "atk-s0504a3:574": "Pañcamasuttavaṇṇanā niṭṭhitā.",
  "atk-s0504a3:575": "6. Kāmūpapattisuttavaṇṇanā",
  "atk-s0504a3:576_0": "95. Chaṭṭhe kāmūpapattiyoti kāmapaṭilābhā kāmapaṭisevanā vā. Paccupaṭṭhitakāmāti",
  "atk-s0504a3:576_1": "nibaddhakāmā nibaddhārammaṇā yathā taṁ manussā. Manussā hi nibaddhavatthusmiṁ vasaṁ",
  "atk-s0504a3:576_2": "vattenti. Yattha paṭibaddhacittā honti, satampi sahassampi datvā tameva mātugāmaṁ",
  "atk-s0504a3:576_3": "ānetvā nibaddhabhogaṁ bhuñjanti. Ekacce ca devā. Cātumahārājikato paṭṭhāya hi catudevalokavāsino",
  "atk-s0504a3:576_4": "nibaddhavatthusmiṁyeva vasaṁ vattenti. Pañcasikhavatthu cettha nidassanaṁ. Tathā",
  "atk-s0504a3:576_5": "ekacce āpāyike nerayike ṭhapetvā sesaapāyasattāpi nibaddhavatthusmiṁyeva vasaṁ vattenti.",
  "atk-s0504a3:576_6": "Macchā hi attano macchiyā, kacchapo kacchapiyāti evaṁ sabbepi tiracchānā petā vinipātikā",
  "atk-s0504a3:576_7": "ca. Tasmā nerayike ṭhapetvā sesaapāyasatte upādāya yāva tusitakāyā ime sattā paccupaṭṭhitakāmā",
  "atk-s0504a3:576_8": "nāma, nimmānaratinoti sayaṁ nimmite nimmāne rati etesanti nimmānaratino. Te hi nīlapītādivasena",
  "atk-s0504a3:576_9": "yādisaṁ yādisaṁ rūpaṁ icchanti, tādisaṁ tādisaṁ nimminitvā ramanti āyasmato anuruddhassa",
  "atk-s0504a3:576_10": "purato manāpakāyikā devatā viya. Paranimmitavasavattinoti parehi nimmite kāme vasaṁ",
  "atk-s0504a3:576_11": "vattentīti paranimmitavasavattino. Tesañhi manaṁ ñatvā pare yathārucitaṁ kāmabhogaṁ",
  "atk-s0504a3:576_12": "nimminanti, te tattha vasaṁ vattenti. Kathaṁ te parassa manaṁ jānantīti? Pakatisevanāvasena.",
  "atk-s0504a3:576_13": "Yathā hi kusalo sūdo rañño bhuñjantassa yaṁ yaṁ ruccati, taṁ taṁ jānāti, evaṁ pakatiyā",
  "atk-s0504a3:576_14": "abhirucitārammaṇaṁ ñatvā tādiseyeva nimminanti, te tattha vasaṁ vattenti, methunasevanādivasena",
  "atk-s0504a3:576_15": "kāme paribhuñjanti. Keci pana “hasitamattena olokitamattena āliṅgitamattena hatthaggahaṇamattena",
  "atk-s0504a3:576_16": "ca tesaṁ kāmakiccaṁ ijjhatī”ti vadanti, taṁ aṭṭhakathāyaṁ “etaṁ pana natthī”ti paṭikkhittaṁ.",
  "atk-s0504a3:576_17": "Na hi kāyena aphusantassa phoṭṭhabbaṁ kāmakiccaṁ sādheti. Channampi kāmāvacaradevānaṁ",
  "atk-s0504a3:576_18": "kāmā pākatikā eva. Vuttañhetaṁ –",
  "atk-s0504a3:577": "“Cha ete kāmāvacarā, sabbakāmasamiddhino;",
  "atk-s0504a3:578": "Sabbesaṁ ekasaṅkhātaṁ, āyu bhavati kittaka”nti. ;",
  "atk-s0504a3:579_0": "Gāthāsu ye caññeti ye yathāvuttadevehi aññe ca kāmabhogino manussā ceva ekacce apāyūpagā",
  "atk-s0504a3:579_1": "ca sabbe te. Itthabhāvaññathābhāvanti imaṁ yathāpaṭiladdhattabhāvañceva, upapattibhavantarasaṅkhātaṁ",
  "atk-s0504a3:579_2": "ito aññathābhāvañcāti dvippabhedaṁ saṁsāraṁ nātivattare na atikkamanti. Sabbe pariccaje",
  "atk-s0504a3:579_3": "kāmeti dibbādibhede sabbepi kāme vatthukāme ca kilesakāme ca pariccajeyya. Kilesakāme",
  "atk-s0504a3:579_4": "anāgāmimaggena pajahantoyeva hi vatthukāme pariccajati nāma. Piyarūpasātagadhitanti",
  "atk-s0504a3:579_5": "piyarūpesu rūpādīsu sukhavedanassādena gadhitaṁ giddhaṁ. Chetvā sotaṁ duraccayanti",
  "atk-s0504a3:579_6": "aññehi duraccayaṁ duratikkamaṁ taṇhāsotaṁ arahattamaggena samucchinditvā. Sesaṁ heṭṭhā vuttanayamevāti.",
  "atk-s0504a3:580": "Chaṭṭhasuttavaṇṇanā niṭṭhitā.",
  "atk-s0504a3:581": "7. Kāmayogasuttavaṇṇanā",
  "atk-s0504a3:582_0": "96. Sattame kāmayogayuttoti pañcakāmaguṇiko rāgo kāmayogo, tena yutto kāmayogayutto,",
  "atk-s0504a3:582_1": "asamucchinnakāmarāgassetaṁ adhivacanaṁ. Rūpārūpabhavesu chandarāgo bhavayogo, tathā",
  "atk-s0504a3:582_2": "jhānanikanti sassatadiṭṭhisahagato ca rāgo, tena yutto bhavayogayutto, appahīnabhavarāgoti",
  "atk-s0504a3:582_3": "attho. Āgāmīti brahmaloke ṭhitopi paṭisandhiggahaṇavasena imaṁ manussalokaṁ āgamanasīlo.",
  "atk-s0504a3:582_4": "Tenevāha “āgantā itthatta”nti. Manussattabhāvasaṅkhātaṁ itthabhāvaṁ āgamanadhammo,",
  "atk-s0504a3:582_5": "manussesu upapajjanasīloti attho. Kāmañcettha kāmayogo itthattaṁ āgamanassa kāraṇaṁ.",
  "atk-s0504a3:582_6": "Yo pana kāmayogayutto, so ekantena bhavayogayuttopi hotīti dassanatthaṁ “kāmayogayutto,",
  "atk-s0504a3:582_7": "bhikkhave, bhavayogayutto”ti ubhayampi ekajjhaṁ katvā vuttaṁ.",
  "atk-s0504a3:583_0": "Kāmayogavisaṁyuttoti ettha asubhajjhānampi kāmayogavisaṁyogo, taṁ pādakaṁ katvā adhigato",
  "atk-s0504a3:583_1": "anāgāmimaggo ekanteneva kāmayogavisaṁyogo nāma, tasmā tatiyamaggaphale ṭhito ariyapuggalo",
  "atk-s0504a3:583_2": "“kāmayogavisaṁyutto”ti vutto. Yasmā pana rūpārūpabhavesu chandarāgo anāgāmimaggena",
  "atk-s0504a3:583_3": "na pahīyati, tasmā so appahīnabhavayogattā “bhavayogayutto”ti vutto. Anāgāmīti kāmalokaṁ",
  "atk-s0504a3:583_4": "paṭisandhiggahaṇavasena anāgamanato anāgāmī. Kāmayogavisaṁyogavaseneva hi saddhiṁ",
  "atk-s0504a3:583_5": "anavasesaorambhāgiyasaṁyojanasamugghātena ajjhattasaṁyojanābhāvasiddhito itthattaṁ",
  "atk-s0504a3:583_6": "anāgantvā hoti, tattha parinibbāyī anāvattidhammo. Yassa pana anavasesaṁ bhavayogo",
  "atk-s0504a3:583_7": "pahīno, tassa avijjāyogādiavasiṭṭhakilesāpi tadekaṭṭhabhāvato pahīnā eva hontīti,",
  "atk-s0504a3:583_8": "so parikkhīṇabhavasaṁyojano “arahaṁ khīṇāsavo”ti vuccati. Tena vuttaṁ “kāmayogavisaṁyutto,",
  "atk-s0504a3:583_9": "bhikkhave, bhavayogavisaṁyutto arahaṁ hoti khīṇāsavo”ti. Ettha ca kāmayogavisaṁyogo",
  "atk-s0504a3:583_10": "anāgāmī catutthajjhānassa sukhadukkhasomanassadomanassappahānaṁ viya, tatiyamaggassa",
  "atk-s0504a3:583_11": "diṭṭhivicikicchāsīlabbataparāmāsasaṁyojanaparikkhayo viya ca catutthamaggassa vaṇṇabhaṇanatthaṁ",
  "atk-s0504a3:583_12": "vuttoti daṭṭhabbaṁ. Paṭhamapadena sotāpannasakadāgāmīhi saddhiṁ sabbo puthujjano",
  "atk-s0504a3:583_13": "gahito, dutiyapadena pana sabbo anāgāmī, tatiyapadena arahāti arahattanikūṭena desanaṁ niṭṭhāpesi.",
  "atk-s0504a3:584_0": "Gāthāsu ubhayanti ubhayena, kāmayogena, bhavayogena ca saṁyuttāti attho. Sattā gacchanti",
  "atk-s0504a3:584_1": "saṁsāranti puthujjanā sotāpannā sakadāgāminoti ime tividhā sattā kāmayogabhavayogānaṁ",
  "atk-s0504a3:584_2": "appahīnattā gacchanti saṁsāranti. Tato eva jātimaraṇagāmino honti. Ettha ekabījī,",
  "atk-s0504a3:584_3": "kolaṁkolo, sattakkhattuparamoti tīsu sotāpannesu sabbamudu sattakkhattuparamo, so",
  "atk-s0504a3:584_4": "aṭṭhamaṁ bhavaṁ na nibbatteti, attano paricchinnajātivasena pana saṁsarati, tathā",
  "atk-s0504a3:584_5": "itarepi. Sakadāgāmīsupi yo idha sakadāgāmimaggaṁ patvā devaloke uppajjitvā puna idha",
  "atk-s0504a3:584_6": "nibbattati, so attano paricchinnajātivaseneva saṁsarati. Ye pana sakadāgāmino vomissakanayena",
  "atk-s0504a3:584_7": "vinā tattha tattha devesuyeva manussesuyeva vā nibbattanti, te uparimaggādhigamāya",
  "atk-s0504a3:584_8": "yāva indriyaparipākā punappunaṁ uppajjanato saṁsarantiyeva. Puthujjane pana vattabbameva",
  "atk-s0504a3:584_9": "natthi sabbabhavasaṁyojanānaṁ aparikkhīṇattā. Tena vuttaṁ –",
  "atk-s0504a3:585": "“Kāmayogena saṁyuttā, bhavayogena cūbhayaṁ;",
  "atk-s0504a3:586": "Sattā gacchanti saṁsāraṁ, jātimaraṇagāmino”ti.",
  "atk-s0504a3:587_0": "Kāme pahantvānāti kāmarāgasaṅkhāte kilesakāme anāgāmimaggena pajahitvā. Chinnasaṁsayāti",
  "atk-s0504a3:587_1": "samucchinnakaṅkhā, tañca kho sotāpattimaggeneva. Vaṇṇabhaṇanatthaṁ pana catutthamaggassa",
  "atk-s0504a3:587_2": "evaṁ vuttaṁ. Arahanto hi idha “chinnasaṁsayā”ti adhippetā. Tenevāha “khīṇamānapunabbhavā”ti.",
  "atk-s0504a3:587_3": "Sabbaso khīṇo navavidhopi māno āyatiṁ punabbhavo ca etesanti khīṇamānapunabbhavā.",
  "atk-s0504a3:587_4": "Mānaggahaṇena cettha tadekaṭṭhatāya lakkhaṇavasena vā sabbo catutthamaggavajjho kileso",
  "atk-s0504a3:587_5": "gahitoti. Khīṇamānatāya ca saupādisesā nibbānadhātu vuttā hoti, khīṇapunabbhavatāya",
  "atk-s0504a3:587_6": "anupādisesā. Sesaṁ suviññeyyameva.",
  "atk-s0504a3:588": "Sattamasuttavaṇṇanā niṭṭhitā.",
  "atk-s0504a3:589": "8. Kalyāṇasīlasuttavaṇṇanā",
  "atk-s0504a3:590_0": "97. Aṭṭhame kalyāṇasīloti sundarasīlo, pasatthasīlo, paripuṇṇasīlo. Tattha sīlapāripūrī",
  "atk-s0504a3:590_1": "dvīhi kāraṇehi hoti sammadeva sīlavipattiyā ādīnavadassanena, sīlasampattiyā ca ānisaṁsadassanena.",
  "atk-s0504a3:590_2": "Idha pana sabbaparibandhavippamuttassa sabbākāraparipuṇṇassa maggasīlassa phalasīlassa",
  "atk-s0504a3:590_3": "ca vasena kalyāṇatā veditabbā. Kalyāṇadhammoti sabbe bodhipakkhiyadhammā adhippetā,",
  "atk-s0504a3:590_4": "tasmā kalyāṇā satipaṭṭhānādibodhipakkhiyadhammā etassāti kalyāṇadhammo. Kalyāṇapaññoti",
  "atk-s0504a3:590_5": "ca maggaphalapaññāvaseneva kalyāṇapañño. Lokuttarā eva hi sīlādidhammā ekantakalyāṇā",
  "atk-s0504a3:590_6": "nāma akuppasabhāvattā. Keci pana “catupārisuddhisīlavasena kalyāṇasīlo, vipassanāmaggadhammavasena",
  "atk-s0504a3:590_7": "kalyāṇadhammo, maggaphalapaññāvasena kalyāṇapañño”ti vadanti. Asekkhā eva te sīladhammapaññāti",
  "atk-s0504a3:590_8": "eke. Apare pana bhaṇanti – sotāpannasakadāgāmīnaṁ maggaphalasīlaṁ kalyāṇasīlaṁ nāma,",
  "atk-s0504a3:590_9": "tasmā “kalyāṇasīlo”ti iminā sotāpanno sakadāgāmī ca gahitā honti. Te hi sīlesu paripūrakārino",
  "atk-s0504a3:590_10": "nāma. Anāgāmimaggaphaladhammā aggamaggadhammā ca kalyāṇadhammā nāma. Tattha hi bodhipakkhiyadhammā",
  "atk-s0504a3:590_11": "bhāvanāpāripūriṁ gacchanti. Tasmā “kalyāṇadhammo”ti iminā tatiyamaggaṭṭhato paṭṭhāya",
  "atk-s0504a3:590_12": "tayo ariyā gahitā honti. Paññākiccassa matthakappattiyā aggaphale paññā kalyāṇapaññā",
  "atk-s0504a3:590_13": "nāma, tasmā paññāvepullappatto arahā “kalyāṇapañño”ti vutto. Evameva puggalā gahitā",
  "atk-s0504a3:590_14": "hontīti. Kiṁ iminā papañcena? Aggamaggaphaladhammā idha kalyāṇasīlādayo vuttāti ayamamhākaṁ",
  "atk-s0504a3:590_15": "khanti. Dhammavibhāgena hi ayaṁ puggalavibhāgo, na dhammavibhāgoti.",
  "atk-s0504a3:591_0": "Kevalīti ettha kevalaṁ vuccati kenaci avomissakatāya sabbasaṅkhatavivittaṁ nibbānaṁ,",
  "atk-s0504a3:591_1": "tassa adhigatattā arahā kevalī. Atha vā pahānabhāvanāpāripūriyā pariyosānaanavajjadhammapāripūriyā",
  "atk-s0504a3:591_2": "ca kalyāṇakaṭṭhena abyāsekasukhatāya ca kevalaṁ arahattaṁ, tadadhigamena kevalī khīṇāsavo.",
  "atk-s0504a3:591_3": "Maggabrahmacariyavāsaṁ vasitvā pariyosāpetvā ṭhitoti vusitavā. Uttamehi aggabhūtehi",
  "atk-s0504a3:591_4": "vā asekkhadhammehi samannāgatattā “uttamapuriso”ti vuccati.",
  "atk-s0504a3:592_0": "Sīlavāti ettha kenaṭṭhena sīlaṁ? Sīlanaṭṭhena sīlaṁ. Kimidaṁ sīlanaṁ nāma? Samādhānaṁ,",
  "atk-s0504a3:592_1": "susīlyavasena kāyakammādīnaṁ avippakiṇṇatāti attho. Atha vā upadhāraṇaṁ, jhānādikusaladhammānaṁ",
  "atk-s0504a3:592_2": "patiṭṭhānavasena ādhārabhāvoti attho. Tasmā sīlati, sīletīti vā sīlaṁ. Ayaṁ tāva",
  "atk-s0504a3:592_3": "saddalakkhaṇanayena sīlaṭṭho. Apare pana “siraṭṭho sīlaṭṭho, sītalaṭṭho sīlaṭṭho,",
  "atk-s0504a3:592_4": "sivaṭṭho sīlaṭṭho”ti niruttinayena atthaṁ vaṇṇayanti. Tayidaṁ pāripūrito atisayato",
  "atk-s0504a3:592_5": "vā sīlaṁ assa atthīti sīlavā, catupārisuddhisīlavasena sīlasampannoti attho. Tattha",
  "atk-s0504a3:592_6": "yaṁ jeṭṭhakasīlaṁ, taṁ vitthāretvā dassetuṁ “pātimokkhasaṁvarasaṁvuto”tiādi vuttanti",
  "atk-s0504a3:592_7": "ekaccānaṁ ācariyānaṁ adhippāyo.",
  "atk-s0504a3:593_0": "Aparena pana bhaṇanti – ubhayatthāpi pātimokkhasaṁvaro bhagavatā vutto. Pātimokkhasaṁvaro",
  "atk-s0504a3:593_1": "eva hi sīlaṁ, itaresu indriyasaṁvaro chadvārarakkhaṇamattameva, ājīvapārisuddhi dhammena",
  "atk-s0504a3:593_2": "paccayuppādanamattameva, paccayasannissitaṁ paṭiladdhapaccaye “idamattha”nti paccavekkhitvā",
  "atk-s0504a3:593_3": "paribhuñjanamattameva. Nippariyāyena pātimokkhasaṁvarova sīlaṁ. Yassa so bhinno,",
  "atk-s0504a3:593_4": "so sīsacchinno puriso viya hatthapāde “sesāni rakkhissatī”ti na vattabbo. Yassa pana",
  "atk-s0504a3:593_5": "so arogo, acchinnasīso viya puriso, tāni puna pākatikāni katvā rakkhituṁ sakkoti.",
  "atk-s0504a3:593_6": "Tasmā sīlavāti iminā pātimokkhasīlameva uddisitvā taṁ vitthāretuṁ “pātimokkhasaṁvarasaṁvuto”tiādi vuttanti.",
  "atk-s0504a3:594_0": "Tattha pātimokkhanti sikkhāpadasīlaṁ. Tañhi yo naṁ pāti rakkhati, taṁ mokkheti moceti",
  "atk-s0504a3:594_1": "āpāyikādīhi dukkhehīti pātimokkhaṁ. Saṁvaraṇaṁ saṁvaro, kāyavācāhi avītikkamo. Pātimokkhameva",
  "atk-s0504a3:594_2": "saṁvaro pātimokkhasaṁvaro, tena saṁvuto pihitakāyavācoti pātimokkhasaṁvarasaṁvuto.",
  "atk-s0504a3:594_3": "Idamassa tasmiṁ sīle patiṭṭhitabhāvaparidīpanaṁ. Viharatīti tadanurūpavihārasamaṅgibhāvaparidīpanaṁ.",
  "atk-s0504a3:594_4": "Ācāragocarasampannoti heṭṭhā pātimokkhasaṁvarassa, upari visesānuyogassa ca upakārakadhammaparidīpanaṁ.",
  "atk-s0504a3:594_5": "Aṇumattesu vajjesu bhayadassāvīti pātimokkhasīlato acavanadhammatāparidīpanaṁ. Samādāyāti",
  "atk-s0504a3:594_6": "sikkhāpadānaṁ anavasesato ādānaparidīpanaṁ. Sikkhatīti sikkhāya samaṅgibhāvaparidīpanaṁ.",
  "atk-s0504a3:594_7": "Sikkhāpadesūti sikkhitabbadhammaparidīpanaṁ.",
  "atk-s0504a3:595_0": "Aparo nayo – kilesānaṁ balavabhāvato pāpakiriyāya sukarabhāvato puññakiriyāya ca",
  "atk-s0504a3:595_1": "dukkarabhāvato bahukkhattuṁ apāyesu patanasīloti pātī, puthujjano. Aniccatāya vā",
  "atk-s0504a3:595_2": "bhavādīsu kammavegakkhitto ghaṭiyantaṁ viya anavaṭṭhānena paribbhamanato gamanasīloti",
  "atk-s0504a3:595_3": "pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno,",
  "atk-s0504a3:595_4": "cittameva vā. Taṁ pātinaṁ saṁsāradukkhato mokkhetīti pātimokkho. Cittassa hi vimokkhena",
  "atk-s0504a3:595_5": "satto vimutto. “Cittavodānā visujjhantī”ti “anupādāya āsavehi cittaṁ vimutta”nti",
  "atk-s0504a3:595_6": "ca vuttaṁ. Atha vā avijjādinā hetunā saṁsāre patati gacchati pavattatīti pāti. “Avijjānīvaraṇānaṁ",
  "atk-s0504a3:595_7": "sattānaṁ taṇhāsaṁyojanānaṁ sandhāvataṁ saṁsarata”nti hi vuttaṁ. Tassa pātino sattassa",
  "atk-s0504a3:595_8": "taṇhādisaṁkilesattayato mokkho etenāti pātimokkho. “Kaṇṭhekālo”tiādīnaṁ viyassa samāsasiddhi veditabbā.",
  "atk-s0504a3:596_0": "Atha vā pāteti vinipāteti dukkheti pāti, cittaṁ. Vuttañhi “cittena nīyati loko, cittena",
  "atk-s0504a3:596_1": "parikassatī”ti. Tassa pātino mokkho etenāti pātimokkho. Patati vā etena apāyadukkhe",
  "atk-s0504a3:596_2": "saṁsāradukkhe cāti pāti, taṇhādisaṁkileso. Vuttañhi “taṇhā janeti purisaṁ, taṇhādutiyo",
  "atk-s0504a3:596_3": "puriso”ti ca ādi. Tato pātito mokkhoti pātimokkho. Atha vā patati etthāti pāti, cha",
  "atk-s0504a3:596_4": "ajjhattikāni bāhirāni ca āyatanāni. Vuttañhi “chasu loko samuppanno, chasu kubbati",
  "atk-s0504a3:596_5": "santhava”nti. Tato chaajjhattikabāhirāyatanasaṅkhātato pātito mokkhoti pātimokkho.",
  "atk-s0504a3:596_6": "Atha vā pāto vinipāto assa atthīti pātī, saṁsāro. Tato mokkhoti pātimokkho. Atha",
  "atk-s0504a3:596_7": "vā sabbalokādhipatibhāvato dhammissaro bhagavā patīti vuccati, muccati etenāti mokkho,",
  "atk-s0504a3:596_8": "patino mokkho tena paññattattāti patimokkho, patimokkho eva pātimokkho. Sabbaguṇānaṁ",
  "atk-s0504a3:596_9": "vā mūlabhāvato uttamaṭṭhena pati ca so yathāvuttaṭṭhena mokkho cāti patimokkho, patimokkho",
  "atk-s0504a3:596_10": "eva pātimokkho. Tathā hi vuttaṁ “pātimokkhanti mukhametaṁ pamukhameta”nti vitthāro.",
  "atk-s0504a3:597_0": "Atha vā paiti pakāre, atīti accantatthe nipāto. Tasmā pakārehi accantaṁ mokkhetīti",
  "atk-s0504a3:597_1": "pātimokkho. Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena",
  "atk-s0504a3:597_2": "samucchedavasena ca accantaṁ mokkheti mocetīti pātimokkhaṁ. Pati pati mokkhoti vā",
  "atk-s0504a3:597_3": "patimokkho, tamhā tamhā vītikkamitabbadosato pati paccekaṁ mokkhoti attho. Patimokkho",
  "atk-s0504a3:597_4": "eva pātimokkho. Mokkhoti vā nibbānaṁ, tassa mokkhassa paṭibimbabhūtanti patimokkhaṁ.",
  "atk-s0504a3:597_5": "Pātimokkhasīlasaṁvaro hi sūriyassa aruṇuggamanaṁ viya nibbānassa udayabhūto tappaṭibhāgo",
  "atk-s0504a3:597_6": "viya hoti yathārahaṁ kilesanibbāpanatoti patimokkhaṁ, patimokkhaṁ eva pātimokkhaṁ.",
  "atk-s0504a3:597_7": "Atha vā mokkhaṁ pati vattati mokkhābhimukhanti patimokkhaṁ, patimokkhameva pātimokkhanti",
  "atk-s0504a3:597_8": "evaṁ tāvettha pātimokkhasaddassa attho veditabbo.",
  "atk-s0504a3:598_0": "Saṁvarati pidahati etenāti saṁvaro, pātimokkhameva saṁvaroti pātimokkhasaṁvaro. Atthato",
  "atk-s0504a3:598_1": "pana tato tato vītikkamitabbato viratiyo cetanā vā, tena pātimokkhasaṁvarena upeto",
  "atk-s0504a3:598_2": "samannāgato pātimokkhasaṁvarasaṁvutoti vutto. Vuttañhetaṁ vibhaṅge –",
  "atk-s0504a3:599": "“Iminā pātimokkhasaṁvarena upeto hoti samupeto upagato samupagato sampanno samannāgato. Tena vuccati pātimokkhasaṁvarasaṁvuto”ti.",
  "atk-s0504a3:600_0": "Viharatīti iriyāpathavihārena viharati, iriyati, vattati. Ācāragocarasampannoti veḷudānādimicchājīvassa",
  "atk-s0504a3:600_1": "kāyapāgabbhiyādīnañca akaraṇena, sabbaso anācāraṁ vajjetvā “kāyiko avītikkamo, vācasiko",
  "atk-s0504a3:600_2": "avītikkamo”ti evaṁ vuttabhikkhusāruppaācārasampattiyā vesiyādiagocaraṁ vajjetvā piṇḍapātādiatthaṁ",
  "atk-s0504a3:600_3": "upasaṅkamituṁ yuttaṭṭhānasaṅkhātagocarena ca sampannattā ācāragocarasampanno. Apica",
  "atk-s0504a3:600_4": "yo bhikkhu satthari sagāravo sappatisso sabrahmacārīsu sagāravo sappatisso hirottappasampanno",
  "atk-s0504a3:600_5": "sunivattho supāruto pāsādikena abhikkantena paṭikkantena ālokitena vilokitena samiñjitena",
  "atk-s0504a3:600_6": "pasāritena okkhittacakkhu iriyāpathasampanno indriyesu guttadvāro bhojane mattaññū",
  "atk-s0504a3:600_7": "jāgariyānuyutto satisampajaññena samannāgato appiccho santuṭṭho pavivitto asaṁsaṭṭho",
  "atk-s0504a3:600_8": "ābhisamācārikesu sakkaccakārī garucittīkārabahulo viharati, ayaṁ vuccati ācārasampanno.",
  "atk-s0504a3:601_0": "Gocaro pana – upanissayagocaro, ārakkhagocaro, upanibandhagocaroti tividho. Tattha",
  "atk-s0504a3:601_1": "dasakathāvatthuguṇasamannāgato vuttalakkhaṇo kalyāṇamitto yaṁ nissāya asutaṁ suṇāti,",
  "atk-s0504a3:601_2": "sutaṁ pariyodapeti, kaṅkhaṁ vitarati, diṭṭhiṁ ujukaṁ karoti, cittaṁ pasādeti, yassa",
  "atk-s0504a3:601_3": "ca anusikkhanto saddhāya vaḍḍhati, sīlena, sutena, cāgena, paññāya vaḍḍhati, ayaṁ",
  "atk-s0504a3:601_4": "upanissayagocaro. Yo bhikkhu antaragharaṁ paviṭṭho vīthiṁ paṭipanno okkhittacakkhu",
  "atk-s0504a3:601_5": "yugamattadassāvī saṁvuto gacchati, na hatthiṁ olokento, na assaṁ, na rathaṁ, na pattiṁ,",
  "atk-s0504a3:601_6": "na itthiṁ, na purisaṁ olokento, na uddhaṁ olokento, na adho olokento, na disāvidisā",
  "atk-s0504a3:601_7": "pekkhamāno gacchati, ayaṁ ārakkhagocaro. Upanibandhagocaro pana cattāro satipaṭṭhānā,",
  "atk-s0504a3:601_8": "yattha bhikkhu attano cittaṁ upanibandhati. Vuttañhetaṁ bhagavatā –",
  "atk-s0504a3:602": "“Ko ca, bhikkhave, bhikkhuno gocaro sako pettiko visayo? Yadidaṁ – cattāro satipaṭṭhānā”ti.",
  "atk-s0504a3:603": "Iti yathāvuttāya ācārasampattiyā imāya ca gocarasampattiyā samannāgatattā ācāragocarasampanno.",
  "atk-s0504a3:604_0": "Aṇumattesu vajjesu bhayadassāvīti appamattakesu aṇuppamāṇesu asañcicca āpannasekhiyaakusalacittuppādādibhedesu",
  "atk-s0504a3:604_1": "vajjesu bhayadassanasīlo. Yo hi bhikkhu paramāṇumattaṁ vajjaṁ aṭṭhasaṭṭhiyojanasatasahassubbedhasinerupabbatarājasadisaṁ",
  "atk-s0504a3:604_2": "katvā passati, yopi bhikkhu sabbalahukaṁ dubbhāsitamattaṁ pārājikasadisaṁ katvā passati,",
  "atk-s0504a3:604_3": "ayaṁ aṇumattesu vajjesu bhayadassāvī nāma. Samādāya sikkhati sikkhāpadesūti yaṁ kiñci",
  "atk-s0504a3:604_4": "sikkhāpadesu sikkhitabbaṁ, taṁ sabbena sabbaṁ sabbathā sabbaṁ anavasesaṁ samādiyitvā",
  "atk-s0504a3:604_5": "sikkhati vattati, pūretīti attho. Iti kalyāṇasīloti iminā pakārena kalyāṇasīlo samāno.",
  "atk-s0504a3:604_6": "Puggalādhiṭṭhānavasena hi niddiṭṭhaṁ sīlaṁ “evaṁ kho, bhikkhave, bhikkhu kalyāṇasīlo",
  "atk-s0504a3:604_7": "hotī”ti vuttapuggalādhiṭṭhānavaseneva nigametvā “kalyāṇadhammo”ti ettha vuttadhamme",
  "atk-s0504a3:604_8": "niddisitukāmena “tesaṁ dhammānaṁ idaṁ sīlaṁ adhiṭṭhāna”nti dassetuṁ puna “iti kalyāṇasīlo”ti",
  "atk-s0504a3:604_9": "vuttaṁ. Sattannaṁ bodhipakkhiyānantiādi sabbaṁ heṭṭhā vuttatthameva. Puna kalyāṇasīlotiādi nigamanaṁ.",
  "atk-s0504a3:605_0": "Gāthāsu dukkaṭanti duṭṭhu kataṁ, duccaritanti attho. Hirimananti hirimantaṁ hirisampannaṁ,",
  "atk-s0504a3:605_1": "sabbaso pāpapavattiyā jigucchanasabhāvanti attho. Hirimananti vā hirisahitacittaṁ.",
  "atk-s0504a3:605_2": "Hiriggahaṇeneva cettha ottappampi gahitanti veditabbaṁ. Hirottappaggahaṇena ca sabbaso",
  "atk-s0504a3:605_3": "duccaritābhāvassa hetuṁ dassento kalyāṇasīlataṁ hetuto vibhāveti. Sambodhīti ariyañāṇaṁ,",
  "atk-s0504a3:605_4": "taṁ gacchanti bhajantīti sambodhigāmino, bodhipakkhikāti attho. Anussadanti rāgussadādirahitaṁ.",
  "atk-s0504a3:605_5": "“Tathāvidha”ntipi paṭhanti. “Bodhipakkhikānaṁ dhammānaṁ bhāvanānuyogamanuyutto”ti",
  "atk-s0504a3:605_6": "yathā yathā pubbe vuttaṁ, tathāvidhaṁ tādisanti attho. Dukkhassāti vaṭṭadukkhassa,",
  "atk-s0504a3:605_7": "vaṭṭadukkhahetuno vā. Idheva khayamattanoti āsavakkhayādhigamena attano vaṭṭadukkhahetuno",
  "atk-s0504a3:605_8": "samudayapakkhiyassa kilesagaṇassa idheva imasmiṁyeva attabhāve khayaṁ anuppādaṁ pajānāti,",
  "atk-s0504a3:605_9": "vaṭṭadukkhasseva vā idheva carimakacittanirodhena khayaṁ khīṇabhāvaṁ pajānāti. Tehi",
  "atk-s0504a3:605_10": "dhammehi sampannanti tehi yathāvuttasīlādidhammehi samannāgataṁ. Asitanti taṇhādiṭṭhinissayānaṁ",
  "atk-s0504a3:605_11": "pahīnattā asitaṁ, katthaci anissitaṁ. Sabbalokassāti sabbasmiṁ sattaloke. Sesaṁ vuttanayameva.",
  "atk-s0504a3:606": "Aṭṭhamasuttavaṇṇanā niṭṭhitā.",
  "atk-s0504a3:607": "9. Dānasuttavaṇṇanā",
  "atk-s0504a3:608_0": "98. Navame dānanti dātabbaṁ, savatthukā vā cetanā dānaṁ, sampattipariccāgassetaṁ",
  "atk-s0504a3:608_1": "adhivacanaṁ. Āmisadānanti cattāro paccayā deyyabhāvavasena āmisadānaṁ nāma. Te hi",
  "atk-s0504a3:608_2": "taṇhādīhi āmasitabbato āmisanti vuccanti. Tesaṁ vā pariccāgacetanā āmisadānaṁ. Dhammadānanti",
  "atk-s0504a3:608_3": "idhekacco “ime dhammā kusalā, ime dhammā akusalā, ime dhammā sāvajjā, ime dhammā",
  "atk-s0504a3:608_4": "anavajjā, ime viññugarahitā, ime viññuppasatthā; ime samattā samādinnā ahitāya dukkhāya",
  "atk-s0504a3:608_5": "saṁvattanti, ime hitāya sukhāya saṁvattantī”ti kusalākusalakammapathe vibhajanto",
  "atk-s0504a3:608_6": "kammakammavipāke idhalokaparaloke paccakkhato dassento viya pākaṭaṁ karonto akusalehi",
  "atk-s0504a3:608_7": "dhammehi nivattāpento, kusalesu dhammesu patiṭṭhāpento, dhammaṁ deseti, idaṁ dhammadānaṁ.",
  "atk-s0504a3:608_8": "Yo pana “ime dhammā abhiññeyyā, ime pariññeyyā, ime pahātabbā, ime sacchikātabbā,",
  "atk-s0504a3:608_9": "ime bhāvetabbā”ti saccāni vibhāvento amatādhigamāya paṭipattidhammaṁ deseti, idaṁ",
  "atk-s0504a3:608_10": "sikhāppattaṁ dhammadānaṁ nāma. Etadagganti etaṁ aggaṁ. Yadidanti yaṁ idaṁ dhammadānaṁ",
  "atk-s0504a3:608_11": "vuttaṁ, etaṁ imesu dvīsu dānesu aggaṁ seṭṭhaṁ uttamaṁ. Vivaṭṭagāmidhammadānañhi nissāya",
  "atk-s0504a3:608_12": "sabbānatthato parimuccati, sakalaṁ vaṭṭadukkhaṁ atikkamati. Lokiyaṁ pana dhammadānaṁ",
  "atk-s0504a3:608_13": "sabbesaṁ dānānaṁ nidānaṁ sabbasampattīnaṁ mūlaṁ. Tenāha –",
  "atk-s0504a3:609": "“Sabbadānaṁ dhammadānaṁ jināti, sabbarasaṁ dhammaraso jināti;",
  "atk-s0504a3:610": "Sabbaratiṁ dhammaratī jināti, taṇhakkhayo sabbadukkhaṁ jinātī”ti. –",
  "atk-s0504a3:611": "Abhayadānamettha dhammadāneneva saṅgahitanti daṭṭhabbaṁ.",
  "atk-s0504a3:612_0": "Sādhāraṇabhogitādhippāyena attanā paribhuñjitabbato catupaccayato sayameva abhuñjitvā",
  "atk-s0504a3:612_1": "paresaṁ saṁvibhajanaṁ āmisasaṁvibhāgo. Sādhāraṇabhogitādhippāyeneva attanā viditassa",
  "atk-s0504a3:612_2": "adhigatassa dhammassa appossukko ahutvā paresaṁ upadeso dhammasaṁvibhāgo. Catūhi",
  "atk-s0504a3:612_3": "paccayehi catūhi ca saṅgahavatthūhi paresaṁ anuggaṇhanaṁ anukampanaṁ āmisānuggaho.",
  "atk-s0504a3:612_4": "Vuttanayeneva dhammena paresaṁ anuggaṇhanaṁ anukampanaṁ dhammānuggaho. Sesaṁ vuttanayameva.",
  "atk-s0504a3:613_0": "Gāthāsu yamāhu dānaṁ paramanti yaṁ dānaṁ cittakhettadeyyadhammānaṁ uḷārabhāvena paramaṁ",
  "atk-s0504a3:613_1": "uttamaṁ, bhogasampattiādīnaṁ vā pūraṇato phalanato, parassa vā lobhamacchariyādikassa",
  "atk-s0504a3:613_2": "paṭipakkhassa maddanato hiṁsanato “parama”nti buddhā bhagavanto āhu. Anuttaranti",
  "atk-s0504a3:613_3": "yaṁ dānaṁ cetanādisampattiyā sātisayapavattiyā aggabhāvena aggavipākattā ca uttararahitaṁ",
  "atk-s0504a3:613_4": "anuttarabhāvasādhanaṁ cāti āhu. Yaṁ saṁvibhāganti etthāpi “paramaṁ anuttara”nti padadvayaṁ",
  "atk-s0504a3:613_5": "ānetvā yojetabbaṁ. Avaṇṇayīti kittayi, “bhojanaṁ, bhikkhave, dadamāno dāyako paṭiggāhakānaṁ",
  "atk-s0504a3:613_6": "pañca ṭhānāni detī”tiādinā, “evaṁ ce, bhikkhave, sattā jāneyyuṁ dānasaṁvibhāgassa",
  "atk-s0504a3:613_7": "vipāka”ntiādinā ca pasaṁsayi. Yathā pana dānaṁ saṁvibhāgo ca paramaṁ anuttarañca",
  "atk-s0504a3:613_8": "hoti, taṁ dassetuṁ “aggamhī”tiādi vuttaṁ. Tattha aggamhīti sīlādiguṇavisesayogena",
  "atk-s0504a3:613_9": "seṭṭhe anuttare puññakkhette sammāsambuddhe ariyasaṅghe ca. Pasannacittoti kammaphalasaddhāya",
  "atk-s0504a3:613_10": "ratanattayasaddhāya ca cittaṁ pasādento okappento. Cittasampattiyā hi khettasampattiyā",
  "atk-s0504a3:613_11": "ca parittepi deyyadhamme dānaṁ mahānubhāvaṁ hoti mahājutikaṁ mahāvipphāraṁ. Vuttañhetaṁ –",
  "atk-s0504a3:614": "“Natthi citte pasannamhi, appakā nāma dakkhiṇā;",
  "atk-s0504a3:615": "Tathāgate vā sambuddhe, atha vā tassa sāvake”ti. ;",
  "atk-s0504a3:616_0": "Viññūti sappañño. Pajānanti sammadeva dānaphalaṁ dānānisaṁsaṁ pajānanto. Ko na yajetha",
  "atk-s0504a3:616_1": "kāleti yuttappattakāle ko nāma dānaṁ na dadeyya? Saddhā, deyyadhammo, paṭiggāhakāti",
  "atk-s0504a3:616_2": "imesaṁ tiṇṇaṁ sammukhibhūtakāleyeva hi dānaṁ sambhavati, na aññathā, paṭiggāhakānaṁ vā dātuṁ yuttakāle.",
  "atk-s0504a3:617_0": "Evaṁ paṭhamagāthāya āmisadānasaṁvibhāgānuggahe dassetvā idāni dhammadānasaṁvibhāgānuggahe",
  "atk-s0504a3:617_1": "dassetuṁ “ye ceva bhāsantī”ti dutiyagāthamāha. Tattha ubhayanti “bhāsanti suṇantī”ti",
  "atk-s0504a3:617_2": "vuttā desakā paṭiggāhakāti ubhayaṁ. Ayaṁ panettha saṅkhepattho – ye sugatassa bhagavato",
  "atk-s0504a3:617_3": "sāsane saddhamme pasannacittā vimuttāyatanasīse ṭhatvā desenti paṭiggaṇhanti ca,",
  "atk-s0504a3:617_4": "tesaṁ desakapaṭiggāhakānaṁ so dhammadānadhammasaṁvibhāgadhammānuggahasaṅkhāto attho.",
  "atk-s0504a3:617_5": "Paramatthasādhanato paramo. Taṇhāsaṁkilesādisabbasaṁkilesamalavisodhanena visujjhati.",
  "atk-s0504a3:617_6": "Kīdisānaṁ? Ye appamattā sugatassa sāsane. Ye ca –",
  "atk-s0504a3:618": "“Sabbapāpassa akaraṇaṁ, kusalassa upasampadā;",
  "atk-s0504a3:619": "Sacittapariyodapanaṁ, etaṁ buddhāna sāsana”nti. –",
  "atk-s0504a3:620_0": "Saṅkhepato evaṁ pakāsite sammāsambuddhassa sāsane ovāde anusiṭṭhiyaṁ appamattā adhisīlasikkhādayo",
  "atk-s0504a3:620_1": "sakkaccaṁ sampādenti. Tesaṁ visujjhati, arahattaphalavisuddhiyā ativiya vodāyatīti.",
  "atk-s0504a3:621": "Navamasuttavaṇṇanā niṭṭhitā.",
  "atk-s0504a3:622": "10. Tevijjasuttavaṇṇanā",
  "atk-s0504a3:623_0": "99. Dasame dhammenāti ñāyena, sammāpaṭipattisaṅkhātena hetunā kāraṇena. Yāya hi paṭipadāya",
  "atk-s0504a3:623_1": "tevijjo hoti, sā paṭipadā idha dhammoti veditabbā. Kā pana sā paṭipadāti? Caraṇasampadā",
  "atk-s0504a3:623_2": "ca vijjāsampadā ca. Tevijjanti pubbenivāsānussatiñāṇādīhi tīhi vijjāhi samannāgataṁ.",
  "atk-s0504a3:623_3": "Brāhmaṇanti bāhitapāpabrāhmaṇaṁ. Paññāpemīti “brāhmaṇo”ti jānāpemi patiṭṭhapemi.",
  "atk-s0504a3:623_4": "Nāññaṁ lapitalāpanamattenāti aññaṁ jātimattabrāhmaṇaṁ aṭṭhakādīhi lapitamattavippalapanamattena",
  "atk-s0504a3:623_5": "brāhmaṇaṁ na paññāpemīti. Atha vā lapitalāpanamattenāti mantānaṁ ajjhenaajjhāpanamattena.",
  "atk-s0504a3:623_6": "Ubhayathāpi yaṁ pana brāhmaṇā sāmavedādivedattayaajjhenena tevijjaṁ brāhmaṇaṁ vadanti,",
  "atk-s0504a3:623_7": "taṁ paṭikkhipati. Bhagavatā hi “paramatthato atevijjaṁ brāhmaṇaṁyeva cete bhovādino",
  "atk-s0504a3:623_8": "avijjānivutā ‘tevijjo brāhmaṇo’ti vadanti, evaṁ pana tevijjo brāhmaṇo hotī”ti dassanatthaṁ",
  "atk-s0504a3:623_9": "tathā bujjhanakānaṁ puggalānaṁ ajjhāsayena ayaṁ desanā āraddhā.",
  "atk-s0504a3:624_0": "Tattha yasmā vijjāsampanno caraṇasampannoyeva hoti caraṇasampadāya vinā vijjāsampattiyā",
  "atk-s0504a3:624_1": "abhāvato, tasmā caraṇasampadaṁ antogadhaṁ katvā vijjāsīseneva brāhmaṇaṁ paññāpetukāmo",
  "atk-s0504a3:624_2": "“dhammenāhaṁ, bhikkhave, tevijjaṁ brāhmaṇaṁ paññāpemī”ti desanaṁ samuṭṭhāpetvā “kathañcāhaṁ,",
  "atk-s0504a3:624_3": "bhikkhave, dhammena tevijjaṁ brāhmaṇaṁ paññāpemī”ti kathetukamyatāya pucchaṁ katvā",
  "atk-s0504a3:624_4": "puggalādhiṭṭhānāya desanāya vijjattayaṁ vibhajanto “idha, bhikkhave, bhikkhū”tiādimāha.",
  "atk-s0504a3:625_0": "Tattha anekavihitanti anekavidhaṁ, anekehi vā pakārehi pavattitaṁ, saṁvaṇṇitanti",
  "atk-s0504a3:625_1": "attho. Pubbenivāsanti samanantarātītabhavaṁ ādiṁ katvā tattha tattha nivutthakkhandhasantānaṁ.",
  "atk-s0504a3:625_2": "Nivutthanti ajjhāvutthaṁ anubhūtaṁ, attano santāne uppajjitvā niruddhaṁ, nivutthadhammaṁ",
  "atk-s0504a3:625_3": "vā nivutthaṁ, gocaranivāsena nivutthaṁ, attano viññāṇena viññātaṁ paraviññāṇaviññātampi",
  "atk-s0504a3:625_4": "vā chinnavaṭumakānussaraṇādīsu. Anussaratīti “ekampi jātiṁ dvepi jātiyo”ti evaṁ jātipaṭipāṭivasena",
  "atk-s0504a3:625_5": "anugantvā sarati, anudeva vā sarati, citte abhininnāmite parikammasamanantaraṁ sarati.",
  "atk-s0504a3:626_0": "Seyyathidanti āraddhappakāradassanatthe nipāto. Teneva yvāyaṁ pubbenivāso āraddho",
  "atk-s0504a3:626_1": "hoti, tassa pakāraṁ dassento “ekampi jāti”ntiādimāha. Tattha ekampi jātinti ekampi",
  "atk-s0504a3:626_2": "paṭisandhimūlakaṁ cutipariyosānaṁ ekabhavapariyāpannaṁ khandhasantānaṁ. Esa nayo",
  "atk-s0504a3:626_3": "dvepi jātiyotiādīsu. Anekepi saṁvaṭṭakappetiādīsu pana parihāyamāno kappo saṁvaṭṭakappo,",
  "atk-s0504a3:626_4": "vaḍḍhamāno vivaṭṭakappo. Tattha saṁvaṭṭena saṁvaṭṭaṭṭhāyī gahito hoti tammūlakattā,",
  "atk-s0504a3:626_5": "vivaṭṭena ca vivaṭṭaṭṭhāyī. Evañhi sati yāni tāni “cattārimāni, bhikkhave, kappassa",
  "atk-s0504a3:626_6": "asaṅkhyeyyāni. Katamāni cattāri? Saṁvaṭṭo, saṁvaṭṭaṭṭhāyī, vivaṭṭo, vivaṭṭaṭṭhāyī”ti",
  "atk-s0504a3:626_7": "vuttāni cattāri asaṅkhyeyyāni, tāni pariggahitāni honti.",
  "atk-s0504a3:627_0": "Tattha tayo saṁvaṭṭā – tejosaṁvaṭṭo, āposaṁvaṭṭo, vāyosaṁvaṭṭoti. Tisso saṁvaṭṭasīmā",
  "atk-s0504a3:627_1": "– ābhassarā, subhakiṇhā, vehapphalāti. Yadā kappo tejena saṁvaṭṭati, ābhassarato",
  "atk-s0504a3:627_2": "heṭṭhā agginā ḍayhati. Yadā udakena saṁvaṭṭati, subhakiṇhato heṭṭhā udakena vilīyati.",
  "atk-s0504a3:627_3": "Yadā vātena saṁvaṭṭati, vehapphalato heṭṭhā vātena viddhaṁsiyati. Vitthārato pana",
  "atk-s0504a3:627_4": "koṭisatasahassacakkavāḷaṁ ekato vinassati. Iti evarūpo ayaṁ pubbenivāsaṁ anussaranto",
  "atk-s0504a3:627_5": "bhikkhu anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe anussarati.",
  "atk-s0504a3:627_6": "Kathaṁ? Amutrāsintiādinā nayena.",
  "atk-s0504a3:628_0": "Tattha amutrāsinti amumhi saṁvaṭṭakappe amumhi bhave vā yoniyā vā gatiyā vā viññāṇaṭṭhitiyā",
  "atk-s0504a3:628_1": "vā sattāvāse vā sattanikāye vā ahamahosiṁ. Evaṁnāmoti tisso vā phusso vā. Evaṁgottoti",
  "atk-s0504a3:628_2": "gotamo vā kassapo vā. Evaṁvaṇṇoti odāto vā sāmo vā. Evamāhāroti sālimaṁsodanāhāro",
  "atk-s0504a3:628_3": "vā pavattaphalabhojano vā. Evaṁsukhadukkhappaṭisaṁvedīti anekappakārānaṁ kāyikacetasikānaṁ",
  "atk-s0504a3:628_4": "sāmisanirāmisādippabhedānaṁ vā sukhadukkhānaṁ paṭisaṁvedī. Evamāyupariyantoti evaṁ",
  "atk-s0504a3:628_5": "vassasataparimāṇāyupariyanto vā caturāsītikappasatasahassaparimāṇāyupariyanto vā.",
  "atk-s0504a3:628_6": "So tato cuto amutra udapādinti sohaṁ tato bhavato yonito gatito viññāṇaṭṭhitito sattāvāsato",
  "atk-s0504a3:628_7": "sattanikāyato vā cuto puna amukasmiṁ nāma bhave yoniyā gatiyā viññāṇaṭṭhitiyā sattāvāse",
  "atk-s0504a3:628_8": "sattanikāye vā udapādiṁ. Tatrāpāsinti atha tatrapi bhave yoniyā gatiyā viññāṇaṭṭhitiyā",
  "atk-s0504a3:628_9": "sattāvāse sattanikāye vā puna ahosiṁ. Evaṁnāmotiādi vuttanayameva.",
  "atk-s0504a3:629_0": "Atha vā yasmā “amutrāsi”nti idaṁ anupubbena ārohantassa attano abhinīhārānurūpaṁ",
  "atk-s0504a3:629_1": "yathābalaṁ saraṇaṁ, “so tato cuto”ti paṭinivattantassa paccavekkhaṇaṁ, tasmā “idhūpapanno”ti",
  "atk-s0504a3:629_2": "imissā idhūpapattiyā anantaraṁ “amutra udapādi”nti vuttaṁ. Tatrāpāsinti tatrapi bhave…pe…",
  "atk-s0504a3:629_3": "sattanikāye vā āsiṁ. Evaṁnāmoti datto vā mitto vā, evaṁgottoti vāseṭṭho vā kassapo",
  "atk-s0504a3:629_4": "vā. Evaṁvaṇṇoti kāḷo vā odāto vā. Evamāhāroti sudhāhāro vā sāliodanādiāhāro vā. Evaṁsukhadukkhappaṭisaṁvedīti",
  "atk-s0504a3:629_5": "dibbasukhappaṭisaṁvedī vā mānusasukhadukkhappaṭisaṁvedī vā. Evamāyupariyantoti evaṁ",
  "atk-s0504a3:629_6": "taṁtaṁparamāyupariyanto. So tato cutoti sohaṁ tato bhavādito cuto. Idhūpapannoti",
  "atk-s0504a3:629_7": "idha imasmiṁ carimabhave manusso hutvā upapanno nibbatto.",
  "atk-s0504a3:630_0": "Itīti evaṁ. Sākāraṁ sauddesanti nāmagottādivasena sauddesaṁ, vaṇṇādivasena sākāraṁ.",
  "atk-s0504a3:630_1": "Nāmagottena hi sattā “tisso gotamo”ti uddisīyanti, vaṇṇādīhi “sāmo odāto”ti nānattato",
  "atk-s0504a3:630_2": "paññāyanti. Tasmā nāmagottaṁ uddeso, itare ākārā. Ayamassa paṭhamā vijjā adhigatāti",
  "atk-s0504a3:630_3": "ayaṁ iminā bhikkhunā paṭhamaṁ adhigamavasena paṭhamā, viditakaraṇaṭṭhena vijjā adhigatā",
  "atk-s0504a3:630_4": "sacchikatā hoti. Kiṁ panāyaṁ viditaṁ karoti? Pubbenivāsaṁ. Avijjāti tasseva pubbenivāsassa",
  "atk-s0504a3:630_5": "aviditakaraṇaṭṭhena tassa paṭicchādakamoho vuccati. Tamoti sveva moho paṭicchādakaṭṭhena",
  "atk-s0504a3:630_6": "tamoti vuccati. Ālokoti sā eva vijjā obhāsakaraṇaṭṭhena āloko. Ettha ca vijjā adhigatāti",
  "atk-s0504a3:630_7": "ayaṁ attho, sesaṁ pasaṁsāvacanaṁ. Yojanā panettha – ayaṁ kho tena bhikkhunā vijjā",
  "atk-s0504a3:630_8": "adhigatā, tassa adhigatavijjassa avijjā vihatā, vinaṭṭhāti attho. Kasmā? Yasmā vijjā",
  "atk-s0504a3:630_9": "uppannāti. Sesapadadvayepi eseva nayo.",
  "atk-s0504a3:631_0": "Yathā tanti ettha yathāti opammatthe, tanti nipātamattaṁ. Satiyā avippavāsena appamattassa.",
  "atk-s0504a3:631_1": "Vīriyātāpena ātāpino. Kāye ca jīvite ca anapekkhatāya pahitattassa pesitacittassāti",
  "atk-s0504a3:631_2": "attho. Idaṁ vuttaṁ hoti – yathā appamattassa ātāpino pahitattassa viharato avijjā",
  "atk-s0504a3:631_3": "vihaññeyya, vijjā uppajjeyya, tamo vihaññeyya, āloko uppajjeyya; evameva tassa bhikkhuno",
  "atk-s0504a3:631_4": "avijjā vihatā, vijjā uppannā, tamo vihato, āloko uppanno, tassa padhānānuyogassa",
  "atk-s0504a3:631_5": "anurūpameva phalaṁ labhitvā viharatīti.",
  "atk-s0504a3:632_0": "Dibbenacakkhunāti ettha yaṁ vattabbaṁ, taṁ heṭṭhā vuttameva. Visuddhenāti cutūpapātadassanena",
  "atk-s0504a3:632_1": "diṭṭhivisuddhihetubhāvato visuddhaṁ. Yo hi cutimattameva passati na upapātaṁ, so",
  "atk-s0504a3:632_2": "ucchedadiṭṭhiṁ gaṇhāti. Yo upapātamattameva passati na cutiṁ, so navasattapātubhāvadiṭṭhiṁ",
  "atk-s0504a3:632_3": "gaṇhāti. Yo pana tadubhayaṁ passati, so yasmā duvidhampi taṁ diṭṭhigataṁ ativattati,",
  "atk-s0504a3:632_4": "tasmāssa taṁ dassanaṁ diṭṭhivisuddhihetu hoti, tadubhayampāyaṁ buddhaputto passati.",
  "atk-s0504a3:632_5": "Tena vuttaṁ “cutūpapātadassanena diṭṭhivisuddhihetubhāvato visuddha”nti. Ekādasaupakkilesavirahato",
  "atk-s0504a3:632_6": "vā visuddhaṁ. Yathāha “vicikicchā cittassa upakkilesoti – iti viditvā vicikicchaṁ",
  "atk-s0504a3:632_7": "cittassa upakkilesaṁ pajahiṁ, amanasikāro…pe… thinamiddhaṁ, chambhitattaṁ, uppillaṁ,",
  "atk-s0504a3:632_8": "duṭṭhullaṁ, accāraddhavīriyaṁ, atilīnavīriyaṁ, abhijappā, nānattasaññā, atinijjhāyitattaṁ",
  "atk-s0504a3:632_9": "rūpānaṁ cittassa upakkileso”ti evaṁ vuttehi ekādasahi upakkilesehi anupakkiliṭṭhattā",
  "atk-s0504a3:632_10": "visuddhaṁ. Manussūpacāraṁ atikkamitvā rūpadassanena atikkantamānusakaṁ, maṁsacakkhuṁ",
  "atk-s0504a3:632_11": "vā atikkantattā atikkantamānusakaṁ. Tena dibbena cakkhunā visuddhena atikkantamānusakena.",
  "atk-s0504a3:632_12": "Satte passatīti manussamaṁsacakkhunā viya satte passati dakkhati āloketi.",
  "atk-s0504a3:633_0": "Cavamāne upapajjamāneti ettha cutikkhaṇe upapattikkhaṇe vā dibbacakkhunāpi daṭṭhuṁ",
  "atk-s0504a3:633_1": "na sakkā. Ye pana āsannacutikā idāni cavissanti, te cavamānā. Ye ca gahitapaṭisandhikā",
  "atk-s0504a3:633_2": "sampatinibbattā vā, te upapajjamānāti adhippetā. Te evarūpe cavamāne upapajjamāne",
  "atk-s0504a3:633_3": "ca passatīti dasseti. Hīneti mohanissandayuttattā hīnānaṁ jātikulabhogādīnaṁ vasena",
  "atk-s0504a3:633_4": "hīḷite paribhūte. Paṇīteti amohanissandayuttattā tabbiparīte. Suvaṇṇeti adosanissandayuttattā",
  "atk-s0504a3:633_5": "iṭṭhakantamanāpavaṇṇayutte. Dubbaṇṇeti dosanissandayuttattā aniṭṭhaakantāmanāpavaṇṇayutte.",
  "atk-s0504a3:633_6": "Abhirūpe virūpetipi attho. Sugateti sugatigate, alobhanissandayuttattā vā aḍḍhe mahaddhane.",
  "atk-s0504a3:633_7": "Duggateti duggatigate, lobhanissandayuttattā vā dalidde appannapānabhojane. Yathākammūpageti",
  "atk-s0504a3:633_8": "yaṁ yaṁ kammaṁ upacitaṁ, tena tena upagate. Tattha purimehi “cavamāne”tiādīhi dibbacakkhukiccaṁ",
  "atk-s0504a3:633_9": "vuttaṁ, iminā pana padena yathākammūpagañāṇakiccaṁ.",
  "atk-s0504a3:634_0": "Tassa ca ñāṇassa ayaṁ uppattikkamo – idha bhikkhu heṭṭhā nirayābhimukhaṁ ālokaṁ vaḍḍhetvā",
  "atk-s0504a3:634_1": "nerayike satte passati mahantaṁ dukkhaṁ anubhavamāne, idaṁ dassanaṁ dibbacakkhuñāṇakiccameva.",
  "atk-s0504a3:634_2": "So ca evaṁ manasi karoti “kiṁ nu kho kammaṁ katvā ime sattā etaṁ dukkhaṁ anubhavantī”ti,",
  "atk-s0504a3:634_3": "athassa “idaṁ nāma katvā”ti taṁkammārammaṇaṁ ñāṇaṁ uppajjati. Tathā upari devalokābhimukhaṁ",
  "atk-s0504a3:634_4": "ālokaṁ vaḍḍhetvā nandanavanamissakavanaphārusakavanādīsu satte passati dibbasampattiṁ",
  "atk-s0504a3:634_5": "anubhavamāne, idampi dassanaṁ dibbacakkhuñāṇakiccameva. So evaṁ manasi karoti “kiṁ",
  "atk-s0504a3:634_6": "nu kho kammaṁ katvā ime sattā etaṁ sampattiṁ anubhavantī”ti? Athassa “idaṁ nāma katvā”ti",
  "atk-s0504a3:634_7": "taṁkammārammaṇaṁ ñāṇaṁ uppajjati, idaṁ yathākammūpagañāṇaṁ nāma. Imassa visuṁ parikammaṁ",
  "atk-s0504a3:634_8": "nāma natthi. Yathā cimassa, evaṁ anāgataṁsañāṇassapi. Dibbacakkhupādakāneva hi imāni",
  "atk-s0504a3:634_9": "dibbacakkhunā saheva ijjhanti. Kāyaduccaritenātiādīsu yaṁ vattabbaṁ, taṁ heṭṭhā vuttanayameva.",
  "atk-s0504a3:634_10": "Idha vijjāti dibbacakkhuñāṇavijjā. Avijjāti sattānaṁ cutipaṭisandhicchādikā avijjā.",
  "atk-s0504a3:634_11": "Sesaṁ vuttanayameva.",
  "atk-s0504a3:635": "Tatiyavāre vijjāti arahattamaggañāṇavijjā. Avijjāti catusaccappaṭicchādikā avijjā. Sesaṁ heṭṭhā vuttanayattā suviññeyyameva. Evaṁ khotiādi nigamanaṁ.",
  "atk-s0504a3:636_0": "Gāthāsu ayaṁ saṅkhepattho – yo yathāvuttaṁ pubbenivāsaṁ aveti avagacchati, vuttanayena",
  "atk-s0504a3:636_1": "pākaṭaṁ katvā jānāti. “Yovedī”tipi pāṭho, yo avedi viditaṁ katvā ṭhitoti attho. Chabbīsatidevalokasaṅkhātaṁ",
  "atk-s0504a3:636_2": "saggaṁ catubbidhaṁ apāyañca vuttanayeneva dibbacakkhunā passati. Athoti tato paraṁ",
  "atk-s0504a3:636_3": "jātikkhayasaṅkhātaṁ arahattaṁ nibbānameva vā patto adhigato. Tato eva abhiññā abhivisiṭṭhāya",
  "atk-s0504a3:636_4": "maggapaññāya jānitabbaṁ catusaccadhammaṁ jānitvā kiccavosānena vosito niṭṭhānappatto.",
  "atk-s0504a3:636_5": "Moneyyadhammasamannāgamena muni, khīṇāsavo yasmā etāhi yathāvuttāhi tīhi vijjāhi",
  "atk-s0504a3:636_6": "samannāgatattā tato tatiyavijjāya sabbathā bāhitapāpattā ca tevijjo brāhmaṇo nāma",
  "atk-s0504a3:636_7": "hoti. Tasmā tameva ahaṁ tevijjaṁ brāhmaṇaṁ vadāmi, aññaṁ pana lapitalāpanaṁ yajuādimantapadānaṁ",
  "atk-s0504a3:636_8": "ajjhāpanaparaṁ tevijjaṁ brāhmaṇaṁ na vadāmi, tevijjoti taṁ na kathemīti.",
  "atk-s0504a3:637": "Iti imasmiṁ vagge dutiyasutte vaṭṭaṁ kathitaṁ, pañcamaaṭṭhamadasamasuttesu vivaṭṭaṁ kathitaṁ, itaresu vaṭṭavivaṭṭaṁ kathitanti veditabbaṁ.",
  "atk-s0504a3:638": "Dasamasuttavaṇṇanā niṭṭhitā.",
  "atk-s0504a3:639": "Pañcamavaggavaṇṇanā niṭṭhitā.",
  "atk-s0504a3:640": "Paramatthadīpaniyā khuddakanikāya-aṭṭhakathāya",
  "atk-s0504a3:641": "Itivuttakassa tikanipātavaṇṇanā niṭṭhitā."
}