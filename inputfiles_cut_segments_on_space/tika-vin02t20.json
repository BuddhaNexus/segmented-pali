{
  "tika-vin02t20:0.1": "Cūḷavagga-ṭīkā",
  "tika-vin02t20:0.2": "1. Kammakkhandhakaṁ",
  "tika-vin02t20:1": "Tajjanīyakammakathāvaṇṇanā",
  "tika-vin02t20:2_0": "1. Cūḷavaggassa paṭhame kammakkhandhake tāva ‘‘yaṭṭhiṁ pavesaya, kunte pavesayā’’tiādīsu",
  "tika-vin02t20:2_1": "viya sahacaraṇañāyena ‘‘mañcā ukkuṭṭhiṁ karontī’’tiādīsu viya nissitesu nissayavohāravasena",
  "tika-vin02t20:2_2": "vā paṇḍukalohitakanissitā paṇḍukalohitakasaddena vuttāti āha ‘‘tesaṁ nissitakāpi",
  "tika-vin02t20:2_3": "paṇḍukalohitakātveva paññāyantī’’ti. Paṭivadathāti paṭivacanaṁ detha.",
  "tika-vin02t20:3": "Adhammakammadvādasakakathāvaṇṇanā",
  "tika-vin02t20:4_0": "4.Tīhiaṅgehi samannāgatanti paccekaṁ samuditehi vā tīhi aṅgehi samannāgataṁ. Na hi",
  "tika-vin02t20:4_1": "tiṇṇaṁ eva aṅgānaṁ samodhānena adhammakammaṁ hoti, ekenapi hotiyeva. ‘‘Appaṭiññāya",
  "tika-vin02t20:4_2": "kataṁ hotīti lajjiṁ sandhāya vutta’’nti gaṇṭhipadesu kathitaṁ.",
  "tika-vin02t20:5_0": "Nanu ca ‘‘adesanāgāminiyā āpattiyā kataṁ hotī’’ti idaṁ parato ‘‘tīhi, bhikkhave,",
  "tika-vin02t20:5_1": "aṅgehi samannāgatassa bhikkhuno ākaṅkhamāno saṅgho tajjanīyakammaṁ kareyya, adhisīle",
  "tika-vin02t20:5_2": "sīlavipanno hotī’’ti iminā virujjhati. Adesanāgāminiṁ āpanno hi ‘‘adhisīle sīlavipanno’’ti",
  "tika-vin02t20:5_3": "vuccatīti? Tattha keci vadanti ‘‘tajjanīyakammassa hi visesena bhaṇḍanakārakattaṁ",
  "tika-vin02t20:5_4": "aṅga’nti aṭṭhakathāyaṁ vuttaṁ, taṁ pāḷiyā āgatanidānena sameti, tasmā sabbatikesupi",
  "tika-vin02t20:5_5": "bhaṇḍanaṁ āropetvā bhaṇḍanapaccayā āpannāpattivasena idaṁ kammaṁ kātabbaṁ. Tasmā",
  "tika-vin02t20:5_6": "‘adhisīle sīlavipanno’ti etthāpi pubbabhāge vā parabhāge vā codanāsāraṇādikāle bhaṇḍanapaccayā",
  "tika-vin02t20:5_7": "āpannāpattivaseneva kātabbaṁ, na kevalaṁ saṅghādisesapaccayā kātabba’’nti. Apare",
  "tika-vin02t20:5_8": "pana vadanti ‘‘adesanāgāminiyāti idaṁ pārājikāpattiṁyeva sandhāya vuttaṁ, na saṅghādisesaṁ.",
  "tika-vin02t20:5_9": "Aṭṭhakathāyaṁ pana ‘adesanāgāminiyāti pārājikāpattiyā vā saṅghādisesāpattiyā vā’ti",
  "tika-vin02t20:5_10": "vuttaṁ. Tattha saṅghādisesāpattiyā vāti atthuddhāravasena vuttaṁ, ‘adhisīle sīlavipanno’ti",
  "tika-vin02t20:5_11": "ca idaṁ saṅghādisesaṁyeva sandhāya vuttaṁ, na pārājikaṁ. Tasmā pārājikāpattipaccayā",
  "tika-vin02t20:5_12": "na tajjanīyakammaṁ kātabbaṁ payojanābhāvā, saṅghādisesapaccayā kātabbanti ayamattho",
  "tika-vin02t20:5_13": "siddho hoti. Sukkapakkhe ‘desanāgāminiyā āpattiyā kataṁ hotī’ti iminā virujjhatīti",
  "tika-vin02t20:5_14": "ce? Na ekena pariyāyena saṅghādisesassapi desanāgāminīvohārasambhavato’’ti, taṁ yuttaṁ viya dissati.",
  "tika-vin02t20:6": "Nappaṭippassambhetabbaaṭṭhārasakakathāvaṇṇanā",
  "tika-vin02t20:7": "8.Lomaṁ pātentītiādi sammāvattanāya pariyāyavacanaṁ.",
  "tika-vin02t20:8": "Niyassakammakathāvaṇṇanā",
  "tika-vin02t20:9_0": "11. Niyassakamme ‘‘nissāya te vatthabbanti garunissayaṁ sandhāya vuttaṁ, na itara’’nti",
  "tika-vin02t20:9_1": "kenaci likhitaṁ. Gaṇṭhipade pana ‘‘niyassakammaṁ yasmā bālavasena karīyati, tasmā",
  "tika-vin02t20:9_2": "nissāya vatthabbanti nissayaṁ gāhāpetabbo’’ti vuttaṁ, vīmaṁsitvā yuttataraṁ gahetabbaṁ.",
  "tika-vin02t20:9_3": "Apissūti ettha suiti nipātamattaṁ, bhikkhū api niccabyāvaṭā hontīti vuttaṁ hoti.",
  "tika-vin02t20:10": "Pabbājanīyakammakathāvaṇṇanā",
  "tika-vin02t20:11": "29. Pabbājanīyakamme tena hi, bhikkhave, saṅgho pabbājanīyakammaṁ paṭippassambhetūti idaṁ tesu vibbhamantesupi pakkamantesupi sammāvattanteyeva sandhāya vuttaṁ.",
  "tika-vin02t20:12": "Paṭisāraṇīyakammakathāvaṇṇanā",
  "tika-vin02t20:13_0": "33. Sudhammavatthusmiṁ macchikāsaṇḍeti evaṁnāmake nagare. Tattha kira (dha. pa. aṭṭha.",
  "tika-vin02t20:13_1": "1.72 cittagahapativatthu) citto gahapati pañcavaggiyānaṁ abbhantaraṁ mahānāmattheraṁ",
  "tika-vin02t20:13_2": "piṇḍāya caramānaṁ disvā tassa iriyāpathe pasīditvā pattaṁ ādāya gehaṁ pavesetvā bhojetvā",
  "tika-vin02t20:13_3": "bhattakiccāvasāne dhammakathaṁ suṇanto sotāpattiphalaṁ patvā acalasaddho hutvā ambāṭakavanaṁ",
  "tika-vin02t20:13_4": "nāma attano uyyānaṁ saṅghārāmaṁ kātukāmo therassa hatthe udakaṁ pātetvā niyyātesi.",
  "tika-vin02t20:13_5": "Tasmiṁ khaṇe ‘‘patiṭṭhitaṁ buddhasāsana’’nti udakapariyantaṁ katvā mahāpathavī kampi,",
  "tika-vin02t20:13_6": "mahāseṭṭhi uyyāne mahāvihāraṁ kāresi. Tatthāyaṁ sudhammo bhikkhu āvāsiko ahosi. Taṁ",
  "tika-vin02t20:13_7": "sandhāya vuttaṁ ‘‘āyasmā sudhammo macchikāsaṇḍe cittassa gahapatino āvāsiko hotī’’tiādi.",
  "tika-vin02t20:13_8": "Tattha dhuvabhattikoti niccabhattiko.",
  "tika-vin02t20:14_0": "Aparena samayena cittassa guṇakathaṁ sutvā bhikkhusahassena saddhiṁ dve aggasāvakā",
  "tika-vin02t20:14_1": "tassa saṅgahaṁ kattukāmā macchikāsaṇḍaṁ agamaṁsu. Taṁ sandhāya vuttaṁ ‘‘tena kho",
  "tika-vin02t20:14_2": "pana samayena sambahulā therā’’tiādi. Citto gahapati tesaṁ āgamanaṁ sutvā addhayojanamattaṁ",
  "tika-vin02t20:14_3": "paccuggantvā te ādāya attano vihāraṁ pavesetvā āgantukavattaṁ katvā ‘‘bhante, thokaṁ",
  "tika-vin02t20:14_4": "dhammakathaṁ sotukāmomhī’’ti dhammasenāpatiṁ yāci. Atha naṁ thero ‘‘upāsaka, addhānenāmhā",
  "tika-vin02t20:14_5": "kilantarūpā, apica thokaṁ suṇāhī’’ti tassa dhammakathaṁ kathesi. Tena vuttaṁ ‘‘ekamantaṁ",
  "tika-vin02t20:14_6": "nisinnaṁ kho cittaṁ gahapatiṁ āyasmā sāriputto dhammiyā kathāya sandassesī’’tiādi.",
  "tika-vin02t20:14_7": "So therassa dhammakathaṁ suṇantova anāgāmiphalaṁ pāpuṇi.",
  "tika-vin02t20:15_0": "41.Nāsakkhi cittaṁ gahapatiṁ khamāpetunti so tattha gantvā ‘‘gahapati, mayhameva",
  "tika-vin02t20:15_1": "so doso , khamāhi me’’ti vatvāpi ‘‘nāhaṁ khamāmī’’ti tena paṭikkhitto maṅkubhūto",
  "tika-vin02t20:15_2": "taṁ khamāpetuṁ nāsakkhi. Punadeva satthu santikaṁ paccāgamāsi. Satthā ‘‘nāssa upāsako",
  "tika-vin02t20:15_3": "khamissatī’’ti jānantopi ‘‘mānathaddho esa tiṁsayojanaṁ gantvāva paccāgacchatū’’ti",
  "tika-vin02t20:15_4": "khamanupāyaṁ anācikkhitvāva uyyojesi. Athassa puna āgatakāle nihatamānassa anudūtaṁ",
  "tika-vin02t20:15_5": "datvā ‘‘gaccha, iminā saddhiṁ gantvā upāsakaṁ khamāpehī’’ti vatvā ‘‘samaṇena nāma",
  "tika-vin02t20:15_6": "‘mayhaṁ vihāro, mayhaṁ nivāsaṭṭhānaṁ, mayhaṁ upāsako, mayhaṁ upāsikā’ti mānaṁ vā",
  "tika-vin02t20:15_7": "issaṁ vā kātuṁ na vaṭṭati. Evaṁ karontassa hi icchāmānādayo kilesā vaḍḍhantī’’ti ovadanto –",
  "tika-vin02t20:16": "‘‘Asantaṁ bhāvanamiccheyya, purekkhārañca bhikkhusu;",
  "tika-vin02t20:17": "Āvāsesu ca issariyaṁ, pūjā parakulesu ca.",
  "tika-vin02t20:18": "‘‘Mameva kata maññantu, gihī pabbajitā ubho;",
  "tika-vin02t20:19": "Mamevātivasā assu, kiccākiccesu kismici;",
  "tika-vin02t20:20": "Iti bālassa saṅkappo, icchā māno ca vaḍḍhatī’’ti. (dha. pa. 73-74) –",
  "tika-vin02t20:21": "Dhammapade imā gāthā abhāsi.",
  "tika-vin02t20:22_0": "Sudhammattheropi imaṁ ovādaṁ sutvā satthāraṁ vanditvā uṭṭhāyāsanā padakkhiṇaṁ katvā",
  "tika-vin02t20:22_1": "tena anudūtena bhikkhunā saddhiṁ gantvā upāsakassa cakkhupathe āpattiṁ paṭikaritvā",
  "tika-vin02t20:22_2": "upāsakaṁ khamāpesi. So upāsakena ‘‘khamāmahaṁ bhante, sace mayhaṁ doso atthi, khamatha",
  "tika-vin02t20:22_3": "me’’ti paṭikhamāpito satthārā dinnaovāde ṭhatvā katipāheneva saha paṭisambhidāhi arahattaṁ pāpuṇi.",
  "tika-vin02t20:23": "Āpattiyā adassane ukkhepanīyakammakathāvaṇṇanā",
  "tika-vin02t20:24_0": "50.Tassā adassaneyeva kammaṁ kātabbanti tassā adassaneyeva ukkhepanīyakammaṁ kātabbaṁ.",
  "tika-vin02t20:24_1": "Tajjanīyādikammaṁ pana āpattiṁ āropetvā tassā adassane appaṭikamme vā bhaṇḍanakārakādiaṅgehi",
  "tika-vin02t20:24_2": "kātabbaṁ. Sesamettha uttānameva.",
  "tika-vin02t20:25": "Kammakkhandhakavaṇṇanā niṭṭhitā."
}