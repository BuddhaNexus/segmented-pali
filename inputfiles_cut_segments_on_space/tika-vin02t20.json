{
  "tika-vin02t20:0.1": "Cūḷavagga-ṭīkā",
  "tika-vin02t20:0.2": "1. Kammakkhandhakaṁ",
  "tika-vin02t20:1": "Tajjanīyakammakathāvaṇṇanā",
  "tika-vin02t20:2_0": "1. Cūḷavaggassa paṭhame kammakkhandhake tāva “yaṭṭhiṁ pavesaya, kunte pavesayā”tiādīsu",
  "tika-vin02t20:2_1": "viya sahacaraṇañāyena “mañcā ukkuṭṭhiṁ karontī”tiādīsu viya nissitesu nissayavohāravasena",
  "tika-vin02t20:2_2": "vā paṇḍukalohitakanissitā paṇḍukalohitakasaddena vuttāti āha “tesaṁ nissitakāpi paṇḍukalohitakātveva",
  "tika-vin02t20:2_3": "paññāyantī”ti. Paṭivadathāti paṭivacanaṁ detha.",
  "tika-vin02t20:3": "Adhammakammadvādasakakathāvaṇṇanā",
  "tika-vin02t20:4_0": "4.Tīhiaṅgehi samannāgatanti paccekaṁ samuditehi vā tīhi aṅgehi samannāgataṁ. Na hi",
  "tika-vin02t20:4_1": "tiṇṇaṁ eva aṅgānaṁ samodhānena adhammakammaṁ hoti, ekenapi hotiyeva. “Appaṭiññāya",
  "tika-vin02t20:4_2": "kataṁ hotīti lajjiṁ sandhāya vutta”nti gaṇṭhipadesu kathitaṁ.",
  "tika-vin02t20:5_0": "Nanu ca “adesanāgāminiyā āpattiyā kataṁ hotī”ti idaṁ parato “tīhi, bhikkhave, aṅgehi",
  "tika-vin02t20:5_1": "samannāgatassa bhikkhuno ākaṅkhamāno saṅgho tajjanīyakammaṁ kareyya, adhisīle sīlavipanno",
  "tika-vin02t20:5_2": "hotī”ti iminā virujjhati. Adesanāgāminiṁ āpanno hi “adhisīle sīlavipanno”ti vuccatīti?",
  "tika-vin02t20:5_3": "Tattha keci vadanti “tajjanīyakammassa hi visesena bhaṇḍanakārakattaṁ aṅga’nti aṭṭhakathāyaṁ",
  "tika-vin02t20:5_4": "vuttaṁ, taṁ pāḷiyā āgatanidānena sameti, tasmā sabbatikesupi bhaṇḍanaṁ āropetvā bhaṇḍanapaccayā",
  "tika-vin02t20:5_5": "āpannāpattivasena idaṁ kammaṁ kātabbaṁ. Tasmā ‘adhisīle sīlavipanno’ti etthāpi pubbabhāge",
  "tika-vin02t20:5_6": "vā parabhāge vā codanāsāraṇādikāle bhaṇḍanapaccayā āpannāpattivaseneva kātabbaṁ,",
  "tika-vin02t20:5_7": "na kevalaṁ saṅghādisesapaccayā kātabba”nti. Apare pana vadanti “adesanāgāminiyāti",
  "tika-vin02t20:5_8": "idaṁ pārājikāpattiṁyeva sandhāya vuttaṁ, na saṅghādisesaṁ. Aṭṭhakathāyaṁ pana ‘adesanāgāminiyāti",
  "tika-vin02t20:5_9": "pārājikāpattiyā vā saṅghādisesāpattiyā vā’ti vuttaṁ. Tattha saṅghādisesāpattiyā vāti",
  "tika-vin02t20:5_10": "atthuddhāravasena vuttaṁ, ‘adhisīle sīlavipanno’ti ca idaṁ saṅghādisesaṁyeva sandhāya",
  "tika-vin02t20:5_11": "vuttaṁ, na pārājikaṁ. Tasmā pārājikāpattipaccayā na tajjanīyakammaṁ kātabbaṁ payojanābhāvā,",
  "tika-vin02t20:5_12": "saṅghādisesapaccayā kātabbanti ayamattho siddho hoti. Sukkapakkhe ‘desanāgāminiyā",
  "tika-vin02t20:5_13": "āpattiyā kataṁ hotī’ti iminā virujjhatīti ce? Na ekena pariyāyena saṅghādisesassapi",
  "tika-vin02t20:5_14": "desanāgāminīvohārasambhavato”ti, taṁ yuttaṁ viya dissati.",
  "tika-vin02t20:6": "Nappaṭippassambhetabbaaṭṭhārasakakathāvaṇṇanā",
  "tika-vin02t20:7": "8.Lomaṁ pātentītiādi sammāvattanāya pariyāyavacanaṁ.",
  "tika-vin02t20:8": "Niyassakammakathāvaṇṇanā",
  "tika-vin02t20:9_0": "11. Niyassakamme “nissāya te vatthabbanti garunissayaṁ sandhāya vuttaṁ, na itara”nti",
  "tika-vin02t20:9_1": "kenaci likhitaṁ. Gaṇṭhipade pana “niyassakammaṁ yasmā bālavasena karīyati, tasmā",
  "tika-vin02t20:9_2": "nissāya vatthabbanti nissayaṁ gāhāpetabbo”ti vuttaṁ, vīmaṁsitvā yuttataraṁ gahetabbaṁ.",
  "tika-vin02t20:9_3": "Apissūti ettha suiti nipātamattaṁ, bhikkhū api niccabyāvaṭā hontīti vuttaṁ hoti.",
  "tika-vin02t20:10": "Pabbājanīyakammakathāvaṇṇanā",
  "tika-vin02t20:11": "29. Pabbājanīyakamme tena hi, bhikkhave, saṅgho pabbājanīyakammaṁ paṭippassambhetūti idaṁ tesu vibbhamantesupi pakkamantesupi sammāvattanteyeva sandhāya vuttaṁ.",
  "tika-vin02t20:12": "Paṭisāraṇīyakammakathāvaṇṇanā",
  "tika-vin02t20:13_0": "33. Sudhammavatthusmiṁ macchikāsaṇḍeti evaṁnāmake nagare. Tattha kira citto gahapati",
  "tika-vin02t20:13_1": "pañcavaggiyānaṁ abbhantaraṁ mahānāmattheraṁ piṇḍāya caramānaṁ disvā tassa iriyāpathe",
  "tika-vin02t20:13_2": "pasīditvā pattaṁ ādāya gehaṁ pavesetvā bhojetvā bhattakiccāvasāne dhammakathaṁ suṇanto",
  "tika-vin02t20:13_3": "sotāpattiphalaṁ patvā acalasaddho hutvā ambāṭakavanaṁ nāma attano uyyānaṁ saṅghārāmaṁ",
  "tika-vin02t20:13_4": "kātukāmo therassa hatthe udakaṁ pātetvā niyyātesi. Tasmiṁ khaṇe “patiṭṭhitaṁ buddhasāsana”nti",
  "tika-vin02t20:13_5": "udakapariyantaṁ katvā mahāpathavī kampi, mahāseṭṭhi uyyāne mahāvihāraṁ kāresi. Tatthāyaṁ",
  "tika-vin02t20:13_6": "sudhammo bhikkhu āvāsiko ahosi. Taṁ sandhāya vuttaṁ “āyasmā sudhammo macchikāsaṇḍe",
  "tika-vin02t20:13_7": "cittassa gahapatino āvāsiko hotī”tiādi. Tattha dhuvabhattikoti niccabhattiko.",
  "tika-vin02t20:14_0": "Aparena samayena cittassa guṇakathaṁ sutvā bhikkhusahassena saddhiṁ dve aggasāvakā",
  "tika-vin02t20:14_1": "tassa saṅgahaṁ kattukāmā macchikāsaṇḍaṁ agamaṁsu. Taṁ sandhāya vuttaṁ “tena kho pana",
  "tika-vin02t20:14_2": "samayena sambahulā therā”tiādi. Citto gahapati tesaṁ āgamanaṁ sutvā addhayojanamattaṁ",
  "tika-vin02t20:14_3": "paccuggantvā te ādāya attano vihāraṁ pavesetvā āgantukavattaṁ katvā “bhante, thokaṁ",
  "tika-vin02t20:14_4": "dhammakathaṁ sotukāmomhī”ti dhammasenāpatiṁ yāci. Atha naṁ thero “upāsaka, addhānenāmhā",
  "tika-vin02t20:14_5": "kilantarūpā, apica thokaṁ suṇāhī”ti tassa dhammakathaṁ kathesi. Tena vuttaṁ “ekamantaṁ",
  "tika-vin02t20:14_6": "nisinnaṁ kho cittaṁ gahapatiṁ āyasmā sāriputto dhammiyā kathāya sandassesī”tiādi.",
  "tika-vin02t20:14_7": "So therassa dhammakathaṁ suṇantova anāgāmiphalaṁ pāpuṇi.",
  "tika-vin02t20:15_0": "41.Nāsakkhi cittaṁ gahapatiṁ khamāpetunti so tattha gantvā “gahapati, mayhameva so",
  "tika-vin02t20:15_1": "doso, khamāhi me”ti vatvāpi “nāhaṁ khamāmī”ti tena paṭikkhitto maṅkubhūto taṁ khamāpetuṁ",
  "tika-vin02t20:15_2": "nāsakkhi. Punadeva satthu santikaṁ paccāgamāsi. Satthā “nāssa upāsako khamissatī”ti",
  "tika-vin02t20:15_3": "jānantopi “mānathaddho esa tiṁsayojanaṁ gantvāva paccāgacchatū”ti khamanupāyaṁ anācikkhitvāva",
  "tika-vin02t20:15_4": "uyyojesi. Athassa puna āgatakāle nihatamānassa anudūtaṁ datvā “gaccha, iminā saddhiṁ",
  "tika-vin02t20:15_5": "gantvā upāsakaṁ khamāpehī”ti vatvā “samaṇena nāma ‘mayhaṁ vihāro, mayhaṁ nivāsaṭṭhānaṁ,",
  "tika-vin02t20:15_6": "mayhaṁ upāsako, mayhaṁ upāsikā’ti mānaṁ vā issaṁ vā kātuṁ na vaṭṭati. Evaṁ karontassa",
  "tika-vin02t20:15_7": "hi icchāmānādayo kilesā vaḍḍhantī”ti ovadanto –",
  "tika-vin02t20:16": "“Asantaṁ bhāvanamiccheyya, purekkhārañca bhikkhusu;",
  "tika-vin02t20:17": "Āvāsesu ca issariyaṁ, pūjā parakulesu ca.",
  "tika-vin02t20:18": "“Mameva kata maññantu, gihī pabbajitā ubho;",
  "tika-vin02t20:19": "Mamevātivasā assu, kiccākiccesu kismici;",
  "tika-vin02t20:20": "Iti bālassa saṅkappo, icchā māno ca vaḍḍhatī”ti. –",
  "tika-vin02t20:21": "Dhammapade imā gāthā abhāsi.",
  "tika-vin02t20:22_0": "Sudhammattheropi imaṁ ovādaṁ sutvā satthāraṁ vanditvā uṭṭhāyāsanā padakkhiṇaṁ katvā",
  "tika-vin02t20:22_1": "tena anudūtena bhikkhunā saddhiṁ gantvā upāsakassa cakkhupathe āpattiṁ paṭikaritvā",
  "tika-vin02t20:22_2": "upāsakaṁ khamāpesi. So upāsakena “khamāmahaṁ bhante, sace mayhaṁ doso atthi, khamatha",
  "tika-vin02t20:22_3": "me”ti paṭikhamāpito satthārā dinnaovāde ṭhatvā katipāheneva saha paṭisambhidāhi arahattaṁ pāpuṇi.",
  "tika-vin02t20:23": "Āpattiyā adassane ukkhepanīyakammakathāvaṇṇanā",
  "tika-vin02t20:24_0": "50.Tassā adassaneyeva kammaṁ kātabbanti tassā adassaneyeva ukkhepanīyakammaṁ kātabbaṁ.",
  "tika-vin02t20:24_1": "Tajjanīyādikammaṁ pana āpattiṁ āropetvā tassā adassane appaṭikamme vā bhaṇḍanakārakādiaṅgehi",
  "tika-vin02t20:24_2": "kātabbaṁ. Sesamettha uttānameva.",
  "tika-vin02t20:25": "Kammakkhandhakavaṇṇanā niṭṭhitā."
}