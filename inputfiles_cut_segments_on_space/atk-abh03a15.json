{
  "atk-abh03a15:0": "8. Satipaṭṭhānakathāvaṇṇanā",
  "atk-abh03a15:1_0": "301. Idāni satipaṭṭhānakathā hoti. ‘‘Tattha – catunnaṁ, bhikkhave, satipaṭṭhānānaṁ",
  "atk-abh03a15:1_1": "samudayañca atthaṅgamañca desessāmī’’ti (saṁ. ni. 5.408) satipaṭṭhānasaṁyutte vuttanayeneva",
  "atk-abh03a15:1_2": "yesaṁ kāyādayo satiyā ārammaṇadhamme gahetvā ‘‘sabbe dhammā satipaṭṭhānā’’ti laddhi,",
  "atk-abh03a15:1_3": "seyyathāpi etarahi andhakānaṁ. Andhakā nāma pubbaseliyā, aparaseliyā, rājagiriyā,",
  "atk-abh03a15:1_4": "siddhatthikāti ime pacchā uppannanikāyā. Tesaṁ laddhivivecanatthaṁ pucchā sakavādissa,",
  "atk-abh03a15:1_5": "paṭiññā paravādissa. Tattha yasmā ‘‘patiṭṭhāti etesūti paṭṭhānā. Kā patiṭṭhāti? Sati.",
  "atk-abh03a15:1_6": "Satiyā paṭṭhānā satipaṭṭhānā’’ti iminā atthena satigocarāpi satipaṭṭhānā. ‘‘Patiṭṭhahantīti",
  "atk-abh03a15:1_7": "paṭṭhānā. Kā patiṭṭhahanti? Satiyo. Satiyova paṭṭhānā satipaṭṭhānā’’ti iminā atthena",
  "atk-abh03a15:1_8": "satiyova satipaṭṭhānā. Tasmā dvepi vādā pariyāyena yujjanti. Ye pana taṁ pariyāyaṁ",
  "atk-abh03a15:1_9": "pahāya ekanteneva ‘‘sabbe dhammā satipaṭṭhānā’’ti vadanti, te sandhāya pucchā sakavādissa,",
  "atk-abh03a15:1_10": "ārammaṇavasena paṭiññā paravādissa. Sabbe dhammā satīti anuyuttassa pana sabbesaṁ",
  "atk-abh03a15:1_11": "satisabhāvābhāvato paṭikkhepo tasseva. Tattha khayagāmītiādīni maggavisesanāni. Ekāyanamaggo",
  "atk-abh03a15:1_12": "hi kilesānaṁ khayabhūtaṁ nibbānaṁ gacchatīti khayagāmī. Cattāri saccāni bujjhanto",
  "atk-abh03a15:1_13": "gacchatīti bodhagāmī. Vaṭṭaṁ apacinanto gacchatīti apacayagāmī. Evametehi padehi",
  "atk-abh03a15:1_14": "‘‘kiṁ te sabbe dhammā evarūpo te ekāyano maggo hotī’’ti pucchati. Anāsavā asaṁyojaniyātiādīnipi",
  "atk-abh03a15:1_15": "lokuttarabhāvaṁ pucchanatthāya vuttāni. Buddhānussatītiādīni pabhedapucchāvasena vuttāni.",
  "atk-abh03a15:2_0": "Cakkhāyatanaṁsatipaṭṭhānantiādi sabbadhammānaṁ pabhedapucchāvasena vuttaṁ. Tatthāpi",
  "atk-abh03a15:2_1": "sativasena paṭikkhepo, ārammaṇavasena paṭiññāti. Evaṁ sabbapañhesu attho veditabbo.",
  "atk-abh03a15:2_2": "Suttasādhanā uttānatthāyevāti.",
  "atk-abh03a15:3": "Satipaṭṭhānakathāvaṇṇanā niṭṭhitā."
}