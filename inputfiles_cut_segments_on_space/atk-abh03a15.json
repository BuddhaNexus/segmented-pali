{
  "atk-abh03a15:0": "8. Satipaṭṭhānakathāvaṇṇanā",
  "atk-abh03a15:1_0": "301. Idāni satipaṭṭhānakathā hoti. “Tattha – catunnaṁ, bhikkhave, satipaṭṭhānānaṁ",
  "atk-abh03a15:1_1": "samudayañca atthaṅgamañca desessāmī”ti satipaṭṭhānasaṁyutte vuttanayeneva yesaṁ kāyādayo",
  "atk-abh03a15:1_2": "satiyā ārammaṇadhamme gahetvā “sabbe dhammā satipaṭṭhānā”ti laddhi, seyyathāpi etarahi",
  "atk-abh03a15:1_3": "andhakānaṁ. Andhakā nāma pubbaseliyā, aparaseliyā, rājagiriyā, siddhatthikāti ime",
  "atk-abh03a15:1_4": "pacchā uppannanikāyā. Tesaṁ laddhivivecanatthaṁ pucchā sakavādissa, paṭiññā paravādissa.",
  "atk-abh03a15:1_5": "Tattha yasmā “patiṭṭhāti etesūti paṭṭhānā. Kā patiṭṭhāti? Sati. Satiyā paṭṭhānā satipaṭṭhānā”ti",
  "atk-abh03a15:1_6": "iminā atthena satigocarāpi satipaṭṭhānā. “Patiṭṭhahantīti paṭṭhānā. Kā patiṭṭhahanti?",
  "atk-abh03a15:1_7": "Satiyo. Satiyova paṭṭhānā satipaṭṭhānā”ti iminā atthena satiyova satipaṭṭhānā. Tasmā",
  "atk-abh03a15:1_8": "dvepi vādā pariyāyena yujjanti. Ye pana taṁ pariyāyaṁ pahāya ekanteneva “sabbe dhammā",
  "atk-abh03a15:1_9": "satipaṭṭhānā”ti vadanti, te sandhāya pucchā sakavādissa, ārammaṇavasena paṭiññā paravādissa.",
  "atk-abh03a15:1_10": "Sabbe dhammā satīti anuyuttassa pana sabbesaṁ satisabhāvābhāvato paṭikkhepo tasseva.",
  "atk-abh03a15:1_11": "Tattha khayagāmītiādīni maggavisesanāni. Ekāyanamaggo hi kilesānaṁ khayabhūtaṁ nibbānaṁ",
  "atk-abh03a15:1_12": "gacchatīti khayagāmī. Cattāri saccāni bujjhanto gacchatīti bodhagāmī. Vaṭṭaṁ apacinanto",
  "atk-abh03a15:1_13": "gacchatīti apacayagāmī. Evametehi padehi “kiṁ te sabbe dhammā evarūpo te ekāyano",
  "atk-abh03a15:1_14": "maggo hotī”ti pucchati. Anāsavā asaṁyojaniyātiādīnipi lokuttarabhāvaṁ pucchanatthāya",
  "atk-abh03a15:1_15": "vuttāni. Buddhānussatītiādīni pabhedapucchāvasena vuttāni.",
  "atk-abh03a15:2_0": "Cakkhāyatanaṁsatipaṭṭhānantiādi sabbadhammānaṁ pabhedapucchāvasena vuttaṁ. Tatthāpi",
  "atk-abh03a15:2_1": "sativasena paṭikkhepo, ārammaṇavasena paṭiññāti. Evaṁ sabbapañhesu attho veditabbo.",
  "atk-abh03a15:2_2": "Suttasādhanā uttānatthāyevāti.",
  "atk-abh03a15:3": "Satipaṭṭhānakathāvaṇṇanā niṭṭhitā."
}