{
  "atk-s0502a21:0": "21. Pakiṇṇakavaggo",
  "atk-s0502a21:1": "1. Attanopubbakammavatthu",
  "atk-s0502a21:2": "Mattāsukhapariccāgāti imaṁ dhammadesanaṁ satthā veḷuvane viharanto attano pubbakammaṁ ārabbha kathesi.",
  "atk-s0502a21:3_0": "Ekasmiñhi samaye vesālī iddhā ahosi phītā bahujanā ākiṇṇamanussā. Tattha hi vārena",
  "atk-s0502a21:3_1": "vārena rajjaṁ kārentānaṁ khattiyānaṁyeva sattasatādhikāni sattasahassāni satta ca",
  "atk-s0502a21:3_2": "khattiyā ahesuṁ. Tesaṁ vasanatthāya tattakāyeva pāsādā tattakāneva kūṭāgārāni uyyāne",
  "atk-s0502a21:3_3": "vihāratthāya tattakāyeva ārāmā ca pokkharaṇiyo ca ahesuṁ. Sā aparena samayena dubbhikkhā",
  "atk-s0502a21:3_4": "ahosi dussassā. Tattha chātakabhayena paṭhamaṁ duggatamanussā kālamakaṁsu. Tesaṁ",
  "atk-s0502a21:3_5": "tesaṁ tattha tattha chaḍḍitānaṁ kuṇapānaṁ gandhena amanussā nagaraṁ pavisiṁsu. Amanussūpaddavena",
  "atk-s0502a21:3_6": "bahutarā kālamakaṁsu. Tesaṁ kuṇapagandhapaṭikkūlatāya sattānaṁ ahivātarogo uppajji.",
  "atk-s0502a21:3_7": "Evaṁ dubbhikkhabhayaṁ amanussabhayaṁ rogabhayanti tīṇi bhayāni uppajjiṁsu.",
  "atk-s0502a21:4_0": "Nagaravāsino sannipatitvā rājānaṁ āhaṁsu – “mahārāja, imasmiṁ nagare tīṇi bhayāni",
  "atk-s0502a21:4_1": "uppannāni, ito pubbe yāva sattamā rājaparivaṭṭā evarūpaṁ bhayaṁ nāma na uppannapubbaṁ.",
  "atk-s0502a21:4_2": "Adhammikarājūnañhi kāle evarūpaṁ bhayaṁ uppajjatī”ti. Rājā santhāgāre sabbesaṁ sannipātaṁ",
  "atk-s0502a21:4_3": "kāretvā “sace me adhammikabhāvo atthi, taṁ vicinathā”ti āha. Vesālivāsino sabbaṁ",
  "atk-s0502a21:4_4": "paveṇi vicinantā rañño kañci dosaṁ adisvā, “mahārāja, natthi te doso”ti vatvā “kathaṁ",
  "atk-s0502a21:4_5": "nu kho idaṁ amhākaṁ bhayaṁ vūpasamaṁ gaccheyyā”ti mantayiṁsu. Tattha ekaccehi “balikammena",
  "atk-s0502a21:4_6": "āyācanāya maṅgalakiriyāyā”ti vutte sabbampi taṁ vidhiṁ katvā paṭibāhituṁ nāsakkhiṁsu.",
  "atk-s0502a21:4_7": "Athaññe evamāhaṁsu – “cha satthāro mahānubhāvā, tesu idhāgatamattesu bhayaṁ vūpasameyyā”ti.",
  "atk-s0502a21:4_8": "Apare “sammāsambuddho loke uppanno. So hi bhagavā sabbasattahitāya dhammaṁ deseti,",
  "atk-s0502a21:4_9": "mahiddhiko mahānubhāvo. Tasmiṁ idha āgate imāni bhayāni vūpasameyyu”nti āhaṁsu. Tesaṁ",
  "atk-s0502a21:4_10": "vacanaṁ sabbepi abhinanditvā “kahaṁ nu kho so bhagavā etarahi viharatī”ti āhaṁsu.",
  "atk-s0502a21:4_11": "Tadā pana satthā upakaṭṭhāya vassūpanāyikāya rañño bimbisārassa paṭiññaṁ datvā veḷuvane",
  "atk-s0502a21:4_12": "viharati. Tena ca samayena bimbisārasamāgame bimbisārena saddhiṁ sotāpattiphalaṁ",
  "atk-s0502a21:4_13": "patto mahāli nāma licchavī tassaṁ parisāyaṁ nisinno hoti.",
  "atk-s0502a21:5_0": "Vesālivāsino mahantaṁ paṇṇākāraṁ sajjetvā rājānaṁ bimbisāraṁ saññāpetvā “satthāraṁ",
  "atk-s0502a21:5_1": "idhānethā”ti mahāliñceva licchaviṁ purohitaputtañca pahiṇiṁsu. Te gantvā rañño paṇṇākāraṁ",
  "atk-s0502a21:5_2": "datvā taṁ pavattiṁ nivedetvā, “mahārāja, satthāraṁ amhākaṁ nagaraṁ pesethā”ti yāciṁsu.",
  "atk-s0502a21:5_3": "Rājā “tumheva jānāthā”ti na sampaṭicchi. Te bhagavantaṁ upasaṅkamitvā vanditvā yāciṁsu",
  "atk-s0502a21:5_4": "– “bhante, vesāliyaṁ tīṇi bhayāni uppannāni, tāni tumhesu āgatesu vūpasamissanti,",
  "atk-s0502a21:5_5": "etha, bhante, gacchāmā”ti. Satthā tesaṁ vacanaṁ sutvā āvajjento “vesāliyaṁ ratanasutte",
  "atk-s0502a21:5_6": "vutte sā rakkhā cakkavāḷānaṁ koṭisatasahassaṁ pharissati, suttapariyosāne caturāsītiyā",
  "atk-s0502a21:5_7": "pāṇasahassānaṁ dhammābhisamayo bhavissati, tāni ca bhayāni vūpasamissantī”ti ñatvā",
  "atk-s0502a21:5_8": "tesaṁ vacanaṁ sampaṭicchi.",
  "atk-s0502a21:6_0": "Rājā bimbisāro “satthārā kira vesāligamanaṁ sampaṭicchita”nti sutvā nagare ghosanaṁ",
  "atk-s0502a21:6_1": "kāretvā satthāraṁ upasaṅkamitvā “kiṁ, bhante, vesāligamanaṁ sampaṭicchita”nti pucchitvā",
  "atk-s0502a21:6_2": "“āma, mahārājā”ti vutte “tena hi, bhante, āgametha, tāva maggaṁ paṭiyādessāmī”ti",
  "atk-s0502a21:6_3": "vatvā rājagahassa ca gaṅgāya ca antare pañcayojanabhūmiṁ samaṁ kāretvā yojane yojane",
  "atk-s0502a21:6_4": "vihāraṁ patiṭṭhāpetvā satthu gamanakālaṁ ārocesi. Satthā pañcahi bhikkhusatehi saddhiṁ",
  "atk-s0502a21:6_5": "maggaṁ paṭipajji. Rājā yojanantare jaṇṇumattena odhinā pañcavaṇṇāni pupphāni okirāpetvā",
  "atk-s0502a21:6_6": "dhajapaṭākakadalīādīni ussāpetvā bhagavato chattātichattaṁ katvā dve setacchattāni",
  "atk-s0502a21:6_7": "ekamekassa bhikkhuno ekamekaṁ setacchattaṁ upari dhāretvā saparivāro pupphagandhādīhi",
  "atk-s0502a21:6_8": "pūjaṁ karonto satthāraṁ ekekasmiṁ vihāre vasāpetvā mahādānādīni datvā pañcahi divasehi",
  "atk-s0502a21:6_9": "gaṅgātīraṁ pāpetvā tattha nāvaṁ alaṅkaronto vesālikānaṁ sāsanaṁ pesesi – “maggaṁ",
  "atk-s0502a21:6_10": "paṭiyādetvā satthu paccuggamanaṁ karontū”ti. Te “diguṇaṁ pūjaṁ karissāmā”ti vesāliyā",
  "atk-s0502a21:6_11": "ca gaṅgāya ca antare tiyojanabhūmiṁ samaṁ kāretvā bhagavato catūhi setacchattehi",
  "atk-s0502a21:6_12": "ekamekassa bhikkhuno dvīhi dvīhi setacchattehi chattātichattāni sajjetvā pūjaṁ kurumānā",
  "atk-s0502a21:6_13": "āgantvā gaṅgātīre aṭṭhaṁsu. Bimbisāro dve nāvā saṅghāṭetvā maṇḍapaṁ kāretvā pupphadāmādīhi",
  "atk-s0502a21:6_14": "alaṅkārāpetvā sabbaratanamayaṁ buddhāsanaṁ paññāpesi. Bhagavā tasmiṁ nisīdi. Bhikkhūpi",
  "atk-s0502a21:6_15": "nāvaṁ abhiruhitvā bhagavantaṁ parivāretvā nisīdiṁsu. Rājā anugacchanto galappamāṇaṁ",
  "atk-s0502a21:6_16": "udakaṁ otaritvā “yāva, bhante, bhagavā āgacchati, tāvāhaṁ idheva gaṅgātīre vasissāmī”ti",
  "atk-s0502a21:6_17": "vatvā nāvaṁ uyyojetvā nivatti. Satthā yojanamattaṁ addhānaṁ gaṅgāya gantvā vesālikānaṁ sīmaṁ pāpuṇi.",
  "atk-s0502a21:7_0": "Licchavīrājāno satthāraṁ paccuggantvā galappamāṇaṁ udakaṁ otaritvā nāvaṁ tīraṁ upanetvā",
  "atk-s0502a21:7_1": "satthāraṁ nāvāto otārayiṁsu. Satthārā otaritvā tīre akkantamatteyeva mahāmegho uṭṭhahitvā",
  "atk-s0502a21:7_2": "pokkharavassaṁ vassi. Sabbattha jaṇṇuppamāṇaūruppamāṇakaṭippamāṇādīni udakāni sandantāni",
  "atk-s0502a21:7_3": "sabbakuṇapāni gaṅgaṁ pavesayiṁsu, parisuddho bhūmibhāgo ahosi. Licchavīrājāno satthāraṁ",
  "atk-s0502a21:7_4": "yojane yojane vasāpetvā mahādānaṁ datvā diguṇaṁ pūjaṁ karontā tīhi divasehi vesāliṁ",
  "atk-s0502a21:7_5": "nayiṁsu. Sakko devarājā devagaṇaparivuto āgamāsi, mahesakkhānaṁ devānaṁ sannipātena",
  "atk-s0502a21:7_6": "amanussā yebhuyyena palāyiṁsu. Satthā sāyaṁ nagaradvāre ṭhatvā ānandattheraṁ āmantesi",
  "atk-s0502a21:7_7": "– “imaṁ, ānanda, ratanasuttaṁ uggaṇhitvā licchavīkumārehi saddhiṁ vicaranto vesāliyā",
  "atk-s0502a21:7_8": "tiṇṇaṁ pākārānaṁ antare parittaṁ karohī”ti.",
  "atk-s0502a21:8_0": "Thero satthārā dinnaṁ ratanasuttaṁ uggaṇhitvā satthu selamayapattena udakaṁ ādāya",
  "atk-s0502a21:8_1": "nagaradvāre ṭhito paṇidhānato paṭṭhāya tathāgatassa dasa pāramiyo dasa upapāramiyo",
  "atk-s0502a21:8_2": "dasa paramatthapāramiyoti samatiṁsa pāramiyo pañca mahāpariccāge lokatthacariyā ñātatthacariyā",
  "atk-s0502a21:8_3": "buddhatthacariyāti tisso cariyāyo pacchimabhave gabbhavokkantiṁ jātiṁ abhinikkhamanaṁ",
  "atk-s0502a21:8_4": "padhānacariyaṁ bodhipallaṅke māravijayaṁ sabbaññutaññāṇapaṭivedhaṁ dhammacakkapavattanaṁ",
  "atk-s0502a21:8_5": "navalokuttaradhammeti sabbepime buddhaguṇe āvajjetvā nagaraṁ pavisitvā tiyāmarattiṁ",
  "atk-s0502a21:8_6": "tīsu pākārantaresu parittaṁ karonto vicari. Tena “yaṁkiñcī”ti vuttamatteyeva uddhaṁ",
  "atk-s0502a21:8_7": "khittaudakaṁ amanussānaṁ upari pati. “Yānīdha bhūtānī”ti gāthākathanato paṭṭhāya",
  "atk-s0502a21:8_8": "rajatavaṭaṁsakā viya udakabindūni ākāsena gantvā gilānamanussānaṁ upari patiṁsu.",
  "atk-s0502a21:8_9": "Tāvadeva vūpasantarogā manussā uṭṭhāyuṭṭhāya theraṁ parivāresuṁ. “Yaṁkiñcī”ti vuttapadato",
  "atk-s0502a21:8_10": "paṭṭhāya pana udakaphusitehi phuṭṭhaphuṭṭhā sabbe apalāyantā saṅkārakūṭabhittipadesādinissitā",
  "atk-s0502a21:8_11": "amanussā tena tena dvārena palāyiṁsu. Dvārāni anokāsāni ahesuṁ. Te okāsaṁ alabhantā",
  "atk-s0502a21:8_12": "pākāraṁ bhinditvāpi palāyiṁsu.",
  "atk-s0502a21:9_0": "Mahājano nagaramajjhe santhāgāraṁ sabbagandhehi upalimpetvā upari suvaṇṇatārakādivicittaṁ",
  "atk-s0502a21:9_1": "vitānaṁ bandhitvā buddhāsanaṁ paññāpetvā satthāraṁ ānesi. Satthā paññatte āsane nisīdi.",
  "atk-s0502a21:9_2": "Bhikkhusaṅghopi licchavīgaṇopi satthāraṁ parivāretvā nisīdi. Sakko devarājā devagaṇaparivuto",
  "atk-s0502a21:9_3": "patirūpe okāse aṭṭhāsi. Theropi sakalanagaraṁ anuvicaritvā vūpasantarogena mahājanena",
  "atk-s0502a21:9_4": "saddhiṁ āgantvā satthāraṁ vanditvā nisīdi. Satthā parisaṁ oloketvā tadeva ratanasuttaṁ",
  "atk-s0502a21:9_5": "abhāsi. Desanāvasāne caturāsītiyā pāṇasahassānaṁ dhammābhisamayo ahosi. Evaṁ punadivasepīti",
  "atk-s0502a21:9_6": "sattāhaṁ tadeva ratanasuttaṁ desetvā sabbabhayānaṁ vūpasantabhāvaṁ ñatvā licchavīgaṇaṁ",
  "atk-s0502a21:9_7": "āmantetvā vesālito nikkhami. Licchavīrājāno diguṇaṁ sakkāraṁ karontā puna tīhi divasehi",
  "atk-s0502a21:9_8": "satthāraṁ gaṅgātīraṁ nayiṁsu.",
  "atk-s0502a21:10_0": "Gaṅgāya nibbattanāgarājāno cintesuṁ – “manussā tathāgatassa sakkāraṁ karonti, mayaṁ",
  "atk-s0502a21:10_1": "kiṁ na karomā”ti. Te suvaṇṇarajatamaṇimayā nāvāyo māpetvā suvaṇṇarajatamaṇimaye pallaṅke",
  "atk-s0502a21:10_2": "paññāpetvā pañcavaṇṇapadumasañchannaṁ udakaṁ karitvā, “bhante, amhākampi anuggahaṁ",
  "atk-s0502a21:10_3": "karothā”ti attano attano nāvaṁ abhiruhaṇatthāya satthāraṁ yāciṁsu. “Manussā ca nāgā",
  "atk-s0502a21:10_4": "ca tathāgatassa pūjaṁ karonti, mayaṁ pana kiṁ na karomā”ti bhūmaṭṭhakadevepi ādiṁ",
  "atk-s0502a21:10_5": "katvā yāva akaniṭṭhabrahmalokā sabbe devā sakkāraṁ kariṁsu. Tattha nāgā yojanikāni",
  "atk-s0502a21:10_6": "chattātichattāni ukkhipiṁsu. Evaṁ heṭṭhā nāgā bhūmitale rukkhagacchapabbatādīsu bhūmaṭṭhakā",
  "atk-s0502a21:10_7": "devatā, antalikkhe ākāsaṭṭhadevāti nāgabhavanaṁ ādiṁ katvā cakkavāḷapariyantena yāva",
  "atk-s0502a21:10_8": "brahmalokā chattātichattāni ussāpitāni ahesuṁ. Chattantaresu dhajā, dhajantaresu",
  "atk-s0502a21:10_9": "paṭākā, tesaṁ antarantarā pupphadāmavāsacuṇṇadhumādīhi sakkāro ahosi. Sabbalaṅkārapaṭimaṇḍitā",
  "atk-s0502a21:10_10": "devaputtā chaṇavesaṁ gahetvā ugghosayamānā ākāse vicariṁsu. Tayo eva kira samāgamā",
  "atk-s0502a21:10_11": "mahantā ahesuṁ – yamakapāṭihāriyasamāgamo devorohaṇasamāgamo ayaṁ gaṅgorohaṇasamāgamoti.",
  "atk-s0502a21:11_0": "Paratīre bimbisāropi licchavīhi katasakkārato diguṇaṁ sakkāraṁ sajjetvā bhagavato",
  "atk-s0502a21:11_1": "āgamanaṁ udikkhamāno aṭṭhāsi. Satthā gaṅgāya ubhosu passesu rājūnaṁ mahantaṁ pariccāgaṁ",
  "atk-s0502a21:11_2": "oloketvā nāgādīnañca ajjhāsayaṁ viditvā ekekāya nāvāya pañcapañcabhikkhusataparivāraṁ",
  "atk-s0502a21:11_3": "ekekaṁ nimmitabuddhaṁ māpesi. So ekekassa setacchattassa ceva kapparukkhassa ca pupphadāmassa",
  "atk-s0502a21:11_4": "ca heṭṭhā nāgagaṇaparivuto nisinno hoti. Bhūmaṭṭhakadevatādīsupi ekekasmiṁ okāse",
  "atk-s0502a21:11_5": "saparivāraṁ ekekaṁ nimmitabuddhaṁ māpesi. Evaṁ sakalacakkavāḷagabbhe ekālaṅkāre ekussave",
  "atk-s0502a21:11_6": "ekachaṇeyeva ca jāte satthā nāgānamanuggahaṁ karonto ekaṁ ratananāvaṁ abhiruhi. Bhikkhūsupi",
  "atk-s0502a21:11_7": "ekeko ekekameva abhiruhi. Nāgarājāno buddhappamukhaṁ bhikkhusaṅghaṁ nāgabhavanaṁ",
  "atk-s0502a21:11_8": "pavesetvā sabbarattiṁ satthu santike dhammakathaṁ sutvā dutiyadivase dibbena khādanīyena",
  "atk-s0502a21:11_9": "bhojanīyena buddhappamukhaṁ bhikkhusaṅghaṁ parivisiṁsu. Satthā anumodanaṁ katvā nāgabhavanā",
  "atk-s0502a21:11_10": "nikkhamitvā sakalacakkavāḷadevatāhi pūjiyamāno pañcahi nāvāsatehi gaṅgānadiṁ atikkami.",
  "atk-s0502a21:12_0": "Rājā paccuggantvā satthāraṁ nāvāto otāretvā āgamanakāle licchavīti katasakkārato",
  "atk-s0502a21:12_1": "diguṇaṁ sakkāraṁ katvā purimanayeneva pañcahi divasehi rājagahaṁ abhinesi. Dutiyadivase",
  "atk-s0502a21:12_2": "bhikkhū piṇḍapātapaṭikkantā sāyanhasamaye dhammasabhāyaṁ sannisinnā kathaṁ samuṭṭhāpesuṁ",
  "atk-s0502a21:12_3": "– “aho buddhānaṁ mahānubhāvo, aho satthari devamanussānaṁ pasādo, gaṅgāya nāma orato",
  "atk-s0502a21:12_4": "ca pārato ca aṭṭhayojane magge buddhagatena pasādena rājūhi samatalaṁ bhūmiṁ katvā",
  "atk-s0502a21:12_5": "vālukā okiṇṇā, jaṇṇumattena odhinā nānāvaṇṇāni pupphāni santhatāni, gaṅgāya udakaṁ",
  "atk-s0502a21:12_6": "nāgānubhāvena pañcavaṇṇehi padumehi sañchannaṁ, yāva akaniṭṭhabhavanā chattātichattāni",
  "atk-s0502a21:12_7": "ussāpitāni, sakalacakkavāḷagabbhaṁ ekālaṅkāraṁ ekussavaṁ viya jāta”nti. Satthā āgantvā",
  "atk-s0502a21:12_8": "“kāya nuttha, bhikkhave, etarahi kathāya sannisinnā”ti pucchitvā “imāya nāmā”ti vutte",
  "atk-s0502a21:12_9": "“na, bhikkhave, esa pūjāsakkāro mayhaṁ buddhānubhāvena nibbatto, na nāgadevabrahmānubhāvena.",
  "atk-s0502a21:12_10": "Atīte pana appamattakapariccāgānubhāvena nibbatto”ti vatvā bhikkhūhi yācito atītaṁ āhari.",
  "atk-s0502a21:13_0": "Atīte takkasilāyaṁ saṅkho nāma brāhmaṇo ahosi. Tassa putto susīmo nāma māṇavo soḷasavassuddesiko",
  "atk-s0502a21:13_1": "ekadivasaṁ pitaraṁ upasaṅkamitvā āha – “icchāmahaṁ, tāta, bārāṇasiṁ gantvā mante",
  "atk-s0502a21:13_2": "ajjhāyitu”nti. Atha naṁ pitā āha – “tena hi, tāta, asuko nāma brāhmaṇo mama sahāyako,",
  "atk-s0502a21:13_3": "tassa santikaṁ gantvā adhīyassū”ti. So “sādhū”ti paṭissuṇitvā anupubbena bārāṇasiṁ",
  "atk-s0502a21:13_4": "gantvā taṁ brāhmaṇaṁ upasaṅkamitvā pitarā pahitabhāvamācikkhi. Atha naṁ so “sahāyakassa",
  "atk-s0502a21:13_5": "me putto”ti sampaṭicchitvā paṭipassaddhadarathaṁ bhaddakena divasena mante vācetumārabhi.",
  "atk-s0502a21:13_6": "So lahuñca gaṇhanto bahuñca gaṇhanto attano uggahituggahitaṁ suvaṇṇabhājane pakkhittasīhatelamiva",
  "atk-s0502a21:13_7": "avinassamānaṁ dhārento na cirasseva ācariyassa sammukhato uggaṇhitabbaṁ sabbaṁ uggaṇhitvā",
  "atk-s0502a21:13_8": "sajjhāyaṁ karonto attano uggahitasippassa ādimajjhameva passati, no pariyosānaṁ.",
  "atk-s0502a21:14_0": "So ācariyaṁ upasaṅkamitvā “ahaṁ imassa sippassa ādimajjhameva passāmi, no pariyosāna”nti",
  "atk-s0502a21:14_1": "vatvā ācariyena “ahampi, tāta, na passāmī”ti vutte “atha ko, ācariya, pariyosānaṁ",
  "atk-s0502a21:14_2": "jānātī”ti pucchitvā “ime, tāta, isayo isipatane viharanti, te jāneyyuṁ, tesaṁ santikaṁ",
  "atk-s0502a21:14_3": "upasaṅkamitvā pucchassū”ti ācariyena vutte paccekabuddhe upasaṅkamitvā pucchi – “tumhe",
  "atk-s0502a21:14_4": "kira pariyosānaṁ jānāthā”ti? “Āma, jānāmā”ti. “Tena hi me ācikkhathā”ti? “Na mayaṁ",
  "atk-s0502a21:14_5": "apabbajitassa ācikkhāma. Sace te pariyosānenattho, pabbajassū”ti. So “sādhū”ti sampaṭicchitvā",
  "atk-s0502a21:14_6": "tesaṁ santike pabbaji. Athassa te “idaṁ tāva sikkhassū”ti vatvā “evaṁ te nivāsetabbaṁ,",
  "atk-s0502a21:14_7": "evaṁ pārupitabba”ntiādinā nayena ābhisamācārikaṁ ācikkhiṁsu. So tattha sikkhanto",
  "atk-s0502a21:14_8": "upanissayasampannattā nacirasseva paccekasambodhiṁ abhisambujjhitvā sakalabārāṇasinagare",
  "atk-s0502a21:14_9": "gaganatale puṇṇacando viya pākaṭo lābhaggayasaggappatto ahosi, so appāyukasaṁvattanikassa",
  "atk-s0502a21:14_10": "kammassa katattā na cirasseva parinibbāyi. Athassa paccekabuddhā ca mahājano ca sarīrakiccaṁ",
  "atk-s0502a21:14_11": "katvā dhātuyo ca gahetvā nagaradvāre thūpaṁ kāresuṁ.",
  "atk-s0502a21:15_0": "Saṅkhopi brāhmaṇo “putto me ciraṁ gato, pavattimassa jānissāmī”ti taṁ daṭṭhukāmo",
  "atk-s0502a21:15_1": "takkasilāto nikkhamitvā anupubbena bārāṇasiṁ patvā mahājanakāyaṁ sannipatitaṁ disvā",
  "atk-s0502a21:15_2": "“addhā imesu ekopi me puttassa pavattiṁ jānissatī”ti upasaṅkamitvā pucchi – “susīmo",
  "atk-s0502a21:15_3": "nāma māṇavo idhāgami, api nu kho tassa pavattiṁ jānāthā”ti? “Āma, brāhmaṇa, jānāma,",
  "atk-s0502a21:15_4": "asukassa brāhmaṇassa santike tayo vede sajjhāyitvā pabbajitvā paccekasambodhiṁ sacchikatvā",
  "atk-s0502a21:15_5": "parinibbuto, ayamassa thūpo patiṭṭhāpito”ti. So bhūmiṁ hatthena paharitvā roditvā",
  "atk-s0502a21:15_6": "kanditvā taṁ cetiyaṅgaṇaṁ gantvā tiṇāni uddharitvā uttarasāṭakena vālukaṁ āharitvā",
  "atk-s0502a21:15_7": "cetiyaṅgaṇe ākiritvā kamaṇḍaluto udakena paripphositvā vanapupphehi pūjaṁ katvā sāṭakena",
  "atk-s0502a21:15_8": "paṭākaṁ āropetvā thūpassa upari attano chattakaṁ bandhitvā pakkāmi.",
  "atk-s0502a21:16_0": "Satthā idaṁ atītaṁ āharitvā “tadā, bhikkhave, ahaṁ saṅkho brāhmaṇo ahosiṁ. Mayā susīmassa",
  "atk-s0502a21:16_1": "paccekabuddhassa cetiyaṅgaṇe tiṇāni uddhaṭāni, tassa me kammassa nissandena aṭṭhayojanamaggaṁ",
  "atk-s0502a21:16_2": "vihatakhāṇukakaṇṭakaṁ katvā suddhaṁ samatalaṁ kariṁsu. Mayā tattha vālukā okiṇṇā,",
  "atk-s0502a21:16_3": "tassa me nissandena aṭṭhayojanamagge vālukaṁ okiriṁsu. Mayā tattha vanakusumehi pūjā",
  "atk-s0502a21:16_4": "katā, tassa me nissandena aṭṭhayojanamagge nānāvaṇṇāni pupphāni okiṇṇāni, ekayojanaṭṭhāne",
  "atk-s0502a21:16_5": "gaṅgāya udakaṁ pañcavaṇṇehi padumehi sañchannaṁ. Mayā tattha kamaṇḍaluudakena bhūmi",
  "atk-s0502a21:16_6": "paripphositā, tassa me nissandena vesāliyaṁ pokkharavassaṁ vassi. Mayā tattha paṭākā,",
  "atk-s0502a21:16_7": "āropitā, chattakañca baddhaṁ, tassa me nissandena yāva akaniṭṭhabhavanā dhajapaṭākachattātichattādīhi",
  "atk-s0502a21:16_8": "sakalacakkavāḷagabbhaṁ ekussavaṁ viya jātaṁ. Iti kho, bhikkhave, esa pūjāsakkāro",
  "atk-s0502a21:16_9": "mayhaṁ neva buddhānubhāvena nibbatto, na nāgadevabrahmānubhāvena, atīte pana appamattakapariccāgānubhāvenā”ti",
  "atk-s0502a21:16_10": "vatvā dhammaṁ desento imaṁ gāthamāha –",
  "atk-s0502a21:17": "290.",
  "atk-s0502a21:18": "“Mattāsukhapariccāgā, passe ce vipulaṁ sukhaṁ;",
  "atk-s0502a21:19": "Caje mattāsukhaṁ dhīro, sampassaṁ vipulaṁ sukha”nti.",
  "atk-s0502a21:20_0": "Tattha mattāsukhapariccāgāti mattāsukhanti pamāṇayuttakaṁ parittasukhaṁ vuccati,",
  "atk-s0502a21:20_1": "tassa pariccāgena. Vipulaṁ sukhanti uḷāraṁ sukhaṁ nibbānasukhaṁ vuccati, taṁ ce passeyyāti",
  "atk-s0502a21:20_2": "attho. Idaṁ vuttaṁ hoti – ekañhi bhojanapātiṁ sajjāpetvā bhuñjantassa mattāsukhaṁ",
  "atk-s0502a21:20_3": "nāma uppajjati, taṁ pana pariccajitvā uposathaṁ vā karontassa dānaṁ vā dadantassa",
  "atk-s0502a21:20_4": "vipulaṁ uḷāraṁ nibbānasukhaṁ nāma nibbattati. Tasmā sace evaṁ tassa mattāsukhassa",
  "atk-s0502a21:20_5": "pariccāgā vipulaṁ sukhaṁ passati, athetaṁ vipulaṁ sukhaṁ sammā passanto paṇḍito taṁ",
  "atk-s0502a21:20_6": "mattāsukhaṁ cajeyyāti.",
  "atk-s0502a21:21": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:22": "Attanopubbakammavatthu paṭhamaṁ.",
  "atk-s0502a21:23": "2. Kukkuṭaaṇḍakhādikāvatthu",
  "atk-s0502a21:24": "Paradukkhūpadhānenāti imaṁ dhammadesanaṁ satthā jetavane viharanto ekaṁ kukkuṭaaṇḍakhādikaṁ ārabbha kathesi.",
  "atk-s0502a21:25_0": "Sāvatthiyā kira avidūre paṇḍuraṁ nāma eko gāmo, tattheko kevaṭṭo vasati. So sāvatthiṁ",
  "atk-s0502a21:25_1": "gacchanto aciravatiyaṁ kacchapaaṇḍāni disvā tāni ādāya sāvatthiṁ gantvā ekasmiṁ gehe",
  "atk-s0502a21:25_2": "pacāpetvā khādanto tasmiṁ gehe kumārikāyapi ekaṁ aṇḍaṁ adāsi. Sā taṁ khāditvā tato",
  "atk-s0502a21:25_3": "paṭṭhāya aññaṁ khādanīyaṁ nāma na icchi. Athassā mātā kukkuṭiyā vijātaṭṭhānato ekaṁ",
  "atk-s0502a21:25_4": "aṇḍaṁ gahetvā adāsi. Sā taṁ khāditvā rasataṇhāya baddhā tato paṭṭhāya sayameva kukkuṭiyā",
  "atk-s0502a21:25_5": "aṇḍāni gahetvā khādati. Kukkuṭī vijātavijātakāle taṁ attano aṇḍāni gahetvā khādantiṁ",
  "atk-s0502a21:25_6": "disvā tāya upaddutā āghātaṁ bandhitvā “ito dāni cutā yakkhinī hutvā tava jātadārake",
  "atk-s0502a21:25_7": "khādituṁ samatthā hutvā nibbatteyya”nti patthanaṁ paṭṭhapetvā kālaṁ katvā tasmiṁyeva",
  "atk-s0502a21:25_8": "gehe majjārī hutvā nibbatti. Itarāpi kālaṁ katvā tattheva kukkuṭī hutvā nibbatti.",
  "atk-s0502a21:25_9": "Kukkuṭī aṇḍāni vijāyi, majjārī āgantvā tāni khāditvā dutiyampi tatiyampi khādiyeva.",
  "atk-s0502a21:25_10": "Kukkuṭī “tayo vāre mama aṇḍāni khāditvā idāni mampi khāditukāmāsi, ito cutā saputtakaṁ",
  "atk-s0502a21:25_11": "taṁ khādituṁ labheyya”nti patthanaṁ katvā tato cutā dīpinī hutvā nibbatti. Itarāpi",
  "atk-s0502a21:25_12": "kālaṁ katvā migī hutvā nibbatti. Tassā vijātakāle dīpinī āgantvā taṁ saddhiṁ puttehi",
  "atk-s0502a21:25_13": "khādi. Evaṁ khādantā pañcasu attabhāvasatesu aññamaññassa dukkhaṁ uppādetvā avasāne",
  "atk-s0502a21:25_14": "ekā yakkhinī hutvā nibbatti, ekā sāvatthiyaṁ kuladhītā hutvā nibbatti. Ito paraṁ",
  "atk-s0502a21:25_15": "“na hi verena verānī”ti gāthāya vuttanayeneva veditabbaṁ. Idha pana satthā “verañhi",
  "atk-s0502a21:25_16": "averena upasammati, no verenā”ti vatvā ubhinnampi dhammaṁ desento imaṁ gāthamāha –",
  "atk-s0502a21:26": "291.",
  "atk-s0502a21:27": "“Paradukkhūpadhānena, attano sukhamicchati;",
  "atk-s0502a21:28": "Verasaṁsaggasaṁsaṭṭho, verā so na parimuccatī”ti.",
  "atk-s0502a21:29_0": "Tattha paradukkhūpadhānenāti parasmiṁ dukkhūpadhānena, parassa dukkhuppādanenāti",
  "atk-s0502a21:29_1": "attho. Verasaṁsaggasaṁsaṭṭhoti yo puggalo akkosanapaccakkosanapaharaṇapaṭiharaṇādīnaṁ",
  "atk-s0502a21:29_2": "vasena aññamaññaṁ katena verasaṁsaggena saṁsaṭṭho. Verā so na parimuccatīti niccakālaṁ",
  "atk-s0502a21:29_3": "veravasena dukkhameva pāpuṇātīti attho.",
  "atk-s0502a21:30": "Desanāvasāne yakkhinī saraṇesu patiṭṭhāya pañca sīlāni samādiyitvā verato mucci, itarāpi sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a21:31": "Kukkuṭaaṇḍakhādikāvatthu dutiyaṁ.",
  "atk-s0502a21:32": "3. Bhaddiyabhikkhuvatthu",
  "atk-s0502a21:33": "Yañhikiccanti imaṁ dhammadesanaṁ satthā bhaddiyaṁ nissāya jātiyāvane viharanto bhaddiye bhikkhū ārabbha kathesi.",
  "atk-s0502a21:34_0": "Te kira pādukamaṇḍane uyyuttā ahesuṁ. Yathāha – “tena kho pana samayena bhaddiyā",
  "atk-s0502a21:34_1": "bhikkhū anekavihitaṁ pādukamaṇḍanānuyogamanuyuttā viharanti, tiṇapādukaṁ karontipi",
  "atk-s0502a21:34_2": "kārāpentipi, muñjapādukaṁ karontipi kārāpentipi, pabbajapādukaṁ hintālapādukaṁ kamalapādukaṁ",
  "atk-s0502a21:34_3": "kambalapādukaṁ karontipi kārāpentipi, riñcanti uddesaṁ paripucchaṁ adhisīlaṁ adhicittaṁ",
  "atk-s0502a21:34_4": "adhipañña”nti. Bhikkhū tesaṁ tathākaraṇabhāvaṁ jānitvā ujjhāyitvā satthu ārocesuṁ.",
  "atk-s0502a21:34_5": "Satthā te bhikkhū garahitvā, “bhikkhave, tumhe aññena kiccena āgatā aññasmiṁyeva",
  "atk-s0502a21:34_6": "kicce uyyuttā”ti vatvā dhammaṁ desento imā gāthā abhāsi –",
  "atk-s0502a21:35": "292.",
  "atk-s0502a21:36": "“Yañhi kiccaṁ apaviddhaṁ, akiccaṁ pana karīyati;",
  "atk-s0502a21:37": "Unnaḷānaṁ pamattānaṁ, tesaṁ vaḍḍhanti āsavā.",
  "atk-s0502a21:38": "293.",
  "atk-s0502a21:39": "“Yesañca susamāraddhā, niccaṁ kāyagatā sati;",
  "atk-s0502a21:40": "Akiccaṁ te na sevanti, kicce sātaccakārino;",
  "atk-s0502a21:41": "Satānaṁ sampajānānaṁ, atthaṁ gacchanti āsavā”ti.",
  "atk-s0502a21:42_0": "Tattha yañhi kiccanti bhikkhuno hi pabbajitakālato paṭṭhāya aparimāṇasīlakkhandhagopanaṁ",
  "atk-s0502a21:42_1": "araññāvāso dhutaṅgapariharaṇaṁ bhāvanārāmatāti evamādīni kiccaṁ nāma. Imehi pana",
  "atk-s0502a21:42_2": "yaṁ attano kiccaṁ, taṁ apaviddhaṁ chaḍḍitaṁ. Akiccanti bhikkhuno chattamaṇḍanaṁ upāhanamaṇḍanaṁ",
  "atk-s0502a21:42_3": "pādukapattathālakadhammakaraṇakāyabandhanaaṁsabaddhakamaṇḍanaṁ akiccaṁ nāma. Yehi",
  "atk-s0502a21:42_4": "taṁ kayirati, tesaṁ mānanaḷaṁ ukkhipitvā caraṇena unnaḷānaṁ sativossaggena pamattānaṁ",
  "atk-s0502a21:42_5": "cattāro āsavā vaḍḍhantīti attho. Susamāraddhāti supaggahitā. Kāyagatā satīti kāyānupassanābhāvanā.",
  "atk-s0502a21:42_6": "Akiccanti te etaṁ chattamaṇḍanādikaṁ akiccaṁ na sevanti na karontīti attho. Kicceti",
  "atk-s0502a21:42_7": "pabbajitakālato paṭṭhāya kattabbe aparimāṇasīlakkhandhagopanādike karaṇīye. Sātaccakārinoti",
  "atk-s0502a21:42_8": "satatakārino aṭṭhitakārino. Tesaṁ satiyā avippavāsena satānaṁ sātthakasampajaññaṁ",
  "atk-s0502a21:42_9": "sappāyasampajaññaṁ gocarasampajaññaṁ asammohasampajaññanti catūhi sampajaññehi sampajānānaṁ",
  "atk-s0502a21:42_10": "cattāropi āsavā atthaṁ gacchanti, parikkhayaṁ abhāvaṁ gacchantīti attho.",
  "atk-s0502a21:43": "Desanāvasāne te bhikkhū arahatte patiṭṭhahiṁsu, sampattānampi sātthikā dhammadesanā ahosīti.",
  "atk-s0502a21:44": "Bhaddiyavatthu tatiyaṁ.",
  "atk-s0502a21:45": "4. Lakuṇḍakabhaddiyattheravatthu",
  "atk-s0502a21:46": "Mātaranti imaṁ dhammadesanaṁ satthā jetavane viharanto lakuṇḍakabhaddiyattheraṁ ārabbha kathesi.",
  "atk-s0502a21:47_0": "Ekadivasañhi sambahulā āgantukā bhikkhū satthāraṁ divāṭṭhāne nisinnaṁ upasaṅkamitvā",
  "atk-s0502a21:47_1": "vanditvā ekamantaṁ nisīdiṁsu. Tasmiṁ khaṇe lakuṇḍakabhaddiyatthero bhagavato avidūre",
  "atk-s0502a21:47_2": "atikkamati. Satthā tesaṁ bhikkhūnaṁ cittācāraṁ ñatvā oloketvā “passatha, bhikkhave,",
  "atk-s0502a21:47_3": "ayaṁ bhikkhu mātāpitaro hantvā niddukkho hutvā yātī”ti vatvā tehi bhikkhūhi “kiṁ",
  "atk-s0502a21:47_4": "nu kho satthā vadatī”ti aññamaññaṁ mukhāni oloketvā saṁsayapakkhandehi, “bhante,",
  "atk-s0502a21:47_5": "kiṁ nāmetaṁ vadethā”ti vutte tesaṁ dhammaṁ desento imaṁ gāthamāha –",
  "atk-s0502a21:48": "294.",
  "atk-s0502a21:49": "“Mātaraṁ pitaraṁ hantvā, rājāno dve ca khattiye;",
  "atk-s0502a21:50": "Raṭṭhaṁ sānucaraṁ hantvā, anīgho yāti brāhmaṇo”ti.",
  "atk-s0502a21:51_0": "Tattha sānucaranti āyasādhakena āyuttakena sahitaṁ. Ettha hi “taṇhā janeti purisa”nti",
  "atk-s0502a21:51_1": "vacanato tīsu bhavesu sattānaṁ jananato taṇhā mātā nāma. “Ahaṁ asukassa nāma rañño",
  "atk-s0502a21:51_2": "vā rājamahāmattassa vā putto”ti pitaraṁ nissāya asmimānassa uppajjanato asmimāno",
  "atk-s0502a21:51_3": "pitā nāma. Loko viya rājānaṁ yasmā sabbadiṭṭhigatāni dve sassatucchedadiṭṭhiyo bhajanti,",
  "atk-s0502a21:51_4": "tasmā dve sassatucchedadiṭṭhiyo dve khattiyarājāno nāma. Dvādasāyatanāni vitthataṭṭhena",
  "atk-s0502a21:51_5": "raṭṭhadisattā raṭṭhaṁ nāma. Āyasādhako āyuttakapuriso viya tannissito nandirāgo anucaro",
  "atk-s0502a21:51_6": "nāma. Anīghoti niddukkho. Brāhmaṇoti khīṇāsavo. Etesaṁ taṇhādīnaṁ arahattamaggañāṇāsinā",
  "atk-s0502a21:51_7": "hatattā khīṇāsavo niddukkho hutvā yātīti ayametthattho.",
  "atk-s0502a21:52": "Desanāvasāne te bhikkhū arahatte patiṭṭhahiṁsu.",
  "atk-s0502a21:53": "Dutiyagāthāyapi vatthu purimasadisameva. Tadā hi satthā lakuṇḍakabhaddiyattherameva ārabbha kathesi. Tesaṁ dhammaṁ desento imaṁ gāthamāha –",
  "atk-s0502a21:54": "295.",
  "atk-s0502a21:55": "“Mātaraṁ pitaraṁ hantvā, rājāno dve ca sotthiye;",
  "atk-s0502a21:56": "Veyagghapañcamaṁ hantvā, anīgho yāti brāhmaṇo”ti.",
  "atk-s0502a21:57_0": "Tattha dve ca sotthiyeti dve ca brāhmaṇe. Imissā gāthāya satthā attano dhammissaratāya",
  "atk-s0502a21:57_1": "ca desanāvidhikusalatāya ca sassatucchedadiṭṭhiyo dve brāhmaṇarājāno ca katvā kathesi.",
  "atk-s0502a21:57_2": "Veyagghapañcamanti ettha byagghānucarito sappaṭibhayo duppaṭipanno maggo veyaggho",
  "atk-s0502a21:57_3": "nāma, vicikicchānīvaraṇampi tena sadisatāya veyagghaṁ nāma, taṁ pañcamaṁ assāti nīvaraṇapañcakaṁ",
  "atk-s0502a21:57_4": "veyagghapañcamaṁ nāma. Idañca veyagghapañcamaṁ arahattamaggañāṇāsinā nissesaṁ hantvā",
  "atk-s0502a21:57_5": "anīghova yāti brāhmaṇoti ayametthattho. Sesaṁ purimasadisamevāti.",
  "atk-s0502a21:58": "Lakuṇḍakabhaddiyattheravatthu catutthaṁ.",
  "atk-s0502a21:59": "5. Dārusākaṭikaputtavatthu",
  "atk-s0502a21:60": "Suppabuddhanti imaṁ dhammadesanaṁ satthā veḷuvane viharanto dārusākaṭikassa puttaṁ ārabbha kathesi.",
  "atk-s0502a21:61_0": "Rājagahasmiñhi sammādiṭṭhikaputto micchādiṭṭhikaputtoti dve dārakā abhikkhaṇaṁ guḷakīḷaṁ",
  "atk-s0502a21:61_1": "kīḷanti. Tesu sammādiṭṭhikaputto guḷaṁ khipamāno buddhānussatiṁ āvajjetvā “namo buddhassā”ti",
  "atk-s0502a21:61_2": "vatvā vatvā guḷaṁ khipati. Itaro titthiyaguṇe uddisitvā “namo arahantāna”nti vatvā",
  "atk-s0502a21:61_3": "vatvā khipati. Tesu sammādiṭṭhikassa putto jināti, itaro pana parājayati. So tassa",
  "atk-s0502a21:61_4": "kiriyaṁ disvā “ayaṁ evaṁ anussaritvā evaṁ vatvā guḷaṁ khipanto mamaṁ jināti, ahampi",
  "atk-s0502a21:61_5": "evarūpaṁ karissāmī”ti buddhānussatiyaṁ paricayamakāsi. Athekadivasaṁ tassa pitā sakaṭaṁ",
  "atk-s0502a21:61_6": "yojetvā dārūnaṁ atthāya gacchanto tampi dārakaṁ ādāya gantvā aṭaviyaṁ dārūnaṁ sakaṭaṁ",
  "atk-s0502a21:61_7": "pūretvā āgacchanto bahinagare susānasāmante udakaphāsukaṭṭhāne goṇe mocetvā bhattavissaggamakāsi.",
  "atk-s0502a21:61_8": "Athassa te goṇā sāyanhasamaye nagaraṁ pavisantena gogaṇena saddhiṁ nagarameva pavisiṁsu.",
  "atk-s0502a21:61_9": "Sākaṭikopi goṇe anubandhanto nagaraṁ pavisitvā sāyaṁ goṇe disvā ādāya nikkhamanto",
  "atk-s0502a21:61_10": "dvāraṁ na sampāpuṇi. Tasmiñhi asampatteyeva dvāraṁ pihitaṁ.",
  "atk-s0502a21:62_0": "Athassa putto ekakova rattibhāge sakaṭassa heṭṭhā nipajjitvā niddaṁ okkami. Rājagahaṁ",
  "atk-s0502a21:62_1": "pana pakatiyāpi amanussabahulaṁ. Ayañca susānasantike nipanno. Tattha naṁ dve amanussā",
  "atk-s0502a21:62_2": "passiṁsu. Eko sāsanassa paṭikaṇḍako micchādiṭṭhiko, eko sammādiṭṭhiko. Tesu micchādiṭṭhiko",
  "atk-s0502a21:62_3": "āha – “ayaṁ no bhakkho, imaṁ khādissāmā”ti. Itaro “alaṁ mā te ruccī”ti nivāreti.",
  "atk-s0502a21:62_4": "So tena nivāriyamānopi tassa vacanaṁ anādiyitvā dārakaṁ pādesu gahetvā ākaḍḍhi. So",
  "atk-s0502a21:62_5": "buddhānussatiyā paricitattā tasmiṁ khaṇe “namo buddhassā”ti āha. Amanusso mahābhayabhīto",
  "atk-s0502a21:62_6": "paṭikkamitvā aṭṭhāsi. Atha naṁ itaro “amhehi akiccaṁ kataṁ, daṇḍakammaṁ tassa karomā”ti",
  "atk-s0502a21:62_7": "vatvā taṁ rakkhamāno aṭṭhāsi. Micchādiṭṭhiko nagaraṁ pavisitvā rañño bhojanapātiṁ",
  "atk-s0502a21:62_8": "pūretvā bhojanaṁ āhari. Atha naṁ ubhopi tassa mātāpitaro viya hutvā upaṭṭhāpetvā",
  "atk-s0502a21:62_9": "bhojetvā “imāni akkharāni rājāva passatu, mā añño”ti taṁ pavattiṁ pakāsentā yakkhānubhāvena",
  "atk-s0502a21:62_10": "bhojanapātiyaṁ akkharāni chinditvā pātiṁ dārusakaṭe pakkhipitvā sabbarattiṁ ārakkhaṁ katvā pakkamiṁsu.",
  "atk-s0502a21:63_0": "Punadivase “rājakulato corehi bhojanabhaṇḍaṁ avahaṭa”nti kolāhalaṁ karontā dvārāni",
  "atk-s0502a21:63_1": "pidahitvā olokentā tattha apassantā nagarā nikkhamitvā ito cito ca olokentā dārusakaṭe",
  "atk-s0502a21:63_2": "suvaṇṇapātiṁ disvā “ayaṁ coro”ti taṁ dārakaṁ gahetvā rañño dassesuṁ. Rājā akkharāni",
  "atk-s0502a21:63_3": "disvā “kiṁ etaṁ, tātā”ti pucchitvā “nāhaṁ, deva, jānāmi, mātāpitaro me āgantvā rattiṁ",
  "atk-s0502a21:63_4": "bhojetvā rakkhamānā aṭṭhaṁsu, ahampi mātāpitaro maṁ rakkhantīti nibbhayova niddaṁ",
  "atk-s0502a21:63_5": "upagato. Ettakaṁ ahaṁ jānāmī”ti. Athassa mātāpitaropi taṁ ṭhānaṁ āgamaṁsu. Rājā taṁ",
  "atk-s0502a21:63_6": "pavattiṁ ñatvā te tayopi jane ādāya satthu santikaṁ gantvā sabbaṁ ārocetvā “kiṁ nu",
  "atk-s0502a21:63_7": "kho, bhante, buddhānussati eva rakkhā hoti, udāhu dhammānussatiādayopī”ti pucchi.",
  "atk-s0502a21:63_8": "Athassa satthā, “mahārāja, na kevalaṁ buddhānussatiyeva rakkhā, yesaṁ pana chabbidhena",
  "atk-s0502a21:63_9": "cittaṁ subhāvitaṁ, tesaṁ aññena rakkhāvaraṇena vā mantosadhehi vā kiccaṁ natthī”ti",
  "atk-s0502a21:63_10": "vatvā cha ṭhānāni dassento imā gāthā abhāsi.",
  "atk-s0502a21:64": "296.",
  "atk-s0502a21:65": "“Suppabuddhaṁ pabujjhanti, sadā gotamasāvakā;",
  "atk-s0502a21:66": "Yesaṁ divā ca ratto ca, niccaṁ buddhagatā sati.",
  "atk-s0502a21:67": "297.",
  "atk-s0502a21:68": "“Suppabuddhaṁ pabujjhanti, sadā gotamasāvakā;",
  "atk-s0502a21:69": "Yesaṁ divā ca ratto ca, niccaṁ dhammagatā sati.",
  "atk-s0502a21:70": "298.",
  "atk-s0502a21:71": "“Suppabuddhaṁ pabujjhanti, sadā gotamasāvakā;",
  "atk-s0502a21:72": "Yesaṁ divā ca ratto ca, niccaṁ saṅghagatā sati.",
  "atk-s0502a21:73": "299.",
  "atk-s0502a21:74": "“Suppabuddhaṁ pabujjhanti, sadā gotamasāvakā;",
  "atk-s0502a21:75": "Yesaṁ divā ca ratto ca, niccaṁ kāyagatā sati.",
  "atk-s0502a21:76": "300.",
  "atk-s0502a21:77": "“Suppabuddhaṁ pabujjhanti, sadā gotamasāvakā;",
  "atk-s0502a21:78": "Yesaṁ divā ca ratto ca, ahiṁsāya rato mano.",
  "atk-s0502a21:79": "301.",
  "atk-s0502a21:80": "“Suppabuddhaṁ pabujjhanti, sadā gotamasāvakā;",
  "atk-s0502a21:81": "Yesaṁ divā ca ratto ca, bhāvanāya rato mano”ti.",
  "atk-s0502a21:82_0": "Tattha suppabuddhaṁ pabujjhantīti buddhagataṁ satiṁ gahetvā supantā, gahetvāyeva",
  "atk-s0502a21:82_1": "ca pabujjhantā suppabuddhaṁ pabujjhanti nāma. Sadā gotamasāvakāti gotamagottassa",
  "atk-s0502a21:82_2": "buddhassa savanante jātattā tasseva anusāsaniyā savanatāya gotamasāvakā. Buddhagatā",
  "atk-s0502a21:82_3": "satīti yesaṁ “itipi so bhagavā”tiādippabhede buddhaguṇe ārabbha uppajjamānā sati",
  "atk-s0502a21:82_4": "niccakālaṁ atthi, te sadāpi suppabuddhaṁ pabujjhantīti attho. Tathā asakkontā pana",
  "atk-s0502a21:82_5": "ekadivasaṁ tīsu kālesu dvīsu kālesu ekasmimpi kāle buddhānussatiṁ manasi karontā",
  "atk-s0502a21:82_6": "suppabuddhaṁ pabujjhantiyeva nāma. Dhammagatā satīti “svākhāto bhagavatā dhammo”tiādippabhede",
  "atk-s0502a21:82_7": "dhammaguṇe ārabbha uppajjamānā sati. Saṅghagatā satīti “suppaṭipanno bhagavato sāvakasaṅgho”tiādippabhede",
  "atk-s0502a21:82_8": "saṅghaguṇe ārabbha uppajjamānā sati. Kāyagatā satīti dvattiṁsākāravasena vā navasivathikāvasena",
  "atk-s0502a21:82_9": "vā catudhātuvavatthānavasena vā ajjhattanīlakasiṇādirūpajjhānavasena vā uppajjamānā",
  "atk-s0502a21:82_10": "sati. Ahiṁsāya ratoti “so karuṇāsahagatena cetasā ekaṁ disaṁ pharitvā viharatī”ti",
  "atk-s0502a21:82_11": "evaṁ vuttāya karuṇābhāvanāya rato. Bhāvanāyāti mettābhāvanāya. Kiñcāpi heṭṭhā karuṇābhāvanāya",
  "atk-s0502a21:82_12": "vuttattā idha sabbāpi avasesā bhāvanā nāma, idha pana mettābhāvanāva adhippetā. Sesaṁ",
  "atk-s0502a21:82_13": "paṭhamagāthāya vuttanayeneva veditabbaṁ.",
  "atk-s0502a21:83": "Desanāvasāne dārako saddhiṁ mātāpitūhi sotāpattiphale patiṭṭhahi. Pacchā pana pabbajitvā sabbepi arahattaṁ pāpuṇiṁsu, sampattānampi sātthikā dhammadesanā ahosīti.",
  "atk-s0502a21:84": "Dārusākaṭikaputtavatthu pañcamaṁ.",
  "atk-s0502a21:85": "6. Vajjiputtakabhikkhuvatthu",
  "atk-s0502a21:86_0": "Duppabbajjanti imaṁ dhammadesanaṁ satthā vesāliṁ nissāya mahāvane viharanto aññataraṁ",
  "atk-s0502a21:86_1": "vajjiputtakaṁ bhikkhuṁ ārabbha kathesi. Taṁ sandhāya vuttaṁ – aññataro vajjiputtako",
  "atk-s0502a21:86_2": "bhikkhu vesāliyaṁ viharati aññatarasmiṁ vanasaṇḍe, tena kho pana samayena vesāliyaṁ",
  "atk-s0502a21:86_3": "sabbarattichaṇo hoti. Atha kho so bhikkhu vesāliyā tūriyatāḷitavāditanigghosasaddaṁ",
  "atk-s0502a21:86_4": "sutvā paridevamāno tāyaṁ velāyaṁ imaṁ gāthaṁ abhāsi –",
  "atk-s0502a21:87": "“Ekakā mayaṁ araññe viharāma,",
  "atk-s0502a21:88": "Apaviddhaṁva vanasmiṁ dārukaṁ;",
  "atk-s0502a21:89": "Etādisikāya rattiyā,",
  "atk-s0502a21:90": "Kosu nāmamhehi pāpiyo”ti. ;",
  "atk-s0502a21:91_0": "So kira vajjiraṭṭhe rājaputto vārena sampattaṁ rajjaṁ pahāya pabbajito vesāliyaṁ",
  "atk-s0502a21:91_1": "cātumahārājikehi saddhiṁ ekābaddhaṁ katvā sakalanagare dhajapaṭākādīhi paṭimaṇḍite",
  "atk-s0502a21:91_2": "komudiyā puṇṇamāya sabbarattiṁ chaṇavāre vattamāne bheriyādīnaṁ tūriyānaṁ tāḷitānaṁ",
  "atk-s0502a21:91_3": "nigghosaṁ vīṇādīnañca vāditānaṁ saddaṁ sutvā yāni vesāliyaṁ satta rājasahassāni satta",
  "atk-s0502a21:91_4": "rājasatāni satta rājāno, tattakā eva ca nesaṁ uparājasenāpatiādayo, tesu alaṅkatapaṭiyattesu",
  "atk-s0502a21:91_5": "nakkhattakīḷanatthāya vīthiṁ otiṇṇesu saṭṭhihatthe mahācaṅkame caṅkamamāno gaganamajjhe",
  "atk-s0502a21:91_6": "ṭhitaṁ puṇṇacandaṁ disvā caṅkamakoṭiyaṁ phalakaṁ nissāya ṭhito veṭhanālaṅkāravirahitattā",
  "atk-s0502a21:91_7": "vane chaḍḍitadārukaṁ viya attabhāvaṁ oloketvā “atthi nu kho añño amhehi lāmakataro”ti",
  "atk-s0502a21:91_8": "cintento pakatiyā āraññakādiguṇayuttopi tasmiṁ khaṇe anabhiratiyā pīḷito evamāha.",
  "atk-s0502a21:91_9": "So tasmiṁ vanasaṇḍe adhivatthāya devatāya “imaṁ bhikkhuṁ saṁvejessāmī”ti adhippāyena –",
  "atk-s0502a21:92": "“Ekakova tvaṁ araññe viharasi, apaviddhaṁva vanasmiṁ dārukaṁ;",
  "atk-s0502a21:93": "Tassa te bahukā pihayanti, nerayikā viya saggagāmina”nti. –",
  "atk-s0502a21:94_0": "Vuttaṁ imaṁ gāthaṁ sutvā punadivase satthāraṁ upasaṅkamitvā vanditvā nisīdi. Satthā",
  "atk-s0502a21:94_1": "taṁ pavattiṁ ñatvā gharāvāsassa dukkhataṁ pakāsetukāmo pañca dukkhāni samodhānetvā imaṁ gāthamāha –",
  "atk-s0502a21:95": "302.",
  "atk-s0502a21:96": "“Duppabbajjaṁ durabhiramaṁ, durāvāsā gharā dukhā;",
  "atk-s0502a21:97": "Dukkhosamānasaṁvāso, dukkhānupatitaddhagū;",
  "atk-s0502a21:98": "Tasmā na caddhagū siyā, na ca dukkhānupatito siyā”ti.",
  "atk-s0502a21:99_0": "Tattha duppabbajjanti appaṁ vā mahantaṁ vā bhogakkhandhañceva ñātiparivaṭṭañca pahāya",
  "atk-s0502a21:99_1": "imasmiṁ sāsane uraṁ datvā pabbajjaṁ nāma dukkhaṁ. Durabhiramanti evaṁ pabbajitenāpi",
  "atk-s0502a21:99_2": "bhikkhācariyāya jīvitavuttiṁ ghaṭentena aparimāṇasīlakkhandhagopanadhammānudhammappaṭipattipūraṇavasena",
  "atk-s0502a21:99_3": "abhiramituṁ dukkhaṁ. Durāvāsāti yasmā pana gharaṁ āvasantena rājūnaṁ rājakiccaṁ,",
  "atk-s0502a21:99_4": "issarānaṁ issarakiccaṁ vahitabbaṁ, parijanā ceva dhammikā samaṇabrāhmaṇā ca saṅgahitabbā.",
  "atk-s0502a21:99_5": "Evaṁ santepi gharāvāso chiddaghaṭo viya mahāsamuddo viya ca duppūro. Tasmā gharāvāsā",
  "atk-s0502a21:99_6": "nāmete durāvāsā dukkhā āvasituṁ, teneva kāraṇena dukkhāti attho. Dukkho samānasaṁvāsoti",
  "atk-s0502a21:99_7": "gihino vā hi ye jātigottakulabhogehi pabbajitā vā sīlācārabāhusaccādīhi samānāpi",
  "atk-s0502a21:99_8": "hutvā “kosi tvaṁ, kosmi aha”ntiādīni vatvā adhikaraṇapasutā honti, te asamānā nāma,",
  "atk-s0502a21:99_9": "tehi saddhiṁ saṁvāso dukkhoti attho. Dukkhānupatitaddhagūti ye vaṭṭasaṅkhātaṁ addhānaṁ",
  "atk-s0502a21:99_10": "paṭipannattā addhagū, te dukkhe anupatitāva. Tasmā na caddhagūti yasmā dukkhānupatitabhāvopi",
  "atk-s0502a21:99_11": "dukkho addhagūbhāvopi, tasmā vaṭṭasaṅkhātaṁ addhānaṁ gamanatāya addhagū na bhaveyya,",
  "atk-s0502a21:99_12": "vuttappakārena dukkhena anupatitopi na bhaveyyāti attho.",
  "atk-s0502a21:100": "Desanāvasāne so bhikkhu pañcasu ṭhānesu dassite dukkhe nibbindanto pañcorambhāgiyāni pañca uddhambhāgiyāni saṁyojanāni padāletvā arahatte patiṭṭhahīti.",
  "atk-s0502a21:101": "Vajjiputtakabhikkhuvatthu chaṭṭhaṁ.",
  "atk-s0502a21:102": "7. Cittagahapativatthu",
  "atk-s0502a21:103_0": "Saddhoti imaṁ dhammadesanaṁ satthā jetavane viharanto cittagahapatiṁ ārabbha kathesi.",
  "atk-s0502a21:103_1": "Vatthu bālavagge “asantaṁ bhāvanamiccheyyā”ti gāthāvaṇṇanāya vitthāritaṁ. Gāthāpi",
  "atk-s0502a21:103_2": "tattheva vuttā. Vuttañhetaṁ tattha –",
  "atk-s0502a21:104_0": "“Kiṁ pana, bhante, etassa tumhākaṁ santikaṁ āgacchantassevāyaṁ lābhasakkāro uppajjati,",
  "atk-s0502a21:104_1": "udāhu aññattha gacchantassāpi uppajjatī”ti. “Ānanda, mama santikaṁ āgacchantassāpi",
  "atk-s0502a21:104_2": "aññattha gacchantassāpi tassa uppajjateva. Ayañhi upāsako saddho pasanno sampannasīlo,",
  "atk-s0502a21:104_3": "evarūpo puggalo yaṁ yaṁ padesaṁ bhajati, tattha tatthevassa lābhasakkāro nibbattatī”ti",
  "atk-s0502a21:104_4": "vatvā imaṁ gāthamāha –",
  "atk-s0502a21:105": "303.",
  "atk-s0502a21:106": "“Saddho sīlena sampanno, yasobhogasamappito;",
  "atk-s0502a21:107": "Yaṁ yaṁ padesaṁ bhajati, tattha tattheva pūjito”ti. ;",
  "atk-s0502a21:108_0": "Tattha saddhoti lokiyalokuttarasaddhāya samannāgato. Sīlenāti āgāriyasīlaṁ, anāgāriyasīlanti",
  "atk-s0502a21:108_1": "duvidhaṁ sīlaṁ. Tesu idha āgāriyasīlaṁ adhippetaṁ, tena samannāgatoti attho. Yasobhogasamappitoti",
  "atk-s0502a21:108_2": "yādiso anāthapiṇḍikādīnaṁ pañcaupāsakasataparivārasaṅkhāto āgāriyayaso, tādiseneva",
  "atk-s0502a21:108_3": "yasena dhanadhaññādiko ceva sattavidhaariyadhanasaṅkhāto cāti duvidho bhogo, tena",
  "atk-s0502a21:108_4": "samannāgatoti attho. Yaṁ yaṁ padesanti puratthimādīsu disāsu evarūpo kulaputto yaṁ",
  "atk-s0502a21:108_5": "yaṁ padesaṁ bhajati, tattha tattha evarūpena lābhasakkārena pūjitova hotīti attho.",
  "atk-s0502a21:109": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:110": "Cittagahapativatthu sattamaṁ.",
  "atk-s0502a21:111": "8. Cūḷasubhaddāvatthu",
  "atk-s0502a21:112": "Dūre santoti imaṁ dhammadesanaṁ satthā jetavane viharanto anāthapiṇḍikassa dhītaraṁ cūḷasubhaddaṁ nāma ārabbha kathesi.",
  "atk-s0502a21:113_0": "Anāthapiṇḍikassa kira daharakālato paṭṭhāya ugganagaravāsī uggo nāma seṭṭhiputto",
  "atk-s0502a21:113_1": "sahāyako ahosi. Te ekācariyakule sippaṁ uggaṇhantā aññamaññaṁ katikaṁ kariṁsu “amhākaṁ",
  "atk-s0502a21:113_2": "vayappattakāle puttadhītāsu jātāsu yo puttassa dhītaraṁ vāreti, tena tassa dhītā",
  "atk-s0502a21:113_3": "dātabbā”ti. Te ubhopi vayappattā attano attano nagare seṭṭhiṭṭhāne patiṭṭhahiṁsu.",
  "atk-s0502a21:113_4": "Athekasmiṁ samaye uggaseṭṭhi vaṇijjaṁ payojento pañcahi sakaṭasatehi sāvatthiṁ agamāsi.",
  "atk-s0502a21:113_5": "Anāthapiṇḍiko attano dhītaraṁ cūḷasubhaddaṁ āmantetvā, “amma, pitā te uggaseṭṭhi",
  "atk-s0502a21:113_6": "nāma āgato, tassa kattabbakiccaṁ sabbaṁ tava bhāro”ti āṇāpesi. Sā “sādhū”ti paṭissuṇitvā",
  "atk-s0502a21:113_7": "tassa āgatadivasato paṭṭhāya sahattheneva sūpabyañjanādīni sampādeti, mālāgandhavilepanādīni",
  "atk-s0502a21:113_8": "abhisaṅkharoti, bhojanakāle tassa nhānodakaṁ paṭiyādāpetvā nhānakālato paṭṭhāya sabbakiccāni sādhukaṁ karoti.",
  "atk-s0502a21:114_0": "Uggaseṭṭhi tassā ācārasampattiṁ disvā pasannacitto ekadivasaṁ anāthapiṇḍikena saddhiṁ",
  "atk-s0502a21:114_1": "sukhakathāya sannisinno “mayaṁ daharakāle evaṁ nāma katikaṁ karimhā”ti sāretvā cūḷasubhaddaṁ",
  "atk-s0502a21:114_2": "attano puttassatthāya vāresi. So pana pakatiyāva micchādiṭṭhiko. Tasmā dasabalassa",
  "atk-s0502a21:114_3": "tamatthaṁ ārocetvā satthārā uggaseṭṭhissūpanissayaṁ disvā anuññāto bhariyāya saddhiṁ",
  "atk-s0502a21:114_4": "mantetvā tassa vacanaṁ sampaṭicchitvā divasaṁ vavatthapetvā dhītaraṁ visākhaṁ datvā",
  "atk-s0502a21:114_5": "uyyojento dhanañcayaseṭṭhi viya mahantaṁ sakkāraṁ katvā subhaddaṁ āmantetvā, “amma,",
  "atk-s0502a21:114_6": "sasurakule vasantiyā nāma antoaggi bahi na nīharitabbo”ti dhanañcayaseṭṭhinā visākhāya",
  "atk-s0502a21:114_7": "dinnanayeneva dasa ovāde datvā “sace me gataṭṭhāne dhītu doso uppajjati, tumhehi",
  "atk-s0502a21:114_8": "sodhetabbo”ti aṭṭha kuṭumbike pāṭibhoge gahetvā tassā uyyojanadivase buddhappamukhassa",
  "atk-s0502a21:114_9": "bhikkhusaṅghassa mahādānaṁ datvā purimabhave dhītarā katānaṁ sucaritānaṁ phalavibhūtiṁ",
  "atk-s0502a21:114_10": "lokassa pākaṭaṁ katvā dassento viya mahantena sakkārena dhītaraṁ uyyojesi. Tassā",
  "atk-s0502a21:114_11": "anupubbena ugganagaraṁ pattakāle sasurakulena saddhiṁ mahājano paccuggamanamakāsi.",
  "atk-s0502a21:115_0": "Sāpi attano sirivibhavaṁ pākaṭaṁ kātuṁ visākhā viya sakalanagarassa attānaṁ dassentī",
  "atk-s0502a21:115_1": "rathe ṭhatvā nagaraṁ pavisitvā nāgarehi pesite paṇṇākāre gahetvā anurūpavasena tesaṁ",
  "atk-s0502a21:115_2": "tesaṁ pesentī sakalanagaraṁ attano guṇehi ekābaddhamakāsi. Maṅgaladivasādīsu panassā",
  "atk-s0502a21:115_3": "sasuro acelakānaṁ sakkāraṁ karonto “āgantvā amhākaṁ samaṇe vandatū”ti pesesi. Sā",
  "atk-s0502a21:115_4": "lajjāya nagge passituṁ asakkontī gantuṁ na icchati. So punappunaṁ pesetvāpi tāya",
  "atk-s0502a21:115_5": "paṭikkhitto kujjhitvā “nīharatha na”nti āha. Sā “na sakkā mama akāraṇena dosaṁ āropetu”nti",
  "atk-s0502a21:115_6": "kuṭumbike pakkosāpetvā tamatthaṁ ārocesi. Te tassā niddosabhāvaṁ ñatvā seṭṭhiṁ saññāpesuṁ.",
  "atk-s0502a21:115_7": "So “ayaṁ mama samaṇe ahirikāti na vandī”ti bhariyāya ārocesi. Sā “kīdisā nu kho imissā",
  "atk-s0502a21:115_8": "samaṇā, ativiya tesaṁ pasaṁsatī”ti taṁ pakkosāpetvā āha –",
  "atk-s0502a21:116": "“Kīdisā samaṇā tuyhaṁ, bāḷhaṁ kho ne pasaṁsasi;",
  "atk-s0502a21:117": "Kiṁsīlā kiṁsamācārā, taṁ me akkhāhi pucchitā”ti. ;",
  "atk-s0502a21:118": "Athassā subhaddā buddhānañceva buddhasāvakānañca guṇe pakāsentī –",
  "atk-s0502a21:119": "“Santindriyā santamānasā, santaṁ tesaṁ gataṁ ṭhitaṁ;",
  "atk-s0502a21:120": "Okkhittacakkhū mitabhāṇī, tādisā samaṇā mama. ;",
  "atk-s0502a21:121": "“Kāyakammaṁ suci nesaṁ, vācākammaṁ anāvilaṁ;",
  "atk-s0502a21:122": "Manokammaṁ suvisuddhaṁ, tādisā samaṇā mama.",
  "atk-s0502a21:123": "“Vimalā saṅkhamuttābhā, suddhā antarabāhirā;",
  "atk-s0502a21:124": "Puṇṇā suddhehi dhammehi, tādisā samaṇā mama.",
  "atk-s0502a21:125": "“Lābhena unnato loko, alābhena ca onato;",
  "atk-s0502a21:126": "Lābhālābhena ekaṭṭhā, tādisā samaṇā mama.",
  "atk-s0502a21:127": "“Yasena unnato loko, ayasena ca onato;",
  "atk-s0502a21:128": "Yasāyasena ekaṭṭhā, tādisā samaṇā mama.",
  "atk-s0502a21:129": "“Pasaṁsāyunnato loko, nindāyāpi ca onato;",
  "atk-s0502a21:130": "Samā nindāpasaṁsāsu, tādisā samaṇā mama.",
  "atk-s0502a21:131": "“Sukhena unnato loko, dukkhenāpi ca onato;",
  "atk-s0502a21:132": "Akampā sukhadukkhesu, tādisā samaṇā mamā”ti. –",
  "atk-s0502a21:133": "Evamādīhi vacanehi sassuṁ tosesi.",
  "atk-s0502a21:134_0": "Atha naṁ “sakkā tava samaṇe amhākampi dassetu”nti vatvā “sakkā”ti vutte “tena hi",
  "atk-s0502a21:134_1": "yathā mayaṁ te passāma, tathā karohī”ti vutte sā “sādhū”ti buddhappamukhassa bhikkhusaṅghassa",
  "atk-s0502a21:134_2": "mahādānaṁ sajjetvā uparipāsādatale ṭhatvā jetavanābhimukhī sakkaccaṁ pañcapatiṭṭhitena",
  "atk-s0502a21:134_3": "vanditvā buddhaguṇe āvajjetvā gandhavāsapupphadhumehi pūjaṁ katvā, “bhante, svātanāya",
  "atk-s0502a21:134_4": "buddhappamukhaṁ bhikkhusaṅghaṁ nimantemi, iminā me saññāṇena satthā nimantitabhāvaṁ",
  "atk-s0502a21:134_5": "jānātū”ti sumanapupphānaṁ aṭṭha muṭṭhiyo ākāse khipi. Pupphāni gantvā catuparisamajjhe",
  "atk-s0502a21:134_6": "dhammaṁ desentassa satthuno upari mālāvitānaṁ hutvā aṭṭhaṁsu. Tasmiṁ khaṇe anāthapiṇḍikopi",
  "atk-s0502a21:134_7": "dhammakathaṁ sutvā svātanāya satthāraṁ nimantesi. Satthā “adhivutthaṁ mayā, gahapati,",
  "atk-s0502a21:134_8": "svātanāya bhatta”nti vatvā, “bhante, mayā puretaraṁ āgato natthi, kassa nu kho vo",
  "atk-s0502a21:134_9": "adhivuttha”nti vutte “cūḷasubhaddāya, gahapati, nimantito”ti vatvā “nanu, bhante,",
  "atk-s0502a21:134_10": "cūḷasubhaddā dūre vasati ito vīsatiyojanasatamatthake”ti vutte, “āma gahapati, dūre",
  "atk-s0502a21:134_11": "vasantāpi hi sappurisā abhimukhe ṭhitā viya pakāsentī”ti vatvā imaṁ gāthamāha –",
  "atk-s0502a21:135": "304.",
  "atk-s0502a21:136": "“Dūre santo pakāsenti, himavantova pabbato;",
  "atk-s0502a21:137": "Asantettha na dissanti, rattiṁ khittā yathā sarā”ti.",
  "atk-s0502a21:138_0": "Tattha santoti rāgādīnaṁ santatāya buddhādayo santā nāma. Idha pana pubbabuddhesu",
  "atk-s0502a21:138_1": "katādhikārā ussannakusalamūlā bhāvitabhāvanā sattā santoti adhippetā. Pakāsentīti",
  "atk-s0502a21:138_2": "dūre ṭhitāpi buddhānaṁ ñāṇapathaṁ āgacchantā pākaṭā honti. Himavanto vāti yathā hi",
  "atk-s0502a21:138_3": "tiyojanasahassavitthato pañcayojanasatubbedho caturāsītiyā kūṭasahassehi paṭimaṇḍito",
  "atk-s0502a21:138_4": "himavantapabbato dūre ṭhitānampi abhimukhe ṭhito viya pakāseti, evaṁ pakāsentīti",
  "atk-s0502a21:138_5": "attho. Asantetthāti diṭṭhadhammagarukā vitiṇṇaparalokā āmisacakkhukā jīvikatthāya",
  "atk-s0502a21:138_6": "pabbajitā bālapuggalā asanto nāma, te ettha buddhānaṁ dakkhiṇassa jāṇumaṇḍalassa",
  "atk-s0502a21:138_7": "santike nisinnāpi na dissanti na paññāyanti. Rattiṁ khittāti rattiṁ caturaṅgasamannāgate",
  "atk-s0502a21:138_8": "andhakāre khittasarā viya tathārūpassa upanissayabhūtassa pubbahetuno abhāvena na paññāyantīti attho.",
  "atk-s0502a21:139": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:140_0": "Sakko devarājā “satthārā subhaddāya nimantanaṁ adhivāsita”nti ñatvā vissakammadevaputtaṁ",
  "atk-s0502a21:140_1": "āṇāpesi – “pañca kūṭāgārasatāni nimminitvā sve buddhappamukhaṁ bhikkhusaṅghaṁ ugganagaraṁ",
  "atk-s0502a21:140_2": "nehī”ti. So punadivase pañcasatāni kūṭāgārāni nimminitvā jetavanadvāre aṭṭhāsi. Satthā",
  "atk-s0502a21:140_3": "uccinitvā visuddhakhīṇāsavānaṁyeva pañcasatāni ādāya saparivāro kūṭāgāresu nisīditvā",
  "atk-s0502a21:140_4": "ugganagaraṁ agamāsi. Uggaseṭṭhipi saparivāro subhaddāya dinnanayeneva tathāgatassa",
  "atk-s0502a21:140_5": "āgatamaggaṁ olokento satthāraṁ mahantena sirivibhavena āgacchantaṁ disvā pasannamānaso",
  "atk-s0502a21:140_6": "mālādīhi mahantaṁ sakkāraṁ karonto saparivāro sampaṭicchitvā vanditvā mahādānaṁ datvā",
  "atk-s0502a21:140_7": "punappunaṁ nimantetvā sattāhaṁ mahādānaṁ adāsi. Satthāpissa sappāyaṁ sallakkhetvā",
  "atk-s0502a21:140_8": "dhammaṁ desesi. Taṁ ādiṁ katvā caturāsītiyā pāṇasahassānaṁ dhammābhisamayo ahosi.",
  "atk-s0502a21:140_9": "Satthā “cūḷasubhaddāya anuggahaṇatthaṁ tvaṁ idheva hohī”ti anuruddhattheraṁ nivattāpetvā",
  "atk-s0502a21:140_10": "sāvatthimeva agamāsi. Tato paṭṭhāya taṁ nagaraṁ saddhāsampannaṁ ahosīti.",
  "atk-s0502a21:141": "Cūḷasubhaddāvatthu aṭṭhamaṁ.",
  "atk-s0502a21:142": "9. Ekavihārittheravatthu",
  "atk-s0502a21:143": "Ekāsananti imaṁ dhammadesanaṁ satthā jetavane viharanto ekavihārittheraṁ nāma ārabbha kathesi.",
  "atk-s0502a21:144_0": "So kira thero ekakova seyyaṁ kappeti, ekakova nisīdati, ekakova caṅkamati, ekakova",
  "atk-s0502a21:144_1": "tiṭṭhatīti catuparisantare pākaṭo ahosi. Atha naṁ bhikkhū, “bhante, evarūpo nāmāyaṁ",
  "atk-s0502a21:144_2": "thero”ti tathāgatassārocesuṁ. Satthā “sādhu sādhū”ti tassa sādhukāraṁ datvā “bhikkhunā",
  "atk-s0502a21:144_3": "nāma pavivittena bhavitabba”nti viveke ānisaṁsaṁ kathetvā imaṁ gāthamāha –",
  "atk-s0502a21:145": "305.",
  "atk-s0502a21:146": "“Ekāsanaṁ ekaseyyaṁ, eko caramatandito;",
  "atk-s0502a21:147": "Eko damayamattānaṁ, vanante ramito siyā”ti.",
  "atk-s0502a21:148_0": "Tattha ekāsanaṁ ekaseyyanti bhikkhusahassamajjhepi mūlakammaṭṭhānaṁ avijahitvā teneva",
  "atk-s0502a21:148_1": "manasikārena nisinnassa āsanaṁ ekāsanaṁ nāma. Lohapāsādasadisepi ca pāsāde bhikkhusahassamajjhepi",
  "atk-s0502a21:148_2": "paññatte vicitrapaccattharaṇūpadhāne mahārahe sayane satiṁ upaṭṭhapetvā dakkhiṇena",
  "atk-s0502a21:148_3": "passena mūlakammaṭṭhānamanasikārena nipannassa bhikkhuno seyyā ekaseyyā nāma. Evarūpaṁ",
  "atk-s0502a21:148_4": "ekāsanañca ekaseyyañca bhajethāti attho. Atanditoti jaṅghabalaṁ nissāya jīvitakappanena",
  "atk-s0502a21:148_5": "akusīto hutvā sabbīriyāpathesu ekakova carantoti attho. Eko damayanti rattiṭṭhānādīsu",
  "atk-s0502a21:148_6": "kammaṭṭhānaṁ anuyuñjitvā maggaphalādhigamavasena ekova hutvā attānaṁ damentoti attho.",
  "atk-s0502a21:148_7": "Vanante ramito siyāti evaṁ attānaṁ damento itthipurisasaddādīhi pavivitte vananteyeva",
  "atk-s0502a21:148_8": "abhiramito bhaveyya. Na hi sakkā ākiṇṇavihārinā evaṁ attānaṁ dametunti attho.",
  "atk-s0502a21:149": "Desanāvasāne bahū sotāpattiphalādīni pāpuṇiṁsu. Tato paṭṭhāya mahājano ekavihārikameva patthesīti.",
  "atk-s0502a21:150": "Ekavihārittheravatthu navamaṁ.",
  "atk-s0502a21:151": "Pakiṇṇakavaggavaṇṇanā niṭṭhitā.",
  "atk-s0502a21:152": "Ekavīsatimo vaggo."
}