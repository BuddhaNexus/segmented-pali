{
  "atk-s0101a0:0": " Namo tassa bhagavato arahato sammāsambuddhassa",
  "atk-s0101a0:1": "Dīghanikāye",
  "atk-s0101a0:2": "Sīlakkhandhavaggaṭṭhakathā",
  "atk-s0101a0:3": "Ganthārambhakathā",
  "atk-s0101a0:4": "Karuṇāsītalahadayaṁ , paññāpajjotavihatamohatamaṁ;",
  "atk-s0101a0:5": "Sanarāmaralokagaruṁ, vande sugataṁ gativimuttaṁ.",
  "atk-s0101a0:6": "Buddhopi buddhabhāvaṁ, bhāvetvā ceva sacchikatvā ca;",
  "atk-s0101a0:7": "Yaṁ upagato gatamalaṁ, vande tamanuttaraṁ dhammaṁ.",
  "atk-s0101a0:8": "Sugatassa orasānaṁ, puttānaṁ mārasenamathanānaṁ;",
  "atk-s0101a0:9": "Aṭṭhannampi samūhaṁ, sirasā vande ariyasaṅghaṁ.",
  "atk-s0101a0:10": "Iti me pasannamatino, ratanattayavandanāmayaṁ puññaṁ;",
  "atk-s0101a0:11": "Yaṁ suvihatantarāyo, hutvā tassānubhāvena.",
  "atk-s0101a0:12": "Dīghassa dīghasuttaṅkitassa, nipuṇassa āgamavarassa;",
  "atk-s0101a0:13": "Buddhānubuddhasaṁvaṇṇitassa, saddhāvahaguṇassa.",
  "atk-s0101a0:14": "Atthappakāsanatthaṁ, aṭṭhakathā ādito vasisatehi;",
  "atk-s0101a0:15": "Pañcahi yā saṅgītā, anusaṅgītā ca pacchāpi.",
  "atk-s0101a0:16": "Sīhaḷadīpaṁ pana ābhatātha, vasinā mahāmahindena;",
  "atk-s0101a0:17": "Ṭhapitā sīhaḷabhāsāya, dīpavāsīnamatthāya.",
  "atk-s0101a0:18": "Apanetvāna tatohaṁ, sīhaḷabhāsaṁ manoramaṁ bhāsaṁ;",
  "atk-s0101a0:19": "Tantinayānucchavikaṁ, āropento vigatadosaṁ.",
  "atk-s0101a0:20": "Samayaṁ avilomento, therānaṁ theravaṁsapadīpānaṁ;",
  "atk-s0101a0:21": "Sunipuṇavinicchayānaṁ, mahāvihāre nivāsīnaṁ.",
  "atk-s0101a0:22": "Hitvā punappunāgatamatthaṁ, atthaṁ pakāsayissāmi;",
  "atk-s0101a0:23": "Sujanassa ca tuṭṭhatthaṁ, ciraṭṭhitatthañca dhammassa.",
  "atk-s0101a0:24": "Sīlakathā dhutadhammā, kammaṭṭhānāni ceva sabbāni;",
  "atk-s0101a0:25": "Cariyāvidhānasahito, jhānasamāpattivitthāro.",
  "atk-s0101a0:26": "Sabbā ca abhiññāyo, paññāsaṅkalananicchayo ceva;",
  "atk-s0101a0:27": "Khandhadhātāyatanindriyāni, ariyāni ceva cattāri.",
  "atk-s0101a0:28": "Saccāni paccayākāradesanā, suparisuddhanipuṇanayā;",
  "atk-s0101a0:29": "Avimuttatantimaggā, vipassanā bhāvanā ceva.",
  "atk-s0101a0:30": "Iti pana sabbaṁ yasmā, visuddhimagge mayā suparisuddhaṁ;",
  "atk-s0101a0:31": "Vuttaṁ tasmā bhiyyo, na taṁ idha vicārayissāmi.",
  "atk-s0101a0:32": "‘‘Majjhe visuddhimaggo, esa catunnampi āgamānañhi;",
  "atk-s0101a0:33": "Ṭhatvā pakāsayissati, tattha yathā bhāsitaṁ atthaṁ’’.",
  "atk-s0101a0:34": "Icceva kato tasmā, tampi gahetvāna saddhimetāya;",
  "atk-s0101a0:35": "Aṭṭhakathāya vijānatha, dīghāgamanissitaṁ atthanti.",
  "atk-s0101a0:36": "Nidānakathā",
  "atk-s0101a0:37_0": "Tattha dīghāgamo nāma sīlakkhandhavaggo, mahāvaggo, pāthikavaggoti vaggato tivaggo",
  "atk-s0101a0:37_1": "hoti; suttato catuttiṁsasuttasaṅgaho. Tassa vaggesu sīlakkhandhavaggo ādi, suttesu",
  "atk-s0101a0:37_2": "brahmajālaṁ. Brahmajālassāpi ‘‘evaṁ me suta’’ntiādikaṁ āyasmatā ānandena paṭhamamahāsaṅgītikāle vuttaṁ nidānamādi.",
  "atk-s0101a0:38": "Paṭhamamahāsaṅgītikathā",
  "atk-s0101a0:39_0": "Paṭhamamahāsaṅgīti nāma cesā kiñcāpi vinayapiṭake tantimārūḷhā, nidānakosallatthaṁ",
  "atk-s0101a0:39_1": "pana idhāpi evaṁ veditabbā. Dhammacakkappavattanañhi ādiṁ katvā yāva subhaddaparibbājakavinayanā",
  "atk-s0101a0:39_2": "katabuddhakicce, kusinārāyaṁ upavattane mallānaṁ sālavane yamakasālānamantare visākhapuṇṇamadivase",
  "atk-s0101a0:39_3": "paccūsasamaye anupādisesāya nibbānadhātuyā parinibbute bhagavati lokanāthe, bhagavato",
  "atk-s0101a0:39_4": "dhātubhājanadivase sannipatitānaṁ sattannaṁ bhikkhusatasahassānaṁ saṅghatthero āyasmā",
  "atk-s0101a0:39_5": "mahākassapo sattāhaparinibbute bhagavati subhaddena vuḍḍhapabbajitena – ‘‘alaṁ, āvuso,",
  "atk-s0101a0:39_6": "mā socittha, mā paridevittha, sumuttā mayaṁ tena mahāsamaṇena, upaddutā ca homa –",
  "atk-s0101a0:39_7": "‘idaṁ vo kappati, idaṁ vo na kappatī’ti, idāni pana mayaṁ yaṁ icchissāma, taṁ karissāma,",
  "atk-s0101a0:39_8": "yaṁ na icchissāma na taṁ karissāmā’’ti (cūḷava. 437) vuttavacanamanussaranto, īdisassa",
  "atk-s0101a0:39_9": "ca saṅghasannipātassa puna dullabhabhāvaṁ maññamāno, ‘‘ṭhānaṁ kho panetaṁ vijjati,",
  "atk-s0101a0:39_10": "yaṁ pāpabhikkhū ‘atītasatthukaṁ pāvacana’nti maññamānā pakkhaṁ labhitvā nacirasseva",
  "atk-s0101a0:39_11": "saddhammaṁ antaradhāpeyyuṁ, yāva ca dhammavinayo tiṭṭhati, tāva anatītasatthukameva",
  "atk-s0101a0:39_12": "pāvacanaṁ hoti. Vuttañhetaṁ bhagavatā –",
  "atk-s0101a0:40": "‘Yo vo, ānanda, mayā dhammo ca vinayo ca desito paññatto, so vo mamaccayena satthā’ti (dī. ni. 2.216).",
  "atk-s0101a0:41": "‘Yaṁnūnāhaṁ dhammañca vinayañca saṅgāyeyyaṁ, yathayidaṁ sāsanaṁ addhaniyaṁ assa ciraṭṭhitikaṁ’.",
  "atk-s0101a0:42": "Yañcāhaṁ bhagavatā –",
  "atk-s0101a0:43": "‘Dhāressasi pana me tvaṁ, kassapa, sāṇāni paṁsukūlāni nibbasanānī’ti (saṁ. ni. 2.154) vatvā cīvare sādhāraṇaparibhogena.",
  "atk-s0101a0:44_0": "‘Ahaṁ, bhikkhave, yāvadeva ākaṅkhāmi vivicceva kāmehi vivicca akusalehi dhammehi",
  "atk-s0101a0:44_1": "savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi; kassapopi,",
  "atk-s0101a0:44_2": "bhikkhave, yāvadeva, ākaṅkhati vivicceva kāmehi vivicca akusalehi dhammehi savitakkaṁ",
  "atk-s0101a0:44_3": "savicāraṁ vivekajaṁ pītisukhaṁ paṭhamaṁ jhānaṁ upasampajja viharatī’ti (saṁ. ni. 2.152).",
  "atk-s0101a0:45_0": "Evamādinā nayena navānupubbavihārachaḷabhiññāppabhede uttarimanussadhamme attanā",
  "atk-s0101a0:45_1": "samasamaṭṭhapanena ca anuggahito, tathā ākāse pāṇiṁ cāletvā alaggacittatāya ceva",
  "atk-s0101a0:45_2": "candopamapaṭipadāya ca pasaṁsito, tassa kimaññaṁ āṇaṇyaṁ bhavissati. Nanu maṁ bhagavā",
  "atk-s0101a0:45_3": "rājā viya sakakavacaissariyānuppadānena attano kulavaṁsappatiṭṭhāpakaṁ puttaṁ ‘saddhammavaṁsappatiṭṭhāpako",
  "atk-s0101a0:45_4": "me ayaṁ bhavissatī’ti, mantvā iminā asādhāraṇena anuggahena anuggahesi, imāya ca",
  "atk-s0101a0:45_5": "uḷārāya pasaṁsāya pasaṁsīti cintayanto dhammavinayasaṅgāyanatthaṁ bhikkhūnaṁ ussāhaṁ janesi. Yathāha –",
  "atk-s0101a0:46_0": "‘‘Atha kho āyasmā mahākassapo bhikkhū āmantesi – ‘ekamidāhaṁ, āvuso, samayaṁ pāvāya",
  "atk-s0101a0:46_1": "kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehī’’ti",
  "atk-s0101a0:46_2": "(cūḷava. 437) sabbaṁ subhaddakaṇḍaṁ vitthārato veditabbaṁ. Atthaṁ panassa mahāparinibbānāvasāne",
  "atk-s0101a0:46_3": "āgataṭṭhāneyeva kathayissāma.",
  "atk-s0101a0:47": "Tato paraṁ āha –",
  "atk-s0101a0:48_0": "‘‘Handa mayaṁ, āvuso, dhammañca vinayañca saṅgāyāma, pure adhammo dippati, dhammo",
  "atk-s0101a0:48_1": "paṭibāhiyyati; pure avinayo dippati, vinayo paṭibāhiyyati; pure adhammavādino balavanto",
  "atk-s0101a0:48_2": "honti, dhammavādino dubbalā honti, pure avinayavādino balavanto honti, vinayavādino",
  "atk-s0101a0:48_3": "dubbalā hontī’’ti (cūḷava. 437).",
  "atk-s0101a0:49_0": "Bhikkhū āhaṁsu – ‘‘tena hi, bhante, thero bhikkhū uccinatū’’ti. Thero pana sakalanavaṅgasatthusāsanapariyattidhare",
  "atk-s0101a0:49_1": "puthujjanasotāpannasakadāgāmianāgāmi sukkhavipassaka khīṇāsavabhikkhū anekasate,",
  "atk-s0101a0:49_2": "anekasahasse ca vajjetvā tipiṭakasabbapariyattippabhedadhare paṭisambhidāppatte mahānubhāve",
  "atk-s0101a0:49_3": "yebhuyyena bhagavato etadaggaṁ āropite tevijjādibhede khīṇāsavabhikkhūyeva ekūnapañcasate",
  "atk-s0101a0:49_4": "pariggahesi. Ye sandhāya idaṁ vuttaṁ – ‘‘atha kho āyasmā mahākassapo ekenūnāni pañca",
  "atk-s0101a0:49_5": "arahantasatāni uccinī’’ti (cūḷava. 437).",
  "atk-s0101a0:50_0": "Kissa pana thero ekenūnamakāsīti? Āyasmato ānandattherassa okāsakaraṇatthaṁ. Tenahāyasmatā",
  "atk-s0101a0:50_1": "sahāpi, vināpi, na sakkā dhammasaṅgītiṁ kātuṁ. So hāyasmā sekkho sakaraṇīyo, tasmā",
  "atk-s0101a0:50_2": "sahāpi na sakkā. Yasmā panassa kiñci dasabaladesitaṁ suttageyyādikaṁ appaccakkhaṁ",
  "atk-s0101a0:50_3": "nāma natthi. Yathāha –",
  "atk-s0101a0:51": "‘‘Dvāsīti buddhato gaṇhiṁ, dve sahassāni bhikkhuto;",
  "atk-s0101a0:52": "Caturāsīti sahassāni, ye me dhammā pavattino’’ti. (theragā. 1027);",
  "atk-s0101a0:53": "Tasmā vināpi na sakkā.",
  "atk-s0101a0:54_0": "Yadi evaṁ sekkhopi samāno dhammasaṅgītiyā bahukārattā therena uccinitabbo assa, atha",
  "atk-s0101a0:54_1": "kasmā na uccinitoti? Parūpavādavivajjanato. Thero hi āyasmante ānande ativiya vissattho",
  "atk-s0101a0:54_2": "ahosi, tathā hi naṁ sirasmiṁ palitesu jātesupi ‘na vāyaṁ kumārako mattamaññāsī’ti,",
  "atk-s0101a0:54_3": "(saṁ. ni. 2.154) kumārakavādena ovadati. Sakyakulappasuto cāyasmā tathāgatassa bhātā",
  "atk-s0101a0:54_4": "cūḷapituputto. Tattha keci bhikkhū chandāgamanaṁ viya maññamānā – ‘‘bahū asekkhapaṭisambhidāppatte",
  "atk-s0101a0:54_5": "bhikkhū ṭhapetvā ānandaṁ sekkhapaṭisambhidāppattaṁ thero uccinī’’ti upavadeyyuṁ.",
  "atk-s0101a0:54_6": "Taṁ parūpavādaṁ parivajjento, ‘ānandaṁ vinā dhammasaṅgītiṁ na sakkā kātuṁ, bhikkhūnaṁyeva",
  "atk-s0101a0:54_7": "naṁ anumatiyā gahessāmī’ti na uccini.",
  "atk-s0101a0:55": "Atha sayameva bhikkhū ānandassatthāya theraṁ yāciṁsu. Yathāha –",
  "atk-s0101a0:56_0": "‘‘Bhikkhū āyasmantaṁ mahākassapaṁ etadavocuṁ – ‘ayaṁ, bhante, āyasmā ānando kiñcāpi",
  "atk-s0101a0:56_1": "sekkho abhabbo chandā dosā mohā bhayā agatiṁ gantuṁ, bahu cānena bhagavato santike",
  "atk-s0101a0:56_2": "dhammo ca vinayo ca pariyatto, tena hi, bhante, thero āyasmantampi ānandaṁ uccinatū’ti.",
  "atk-s0101a0:56_3": "Atha kho āyasmā mahākassapo āyasmantampi ānandaṁ uccinī’’ti (cūḷava. 437).",
  "atk-s0101a0:57": "Evaṁ bhikkhūnaṁ anumatiyā uccinitena tenāyasmatā saddhiṁ pañcatherasatāni ahesuṁ.",
  "atk-s0101a0:58_0": "Atha kho therānaṁ bhikkhūnaṁ etadahosi – ‘‘kattha nu kho mayaṁ dhammañca vinayañca",
  "atk-s0101a0:58_1": "saṅgāyeyyāmā’’ti? Atha kho therānaṁ bhikkhūnaṁ etadahosi – ‘‘rājagahaṁ kho mahāgocaraṁ",
  "atk-s0101a0:58_2": "pahūtasenāsanaṁ, yaṁnūna mayaṁ rājagahe vassaṁ vasantā dhammañca vinayañca saṅgāyeyyāma,",
  "atk-s0101a0:58_3": "na aññe bhikkhū rājagahe vassaṁ upagaccheyyu’’nti (cūḷava. 437).",
  "atk-s0101a0:59": "Kasmā pana nesaṁ etadahosi? ‘‘Idaṁ pana amhākaṁ thāvarakammaṁ, koci visabhāgapuggalo saṅghamajjhaṁ pavisitvā ukkoṭeyyā’’ti. Athāyasmā mahākassapo ñattidutiyena kammena sāvesi –",
  "atk-s0101a0:60_0": "‘‘Suṇātu me, āvuso saṅgho, yadi saṅghassa pattakallaṁ saṅgho imāni pañca bhikkhusatāni",
  "atk-s0101a0:60_1": "sammanneyya rājagahe vassaṁ vasantāni dhammañca vinayañca saṅgāyituṁ, na aññehi bhikkhūhi",
  "atk-s0101a0:60_2": "rājagahe vassaṁ vasitabba’’nti. Esā ñatti.",
  "atk-s0101a0:61_0": "‘‘Suṇātu me, āvuso saṅgho, saṅgho imāni pañcabhikkhusatāni sammanna’’ti ‘rājagahe",
  "atk-s0101a0:61_1": "vassaṁ vasantāni dhammañca vinayañca saṅgāyituṁ, na aññehi bhikkhūhi rājagahe vassaṁ",
  "atk-s0101a0:61_2": "vasitabbanti. Yassāyasmato khamati imesaṁ pañcannaṁ bhikkhusatānaṁ sammuti’ rājagahe",
  "atk-s0101a0:61_3": "vassaṁ vasantānaṁ dhammañca vinayañca saṅgāyituṁ, na aññehi bhikkhūhi rājagahe vassaṁ",
  "atk-s0101a0:61_4": "vasitabbanti, so tuṇhassa; yassa nakkhamati, so bhāseyya.",
  "atk-s0101a0:62_0": "‘‘Sammatāni saṅghena imāni pañcabhikkhusatāni rājagahe vassaṁ vasantāni dhammañca",
  "atk-s0101a0:62_1": "vinayañca saṅgāyituṁ, na aññehi bhikkhūhi rājagahe vassaṁ vasitabbanti, khamati saṅghassa,",
  "atk-s0101a0:62_2": "tasmā tuṇhī, evametaṁ dhārayāmī’’ti (cūḷava. 438).",
  "atk-s0101a0:63_0": "Ayaṁ pana kammavācā tathāgatassa parinibbānato ekavīsatime divase katā. Bhagavā hi",
  "atk-s0101a0:63_1": "visākhapuṇṇamāyaṁ paccūsasamaye parinibbuto, athassa sattāhaṁ suvaṇṇavaṇṇaṁ sarīraṁ",
  "atk-s0101a0:63_2": "gandhamālādīhi pūjayiṁsu. Evaṁ sattāhaṁ sādhukīḷanadivasā nāma ahesuṁ. Tato sattāhaṁ",
  "atk-s0101a0:63_3": "citakāya agginā jhāyi, sattāhaṁ sattipañjaraṁ katvā sandhāgārasālāyaṁ dhātupūjaṁ",
  "atk-s0101a0:63_4": "kariṁsūti, ekavīsati divasā gatā. Jeṭṭhamūlasukkapakkhapañcamiyaṁyeva dhātuyo bhājayiṁsu.",
  "atk-s0101a0:63_5": "Etasmiṁ dhātubhājanadivase sannipatitassa mahābhikkhusaṅghassa subhaddena vuḍḍhapabbajitena",
  "atk-s0101a0:63_6": "kataṁ anācāraṁ ārocetvā vuttanayeneva ca bhikkhū uccinitvā ayaṁ kammavācā katā.",
  "atk-s0101a0:64_0": "Imañca pana kammavācaṁ katvā thero bhikkhū āmantesi – ‘‘āvuso, idāni tumhākaṁ cattālīsa",
  "atk-s0101a0:64_1": "divasā okāso kato, tato paraṁ ‘ayaṁ nāma no palibodho atthī’ti, vattuṁ na labbhā,",
  "atk-s0101a0:64_2": "tasmā etthantare yassa rogapalibodho vā ācariyupajjhāyapalibodho vā mātāpitupalibodho",
  "atk-s0101a0:64_3": "vā atthi, pattaṁ vā pana pacitabbaṁ, cīvaraṁ vā kātabbaṁ, so taṁ palibodhaṁ chinditvā",
  "atk-s0101a0:64_4": "taṁ karaṇīyaṁ karotū’’ti.",
  "atk-s0101a0:65_0": "Evañca pana vatvā thero attano pañcasatāya parisāya parivuto rājagahaṁ gato. Aññepi",
  "atk-s0101a0:65_1": "mahātherā attano attano parivāre gahetvā sokasallasamappitaṁ mahājanaṁ assāsetukāmā",
  "atk-s0101a0:65_2": "taṁ taṁ disaṁ pakkantā. Puṇṇatthero pana sattasatabhikkhuparivāro ‘tathāgatassa parinibbānaṭṭhānaṁ",
  "atk-s0101a0:65_3": "āgatāgataṁ mahājanaṁ assāsessāmī’ti kusinārāyaṁyeva aṭṭhāsi.",
  "atk-s0101a0:66_0": "Āyasmā ānando yathā pubbe aparinibbutassa, evaṁ parinibbutassāpi bhagavato sayameva",
  "atk-s0101a0:66_1": "pattacīvaramādāya pañcahi bhikkhusatehi saddhiṁ yena sāvatthi tena cārikaṁ pakkāmi.",
  "atk-s0101a0:66_2": "Gacchato gacchato panassa parivārā bhikkhū gaṇanapathaṁ vītivattā. Tenāyasmatā gatagataṭṭhāne",
  "atk-s0101a0:66_3": "mahāparidevo ahosi . Anupubbena pana sāvatthimanuppatte there sāvatthivāsino manussā",
  "atk-s0101a0:66_4": "‘‘thero kira āgato’’ti sutvā gandhamālādihatthā paccuggantvā – ‘‘bhante, ānanda,",
  "atk-s0101a0:66_5": "pubbe bhagavatā saddhiṁ āgacchatha, ajja kuhiṁ bhagavantaṁ ṭhapetvā āgatatthā’’tiādīni",
  "atk-s0101a0:66_6": "vadamānā parodiṁsu. Buddhassa bhagavato parinibbānadivase viya mahāparidevo ahosi.",
  "atk-s0101a0:67_0": "Tatra sudaṁ āyasmā ānando aniccatādipaṭisaṁyuttāya dhammiyākathāya taṁ mahājanaṁ",
  "atk-s0101a0:67_1": "saññāpetvā jetavanaṁ pavisitvā dasabalena vasitagandhakuṭiṁ vanditvā dvāraṁ vivaritvā",
  "atk-s0101a0:67_2": "mañcapīṭhaṁ nīharitvā papphoṭetvā gandhakuṭiṁ sammajjitvā milātamālākacavaraṁ chaḍḍetvā",
  "atk-s0101a0:67_3": "mañcapīṭhaṁ atiharitvā puna yathāṭhāne ṭhapetvā bhagavato ṭhitakāle karaṇīyaṁ vattaṁ",
  "atk-s0101a0:67_4": "sabbamakāsi. Kurumāno ca nhānakoṭṭhakasammajjanaudakupaṭṭhāpanādikālesu gandhakuṭiṁ",
  "atk-s0101a0:67_5": "vanditvā – ‘‘nanu bhagavā, ayaṁ tumhākaṁ nhānakālo, ayaṁ dhammadesanākālo, ayaṁ bhikkhūnaṁ",
  "atk-s0101a0:67_6": "ovādadānakālo, ayaṁ sīhaseyyakappanakālo, ayaṁ mukhadhovanakālo’’tiādinā nayena paridevamānova",
  "atk-s0101a0:67_7": "akāsi, yathā taṁ bhagavato guṇagaṇāmatarasaññutāya patiṭṭhitapemo ceva akhīṇāsavo",
  "atk-s0101a0:67_8": "ca anekesu ca jātisatasahassesu aññamaññassūpakārasañjanitacittamaddavo. Tamenaṁ",
  "atk-s0101a0:67_9": "aññatarā devatā – ‘‘bhante, ānanda, tumhe evaṁ paridevamānā kathaṁ aññe assāsessathā’’ti",
  "atk-s0101a0:67_10": "saṁvejesi. So tassā vacanena saṁviggahadayo santhambhitvā tathāgatassa parinibbānato",
  "atk-s0101a0:67_11": "pabhuti ṭhānanisajjabahulattā ussannadhātukaṁ kāyaṁ samassāsetuṁ dutiyadivase khīravirecanaṁ",
  "atk-s0101a0:67_12": "pivitvā vihāreyeva nisīdi. Yaṁ sandhāya subhena māṇavena pahitaṁ māṇavakaṁ etadavoca –",
  "atk-s0101a0:68": "‘‘Akālo, kho māṇavaka, atthi me ajja bhesajjamattā pītā, appeva nāma svepi upasaṅkameyyāmā’’ti (dī. ni. 1.447).",
  "atk-s0101a0:69": "Dutiyadivase cetakattherena pacchāsamaṇena gantvā subhena māṇavena puṭṭho imasmiṁ dīghanikāye subhasuttaṁ nāma dasamaṁ suttaṁ abhāsi.",
  "atk-s0101a0:70_0": "Atha ānandatthero jetavanamahāvihāre khaṇḍaphullappaṭisaṅkharaṇaṁ kārāpetvā upakaṭṭhāya",
  "atk-s0101a0:70_1": "vassūpanāyikāya bhikkhusaṅghaṁ ohāya rājagahaṁ gato tathā aññepi dhammasaṅgāhakā",
  "atk-s0101a0:70_2": "bhikkhūti. Evañhi gate, te sandhāya ca idaṁ vuttaṁ – ‘‘atha kho therā bhikkhū rājagahaṁ",
  "atk-s0101a0:70_3": "agamaṁsu, dhammañca vinayañca saṅgāyitu’’nti (cūḷava. 438). Te āsaḷhīpuṇṇamāyaṁ uposathaṁ",
  "atk-s0101a0:70_4": "katvā pāṭipadadivase sannipatitvā vassaṁ upagacchiṁsu.",
  "atk-s0101a0:71_0": "Tena kho pana samayena rājagahaṁ parivāretvā aṭṭhārasa mahāvihārā honti, te sabbepi",
  "atk-s0101a0:71_1": "chaḍḍitapatitauklāpā ahesuṁ. Bhagavato hi parinibbāne sabbepi bhikkhū attano attano",
  "atk-s0101a0:71_2": "pattacīvaramādāya vihāre ca pariveṇe ca chaḍḍetvā agamaṁsu. Tattha katikavattaṁ kurumānā",
  "atk-s0101a0:71_3": "therā bhagavato vacanapūjanatthaṁ titthiyavādaparimocanatthañca – ‘paṭhamaṁ māsaṁ",
  "atk-s0101a0:71_4": "khaṇḍaphullappaṭisaṅkharaṇaṁ karomā’ti cintesuṁ. Titthiyā hi evaṁ vadeyyuṁ – ‘‘samaṇassa",
  "atk-s0101a0:71_5": "gotamassa sāvakā satthari ṭhiteyeva vihāre paṭijaggiṁsu, parinibbute chaḍḍesuṁ, kulānaṁ",
  "atk-s0101a0:71_6": "mahādhanapariccāgo vinassatī’’ti. Tesañca vādaparimocanatthaṁ cintesunti vuttaṁ hoti.",
  "atk-s0101a0:71_7": "Evaṁ cintayitvā ca pana katikavattaṁ kariṁsu. Yaṁ sandhāya vuttaṁ –",
  "atk-s0101a0:72_0": "‘‘Atha kho therānaṁ bhikkhūnaṁ etadahosi – bhagavatā, kho āvuso, khaṇḍaphullappaṭisaṅkharaṇaṁ",
  "atk-s0101a0:72_1": "vaṇṇitaṁ, handa mayaṁ, āvuso, paṭhamaṁ māsaṁ khaṇḍaphullappaṭisaṅkharaṇaṁ karoma,",
  "atk-s0101a0:72_2": "majjhimaṁ māsaṁ sannipatitvā dhammañca vinayañca saṅgāyissāmā’’ti (cūḷava. 438).",
  "atk-s0101a0:73_0": "Te dutiyadivase gantvā rājadvāre aṭṭhaṁsu. Rājā āgantvā vanditvā – ‘‘kiṁ bhante,",
  "atk-s0101a0:73_1": "āgatatthā’’ti attanā kattabbakiccaṁ pucchi. Therā aṭṭhārasa mahāvihārapaṭisaṅkharaṇatthāya",
  "atk-s0101a0:73_2": "hatthakammaṁ paṭivedesuṁ. Rājā hatthakammakārake manusse adāsi. Therā paṭhamaṁ māsaṁ",
  "atk-s0101a0:73_3": "sabbavihāre paṭisaṅkharāpetvā rañño ārocesuṁ – ‘‘niṭṭhitaṁ, mahārāja, vihārapaṭisaṅkharaṇaṁ,",
  "atk-s0101a0:73_4": "idāni dhammavinayasaṅgahaṁ karomā’’ti. ‘‘Sādhu bhante visaṭṭhā karotha, mayhaṁ āṇācakkaṁ",
  "atk-s0101a0:73_5": ", tumhākañca dhammacakkaṁ hotu, āṇāpetha, bhante, kiṁ karomī’’ti. ‘‘Saṅgahaṁ karontānaṁ",
  "atk-s0101a0:73_6": "bhikkhūnaṁ sannisajjaṭṭhānaṁ mahārājā’’ti. ‘‘Kattha karomi, bhante’’ti? ‘‘Vebhārapabbatapasse",
  "atk-s0101a0:73_7": "sattapaṇṇi guhādvāre kātuṁ yuttaṁ mahārājā’’ti. ‘‘Sādhu, bhante’’ti kho rājā ajātasattu",
  "atk-s0101a0:73_8": "vissakammunā nimmitasadisaṁ suvibhattabhittithambhasopānaṁ, nānāvidhamālākammalatākammavicittaṁ,",
  "atk-s0101a0:73_9": "abhibhavantamiva rājabhavanavibhūtiṁ, avahasantamiva devavimānasiriṁ, siriyā niketanamiva",
  "atk-s0101a0:73_10": "ekanipātatitthamiva ca devamanussanayanavihaṁgānaṁ, lokarāmaṇeyyakamiva sampiṇḍitaṁ",
  "atk-s0101a0:73_11": "daṭṭhabbasāramaṇḍaṁ maṇḍapaṁ kārāpetvā vividhakusumadāmolambakaviniggalantacāruvitānaṁ",
  "atk-s0101a0:73_12": "nānāratanavicittamaṇikoṭṭimatalamiva ca, naṁ nānāpupphūpahāravicittasupariniṭṭhitabhūmikammaṁ",
  "atk-s0101a0:73_13": "brahmavimānasadisaṁ alaṅkaritvā, tasmiṁ mahāmaṇḍape pañcasatānaṁ bhikkhūnaṁ anagghāni",
  "atk-s0101a0:73_14": "pañca kappiyapaccattharaṇasatāni paññapetvā, dakkhiṇabhāgaṁ nissāya uttarābhimukhaṁ",
  "atk-s0101a0:73_15": "therāsanaṁ, maṇḍapamajjhe puratthābhimukhaṁ buddhassa bhagavato āsanārahaṁ dhammāsanaṁ",
  "atk-s0101a0:73_16": "paññapetvā, dantakhacitaṁ bījaniñcettha ṭhapetvā, bhikkhusaṅghassa ārocāpesi – ‘‘niṭṭhitaṁ,",
  "atk-s0101a0:73_17": "bhante, mama kicca’’nti.",
  "atk-s0101a0:74_0": "Tasmiñca pana divase ekacce bhikkhū āyasmantaṁ ānandaṁ sandhāya evamāhaṁsu – ‘‘imasmiṁ",
  "atk-s0101a0:74_1": "bhikkhusaṅghe eko bhikkhu vissagandhaṁ vāyanto vicaratī’’ti. Thero taṁ sutvā imasmiṁ",
  "atk-s0101a0:74_2": "bhikkhusaṅghe añño vissagandhaṁ vāyanto vicaraṇakabhikkhu nāma natthi. Addhā ete",
  "atk-s0101a0:74_3": "maṁ sandhāya vadantīti saṁvegaṁ āpajji. Ekacce naṁ āhaṁsuyeva – ‘‘sve āvuso, ānanda,",
  "atk-s0101a0:74_4": "sannipāto, tvañca sekkho sakaraṇīyo, tena te na yuttaṁ sannipātaṁ gantuṁ, appamatto hohī’’ti.",
  "atk-s0101a0:75_0": "Atha kho āyasmā ānando – ‘sve sannipāto, na kho metaṁ patirūpaṁ yvāhaṁ sekkho samāno",
  "atk-s0101a0:75_1": "sannipātaṁ gaccheyya’nti, bahudeva rattiṁ kāyagatāya satiyā vītināmetvā rattiyā paccūsasamaye",
  "atk-s0101a0:75_2": "caṅkamā orohitvā vihāraṁ pavisitvā ‘‘nipajjissāmī’’ti kāyaṁ āvajjesi, dve pādā bhūmito",
  "atk-s0101a0:75_3": "muttā, apattañca sīsaṁ bimbohanaṁ, etasmiṁ antare anupādāya āsavehi cittaṁ vimucci.",
  "atk-s0101a0:75_4": "Ayañhi āyasmā caṅkamena bahi vītināmetvā visesaṁ nibbattetuṁ asakkonto cintesi –",
  "atk-s0101a0:75_5": "‘‘nanu maṁ bhagavā etadavoca – ‘katapuññosi tvaṁ, ānanda, padhānamanuyuñja, khippaṁ",
  "atk-s0101a0:75_6": "hohisi anāsavo’ti (dī. ni. 2.207). Buddhānañca kathādoso nāma natthi, mama pana accāraddhaṁ",
  "atk-s0101a0:75_7": "vīriyaṁ, tena me cittaṁ uddhaccāya saṁvattati. Handāhaṁ vīriyasamataṁ yojemī’’ti,",
  "atk-s0101a0:75_8": "caṅkamā orohitvā pādadhovanaṭṭhāne ṭhatvā pāde dhovitvā vihāraṁ pavisitvā mañcake",
  "atk-s0101a0:75_9": "nisīditvā, ‘‘thokaṁ vissamissāmī’’ti kāyaṁ mañcake apanāmesi. Dve pādā bhūmito muttā,",
  "atk-s0101a0:75_10": "sīsaṁ bimbohanamappattaṁ, etasmiṁ antare anupādāya āsavehi cittaṁ vimuttaṁ, catuiriyāpathavirahitaṁ",
  "atk-s0101a0:75_11": "therassa arahattaṁ. Tena ‘‘imasmiṁ sāsane anipanno anisinno aṭṭhito acaṅkamanto ko",
  "atk-s0101a0:75_12": "bhikkhu arahattaṁ patto’’ti vutte ‘‘ānandatthero’’ti vattuṁ vaṭṭati.",
  "atk-s0101a0:76_0": "Atha therā bhikkhū dutiyadivase pañcamiyaṁ kāḷapakkhassa katabhattakiccā pattacīvaraṁ",
  "atk-s0101a0:76_1": "paṭisāmetvā dhammasabhāyaṁ sannipatiṁsu. Atha kho āyasmā ānando arahā samāno sannipātaṁ",
  "atk-s0101a0:76_2": "agamāsi. Kathaṁ agamāsi? ‘‘Idānimhi sannipātamajjhaṁ pavisanāraho’’ti haṭṭhatuṭṭhacitto",
  "atk-s0101a0:76_3": "ekaṁsaṁ cīvaraṁ katvā bandhanā muttatālapakkaṁ viya, paṇḍukambale nikkhittajātimaṇi",
  "atk-s0101a0:76_4": "viya, vigatavalāhake nabhe samuggatapuṇṇacando viya, bālātapasamphassavikasitareṇupiñjaragabbhaṁ",
  "atk-s0101a0:76_5": "padumaṁ viya ca, parisuddhena pariyodātena sappabhena sassirīkena ca mukhavarena",
  "atk-s0101a0:76_6": "attano arahattappattiṁ ārocayamāno viya agamāsi. Atha naṁ disvā āyasmato mahākassapassa",
  "atk-s0101a0:76_7": "etadahosi – ‘‘sobhati vata bho arahattappatto ānando, sace satthā dhareyya, addhā",
  "atk-s0101a0:76_8": "ajjānandassa sādhukāraṁ dadeyya, handa , dānissāhaṁ satthārā dātabbaṁ sādhukāraṁ",
  "atk-s0101a0:76_9": "dadāmī’’ti, tikkhattuṁ sādhukāramadāsi.",
  "atk-s0101a0:77_0": "Majjhimabhāṇakā pana vadanti – ‘‘ānandatthero attano arahattappattiṁ ñāpetukāmo bhikkhūhi",
  "atk-s0101a0:77_1": "saddhiṁ nāgato, bhikkhū yathāvuḍḍhaṁ attano attano pattāsane nisīdantā ānandattherassa",
  "atk-s0101a0:77_2": "āsanaṁ ṭhapetvā nisinnā. Tattha keci evamāhaṁsu – ‘etaṁ āsanaṁ kassā’ti? ‘Ānandassā’ti.",
  "atk-s0101a0:77_3": "‘Ānando pana kuhiṁ gato’ti? Tasmiṁ samaye thero cintesi – ‘idāni mayhaṁ gamanakālo’ti.",
  "atk-s0101a0:77_4": "Tato attano ānubhāvaṁ dassento pathaviyaṁ nimujjitvā attano āsaneyeva attānaṁ dassesī’’ti,",
  "atk-s0101a0:77_5": "ākāsena gantvā nisīdītipi eke. Yathā vā tathā vā hotu. Sabbathāpi taṁ disvā āyasmato",
  "atk-s0101a0:77_6": "mahākassapassa sādhukāradānaṁ yuttameva.",
  "atk-s0101a0:78_0": "Evaṁ āgate pana tasmiṁ āyasmante mahākassapatthero bhikkhū āmantesi – ‘‘āvuso, kiṁ",
  "atk-s0101a0:78_1": "paṭhamaṁ saṅgāyāma, dhammaṁ vā vinayaṁ vā’’ti? Bhikkhū āhaṁsu – ‘‘bhante, mahākassapa,",
  "atk-s0101a0:78_2": "vinayo nāma buddhasāsanassa āyu. Vinaye ṭhite sāsanaṁ ṭhitaṁ nāma hoti. Tasmā paṭhamaṁ",
  "atk-s0101a0:78_3": "vinayaṁ saṅgāyāmā’’ti. ‘‘Kaṁ dhuraṁ katvā’’ti? ‘‘Āyasmantaṁ upāli’’nti. ‘‘Kiṁ ānando",
  "atk-s0101a0:78_4": "nappahotī’’ti? ‘‘No nappahoti’’. Api ca kho pana sammāsambuddho dharamānoyeva vinayapariyattiṁ",
  "atk-s0101a0:78_5": "nissāya āyasmantaṁ upāliṁ etadagge ṭhapesi – ‘‘etadaggaṁ, bhikkhave, mama sāvakānaṁ",
  "atk-s0101a0:78_6": "bhikkhūnaṁ vinayadharānaṁ yadidaṁ upālī’’ti (a. ni. 1.228). ‘Tasmā upālittheraṁ pucchitvā",
  "atk-s0101a0:78_7": "vinayaṁ saṅgāyāmā’ti.",
  "atk-s0101a0:79": "Tato thero vinayaṁ pucchanatthāya attanāva attānaṁ sammanni. Upālittheropi vissajjanatthāya sammanni. Tatrāyaṁ pāḷi – atha kho āyasmā mahākassapo saṅghaṁ ñāpesi –",
  "atk-s0101a0:80": "‘‘Suṇātu me, āvuso, saṅgho, yadi saṅghassa pattakallaṁ,",
  "atk-s0101a0:81": "Ahaṁ upāliṁ vinayaṁ puccheyya’’nti.",
  "atk-s0101a0:82": "Āyasmāpi upāli saṅghaṁ ñāpesi –",
  "atk-s0101a0:83": "‘‘Suṇātu me, bhante, saṅgho, yadi saṅghassa pattakallaṁ,",
  "atk-s0101a0:84": "Ahaṁ āyasmatā mahākassapena vinayaṁ puṭṭho vissajjeyya’’nti. (cūḷava. 439);",
  "atk-s0101a0:85_0": "Evaṁ attānaṁ sammannitvā āyasmā upāli uṭṭhāyāsanā ekaṁsaṁ cīvaraṁ katvā there bhikkhū",
  "atk-s0101a0:85_1": "vanditvā dhammāsane nisīdi dantakhacitaṁ bījaniṁ gahetvā, tato mahākassapatthero",
  "atk-s0101a0:85_2": "therāsane nisīditvā āyasmantaṁ upāliṁ vinayaṁ pucchi. ‘‘Paṭhamaṁ āvuso, upāli, pārājikaṁ",
  "atk-s0101a0:85_3": "kattha paññatta’’nti? ‘‘Vesāliyaṁ, bhante’’ti. ‘‘Kaṁ ārabbhā’’ti? ‘‘Sudinnaṁ kalandaputtaṁ",
  "atk-s0101a0:85_4": "ārabbhā’’ti. ‘‘Kismiṁ vatthusmi’’nti? ‘‘Methunadhamme’’ti.",
  "atk-s0101a0:86_0": "‘‘Atha kho āyasmā mahākassapo āyasmantaṁ upāliṁ paṭhamassa pārājikassa vatthumpi",
  "atk-s0101a0:86_1": "pucchi, nidānampi pucchi, puggalampi pucchi, paññattimpi pucchi, anupaññattimpi pucchi,",
  "atk-s0101a0:86_2": "āpattimpi pucchi, anāpattimpi pucchi’’ (cūḷava. 439). Puṭṭho puṭṭho āyasmā upāli vissajjesi.",
  "atk-s0101a0:87_0": "Kiṁ panettha paṭhamapārājike kiñci apanetabbaṁ vā pakkhipitabbaṁ vā atthi natthīti?",
  "atk-s0101a0:87_1": "Apanetabbaṁ natthi. Buddhassa hi bhagavato bhāsite apanetabbaṁ nāma natthi. Na hi",
  "atk-s0101a0:87_2": "tathāgatā ekabyañjanampi niratthakaṁ vadanti. Sāvakānaṁ pana devatānaṁ vā bhāsite",
  "atk-s0101a0:87_3": "apanetabbampi hoti, taṁ dhammasaṅgāhakattherā apanayiṁsu. Pakkhipitabbaṁ pana sabbatthāpi",
  "atk-s0101a0:87_4": "atthi, tasmā yaṁ yattha pakkhipituṁ yuttaṁ, taṁ pakkhipiṁsuyeva. Kiṁ pana tanti?",
  "atk-s0101a0:87_5": "‘Tena samayenā’ti vā, ‘tena kho pana samayenā’ti vā, ‘atha khoti vā’, ‘evaṁ vutteti’",
  "atk-s0101a0:87_6": "vā, ‘etadavocā’ti vā, evamādikaṁ sambandhavacanamattaṁ. Evaṁ pakkhipitabbayuttaṁ",
  "atk-s0101a0:87_7": "pakkhipitvā pana – ‘‘idaṁ paṭhamapārājika’’nti ṭhapesuṁ. Paṭhamapārājike saṅgahamārūḷhe",
  "atk-s0101a0:87_8": "pañca arahantasatāni saṅgahaṁ āropitanayeneva gaṇasajjhāyamakaṁsu – ‘‘tena samayena",
  "atk-s0101a0:87_9": "buddho bhagavā verañjāyaṁ viharatī’’ti. Tesaṁ sajjhāyāraddhakāleyeva sādhukāraṁ dadamānā",
  "atk-s0101a0:87_10": "viya mahāpathavī udakapariyantaṁ katvā akampittha.",
  "atk-s0101a0:88_0": "Eteneva nayena sesāni tīṇi pārājikāni saṅgahaṁ āropetvā ‘‘idaṁ pārājikakaṇḍa’’nti",
  "atk-s0101a0:88_1": "ṭhapesuṁ. Terasa saṅghādisesāni ‘‘terasaka’’nti ṭhapesuṁ. Dve sikkhāpadāni ‘‘aniyatānī’’ti",
  "atk-s0101a0:88_2": "ṭhapesuṁ. Tiṁsa sikkhāpadāni ‘‘nissaggiyāni pācittiyānī’’ti ṭhapesuṁ . Dvenavuti",
  "atk-s0101a0:88_3": "sikkhāpadāni ‘‘pācittiyānī’’ti ṭhapesuṁ. Cattāri sikkhāpadāni ‘‘pāṭidesanīyānī’’ti",
  "atk-s0101a0:88_4": "ṭhapesuṁ. Pañcasattati sikkhāpadāni ‘‘sekhiyānī’’ti ṭhapesuṁ. Satta dhamme ‘‘adhikaraṇasamathā’’ti",
  "atk-s0101a0:88_5": "ṭhapesuṁ. Evaṁ sattavīsādhikāni dve sikkhāpadasatāni ‘‘mahāvibhaṅgo’’ti kittetvā",
  "atk-s0101a0:88_6": "ṭhapesuṁ. Mahāvibhaṅgāvasānepi purimanayeneva mahāpathavī akampittha.",
  "atk-s0101a0:89_0": "Tato bhikkhunīvibhaṅge aṭṭha sikkhāpadāni ‘‘pārājikakaṇḍaṁ nāma ida’’nti ṭhapesuṁ.",
  "atk-s0101a0:89_1": "Sattarasa sikkhāpadāni ‘‘sattarasaka’’nti ṭhapesuṁ. Tiṁsa sikkhāpadāni ‘‘nissaggiyāni",
  "atk-s0101a0:89_2": "pācittiyānī’’ti ṭhapesuṁ. Chasaṭṭhisatasikkhāpadāni ‘‘pācittiyānī’’ti ṭhapesuṁ. Aṭṭha",
  "atk-s0101a0:89_3": "sikkhāpadāni ‘‘pāṭidesanīyānī’’ti ṭhapesuṁ. Pañcasattati sikkhāpadāni ‘‘sekhiyānī’’ti",
  "atk-s0101a0:89_4": "ṭhapesuṁ. Satta dhamme ‘‘adhikaraṇasamathā’’ti ṭhapesuṁ. Evaṁ tīṇi sikkhāpadasatāni",
  "atk-s0101a0:89_5": "cattāri ca sikkhāpadāni ‘‘bhikkhunīvibhaṅgo’’ti kittetvā – ‘‘ayaṁ ubhato vibhaṅgo",
  "atk-s0101a0:89_6": "nāma catusaṭṭhibhāṇavāro’’ti ṭhapesuṁ. Ubhatovibhaṅgāvasānepi vuttanayeneva mahāpathavikampo ahosi.",
  "atk-s0101a0:90_0": "Etenevupāyena asītibhāṇavāraparimāṇaṁ khandhakaṁ, pañcavīsatibhāṇavāraparimāṇaṁ parivārañca",
  "atk-s0101a0:90_1": "saṅgahaṁ āropetvā ‘‘idaṁ vinayapiṭakaṁ nāmā’’ti ṭhapesuṁ . Vinayapiṭakāvasānepi vuttanayeneva",
  "atk-s0101a0:90_2": "mahāpathavikampo ahosi. Taṁ āyasmantaṁ upāliṁ paṭicchāpesuṁ – ‘‘āvuso, imaṁ tuyhaṁ",
  "atk-s0101a0:90_3": "nissitake vācehī’’ti. Vinayapiṭakasaṅgahāvasāne upālitthero dantakhacitaṁ bījaniṁ",
  "atk-s0101a0:90_4": "nikkhipitvā dhammāsanā orohitvā there bhikkhū vanditvā attano pattāsane nisīdi.",
  "atk-s0101a0:91_0": "Vinayaṁ saṅgāyitvā dhammaṁ saṅgāyitukāmo āyasmā mahākassapo bhikkhū pucchi – ‘‘dhammaṁ",
  "atk-s0101a0:91_1": "saṅgāyante hi kaṁ puggalaṁ dhuraṁ katvā dhammo saṅgāyitabbo’’ti? Bhikkhū – ‘‘ānandattheraṁ",
  "atk-s0101a0:91_2": "dhuraṁ katvā’’ti āhaṁsu.",
  "atk-s0101a0:92": "Atha kho āyasmā mahākassapo saṅghaṁ ñāpesi –",
  "atk-s0101a0:93": "‘‘Suṇātu me, āvuso, saṅgho, yadi saṅghassa pattakallaṁ,",
  "atk-s0101a0:94": "Ahaṁ ānandaṁ dhammaṁ puccheyya’’nti;",
  "atk-s0101a0:95": "Atha kho āyasmā ānando saṅghaṁ ñāpesi –",
  "atk-s0101a0:96": "‘‘Suṇātu me, bhante, saṅgho, yadi saṅghassa pattakallaṁ,",
  "atk-s0101a0:97": "Ahaṁ āyasmatā mahākassapena dhammaṁ puṭṭho vissajjeyya’’nti;",
  "atk-s0101a0:98_0": "Atha kho āyasmā ānando uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane",
  "atk-s0101a0:98_1": "nisīdi dantakhacitaṁ bījaniṁ gahetvā. Atha kho āyasmā mahākassapo bhikkhū pucchi",
  "atk-s0101a0:98_2": "– ‘‘kataraṁ, āvuso, piṭakaṁ paṭhamaṁ saṅgāyāmā’’ti? ‘‘Suttantapiṭakaṁ, bhante’’ti.",
  "atk-s0101a0:98_3": "‘‘Suttantapiṭake catasso saṅgītiyo, tāsu paṭhamaṁ kataraṁ saṅgīti’’nti? ‘‘Dīghasaṅgītiṁ,",
  "atk-s0101a0:98_4": "bhante’’ti. ‘‘Dīghasaṅgītiyaṁ catutiṁsa suttāni, tayo vaggā, tesu paṭhamaṁ kataraṁ",
  "atk-s0101a0:98_5": "vagga’’nti? ‘‘Sīlakkhandhavaggaṁ, bhante’’ti. ‘‘Sīlakkhandhavagge terasa suttantā,",
  "atk-s0101a0:98_6": "tesu paṭhamaṁ kataraṁ sutta’’nti? ‘‘Brahmajālasuttaṁ nāma bhante, tividhasīlālaṅkataṁ,",
  "atk-s0101a0:98_7": "nānāvidhamicchājīvakuha lapanādividdhaṁsanaṁ, dvāsaṭṭhidiṭṭhijālaviniveṭhanaṁ, dasasahassilokadhātukampanaṁ,",
  "atk-s0101a0:98_8": "taṁ paṭhamaṁ saṅgāyāmā’’ti.",
  "atk-s0101a0:99_0": "Atha kho āyasmā mahākassapo āyasmantaṁ ānandaṁ etadavoca, ‘‘brahmajālaṁ, āvuso ānanda,",
  "atk-s0101a0:99_1": "kattha bhāsita’’nti? ‘‘Antarā ca, bhante, rājagahaṁ antarā ca nāḷandaṁ rājāgārake",
  "atk-s0101a0:99_2": "ambalaṭṭhikāya’’nti. ‘‘Kaṁ ārabbhā’’ti ? ‘‘Suppiyañca paribbājakaṁ, brahmadattañca",
  "atk-s0101a0:99_3": "māṇava’’nti. ‘‘Kismiṁ vatthusmi’’nti? ‘‘Vaṇṇāvaṇṇe’’ti. Atha kho āyasmā mahākassapo",
  "atk-s0101a0:99_4": "āyasmantaṁ ānandaṁ brahmajālassa nidānampi pucchi, puggalampi pucchi, vatthumpi pucchi",
  "atk-s0101a0:99_5": "(cūḷava. 440). Āyasmā ānando vissajjesi. Vissajjanāvasāne pañca arahantasatāni gaṇasajjhāyamakaṁsu.",
  "atk-s0101a0:99_6": "Vuttanayeneva ca pathavikampo ahosi.",
  "atk-s0101a0:100_0": "Evaṁ brahmajālaṁ saṅgāyitvā tato paraṁ ‘‘sāmaññaphalaṁ, panāvuso ānanda, kattha bhāsita’’ntiādinā",
  "atk-s0101a0:100_1": "nayena pucchāvissajjanānukkamena saddhiṁ brahmajālena sabbepi terasa suttante saṅgāyitvā",
  "atk-s0101a0:100_2": "– ‘‘ayaṁ sīlakkhandhavaggo nāmā’’ti kittetvā ṭhapesuṁ.",
  "atk-s0101a0:101_0": "Tadanantaraṁ mahāvaggaṁ, tadanantaraṁ pāthikavagganti, evaṁ tivaggasaṅgahaṁ catutiṁsasuttapaṭimaṇḍitaṁ",
  "atk-s0101a0:101_1": "catusaṭṭhibhāṇavāraparimāṇaṁ tantiṁ saṅgāyitvā ‘‘ayaṁ dīghanikāyo nāmā’’ti vatvā",
  "atk-s0101a0:101_2": "āyasmantaṁ ānandaṁ paṭicchāpesuṁ – ‘‘āvuso, imaṁ tuyhaṁ nissitake vācehī’’ti.",
  "atk-s0101a0:102": "Tato anantaraṁ asītibhāṇavāraparimāṇaṁ majjhimanikāyaṁ saṅgāyitvā dhammasenāpatisāriputtattherassa nissitake paṭicchāpesuṁ – ‘‘imaṁ tumhe pariharathā’’ti.",
  "atk-s0101a0:103": "Tato anantaraṁ satabhāṇavāraparimāṇaṁ saṁyuttanikāyaṁ saṅgāyitvā mahākassapattheraṁ paṭicchāpesuṁ – ‘‘bhante, imaṁ tumhākaṁ nissitake vācethā’’ti.",
  "atk-s0101a0:104": "Tato anantaraṁ vīsatibhāṇavārasataparimāṇaṁ aṅguttaranikāyaṁ saṅgāyitvā anuruddhattheraṁ paṭicchāpesuṁ – ‘‘imaṁ tumhākaṁ nissitake vācethā’’ti.",
  "atk-s0101a0:105_0": "Tato anantaraṁ dhammasaṅgahavibhaṅgadhātukathāpuggalapaññattikathāvatthuyamakapaṭṭhānaṁ",
  "atk-s0101a0:105_1": "abhidhammoti vuccati. Evaṁ saṁvaṇṇitaṁ sukhumañāṇagocaraṁ tantiṁ saṅgāyitvā – ‘‘idaṁ",
  "atk-s0101a0:105_2": "abhidhammapiṭakaṁ nāmā’’ti vatvā pañca arahantasatāni sajjhāyamakaṁsu. Vuttanayeneva",
  "atk-s0101a0:105_3": "pathavikampo ahosīti.",
  "atk-s0101a0:106_0": "Tato paraṁ jātakaṁ, niddeso, paṭisambhidāmaggo, apadānaṁ, suttanipāto, khuddakapāṭho,",
  "atk-s0101a0:106_1": "dhammapadaṁ, udānaṁ, itivuttakaṁ, vimānavatthu, petavatthu, theragāthā , therīgāthāti",
  "atk-s0101a0:106_2": "imaṁ tantiṁ saṅgāyitvā ‘‘khuddakagantho nāmāya’’nti ca vatvā ‘‘abhidhammapiṭakasmiṁyeva",
  "atk-s0101a0:106_3": "saṅgahaṁ āropayiṁsū’’ti dīghabhāṇakā vadanti. Majjhimabhāṇakā pana ‘‘cariyāpiṭakabuddhavaṁsehi",
  "atk-s0101a0:106_4": "saddhiṁ sabbampetaṁ khuddakaganthaṁ nāma suttantapiṭake pariyāpanna’’nti vadanti.",
  "atk-s0101a0:107_0": "Evametaṁ sabbampi buddhavacanaṁ rasavasena ekavidhaṁ, dhammavinayavasena duvidhaṁ,",
  "atk-s0101a0:107_1": "paṭhamamajjhimapacchimavasena tividhaṁ. Tathā piṭakavasena. Nikāyavasena pañcavidhaṁ,",
  "atk-s0101a0:107_2": "aṅgavasena navavidhaṁ, dhammakkhandhavasena caturāsītisahassavidhanti veditabbaṁ.",
  "atk-s0101a0:108_0": "Kathaṁ rasavasena ekavidhaṁ? Yañhi bhagavatā anuttaraṁ sammāsambodhiṁ abhisambujjhitvā",
  "atk-s0101a0:108_1": "yāva anupādisesāya nibbānadhātuyā parinibbāyati, etthantare pañcacattālīsavassāni",
  "atk-s0101a0:108_2": "devamanussanāgayakkhādayo anusāsantena vā paccavekkhantena vā vuttaṁ, sabbaṁ taṁ",
  "atk-s0101a0:108_3": "ekarasaṁ vimuttirasameva hoti. Evaṁ rasavasena ekavidhaṁ.",
  "atk-s0101a0:109_0": "Kathaṁ dhammavinayavasena duvidhaṁ? Sabbameva cetaṁ dhammo ceva vinayo cāti saṅkhyaṁ",
  "atk-s0101a0:109_1": "gacchati. Tattha vinayapiṭakaṁ vinayo, avasesaṁ buddhavacanaṁ dhammo. Tenevāha ‘‘yannūna",
  "atk-s0101a0:109_2": "mayaṁ dhammañca vinayañca saṅgāyeyyāmā’’ti (cūḷava. 437). ‘‘Ahaṁ upāliṁ vinayaṁ puccheyyaṁ,",
  "atk-s0101a0:109_3": "ānandaṁ dhammaṁ puccheyya’’nti ca. Evaṁ dhammavinayavasena duvidhaṁ.",
  "atk-s0101a0:110": "Kathaṁ paṭhamamajjhimapacchimavasena tividhaṁ? Sabbameva hidaṁ paṭhamabuddhavacanaṁ, majjhimabuddhavacanaṁ, pacchimabuddhavacananti tippabhedaṁ hoti. Tattha –",
  "atk-s0101a0:111": "‘‘Anekajātisaṁsāraṁ, sandhāvissaṁ anibbisaṁ;",
  "atk-s0101a0:112": "Gahakāraṁ gavesanto, dukkhā jāti punappunaṁ.",
  "atk-s0101a0:113": "Gahakāraka diṭṭhosi, puna gehaṁ na kāhasi;",
  "atk-s0101a0:114": "Sabbā te phāsukā bhaggā, gahakūṭaṁ visaṅkhataṁ;",
  "atk-s0101a0:115": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-54);",
  "atk-s0101a0:116_0": "Idaṁ paṭhamabuddhavacanaṁ. Keci ‘‘yadā have pātubhavanti dhammā’’ti (mahāva. 1) khandhake",
  "atk-s0101a0:116_1": "udānagāthaṁ vadanti. Esā pana pāṭipadadivase sabbaññubhāvappattassa somanassamayañāṇena",
  "atk-s0101a0:116_2": "paccayākāraṁ paccavekkhantassa uppannā udānagāthāti veditabbā.",
  "atk-s0101a0:117_0": "Yaṁ pana parinibbānakāle abhāsi – ‘‘handa dāni, bhikkhave, āmantayāmi vo, vayadhammā",
  "atk-s0101a0:117_1": "saṅkhārā, appamādena sampādethā’’ti (dī. ni. 2.218) idaṁ pacchimabuddhavacanaṁ. Ubhinnamantare",
  "atk-s0101a0:117_2": "yaṁ vuttaṁ, etaṁ majjhimabuddhavacanaṁ nāma. Evaṁ paṭhamamajjhimapacchimabuddhavacanavasena tividhaṁ.",
  "atk-s0101a0:118_0": "Kathaṁ piṭakavasena tividhaṁ? Sabbampi cetaṁ vinayapiṭakaṁ suttantapiṭakaṁ abhidhammapiṭakanti",
  "atk-s0101a0:118_1": "tippabhedameva hoti. Tattha paṭhamasaṅgītiyaṁ saṅgītañca asaṅgītañca sabbampi samodhānetvā",
  "atk-s0101a0:118_2": "ubhayāni pātimokkhāni, dve vibhaṅgā, dvāvīsati khandhakā, soḷasaparivārāti – idaṁ",
  "atk-s0101a0:118_3": "vinayapiṭakaṁ nāma. Brahmajālādicatuttiṁsasuttasaṅgaho dīghanikāyo, mūlapariyāyasuttādidiyaḍḍhasatadvesuttasaṅgaho",
  "atk-s0101a0:118_4": "majjhimanikāyo, oghataraṇasuttādisattasuttasahassasattasatadvāsaṭṭhisuttasaṅgaho",
  "atk-s0101a0:118_5": "saṁyuttanikāyo, cittapariyādānasuttādinavasuttasahassapañcasatasattapaññāsasuttasaṅgaho",
  "atk-s0101a0:118_6": "aṅguttaranikāyo, khuddakapāṭha-dhammapada-udāna-itivuttaka-suttanipāta-vimānavatthu-petavatthu-theragāthā-therīgāthā-jātaka-niddesa-paṭisambhidāmagga-apadāna-buddhavaṁsa-cariyāpiṭakavasena",
  "atk-s0101a0:118_7": "pannarasappabhedo khuddakanikāyoti idaṁ suttantapiṭakaṁ nāma. Dhammasaṅgaho, vibhaṅgo,",
  "atk-s0101a0:118_8": "dhātukathā, puggalapaññatti, kathāvatthu, yamakaṁ, paṭṭhānanti – idaṁ abhidhammapiṭakaṁ nāma. Tattha –",
  "atk-s0101a0:119": "‘‘Vividhavisesanayattā, vinayanato ceva kāyavācānaṁ;",
  "atk-s0101a0:120": "Vinayatthavidūhi ayaṁ, vinayo vinayoti akkhāto’’.",
  "atk-s0101a0:121_0": "Vividhā hi ettha pañcavidhapātimokkhuddesapārājikādi satta āpattikkhandhamātikā vibhaṅgādippabhedā",
  "atk-s0101a0:121_1": "nayā. Visesabhūtā ca daḷhīkammasithilakaraṇappayojanā anupaññattinayā. Kāyikavācasikaajjhācāranisedhanato",
  "atk-s0101a0:121_2": "cesa kāyaṁ vācañca vineti, tasmā vividhanayattā visesanayattā kāyavācānaṁ vinayanato",
  "atk-s0101a0:121_3": "ceva vinayoti akkhāto. Tenetametassa vacanatthakosallatthaṁ vuttaṁ –",
  "atk-s0101a0:122": "‘‘Vividhavisesanayattā, vinayanato ceva kāyavācānaṁ;",
  "atk-s0101a0:123": "Vinayatthavidūhi ayaṁ, vinayo vinayoti akkhāto’’ti.",
  "atk-s0101a0:124": "Itaraṁ pana –",
  "atk-s0101a0:125": "‘‘Atthānaṁ sūcanato suvuttato, savanatotha sūdanato;",
  "atk-s0101a0:126": "Suttāṇā suttasabhāgato ca, suttanti akkhātaṁ.",
  "atk-s0101a0:127_0": "Tañhi attatthaparatthādibhede atthe sūceti. Suvuttā cettha atthā, veneyyajjhāsayānulomena",
  "atk-s0101a0:127_1": "vuttattā. Savati cetaṁ atthe sassamiva phalaṁ, pasavatīti vuttaṁ hoti. Sūdati cetaṁ",
  "atk-s0101a0:127_2": "dhenu viya khīraṁ, paggharāpetīti vuttaṁ hoti. Suṭṭhu ca ne tāyati, rakkhatīti vuttaṁ",
  "atk-s0101a0:127_3": "hoti. Suttasabhāgañcetaṁ, yathā hi tacchakānaṁ suttaṁ pamāṇaṁ hoti, evametampi viññūnaṁ.",
  "atk-s0101a0:127_4": "Yathā ca suttena saṅgahitāni pupphāni na vikirīyanti, na viddhaṁsīyanti, evameva",
  "atk-s0101a0:127_5": "tena saṅgahitā atthā. Tenetametassa vacanatthakosallatthaṁ vuttaṁ –",
  "atk-s0101a0:128": "‘‘Atthānaṁ sūcanato, suvuttato savanatotha sūdanato;",
  "atk-s0101a0:129": "Suttāṇā suttasabhāgato ca, suttanti akkhāta’’nti.",
  "atk-s0101a0:130": "Itaro pana –",
  "atk-s0101a0:131": "‘‘Yaṁ ettha vuḍḍhimanto, salakkhaṇā pūjitā paricchinnā;",
  "atk-s0101a0:132": "Vuttādhikā ca dhammā, abhidhammo tena akkhāto’’.",
  "atk-s0101a0:133_0": "Ayañhi abhisaddo vuḍḍhilakkhaṇapūjitaparicchinnādhikesu dissati. Tathā hesa ‘‘bāḷhā",
  "atk-s0101a0:133_1": "me dukkhā vedanā abhikkamanti, no paṭikkamantī’’tiādīsu (ma. ni. 3.389) vuḍḍhiyaṁ",
  "atk-s0101a0:133_2": "āgato. ‘‘Yā tā rattiyo abhiññātā abhilakkhitā’’tiādīsu (ma. ni. 1.49) salakkhaṇe.",
  "atk-s0101a0:133_3": "‘‘Rājābhirājā manujindo’’tiādīsu (ma. ni. 2.399) pūjite. ‘‘Paṭibalo vinetuṁ abhidhamme",
  "atk-s0101a0:133_4": "abhivinaye’’tiādīsu (mahāva. 85) paricchinne. Aññamaññasaṅkaravirahite dhamme ca",
  "atk-s0101a0:133_5": "vinaye cāti vuttaṁ hoti. ‘‘Abhikkantena vaṇṇenā’’tiādīsu (vi. va. 819) adhike.",
  "atk-s0101a0:134_0": "Ettha ca ‘‘rūpūpapattiyā maggaṁ bhāveti’’ (dha. sa. 251), ‘‘mettāsahagatena cetasā",
  "atk-s0101a0:134_1": "ekaṁ disaṁ pharitvā viharatī’’tiādinā (vibha. 642) nayena vuḍḍhimantopi dhammā vuttā.",
  "atk-s0101a0:134_2": "‘‘Rūpārammaṇaṁ vā saddārammaṇaṁ vā’’tiādinā (dha. sa. 1) nayena ārammaṇādīhi lakkhaṇīyattā",
  "atk-s0101a0:134_3": "salakkhaṇāpi. ‘‘Sekkhā dhammā, asekkhā dhammā, lokuttarā dhammā’’tiādinā (dha. sa.",
  "atk-s0101a0:134_4": "tikamātikā 11, dukamātikā 12) nayena pūjitāpi, pūjārahāti adhippāyo. ‘‘Phasso hoti,",
  "atk-s0101a0:134_5": "vedanā hotī’’tiādinā (dha. sa. 1) nayena sabhāvaparicchinnattā paricchinnāpi. ‘‘Mahaggatā",
  "atk-s0101a0:134_6": "dhammā, appamāṇā dhammā (dha. sa. tikamātikā 11), anuttarā dhammā’’tiādinā (dha.",
  "atk-s0101a0:134_7": "sa. dukamātikā 11) nayena adhikāpi dhammā vuttā. Tenetametassa vacanatthakosallatthaṁ vuttaṁ –",
  "atk-s0101a0:135": "‘‘Yaṁ ettha vuḍḍhimanto, salakkhaṇā pūjitā paricchinnā;",
  "atk-s0101a0:136": "Vuttādhikā ca dhammā, abhidhammo tena akkhāto’’ti.",
  "atk-s0101a0:137": "Yaṁ panettha avisiṭṭhaṁ, taṁ –",
  "atk-s0101a0:138": "‘‘Piṭakaṁ piṭakatthavidū, pariyattibbhājanatthato āhu;",
  "atk-s0101a0:139": "Tena samodhānetvā, tayopi vinayādayo ñeyyā’’.",
  "atk-s0101a0:140_0": "Pariyattipi hi ‘‘mā piṭakasampadānenā’’tiādīsu (a. ni. 3.66) piṭakanti vuccati. ‘‘Atha",
  "atk-s0101a0:140_1": "puriso āgaccheyya kudālapiṭakamādāyā’’tiādīsu (a. ni. 3.70) yaṁ kiñci bhājanampi.",
  "atk-s0101a0:140_2": "Tasmā ‘piṭakaṁ piṭakatthavidū pariyattibhājanatthato āhu.",
  "atk-s0101a0:141_0": "Idāni ‘tena samodhānetvātayopi vinayādayo ñeyyā’ti, tena evaṁ duvidhatthena piṭakasaddena",
  "atk-s0101a0:141_1": "saha samāsaṁ katvā vinayo ca so piṭakañca pariyattibhāvato, tassa tassa atthassa",
  "atk-s0101a0:141_2": "bhājanato cāti vinayapiṭakaṁ, yathāvutteneva nayena suttantañca taṁ piṭakañcāti suttantapiṭakaṁ,",
  "atk-s0101a0:141_3": "abhidhammo ca so piṭakañcāti abhidhammapiṭakanti. Evamete tayopi vinayādayo ñeyyā.",
  "atk-s0101a0:142": "Evaṁ ñatvā ca punapi tesuyeva piṭakesu nānappakārakosallatthaṁ –",
  "atk-s0101a0:143": "‘‘Desanāsāsanakathābhedaṁ tesu yathārahaṁ;",
  "atk-s0101a0:144": "Sikkhāppahānagambhīrabhāvañca paridīpaye.",
  "atk-s0101a0:145": "Pariyattibhedaṁ sampattiṁ, vipattiñcāpi yaṁ yahiṁ;",
  "atk-s0101a0:146": "Pāpuṇāti yathā bhikkhu, tampi sabbaṁ vibhāvaye’’.",
  "atk-s0101a0:147_0": "Tatrāyaṁ paridīpanā vibhāvanā ca. Etāni hi tīṇi piṭakāni yathākkamaṁ āṇāvohāraparamatthadesanā,",
  "atk-s0101a0:147_1": "yathāparādhayathānulomayathādhammasāsanāni, saṁvarāsaṁvaradiṭṭhiviniveṭhananāmarūpaparicchedakathāti",
  "atk-s0101a0:147_2": "ca vuccanti. Ettha hi vinayapiṭakaṁ āṇārahena bhagavatā āṇābāhullato desitattā āṇādesanā,",
  "atk-s0101a0:147_3": "suttantapiṭakaṁ vohārakusalena bhagavatā vohārabāhullato desitattā vohāradesanā,",
  "atk-s0101a0:147_4": "abhidhammapiṭakaṁ paramatthakusalena bhagavatā paramatthabāhullato desitattā paramatthadesanāti vuccati.",
  "atk-s0101a0:148_0": "Tathā paṭhamaṁ – ‘ye te pacurāparādhā sattā, te yathāparādhaṁ ettha sāsitā’ti yathāparādhasāsanaṁ,",
  "atk-s0101a0:148_1": "dutiyaṁ – ‘anekajjhāsayānusayacariyādhimuttikā sattā yathānulomaṁ ettha sāsitā’ti",
  "atk-s0101a0:148_2": "yathānulomasāsanaṁ, tatiyaṁ – ‘dhammapuñjamatte ‘‘ahaṁ mamā’’ti saññino sattā yathādhammaṁ",
  "atk-s0101a0:148_3": "ettha sāsitā’ti yathādhammasāsananti vuccati.",
  "atk-s0101a0:149_0": "Tathā paṭhamaṁ – ajjhācārapaṭipakkhabhūto saṁvarāsaṁvaro ettha kathitoti saṁvarāsaṁvarakathā.",
  "atk-s0101a0:149_1": "Saṁvarāsaṁvaroti khuddako ceva mahanto ca saṁvaro, kammākammaṁ viya, phalāphalaṁ",
  "atk-s0101a0:149_2": "viya ca, dutiyaṁ – ‘‘dvāsaṭṭhidiṭṭhipaṭipakkhabhūtā diṭṭhiviniveṭhanā ettha kathitā’’ti",
  "atk-s0101a0:149_3": "diṭṭhiviniveṭhanakathā, tatiyaṁ – ‘‘rāgādipaṭipakkhabhūto nāmarūpaparicchedo ettha",
  "atk-s0101a0:149_4": "kathito’’ti nāmarūpaparicchedakathāti vuccati.",
  "atk-s0101a0:150_0": "Tīsupi cetesu tisso sikkhā, tīṇi pahānāni, catubbidho ca gambhīrabhāvo veditabbo.",
  "atk-s0101a0:150_1": "Tathā hi vinayapiṭake visesena adhisīlasikkhā vuttā, suttantapiṭake adhicittasikkhā,",
  "atk-s0101a0:150_2": "abhidhammapiṭake adhipaññāsikkhā.",
  "atk-s0101a0:151_0": "Vinayapiṭake ca vītikkamappahānaṁ, kilesānaṁ vītikkamapaṭipakkhattā sīlassa. Suttantapiṭake",
  "atk-s0101a0:151_1": "pariyuṭṭhānappahānaṁ, pariyuṭṭhānapaṭipakkhattā samādhissa. Abhidhammapiṭake anusayappahānaṁ,",
  "atk-s0101a0:151_2": "anusayapaṭipakkhattā paññāya. Paṭhame ca tadaṅgappahānaṁ, itaresu vikkhambhanasamucchedappahānāni.",
  "atk-s0101a0:151_3": "Paṭhame ca duccaritasaṁkilesappahānaṁ, itaresu taṇhādiṭṭhisaṁkilesappahānaṁ.",
  "atk-s0101a0:152_0": "Ekamekasmiñcettha catubbidhopi dhammatthadesanā paṭivedhagambhīrabhāvo veditabbo.",
  "atk-s0101a0:152_1": "Tattha dhammoti tanti. Atthoti tassāyeva attho. Desanāti tassā manasā vavatthāpitāya",
  "atk-s0101a0:152_2": "tantiyā desanā. Paṭivedhoti tantiyā tantiatthassa ca yathābhūtāvabodho. Tīsupi cetesu",
  "atk-s0101a0:152_3": "ete dhammatthadesanāpaṭivedhā. Yasmā sasādīhi viya mahāsamuddo mandabuddhīhi dukkhogāḷhā",
  "atk-s0101a0:152_4": "alabbhaneyyapatiṭṭhā ca, tasmā gambhīrā. Evaṁ ekamekasmiṁ ettha catubbidhopi gambhīrabhāvo veditabbo.",
  "atk-s0101a0:153_0": "Aparo nayo, dhammoti hetu. Vuttañhetaṁ – ‘‘hetumhi ñāṇaṁ dhammapaṭisambhidā’’ti.",
  "atk-s0101a0:153_1": "Atthoti hetuphalaṁ, vuttañhetaṁ – ‘‘hetuphale ñāṇaṁ atthapaṭisambhidā’’ti (vibha.",
  "atk-s0101a0:153_2": "720). Desanāti paññatti, yathā dhammaṁ dhammābhilāpoti adhippāyo. Anulomapaṭilomasaṅkhepavitthārādivasena",
  "atk-s0101a0:153_3": "vā kathanaṁ. Paṭivedhoti abhisamayo, so ca lokiyalokuttaro visayato asammohato ca,",
  "atk-s0101a0:153_4": "atthānurūpaṁ dhammesu, dhammānurūpaṁ atthesu, paññattipathānurūpaṁ paññattīsu avabodho.",
  "atk-s0101a0:153_5": "Tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo.",
  "atk-s0101a0:154_0": "Idāni yasmā etesu piṭakesu yaṁ yaṁ dhammajātaṁ vā atthajātaṁ vā, yā cāyaṁ yathā yathā",
  "atk-s0101a0:154_1": "ñāpetabbo attho sotūnaṁ ñāṇassa abhimukho hoti, tathā tathā tadatthajotikā desanā,",
  "atk-s0101a0:154_2": "yo cettha aviparītāvabodhasaṅkhāto paṭivedho, tesaṁ tesaṁ vā dhammānaṁ paṭivijjhitabbo",
  "atk-s0101a0:154_3": "salakkhaṇasaṅkhāto aviparītasabhāvo. Sabbampetaṁ anupacitakusalasambhārehi duppaññehi",
  "atk-s0101a0:154_4": "sasādīhi viya mahāsamuddo dukkhogāḷhaṁ alabbhaneyyapatiṭṭhañca, tasmā gambhīraṁ.",
  "atk-s0101a0:154_5": "Evampi ekamekasmiṁ ettha catubbidhopi gambhīrabhāvo veditabbo.",
  "atk-s0101a0:155": "Ettāvatā ca –",
  "atk-s0101a0:156": "‘‘Desanāsāsanakathā, bhedaṁ tesu yathārahaṁ;",
  "atk-s0101a0:157": "Sikkhāppahānagambhīra, bhāvañca paridīpaye’’ti –",
  "atk-s0101a0:158": "Ayaṁ gāthā vuttatthāva hoti.",
  "atk-s0101a0:159": "‘‘Pariyattibhedaṁ sampattiṁ, vipattiñcāpi yaṁ yahiṁ;",
  "atk-s0101a0:160": "Pāpuṇāti yathā bhikkhu, tampi sabbaṁ vibhāvaye’’ti –",
  "atk-s0101a0:161": "Ettha pana tīsu piṭakesu tividho pariyattibhedo daṭṭhabbo. Tisso hi pariyattiyo – alagaddūpamā, nissaraṇatthā, bhaṇḍāgārikapariyattīti.",
  "atk-s0101a0:162_0": "Tattha yā duggahitā, upārambhādihetu pariyāpuṭā, ayaṁ alagaddūpamā. Yaṁ sandhāya",
  "atk-s0101a0:162_1": "vuttaṁ ‘‘seyyathāpi, bhikkhave, puriso alagaddatthiko alagaddagavesī alagaddapariyesanaṁ",
  "atk-s0101a0:162_2": "caramāno, so passeyya mahantaṁ alagaddaṁ, tamenaṁ bhoge vā naṅguṭṭhe vā gaṇheyya,",
  "atk-s0101a0:162_3": "tassa so alagaddo paṭiparivattitvā hatthe vā bāhāyaṁ vā aññatarasmiṁ vā aṅgapaccaṅge",
  "atk-s0101a0:162_4": "ḍaṁseyya, so tato nidānaṁ maraṇaṁ vā nigaccheyya, maraṇamattaṁ vā dukkhaṁ. Taṁ kissa",
  "atk-s0101a0:162_5": "hetu? Duggahitattā, bhikkhave, alagaddassa. Evameva kho, bhikkhave, idhekacce moghapurisā",
  "atk-s0101a0:162_6": "dhammaṁ pariyāpuṇanti, suttaṁ…pe… vedallaṁ, te taṁ dhammaṁ pariyāpuṇitvā tesaṁ dhammānaṁ",
  "atk-s0101a0:162_7": "paññāya atthaṁ na upaparikkhanti, tesaṁ te dhammā paññāya atthaṁ anupaparikkhataṁ",
  "atk-s0101a0:162_8": "na nijjhānaṁ khamanti, te upārambhānisaṁsā ceva dhammaṁ pariyāpuṇanti, itivādappamokkhānisaṁsā",
  "atk-s0101a0:162_9": "ca, yassa catthāya dhammaṁ pariyāpuṇanti, tañcassa atthaṁ nānubhonti, tesaṁ te dhammā",
  "atk-s0101a0:162_10": "duggahitā dīgharattaṁ ahitāya dukkhāya saṁvattanti. Taṁ kissa hetu? Duggahitattā,",
  "atk-s0101a0:162_11": "bhikkhave, dhammāna’’nti (ma. ni. 1.238).",
  "atk-s0101a0:163_0": "Yā pana suggahitā sīlakkhandhādipāripūriṁyeva ākaṅkhamānena pariyāpuṭā, na upārambhādihetu,",
  "atk-s0101a0:163_1": "ayaṁ nissaraṇatthā. Yaṁ sandhāya vuttaṁ – ‘‘tesaṁ te dhammā suggahitā dīgharattaṁ",
  "atk-s0101a0:163_2": "hitāya sukhāya saṁvattanti. Taṁ kissa hetu? Suggahitattā, bhikkhave, dhammāna’’nti (ma. ni. 1.239).",
  "atk-s0101a0:164_0": "Yaṁ pana pariññātakkhandho pahīnakileso bhāvitamaggo paṭividdhākuppo sacchikatanirodho",
  "atk-s0101a0:164_1": "khīṇāsavo kevalaṁ paveṇīpālanatthāya vaṁsānurakkhaṇatthāya pariyāpuṇāti, ayaṁ bhaṇḍāgārikapariyattīti.",
  "atk-s0101a0:165_0": "Vinaye pana suppaṭipanno bhikkhu sīlasampadaṁ nissāya tisso vijjā pāpuṇāti, tāsaṁyeva",
  "atk-s0101a0:165_1": "ca tattha pabhedavacanato. Sutte suppaṭipanno samādhisampadaṁ nissāya cha abhiññā",
  "atk-s0101a0:165_2": "pāpuṇāti, tāsaṁyeva ca tattha pabhedavacanato. Abhidhamme suppaṭipanno paññāsampadaṁ",
  "atk-s0101a0:165_3": "nissāya catasso paṭisambhidā pāpuṇāti, tāsañca tattheva pabhedavacanato, evametesu",
  "atk-s0101a0:165_4": "suppaṭipanno yathākkamena imaṁ vijjāttayachaḷabhiññācatuppaṭisambhidābhedaṁ sampattiṁ pāpuṇāti.",
  "atk-s0101a0:166_0": "Vinaye pana duppaṭipanno anuññātasukhasamphassaattharaṇapāvuraṇādiphassasāmaññato",
  "atk-s0101a0:166_1": "paṭikkhittesu upādinnakaphassādīsu anavajjasaññī hoti. Vuttampi hetaṁ – ‘‘tathāhaṁ",
  "atk-s0101a0:166_2": "bhagavatā dhammaṁ desitaṁ ājānāmi, yathā ye me antarāyikā dhammā antarāyikā vuttā",
  "atk-s0101a0:166_3": "bhagavatā, te paṭisevato nālaṁ antarāyāyā’’ti (ma. ni. 1.234). Tato dussīlabhāvaṁ",
  "atk-s0101a0:166_4": "pāpuṇāti. Sutte duppaṭipanno – ‘‘cattāro me, bhikkhave, puggalā santo saṁvijjamānā’’tiādīsu",
  "atk-s0101a0:166_5": "(a. ni. 4.5) adhippāyaṁ ajānanto duggahitaṁ gaṇhāti, yaṁ sandhāya vuttaṁ – ‘‘attanā",
  "atk-s0101a0:166_6": "duggahitena amhe ceva abbhācikkhati, attānañca khaṇati, bahuñca apuññaṁ pasavatī’’ti",
  "atk-s0101a0:166_7": "(ma. ni. 1.236). Tato micchādiṭṭhitaṁ pāpuṇāti. Abhidhamme duppaṭipanno dhammacintaṁ",
  "atk-s0101a0:166_8": "atidhāvanto acinteyyānipi cinteti. Tato cittakkhepaṁ pāpuṇāti, vuttañhetaṁ – ‘‘cattārimāni,",
  "atk-s0101a0:166_9": "bhikkhave, acinteyyāni, na cintetabbāni, yāni cintento ummādassa vighātassa bhāgī",
  "atk-s0101a0:166_10": "assā’’ti (a. ni. 4.77). Evametesu duppaṭipanno yathākkamena imaṁ dussīlabhāva micchādiṭṭhitā",
  "atk-s0101a0:166_11": "cittakkhepabhedaṁ vipattiṁ pāpuṇātī’’ti.",
  "atk-s0101a0:167": "Ettāvatā ca –",
  "atk-s0101a0:168": "‘‘Pariyattibhedaṁ sampattiṁ, vipattiñcāpi yaṁ yahiṁ;",
  "atk-s0101a0:169": "Pāpuṇāti yathā bhikkhu, tampi sabbaṁ vibhāvaye’’ti –",
  "atk-s0101a0:170": "Ayampi gāthā vuttatthāva hoti. Evaṁ nānappakārato piṭakāni ñatvā tesaṁ vasenetaṁ buddhavacanaṁ tividhanti ñātabbaṁ.",
  "atk-s0101a0:171_0": "Kathaṁ nikāyavasena pañcavidhaṁ? Sabbameva cetaṁ dīghanikāyo, majjhimanikāyo, saṁyuttanikāyo,",
  "atk-s0101a0:171_1": "aṅguttaranikāyo, khuddakanikāyoti pañcappabhedaṁ hoti. Tattha katamo dīghanikāyo?",
  "atk-s0101a0:171_2": "Tivaggasaṅgahāni brahmajālādīni catuttiṁsa suttāni.",
  "atk-s0101a0:172": "‘‘Catuttiṁseva suttantā, tivaggo yassa saṅgaho;",
  "atk-s0101a0:173": "Esa dīghanikāyoti, paṭhamo anulomiko’’ti.",
  "atk-s0101a0:174_0": "Kasmā panesa dīghanikāyoti vuccati? Dīghappamāṇānaṁ suttānaṁ samūhato nivāsato ca.",
  "atk-s0101a0:174_1": "Samūhanivāsā hi nikāyoti vuccanti. ‘‘Nāhaṁ, bhikkhave, aññaṁ ekanikāyampi samanupassāmi",
  "atk-s0101a0:174_2": "evaṁ cittaṁ, yathayidaṁ, bhikkhave , tiracchānagatā pāṇā’’ (saṁ. ni. 2.100). Poṇikanikāyo",
  "atk-s0101a0:174_3": "cikkhallikanikāyoti evamādīni cettha sādhakāni sāsanato lokato ca. Evaṁ sesānampi",
  "atk-s0101a0:174_4": "nikāyabhāve vacanattho veditabbo.",
  "atk-s0101a0:175": "Katamo majjhimanikāyo? Majjhimappamāṇāni pañcadasavaggasaṅgahāni mūlapariyāyasuttādīni diyaḍḍhasataṁ dve ca suttāni.",
  "atk-s0101a0:176": "‘‘Diyaḍḍhasatasuttantā, dve ca suttāni yattha so;",
  "atk-s0101a0:177": "Nikāyo majjhimo pañca, dasavaggapariggaho’’ti.",
  "atk-s0101a0:178": "Katamo saṁyuttanikāyo? Devatāsaṁyuttādivasena kathitāni oghataraṇādīni satta suttasahassāni satta ca suttasatāni dvāsaṭṭhi ca suttāni.",
  "atk-s0101a0:179": "‘‘Sattasuttasahassāni , sattasuttasatāni ca;",
  "atk-s0101a0:180": "Dvāsaṭṭhi ceva suttantā, eso saṁyuttasaṅgaho’’ti.",
  "atk-s0101a0:181": "Katamo aṅguttaranikāyo? Ekekaaṅgātirekavasena kathitāni cittapariyādānādīni nava suttasahassāni pañca suttasatāni sattapaññāsañca suttāni.",
  "atk-s0101a0:182": "‘‘Nava suttasahassāni, pañca suttasatāni ca;",
  "atk-s0101a0:183": "Sattapaññāsa suttāni, saṅkhyā aṅguttare aya’’nti.",
  "atk-s0101a0:184": "Katamo khuddakanikāyo? Sakalaṁ vinayapiṭakaṁ, abhidhammapiṭakaṁ, khuddakapāṭhādayo ca pubbe dassitā pañcadasappabhedā, ṭhapetvā cattāro nikāye avasesaṁ buddhavacanaṁ.",
  "atk-s0101a0:185": "‘‘Ṭhapetvā caturopete, nikāye dīghaādike;",
  "atk-s0101a0:186": "Tadaññaṁ buddhavacanaṁ, nikāyo khuddako mato’’ti.",
  "atk-s0101a0:187": "Evaṁ nikāyavasena pañcavidhaṁ.",
  "atk-s0101a0:188_0": "Kathaṁ aṅgavasena navavidhaṁ? Sabbameva hidaṁ suttaṁ, geyyaṁ, veyyākaraṇaṁ, gāthā,",
  "atk-s0101a0:188_1": "udānaṁ, itivuttakaṁ, jātakaṁ, abbhutadhammaṁ, vedallanti navappabhedaṁ hoti. Tattha",
  "atk-s0101a0:188_2": "ubhatovibhaṅganiddesakhandhakaparivārā, suttanipāte maṅgalasuttaratanasuttanālakasuttatuvaṭṭakasuttāni",
  "atk-s0101a0:188_3": "ca aññampi ca suttanāmakaṁ tathāgatavacanaṁ suttanti veditabbaṁ. Sabbampi sagāthakaṁ",
  "atk-s0101a0:188_4": "suttaṁ geyyanti veditabbaṁ. Visesena saṁyuttake sakalopi sagāthavaggo, sakalampi",
  "atk-s0101a0:188_5": "abhidhammapiṭakaṁ, niggāthakaṁ suttaṁ, yañca aññampi aṭṭhahi aṅgehi asaṅgahitaṁ buddhavacanaṁ,",
  "atk-s0101a0:188_6": "taṁ veyyākaraṇanti veditabbaṁ. Dhammapadaṁ, theragāthā, therīgāthā, suttanipāte nosuttanāmikā",
  "atk-s0101a0:188_7": "suddhikagāthā ca gāthāti veditabbā. Somanassaññāṇamayikagāthā paṭisaṁyuttā dveasīti",
  "atk-s0101a0:188_8": "suttantā udānanti veditabbaṁ. ‘‘Vuttañhetaṁ bhagavatā’’tiādinayappavattā dasuttarasatasuttantā",
  "atk-s0101a0:188_9": "itivuttakanti veditabbaṁ. Apaṇṇakajātakādīni paññāsādhikāni pañcajātakasatāni ‘jātaka’nti",
  "atk-s0101a0:188_10": "veditabbaṁ. ‘‘Cattārome, bhikkhave, acchariyā abbhutā dhammā ānande’’tiādinayappavattā",
  "atk-s0101a0:188_11": "(dī. ni. 2.209) sabbepi acchariyabbhutadhammapaṭisaṁyuttasuttantā abbhutadhammanti",
  "atk-s0101a0:188_12": "veditabbaṁ. Cūḷavedalla-mahāvedalla-sammādiṭṭhi-sakkapañha-saṅkhārabhājaniya-mahāpuṇṇamasuttādayo",
  "atk-s0101a0:188_13": "sabbepi vedañca tuṭṭhiñca laddhā laddhā pucchitasuttantā vedallanti veditabbaṁ. Evaṁ",
  "atk-s0101a0:188_14": "aṅgavasena navavidhaṁ.",
  "atk-s0101a0:189": "Kathaṁ dhammakkhandhavasena caturāsītisahassavidhaṁ? Sabbameva cetaṁ buddhavacanaṁ –",
  "atk-s0101a0:190": "‘‘Dvāsīti buddhato gaṇhiṁ, dve sahassāni bhikkhuto;",
  "atk-s0101a0:191": "Caturāsīti sahassāni, ye me dhammā pavattino’’ti.",
  "atk-s0101a0:192_0": "Evaṁ paridīpitadhammakkhandhavasena caturāsītisahassappabhedaṁ hoti. Tattha ekānusandhikaṁ",
  "atk-s0101a0:192_1": "suttaṁ eko dhammakkhandho. Yaṁ anekānusandhikaṁ, tattha anusandhivasena dhammakkhandhagaṇanā.",
  "atk-s0101a0:192_2": "Gāthābandhesu pañhāpucchanaṁ eko dhammakkhandho, vissajjanaṁ eko. Abhidhamme ekamekaṁ",
  "atk-s0101a0:192_3": "tikadukabhājanaṁ, ekamekañca cittavārabhājanaṁ, ekameko dhammakkhandho. Vinaye atthi",
  "atk-s0101a0:192_4": "vatthu, atthi mātikā, atthi padabhājanīyaṁ, atthi antarāpatti, atthi āpatti, atthi",
  "atk-s0101a0:192_5": "anāpatti, atthi tikacchedo. Tattha ekameko koṭṭhāso ekameko dhammakkhandhoti veditabbo.",
  "atk-s0101a0:192_6": "Evaṁ dhammakkhandhavasena caturāsītisahassavidhaṁ.",
  "atk-s0101a0:193_0": "Evametaṁ abhedato rasavasena ekavidhaṁ, bhedato dhammavinayādivasena duvidhādibhedaṁ",
  "atk-s0101a0:193_1": "buddhavacanaṁ saṅgāyantena mahākassapappamukhena vasīgaṇena ‘‘ayaṁ dhammo, ayaṁ vinayo,",
  "atk-s0101a0:193_2": "idaṁ paṭhamabuddhavacanaṁ, idaṁ majjhimabuddhavacanaṁ, idaṁ pacchimabuddhavacanaṁ,",
  "atk-s0101a0:193_3": "idaṁ vinayapiṭakaṁ, idaṁ suttantapiṭakaṁ, idaṁ abhidhammapiṭakaṁ, ayaṁ dīghanikāyo…pe…",
  "atk-s0101a0:193_4": "ayaṁ khuddakanikāyo, imāni suttādīni navaṅgāni, imāni caturāsīti dhammakkhandhasahassānī’’ti,",
  "atk-s0101a0:193_5": "imaṁ pabhedaṁ vavatthapetvāva saṅgītaṁ. Na kevalañca imameva, aññampi uddānasaṅgaha-vaggasaṅgaha-peyyālasaṅgaha-ekakanipāta-dukanipātādinipātasaṅgaha-saṁyuttasaṅgaha-paṇṇāsasaṅgahādi-anekavidhaṁ",
  "atk-s0101a0:193_6": "tīsu piṭakesu sandissamānaṁ saṅgahappabhedaṁ vavatthapetvā eva sattahi māsehi saṅgītaṁ.",
  "atk-s0101a0:194_0": "Saṅgītipariyosāne cassa – ‘‘idaṁ mahākassapattherena dasabalassa sāsanaṁ pañcavassasahassaparimāṇakālaṁ",
  "atk-s0101a0:194_1": "pavattanasamatthaṁ kata’’nti sañjātappamodā sādhukāraṁ viya dadamānā ayaṁ mahāpathavī",
  "atk-s0101a0:194_2": "udakapariyantaṁ katvā anekappakāraṁ kampi saṅkampi sampakampi sampavedhi, anekāni",
  "atk-s0101a0:194_3": "ca acchariyāni pāturahesunti, ayaṁ paṭhamamahāsaṅgīti nāma. Yā loke –",
  "atk-s0101a0:195": "‘‘Satehi pañcahi katā, tena pañcasatāti ca;",
  "atk-s0101a0:196": "Thereheva katattā ca, therikāti pavuccatī’’ti."
}