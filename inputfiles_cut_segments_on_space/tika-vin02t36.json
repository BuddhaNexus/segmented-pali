{
  "tika-vin02t36:0": "Ekuttarikanayo",
  "tika-vin02t36:1": "Ekakavāravaṇṇanā",
  "tika-vin02t36:2_0": "321.Mūlavisuddhiyāantarāpattīti antarāpattiṁ āpajjitvā mūlāyapaṭikassanaṁ katvā ṭhitena",
  "tika-vin02t36:2_1": "āpannā. ‘‘Agghavisuddhiyā antarāpattīti sambahulā āpattiyo āpajjitvā tāsu sabbacirapaṭicchannavasena",
  "tika-vin02t36:2_2": "agghasamodhānaṁ gahetvā vasantena āpannāpattī’’ti gaṇṭhipadesu vuttaṁ. Saussāheneva",
  "tika-vin02t36:2_3": "cittenāti ‘‘punapi āpajjissāmī’’ti saussāheneva cittena. Bhikkhunīnaṁ aṭṭhavatthukāya",
  "tika-vin02t36:2_4": "vasena cetaṁ vuttaṁ. Tenevāha ‘‘aṭṭhame vatthusmiṁ bhikkhuniyā pārājikameva hotī’’ti.",
  "tika-vin02t36:2_5": "‘‘Dhammikassa paṭissavassa asaccāpane’’ti vuttattā adhammikapaṭissavassa visaṁvāde",
  "tika-vin02t36:2_6": "dukkaṭaṁ na hoti. ‘‘Tumhe vibbhamathā’’ti hi vutte suddhacitto ‘‘sādhū’’ti paṭissuṇitvā",
  "tika-vin02t36:2_7": "sace na vibbhamati, anāpatti. Evaṁ sabbattha. Pañcadasasu dhammesūti ‘‘kālena vakkhāmi,",
  "tika-vin02t36:2_8": "no akālenā’’tiādinā vuttapañcadasadhammesu. Āpattiṁ āpajjituṁ bhabbatāya bhabbāpattikā.",
  "tika-vin02t36:3": "Ekakavāravaṇṇanā niṭṭhitā.",
  "tika-vin02t36:4": "Dukavāravaṇṇanā",
  "tika-vin02t36:5_0": "322. Dukesu nidahaneti ātape aticiraṁ ṭhapetvā nidahane. Vatthusabhāgaṁ desento desento",
  "tika-vin02t36:5_1": "āpajjati, āpannaṁ āpattiṁ na desessāmīti dhuraṁ nikkhipanto na desento āpajjati.",
  "tika-vin02t36:5_2": "Romajanapade jātaṁ romakaṁ. Pakkālakanti yavakkhāraṁ. Anuññātaloṇattā loṇānipi dukesu vuttāni.",
  "tika-vin02t36:6": "Dukavāravaṇṇanā niṭṭhitā.",
  "tika-vin02t36:7": "Tikavāravaṇṇanā",
  "tika-vin02t36:8_0": "323. Tikesu vacīsampayuttaṁ kāyakiriyaṁ katvāti kāyena nipaccakāraṁ katvā. Mukhālambarakaraṇādibhedoti",
  "tika-vin02t36:8_1": "mukhabherivādanādippabhedo. Yassa sikkhāpadassa vītikkame kāyasamuṭṭhānā āpattiyo,",
  "tika-vin02t36:8_2": "taṁ kāyadvāre paññattasikkhāpadaṁ. Upaghātetīti vināseti. Na ādātabbanti ‘‘imasmā",
  "tika-vin02t36:8_3": "vihārā parampi mā nikkhama, vinayadharānaṁ vā santikaṁ āgaccha vinicchayaṁ dātu’’nti",
  "tika-vin02t36:8_4": "vutte tassa vacanaṁ na gahetabbanti attho.",
  "tika-vin02t36:9_0": "Akusalāni ceva mūlāni cāti akosallasambhūtaṭṭhena ekantākusalabhāvato akusalāni,",
  "tika-vin02t36:9_1": "attanā sampayuttadhammānaṁ suppatiṭṭhitabhāvasādhanato mūlāni, na akusalabhāvasādhanato.",
  "tika-vin02t36:9_2": "Na hi mūlato akusalānaṁ akusalabhāvo, kusalādīnaṁ vā kusalādibhāvo. Tathā ca sati",
  "tika-vin02t36:9_3": "momūhacittadvayamohassa akusalabhāvo na siyā.",
  "tika-vin02t36:10_0": "Duṭṭhu caritānīti paccayato sampayuttadhammato pavattiākārato ca na suṭṭhu asammāpavattitāni.",
  "tika-vin02t36:10_1": "Virūpānīti bībhacchāni sampati āyatiñca aniṭṭharūpattā. Suṭṭhu caritānītiādīsu vuttavipariyāyena",
  "tika-vin02t36:10_2": "attho veditabbo. Dvepi cete tikā paṇṇattiyā vā kammapathehi vā kathetabbā. Paṇṇattiyā",
  "tika-vin02t36:10_3": "tāva kāyadvāre paññattasikkhāpadassa vītikkamo kāyaduccaritaṁ, avītikkamo kāyasucaritaṁ.",
  "tika-vin02t36:10_4": "Vacīdvāre paññattasikkhāpadassa vītikkamo vacīduccaritaṁ, avītikkamo vacīsucaritaṁ.",
  "tika-vin02t36:10_5": "Ubhayattha paññattasikkhāpadassa vītikkamo manoduccaritaṁ manodvāre paññattasikkhāpadassa",
  "tika-vin02t36:10_6": "abhāvato. Tayidaṁ dvāradvaye akiriyasamuṭṭhānāya āpattiyā vasena veditabbaṁ. Yathāvuttāya",
  "tika-vin02t36:10_7": "āpattiyā avītikkamova manosucaritaṁ. Ayaṁ paṇṇattikathā.",
  "tika-vin02t36:11_0": "Pāṇātipātādayo pana tisso cetanā kāyadvāre vacīdvārepi uppannā kāyaduccaritaṁ dvārantare",
  "tika-vin02t36:11_1": "uppannassapi kammassa sanāmāpariccāgato yebhuyyavuttiyā tabbahulavuttiyā ca. Tenāhu aṭṭhakathācariyā –",
  "tika-vin02t36:12": "‘‘Dvāre caranti kammāni, na dvārā dvāracārino;",
  "tika-vin02t36:13": "Tasmā dvārehi kammāni, aññamaññaṁ vavatthitā’’ti. (dha. sa. aṭṭha. kāmāvacarakusala dvārakathā, kāyakammadvāra);",
  "tika-vin02t36:14_0": "Tathā catasso musāvādādicetanā kāyadvārepi vacīdvārepi uppannā vacīduccaritaṁ, abhijjhā",
  "tika-vin02t36:14_1": "byāpādo micchādiṭṭhīti tayo manokammabhūtāya cetanāya sampayuttadhammā manoduccaritaṁ,",
  "tika-vin02t36:14_2": "kāyavacīkammabhūtāya pana cetanāya sampayuttā abhijjhādayo taṁtaṁpakkhikā vā honti",
  "tika-vin02t36:14_3": "abbohārikā vā. Pāṇātipātādīhi viramantassa uppannā tisso cetanāpi viratiyopi kāyasucaritaṁ",
  "tika-vin02t36:14_4": "kāyikassa vītikkamassa akaraṇavasena pavattanato. Kāyena pana sikkhāpadānaṁ samādiyamāne",
  "tika-vin02t36:14_5": "sīlassa kāyasucaritabhāve vattabbameva natthi. Musāvādādīhi viramantassa catasso",
  "tika-vin02t36:14_6": "cetanāpi viratiyopi vacīsucaritaṁ vācasikassa vītikkamassa akaraṇavasena pavattanato.",
  "tika-vin02t36:14_7": "Anabhijjhā abyāpādo sammādiṭṭhīti tayo cetanāsampayuttadhammā manosucaritanti ayaṁ kammapathakathā.",
  "tika-vin02t36:15": "Tikavāravaṇṇanā niṭṭhitā.",
  "tika-vin02t36:16": "Catukkavāravaṇṇanā",
  "tika-vin02t36:17_0": "324. Catukkesu anariyavohārāti anariyānaṁ lāmakānaṁ vohārā saṁvohārā abhilāpavācā.",
  "tika-vin02t36:17_1": "Ariyavohārāti ariyānaṁ sappurisānaṁ vohārā. Diṭṭhavāditāti ‘‘diṭṭhaṁ mayā’’ti evaṁvāditā.",
  "tika-vin02t36:17_2": "Ettha ca taṁtaṁsamuṭṭhāpakacetanāvasena attho veditabbo.",
  "tika-vin02t36:18_0": "Paṭhamakappikesu paṭhamaṁ purisaliṅgameva uppajjatīti āha ‘‘paṭhamaṁ uppannavasenā’’ti.",
  "tika-vin02t36:18_1": "Purimaṁ purisaliṅgaṁ pajahatīti yathāvuttenatthena pubbaṅgamabhāvato purimasaṅkhātaṁ",
  "tika-vin02t36:18_2": "purisaliṅgaṁ jahati. Sataṁ tiṁsañca sikkhāpadānīti tiṁsādhikāni sataṁ sikkhāpadāni.",
  "tika-vin02t36:19_0": "Bhikkhussa ca bhikkhuniyā ca catūsu pārājikesūti sādhāraṇesuyeva catūsu pārājikesu.",
  "tika-vin02t36:19_1": "Paṭhamo pañhoti ‘‘atthi vatthunānattatā, no āpattinānattatā’’ti ayaṁ pañho. ‘‘Atthi",
  "tika-vin02t36:19_2": "āpattisabhāgatā, no vatthusabhāgatā’’ti ayaṁ idha dutiyo nāma.",
  "tika-vin02t36:20_0": "Anāpattivassacchedassāti natthi etasmiṁ vassacchede āpattīti anāpattivassacchedo,",
  "tika-vin02t36:20_1": "tassa, anāpattikassa vassacchedassāti attho. Mantābhāsāti matiyā upaparikkhitvā bhāsanato",
  "tika-vin02t36:20_2": "asamphappalāpavācā idha ‘‘mantābhāsā’’ti vuttā.",
  "tika-vin02t36:21_0": "Navamabhikkhunitopaṭṭhāya upajjhāyāpi abhivādanārahā no paccuṭṭhānārahāti yasmā ‘‘anujānāmi,",
  "tika-vin02t36:21_1": "bhikkhave, bhattagge aṭṭhannaṁ bhikkhunīnaṁ yathāvuḍḍhaṁ avasesānaṁ yathāgatika’’nti",
  "tika-vin02t36:21_2": "vadantena bhagavatā bhattagge ādito paṭṭhāya aṭṭhannaṁyeva bhikkhunīnaṁ yathāvuḍḍhaṁ",
  "tika-vin02t36:21_3": "anuññātaṁ, avasesānaṁ āgatapaṭipāṭiyā, tasmā navamabhikkhunito paṭṭhāya sace upajjhāyāpi",
  "tika-vin02t36:21_4": "bhikkhunī pacchā āgacchati, na paccuṭṭhānārahā, yathānisinnāhiyeva sīsaṁ ukkhipitvā",
  "tika-vin02t36:21_5": "abhivādetabbattā abhivādanārahā. Ādito nisinnāsu pana aṭṭhasu yā abbhantarimā aññā",
  "tika-vin02t36:21_6": "vuḍḍhatarā āgacchati, sā attano navakataraṁ vuṭṭhāpetvā nisīdituṁ labhati. Tasmā",
  "tika-vin02t36:21_7": "sā tāhi aṭṭhahi bhikkhunīhi paccuṭṭhānārahā. Yā pana aṭṭhahipi navakatarā, sā sacepi",
  "tika-vin02t36:21_8": "saṭṭhivassā hoti, āgatapaṭipāṭiyāva nisīdituṁ labhati.",
  "tika-vin02t36:22_0": "Idha na kappantīti vadantoti paccantimajanapadesu ṭhatvā ‘‘idha na kappantī’’ti vadanto",
  "tika-vin02t36:22_1": "vinayātisāradukkaṭaṁ āpajjati. Kappiyañhi ‘‘na kappatī’’ti vadanto paññattaṁ samucchindati",
  "tika-vin02t36:22_2": "nāma. Idha kappantītiādīsupi eseva nayo.",
  "tika-vin02t36:23": "Catukkavāravaṇṇanā niṭṭhitā.",
  "tika-vin02t36:24": "Pañcakavāravaṇṇanā",
  "tika-vin02t36:25_0": "325. Pañcakesu ‘‘nimantito sabhatto samāno santaṁ bhikkhuṁ anāpucchā’’ti (pāci. 294-297)",
  "tika-vin02t36:25_1": "vacanato akappiyanimantanaṁ sādiyantasseva anāmantacāro na vaṭṭatīti ‘‘piṇḍapātikassa",
  "tika-vin02t36:25_2": "kappantī’’ti vuttaṁ. Gaṇabhojanādīsupi eseva nayo. Adhiṭṭhahitvā bhojananti ‘‘gilānasamayo’’tiādinā",
  "tika-vin02t36:25_3": "ābhogaṁ katvā bhojanaṁ. Avikappanāti ‘‘mayhaṁ bhattapaccāsaṁ itthannāmassa dammī’’ti evaṁ avikappanā.",
  "tika-vin02t36:26_0": "Ayasato vā garahato vāti ettha parammukhā aguṇavacanaṁ ayaso. Sammukhā garahā. Viyasatīti",
  "tika-vin02t36:26_1": "byasanaṁ, hitasukhaṁ khipati viddhaṁsetīti attho. Ñātīnaṁ byasanaṁ ñātibyasanaṁ,",
  "tika-vin02t36:26_2": "corarogabhayādīhi ñātivināsoti attho. Bhogānaṁ byasanaṁ bhogabyasanaṁ, rājacorādivasena",
  "tika-vin02t36:26_3": "bhogavināsoti attho. Rogo eva byasanaṁ rogabyasanaṁ. Rogo hi ārogyaṁ byasati vināsetīti",
  "tika-vin02t36:26_4": "byasanaṁ. Sīlassa byasanaṁ sīlabyasanaṁ, dussīlyassetaṁ nāmaṁ. Sammādiṭṭhiṁ vināsayamānā",
  "tika-vin02t36:26_5": "uppannā diṭṭhiyeva byasanaṁ diṭṭhibyasanaṁ. Ñātisampadāti ñātīnaṁ sampadā pāripūri",
  "tika-vin02t36:26_6": "bahubhāvo . Bhogasampadāyapi eseva nayo. Ārogyassa sampadā ārogyasampadā. Pāripūri",
  "tika-vin02t36:26_7": "dīgharattaṁ arogatā. Sīladiṭṭhisampadāsupi eseva nayo.",
  "tika-vin02t36:27_0": "Vattaṁ paricchindīti tasmiṁ divase kātabbavattaṁ niṭṭhāpesi. Aṭṭha kappe anussarītiādinā",
  "tika-vin02t36:27_1": "tasmiṁ khaṇe jhānaṁ nibbattetvā pubbenivāsañāṇaṁ nibbattesīti dīpeti. Ñattiyā kammappatto",
  "tika-vin02t36:27_2": "hutvāti ñattiyā ṭhapitāya anussāvanakammappatto hutvāti attho.",
  "tika-vin02t36:28_0": "Mandattā momūhattāti neva samādānaṁ jānāti, na ānisaṁsaṁ, attano pana mandattā momūhattā",
  "tika-vin02t36:28_1": "aññāṇeneva āraññiko hoti. Pāpiccho icchāpakatoti ‘‘araññe me viharantassa ‘ayaṁ āraññiko’ti",
  "tika-vin02t36:28_2": "catuppaccayasakkāraṁ karissanti, ‘ayaṁ bhikkhu lajjī pavivitto’tiādīhi ca guṇehi",
  "tika-vin02t36:28_3": "sambhāvessantī’’ti evaṁ pāpikāya icchāya ṭhatvā tāya eva icchāya abhibhūto hutvā",
  "tika-vin02t36:28_4": "āraññiko hotīti attho. Tenāha ‘‘araññavāsena paccayalābhaṁ patthayamāno’’ti. Ummādavasena",
  "tika-vin02t36:28_5": "araññaṁ pavisitvā viharanto ummādā cittakkhepā āraññiko nāma hoti. Vaṇṇitanti idaṁ",
  "tika-vin02t36:28_6": "āraññikaṅgaṁ nāma buddhehi buddhasāvakehi ca vaṇṇitaṁ pasatthanti āraññiko hoti.",
  "tika-vin02t36:29": "Pañcakavāravaṇṇanā niṭṭhitā.",
  "tika-vin02t36:30": "Chakkavāravaṇṇanā",
  "tika-vin02t36:31": "326. Chakkesu chabbassaparamatā dhāretabbanti padabhājanaṁ dassitaṁ. Sesaṁ uttānameva.",
  "tika-vin02t36:32": "Chakkavāravaṇṇanā niṭṭhitā.",
  "tika-vin02t36:33": "Sattakavāravaṇṇanā",
  "tika-vin02t36:34": "327. Sattakesu chakke vuttāniyeva sattakavasena yojetabbānīti chakke vuttacuddasaparamāni dvidhā katvā dvinnaṁ sattakānaṁ vasena yojetabbāni.",
  "tika-vin02t36:35_0": "Āpattiṁ jānātīti āpattiṁyeva ‘‘āpattī’’ti jānāti. Sesapadesupi eseva nayo. Ābhicetasikānanti",
  "tika-vin02t36:35_1": "ettha (ma. ni. aṭṭha. 1.66) abhicetoti pākatikakāmāvacaracittehi sundaratāya paṭipakkhato",
  "tika-vin02t36:35_2": "visuddhattā ca abhikkantaṁ visuddhacittaṁ vuccati, upacārajjhānacittassetaṁ adhivacanaṁ.",
  "tika-vin02t36:35_3": "Abhicetasi jātāni ābhicetasikāni, abhicetosannissitānīti vā ābhicetasikāni. Diṭṭhadhammasukhavihārānanti",
  "tika-vin02t36:35_4": "diṭṭhadhamme sukhavihārānaṁ. Diṭṭhadhammoti paccakkho attabhāvo vuccati, tattha sukhavihārabhūtānanti",
  "tika-vin02t36:35_5": "attho. Rūpāvacarajjhānānametaṁ adhivacanaṁ. Tāni hi appetvā nisinnā jhāyino imasmiññeva",
  "tika-vin02t36:35_6": "attabhāve asaṁkiliṭṭhaṁ nekkhammasukhaṁ vindanti, tasmā ‘‘diṭṭhadhammasukhavihārānī’’ti",
  "tika-vin02t36:35_7": "vuccanti. Nikāmalābhīti nikāmena lābhī, attano icchāvasena lābhī, icchiticchitakkhaṇe",
  "tika-vin02t36:35_8": "samāpajjituṁ samatthoti vuttaṁ hoti. Akicchalābhīti sukheneva paccanīkadhamme vikkhambhetvā",
  "tika-vin02t36:35_9": "samāpajjituṁ samatthoti vuttaṁ hoti. Akasiralābhīti akasirānaṁ lābhī vipulānaṁ, yathāparicchedeneva",
  "tika-vin02t36:35_10": "vuṭṭhātuṁ samatthoti vuttaṁ hoti. Ekacco hi lābhīyeva hoti, na pana sakkoti icchiticchitakkhaṇe",
  "tika-vin02t36:35_11": "samāpajjituṁ. Ekacco sakkoti tathā samāpajjituṁ, pāripanthike pana kicchena vikkhambheti.",
  "tika-vin02t36:35_12": "Ekacco tathā ca samāpajjati, pāripanthike ca akiccheneva vikkhambheti, na sakkoti",
  "tika-vin02t36:35_13": "kālamānanāḷikayantaṁ viya yathāparicchedeyeva vuṭṭhātuṁ.",
  "tika-vin02t36:36_0": "Āsavānaṁ khayāti arahattamaggena sabbakilesānaṁ khayā. Anāsavanti āsavavirahitaṁ.",
  "tika-vin02t36:36_1": "Cetovimuttiṁ paññāvimuttinti ettha ceto-vacanena arahattaphalasampayutto samādhi,",
  "tika-vin02t36:36_2": "paññā-vacanena taṁsampayuttā ca paññā vuttā. Tattha ca samādhi rāgato vimuttattā",
  "tika-vin02t36:36_3": "cetovimutti, paññā avijjāya vimuttattā paññāvimuttīti veditabbā. Vuttañhetaṁ bhagavatā",
  "tika-vin02t36:36_4": "‘‘yo hissa, bhikkhave, samādhi, tadassa samādhindriyaṁ (saṁ. ni. 5.520). Yā hissa,",
  "tika-vin02t36:36_5": "bhikkhave, paññā, tadassa paññindriyaṁ (saṁ. ni. 5.516). Iti kho, bhikkhave, rāgavirāgā",
  "tika-vin02t36:36_6": "cetovimutti avijjāvirāgā paññāvimuttī’’ti (a. ni. 2.32). Apicettha samathaphalaṁ",
  "tika-vin02t36:36_7": "cetovimutti, vipassanāphalaṁ paññāvimuttīti veditabbāti. Diṭṭheva dhammeti imasmiṁyeva",
  "tika-vin02t36:36_8": "attabhāve. Sayaṁ abhiññā sacchikatvāti attanāyeva paññāya paccakkhaṁ katvā, aparappaccayena",
  "tika-vin02t36:36_9": "ñatvāti attho. Sutamayañāṇādinā viya parappaccayataṁ nayaggāhañca muñcitvā paratoghosānugatabhāvanādhigamabhūtāya",
  "tika-vin02t36:36_10": "attanoyeva paññāya paccakkhaṁ katvā, na sayambhūñāṇabhūtāyāti adhippāyo. Upasampajja",
  "tika-vin02t36:36_11": "viharatīti pāpuṇitvā sampādetvā viharati.",
  "tika-vin02t36:37": "Sattakavāravaṇṇanā niṭṭhitā.",
  "tika-vin02t36:38": "Aṭṭhakavāravaṇṇanā",
  "tika-vin02t36:39": "328. Aṭṭhakesu aṭṭhānisaṁse sampassamānenāti –",
  "tika-vin02t36:40_0": "‘‘Idha pana, bhikkhave, bhikkhu āpattiṁ āpanno hoti, so tassā āpattiyā anāpattidiṭṭhi",
  "tika-vin02t36:40_1": "hoti, aññe bhikkhū tassā āpattiyā āpattidiṭṭhino honti, te ce, bhikkhave, bhikkhū",
  "tika-vin02t36:40_2": "taṁ bhikkhuṁ evaṁ jānanti ‘ayaṁ kho āyasmā bahussuto āgatāgamo dhammadharo vinayadharo",
  "tika-vin02t36:40_3": "mātikādharo paṇḍito byatto medhāvī lajjī kukkuccako sikkhākāmo, sace mayaṁ imaṁ bhikkhuṁ",
  "tika-vin02t36:40_4": "āpattiyā adassane ukkhipissāma, na mayaṁ iminā bhikkhunā saddhiṁ uposathaṁ karissāma,",
  "tika-vin02t36:40_5": "vinā iminā bhikkhunā uposathaṁ karissāma, bhavissati saṅghassa tatonidānaṁ bhaṇḍanaṁ",
  "tika-vin02t36:40_6": "kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇa’nti,",
  "tika-vin02t36:40_7": "bhedagarukehi, bhikkhave, bhikkhūhi na so bhikkhu āpattiyā adassane ukkhipitabbo’’ti (mahāva. 453) –",
  "tika-vin02t36:41_0": "Ādinā vuttaaṭṭhānisaṁse sampassamānena. Tena hi saddhiṁ uposathādiakaraṇaṁ ādīnavo",
  "tika-vin02t36:41_1": "bhedāya saṁvattanato, karaṇaṁ ānisaṁso sāmaggiyā saṁvattanato. Tasmā ete aṭṭhānisaṁse",
  "tika-vin02t36:41_2": "sampassamānena na so bhikkhu ukkhipitabboti attho.",
  "tika-vin02t36:42": "Dutiyaaṭṭhakepi aṭṭhānisaṁse sampassamānenāti –",
  "tika-vin02t36:43_0": "‘‘Idha pana, bhikkhave, bhikkhu āpattiṁ āpanno hoti, so tassā āpattiyā anāpattidiṭṭhi",
  "tika-vin02t36:43_1": "hoti, aññe bhikkhū tassā āpattiyā āpattidiṭṭhino honti, so ce, bhikkhave, bhikkhu",
  "tika-vin02t36:43_2": "te bhikkhū evaṁ jānāti ‘ime kho āyasmanto bahussutā āgatāgamā dhammadharā vinayadharā",
  "tika-vin02t36:43_3": "mātikādharā paṇḍitā byattā medhāvino lajjino kukkuccakā sikkhākāmā, nālaṁ mamaṁ vā",
  "tika-vin02t36:43_4": "kāraṇā aññesaṁ vā kāraṇā chandā dosā mohā bhayā agatiṁ gantuṁ, sace maṁ ime bhikkhū",
  "tika-vin02t36:43_5": "āpattiyā adassane ukkhipissanti, na mayā saddhiṁ uposathaṁ karissanti, vinā mayā",
  "tika-vin02t36:43_6": "uposathaṁ karissanti, bhavissati saṅghassa tatonidānaṁ bhaṇḍanaṁ kalaho viggaho vivādo",
  "tika-vin02t36:43_7": "saṅghabhedo saṅgharāji saṅghavavatthānaṁ saṅghanānākaraṇa’nti, bhedagarukena, bhikkhave,",
  "tika-vin02t36:43_8": "bhikkhunā paresampi saddhāya sā āpatti desetabbā’’ti (mahāva. 453) –",
  "tika-vin02t36:44": "Ādinā vuttaaṭṭhānisaṁse sampassamānenāti attho.",
  "tika-vin02t36:45_0": "Pāḷiyaṁ āgatehi sattahīti ‘‘pubbevassa hoti ‘musā bhaṇissa’nti, bhaṇantassa hoti",
  "tika-vin02t36:45_1": "‘musā bhaṇāmī’ti, bhaṇitassa hoti ‘musā mayā bhaṇita’nti vinidhāya diṭṭhiṁ, vinidhāya",
  "tika-vin02t36:45_2": "khantiṁ, vinidhāya ruciṁ, vinidhāya bhāva’’nti (pārā. 220) evamāgatehi sattahi.",
  "tika-vin02t36:46_0": "Abrahmacariyāti aseṭṭhacariyato. Rattiṁ na bhuñjeyya vikālabhojananti uposathaṁ upavuttho",
  "tika-vin02t36:46_1": "rattibhojanañca divāvikālabhojanañca na bhuñjeyya. Mañce chamāyaṁva sayetha santhateti",
  "tika-vin02t36:46_2": "kappiyamañce vā sudhādiparikammakatāya bhūmiyaṁ vā tiṇapaṇṇapalālādīni santharitvā",
  "tika-vin02t36:46_3": "kate santhate vā sayethāti attho. Etañhi aṭṭhaṅgīkamāhuposathanti etaṁ pāṇātipātādīni",
  "tika-vin02t36:46_4": "asamācarantena upavutthauposathaṁ aṭṭhahi aṅgehi samannāgatattā ‘‘aṭṭhaṅgika’’nti vadanti.",
  "tika-vin02t36:47_0": "‘‘Akappiyakataṁ hoti appaṭiggahitaka’’ntiādayo aṭṭha anatirittā nāma. Sappiādi aṭṭhame",
  "tika-vin02t36:47_1": "aruṇuggamane nissaggiyaṁ hoti. Aṭṭhakavasena yojetvā veditabbānīti purimāni aṭṭha",
  "tika-vin02t36:47_2": "ekaṁ aṭṭhakaṁ, tato ekaṁ apanetvā sesesupi ekekaṁ pakkhipitvāti evamādinā nayena",
  "tika-vin02t36:47_3": "aññānipi aṭṭhakāni kātabbānīti attho.",
  "tika-vin02t36:48": "Aṭṭhakavāravaṇṇanā niṭṭhitā.",
  "tika-vin02t36:49": "Navakavāravaṇṇanā",
  "tika-vin02t36:50_0": "329. Navakesu āghātavatthūnīti (dī. ni. aṭṭha. 3.340; a. ni. aṭṭha. 3.9.29) āghātakāraṇāni.",
  "tika-vin02t36:50_1": "Āghātapaṭivinayānīti āghātassa paṭivinayakāraṇāni. Taṁ kutettha labbhāti ‘‘taṁ anatthacaraṇaṁ",
  "tika-vin02t36:50_2": "mā ahosī’’ti etasmiṁ puggale kuto labbhā kena kāraṇena sakkā laddhuṁ. ‘‘Paro nāma",
  "tika-vin02t36:50_3": "parassa attano cittaruciyā anatthaṁ karotī’’ti evaṁ cintetvā āghātaṁ paṭivinodeti.",
  "tika-vin02t36:50_4": "Atha vā sacāhaṁ paṭikkopaṁ kareyyaṁ, taṁ kopakaraṇaṁ ettha puggale kuto labbhā, kena",
  "tika-vin02t36:50_5": "kāraṇena laddhabbaṁ niratthakabhāvatoti attho. Kammassakā hi sattā, te kassa ruciyā",
  "tika-vin02t36:50_6": "dukkhitā sukhitā vā bhavanti, tasmā kevalaṁ tasmiṁ mayhaṁ kujjhanamattamevāti adhippāyo.",
  "tika-vin02t36:50_7": "Atha vā taṁ kopakaraṇaṁ ettha puggale kuto labbhā paramatthato kujjhitabbassa kujjhanakassa",
  "tika-vin02t36:50_8": "ca abhāvato. Saṅkhāramattañhetaṁ yadidaṁ khandhapañcakaṁ yaṁ ‘‘satto’’ti vuccati,",
  "tika-vin02t36:50_9": "te ca saṅkhārā ittarakālā khaṇikā, kassa ko kujjhatīti attho. ‘‘Kuto lābhā’’tipi",
  "tika-vin02t36:50_10": "pāṭho, sacāhaṁ ettha kopaṁ kareyyaṁ, tasmiṁ me kopakaraṇe kuto lābhā, lābhā nāma",
  "tika-vin02t36:50_11": "ke siyuṁ aññatra anatthuppattitoti attho. Imasmiñca atthe tanti nipātamattameva hoti.",
  "tika-vin02t36:51_0": "Taṇhaṁ paṭiccāti (dī. ni. aṭṭha. 2.103; a. ni. aṭṭha. 3.9.23) dve taṇhā esanataṇhā",
  "tika-vin02t36:51_1": "esitataṇhā ca. Yāya taṇhāya ajapathasaṅkupathādīni paṭipajjitvā bhoge esati gavesati,",
  "tika-vin02t36:51_2": "ayaṁ esanataṇhā nāma. Yā tesu esitesu gavesitesu paṭiladdhesu taṇhā, ayaṁ esitataṇhā",
  "tika-vin02t36:51_3": "nāma. Idha esitataṇhā daṭṭhabbā. Pariyesanāti rūpādiārammaṇapariyesanā. Sā hi esanataṇhāya",
  "tika-vin02t36:51_4": "sati hoti. Lābhoti rūpādiārammaṇappaṭilābho. So hi pariyesanāya sati hoti. Vinicchayo",
  "tika-vin02t36:51_5": "pana ñāṇataṇhādiṭṭhivitakkavasena catubbidho. Tattha ‘‘sukhavinicchayaṁ jaññā, sukhavinicchayaṁ",
  "tika-vin02t36:51_6": "ñatvā ajjhattaṁ sukhamanuyuñjeyyā’’ti (ma. ni. 3.323) ayaṁ ñāṇavinicchayo. ‘‘Vinicchayoti",
  "tika-vin02t36:51_7": "dve vinicchayā taṇhāvinicchayo ca diṭṭhivinicchayo cā’’ti (mahāni. 102) evaṁ āgatāni",
  "tika-vin02t36:51_8": "aṭṭhasatataṇhāvicaritāni taṇhāvinicchayo. Dvāsaṭṭhi diṭṭhiyo diṭṭhivinicchayo. ‘‘Chando",
  "tika-vin02t36:51_9": "kho, devānaminda, vitakkanidāno’’ti (dī. ni. 2.358) imasmiṁ pana sutte idha vinicchayoti",
  "tika-vin02t36:51_10": "vutto vitakkoyeva āgato. Lābhaṁ labhitvā hi iṭṭhāniṭṭhaṁ sundarāsundarañca vitakkena",
  "tika-vin02t36:51_11": "vinicchināti ‘‘ettakaṁ me rūpārammaṇatthāya bhavissati, ettakaṁ saddārammaṇatthāya,",
  "tika-vin02t36:51_12": "ettakaṁ mayhaṁ bhavissati, ettakaṁ parassa, ettakaṁ paribhuñjissāmi, ettakaṁ nidahissāmī’’ti.",
  "tika-vin02t36:51_13": "Tena vuttaṁ ‘‘lābhaṁ paṭicca vinicchayo’’ti.",
  "tika-vin02t36:52_0": "Chandarāgoti evaṁ akusalavitakkena vitakkite vatthusmiṁ dubbalarāgo ca balavarāgo",
  "tika-vin02t36:52_1": "ca uppajjati. Ajjhosānanti ‘‘ahaṁ, mama’’nti balavasanniṭṭhānaṁ. Pariggahoti taṇhādiṭṭhivasena",
  "tika-vin02t36:52_2": "pariggahakaraṇaṁ. Macchariyanti parehi sādhāraṇabhāvassa asahanatā. Tenevassa porāṇā",
  "tika-vin02t36:52_3": "evaṁ vacanatthaṁ vadanti ‘‘idaṁ acchariyaṁ mayheva hotu, mā aññassa acchariyaṁ hotūti",
  "tika-vin02t36:52_4": "pavattattā macchariyanti vuccatī’’ti. Ārakkhoti dvārapidahanamañjūsāgopanādivasena",
  "tika-vin02t36:52_5": "suṭṭhu rakkhaṇaṁ. Adhi karotīti adhikaraṇaṁ, kāraṇassetaṁ nāmaṁ. Ārakkhādhikaraṇanti",
  "tika-vin02t36:52_6": "bhāvanapuṁsakaṁ, ārakkhahetūti attho. Daṇḍādānādīsu paranisedhanatthaṁ daṇḍassa ādānaṁ",
  "tika-vin02t36:52_7": "daṇḍādānaṁ. Ekatodhārādino satthassa ādānaṁ satthādānaṁ. Kalahoti kāyakalahopi vācākalahopi.",
  "tika-vin02t36:52_8": "Purimo purimo virodho viggaho, pacchimo pacchimo vivādo. Tuvaṁ tuvanti agāravavasena",
  "tika-vin02t36:52_9": "‘‘tuvaṁ tuva’’nti vacanaṁ.",
  "tika-vin02t36:53": "Adhiṭṭhitakālatopaṭṭhāya na vikappetabbānīti vikappentena adhiṭṭhānato pubbe vā",
  "tika-vin02t36:54_0": "Vikappetabbaṁ, vijahitādhiṭṭhānaṁ vā pacchāvikappetabbaṁ. Avijahitādhiṭṭhānaṁ pana",
  "tika-vin02t36:54_1": "na vikappetabbanti adhippāyo. Dukkaṭavasena vuttānīti ‘‘vaggaṁ bhikkhunisaṅghaṁ vaggasaññī",
  "tika-vin02t36:54_2": "ovadatī’’tiādinā (pāci. 150) nayena adhammakamme dve navakāni dukkaṭavasena vuttāni.",
  "tika-vin02t36:55": "Navakavāravaṇṇanā niṭṭhitā.",
  "tika-vin02t36:56": "Dasakavāravaṇṇanā",
  "tika-vin02t36:57_0": "330. Dasakesu natthi dinnantiādivasena veditabbāti ‘‘natthi dinnaṁ, natthi yiṭṭhaṁ,",
  "tika-vin02t36:57_1": "natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi",
  "tika-vin02t36:57_2": "paro loko, natthi mātā, natthi pitā, natthi sattā opapātikā, natthi loke samaṇabrāhmaṇā",
  "tika-vin02t36:57_3": "sammaggatā sammāpaṭipannā, ye imañca lokaṁ parañca lokaṁ sayaṁ abhiññā sacchikatvā",
  "tika-vin02t36:57_4": "pavedentī’’ti (ma. ni. 2.94, 225; 3.91, 116; saṁ. ni. 3.210) evamāgataṁ sandhāya",
  "tika-vin02t36:57_5": "vuttaṁ. Sassato lokotiādivasenāti ‘‘sassato lokoti vā, asassato lokoti vā, antavā",
  "tika-vin02t36:57_6": "lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti",
  "tika-vin02t36:57_7": "vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca",
  "tika-vin02t36:57_8": "na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti",
  "tika-vin02t36:57_9": "vā’’ti (ma. ni. 1.269) evamāgataṁ saṅgaṇhāti.",
  "tika-vin02t36:58_0": "Micchādiṭṭhiādayo micchāvimuttipariyosānāti ‘‘micchādiṭṭhi micchāsaṅkappo micchāvācā",
  "tika-vin02t36:58_1": "micchākammanto micchāājīvo micchāvāyāmo micchāsati micchāsamādhi micchāñāṇaṁ micchāvimuttī’’ti",
  "tika-vin02t36:58_2": "(vibha. 970) evamāgataṁ sandhāya vadati. Tattha micchāñāṇanti pāpakiriyāsu upāyacintāvasena",
  "tika-vin02t36:58_3": "pāpakaṁ katvā ‘‘sukataṁ mayā’’ti paccavekkhaṇākārena ca uppanno moho. Micchāvimuttīti",
  "tika-vin02t36:58_4": "avimuttasseva sato vimuttisaññitā. Samathakkhandhake niddiṭṭhāti ‘‘oramattakaṁ adhikaraṇaṁ",
  "tika-vin02t36:58_5": "hoti, na ca gatigataṁ, na ca saritasārita’’ntiādinā (cūḷava. 204) niddiṭṭhā. Samathakkhandhake",
  "tika-vin02t36:58_6": "vuttehi samannāgato hotīti sambandho. Māturakkhitādayo dasa itthiyo. Dhanakkītādayo dasa bhariyāyo.",
  "tika-vin02t36:59": "Dasakavāravaṇṇanā niṭṭhitā.",
  "tika-vin02t36:60": "Ekādasakavāravaṇṇanā",
  "tika-vin02t36:61_0": "331. Ekādasakesu na vodāyantīti na pakāsanti. Suyuttayānasadisāya katāyāti icchiticchitakāle",
  "tika-vin02t36:61_1": "sukhena pavattetabbattā yuttayānaṁ viya katāya. Yathā patiṭṭhā hotīti sampattīnaṁ",
  "tika-vin02t36:61_2": "yathā patiṭṭhā hoti. Anu anu pavattitāyāti bhāvanābahulīkārehi anu anu pavattitāya.",
  "tika-vin02t36:62_0": "Sukhaṁ supatītiādīsu (a. ni. aṭṭha. 3.11.15; visuddhi 1.258) yathā sesajanā samparivattamānā",
  "tika-vin02t36:62_1": "kākacchamānā dukkhaṁ supanti, evaṁ asupitvā sukhaṁ supati, niddaṁ okkantopi samāpattiṁ",
  "tika-vin02t36:62_2": "samāpanno viya hoti. Sukhaṁ paṭibujjhatīti yathā aññe nitthunantā vijambhantā samparivattantā",
  "tika-vin02t36:62_3": "dukkhaṁ paṭibujjhanti, evaṁ appaṭibujjhitvā vikasamānamiva padumaṁ sukhaṁ nibbikāraṁ",
  "tika-vin02t36:62_4": "paṭibujjhati. Anubhūtapubbavasena devatūpasaṁhāravasena cassa bhaddakameva supinaṁ",
  "tika-vin02t36:62_5": "hoti, na pāpakanti āha ‘‘pāpakameva na passatī’’tiādi. Dhātukkhobhahetukampi cassa",
  "tika-vin02t36:62_6": "bahulaṁ bhaddakameva siyā yebhuyyena cittajarūpānuguṇatāya utuāhārajarūpānaṁ. Tattha",
  "tika-vin02t36:62_7": "pāpakameva na passatīti yathā aññe attānaṁ corehi samparivāritaṁ viya, vāḷehi upaddutaṁ",
  "tika-vin02t36:62_8": "viya, papāte patantaṁ viya ca passanti, evaṁ pāpakameva supinaṁ na passati. Bhadrakaṁ",
  "tika-vin02t36:62_9": "pana vuḍḍhikāraṇabhūtaṁ passatīti cetiyaṁ vandanto viya, pūjaṁ karonto viya, dhammaṁ",
  "tika-vin02t36:62_10": "suṇanto viya ca hoti.",
  "tika-vin02t36:63_0": "Manussānaṁ piyo hotīti ure āmukkamuttāhāro viya, sīse piḷandhamālā viya ca manussānaṁ",
  "tika-vin02t36:63_1": "piyo hoti manāpo. Amanussānaṁ piyo hotīti yatheva ca manussānaṁ piyo, evaṁ amanussānampi",
  "tika-vin02t36:63_2": "piyo hoti visākhatthero viya. Nāssa aggi vā visaṁ vā satthaṁ vā kamatīti mettāvihārissa",
  "tika-vin02t36:63_3": "kāye uttarāya upāsikāya viya aggi vā, saṁyuttabhāṇakacūḷasīvattherasseva visaṁ vā,",
  "tika-vin02t36:63_4": "saṁkiccasāmaṇerasseva satthaṁ vā na kamati na pavisati, nāssa kāyaṁ vikopetīti vuttaṁ",
  "tika-vin02t36:63_5": "hoti. Dhenuvatthumpi cettha kathayanti, ekā kira dhenu vacchakassa khīradhāraṁ muñcamānā",
  "tika-vin02t36:63_6": "aṭṭhāsi. Eko luddako ‘‘taṁ vijjhissāmī’’ti hatthena samparivattetvā dīghadaṇḍakaṁ",
  "tika-vin02t36:63_7": "sattiṁ muñci. Sā tassā sarīraṁ āhacca tālapaṇṇaṁ viya vivaṭṭamānā gatā, neva upacārabalena",
  "tika-vin02t36:63_8": "na appanābalena, kevalaṁ pana vacchake balavahitacittatāya. Evaṁ mahānubhāvā mettā.",
  "tika-vin02t36:63_9": "Khippaṁ samādhiyatīti kenaci paripanthena parihīnajjhānassa byāpādassa dūrasamanussaritabhāvato",
  "tika-vin02t36:63_10": "khippameva samādhiyati. Mukhavaṇṇo vippasīdatīti bandhanā pamuttatālapakkaṁ viya",
  "tika-vin02t36:63_11": "cassa vippasannavaṇṇaṁ mukhaṁ hoti. Asammūḷho kālaṁkarotīti mettāvihārino sammohamaraṇaṁ",
  "tika-vin02t36:63_12": "nāma natthi, asammūḷhova niddaṁ okkamanto viya kālaṁ karoti.",
  "tika-vin02t36:64": "Ekādasakavāravaṇṇanā niṭṭhitā.",
  "tika-vin02t36:65": "Ekuttarikanayavaṇṇanā niṭṭhitā."
}