{
  "tika-vin09t1:0": "Pārājikakaṇḍaṁ",
  "tika-vin09t1:1": "1. Paṭhamapārājikavaṇṇanā",
  "tika-vin09t1:2_0": "Idha pana ṭhatvā sikkhāpadānaṁ kamabhedo pakāsetabbo. Kathaṁ – sabbasikkhāpadānaṁ",
  "tika-vin09t1:2_1": "yathāsambhavaṁ desanākkamo, pahānakkamo, paṭipattikkamo, uppattikkamoti catubbidho",
  "tika-vin09t1:2_2": "kamo labbhati. Tattha bhagavatā rājagahe bhikkhūnaṁ pātimokkhuddesaṁ anujānantena",
  "tika-vin09t1:2_3": "pātimokkhuddesassa yo desanākkamo anuññāto, taṁ desanākkamaṁ anukkamantova mahākassapo",
  "tika-vin09t1:2_4": "paṭhamaṁ pārājikuddesaṁ pucchi, tadanantaraṁ saṅghādisesuddesaṁ, tadanantaraṁ aniyatuddesaṁ,",
  "tika-vin09t1:2_5": "tadanantaraṁ vitthāruddesaṁ. Tadanantaraṁ bhikkhunivibhaṅgañca teneva anukkamena",
  "tika-vin09t1:2_6": "pucchi. Tato paraṁ tayo āpattikkhandhe saṅgahetuṁ vinā gaṇanaparicchedena sekhiyadhamme",
  "tika-vin09t1:2_7": "pucchi. Āpattikkhandhe sabhāgato paṭṭhāya pucchanto vīsatikhandhake pucchi. Nidānuddesantogadhānaṁ",
  "tika-vin09t1:2_8": "vā sarūpena anuddiṭṭhānaṁ pucchanatthaṁ khandhake pucchi. Etena khandhake paññattā",
  "tika-vin09t1:2_9": "thullaccayāpi saṅgahitā honti. Pucchitānukkameneva āyasmā upālitthero byākāsi. Ayamettha",
  "tika-vin09t1:2_10": "desanākkamo. Ubhatovibhaṅgakhandhakato pana uccinitvā tadā parivāro visuṁ pāḷi kato,",
  "tika-vin09t1:2_11": "imameva vacanaṁ sandhāya aṭṭhakathāyaṁ vuttaṁ “eteneva upāyena khandhakaṁ parivārepi",
  "tika-vin09t1:2_12": "āropayiṁsū”tiādi. Apica pāḷiyaṁ “eteneva upāyena ubhatovibhaṅge pucchi. Puṭṭho puṭṭho",
  "tika-vin09t1:2_13": "āyasmā upāli vissajjesī”ti ettakameva vuttaṁ. Tasmā thero ubhatovibhaṅge eva pucchi.",
  "tika-vin09t1:2_14": "Vissajjanto pana āyasmā upāli niravasesaṁ dassento khandhakaparivāre anto katvā desesi.",
  "tika-vin09t1:2_15": "Gaṇasajjhāyakāle pana tadā khandhakaparivārā visuṁ pāḷi katāti ayamettha desanākkamo.",
  "tika-vin09t1:3_0": "Yadi evaṁ nidānuddeso paṭhamadesanāti ce? Na, uposathakkhandhake “yāni mayā bhikkhūnaṁ",
  "tika-vin09t1:3_1": "sikkhāpadāni paññattāni, tāni nesaṁ pātimokkhuddesaṁ anujāneyya”nti vacanato, “yassa",
  "tika-vin09t1:3_2": "siyā āpattī”ti vacanato ca. Akusalābyākatānaṁ āpattīnaṁ diṭṭhadhammasamparāyikāsavaṭṭhāniyattā",
  "tika-vin09t1:3_3": "yathābhūtaṁ sīlasaṁvarakena parivajjanena pahātabbattā pahānakkamopettha sambhavati",
  "tika-vin09t1:3_4": "“tāvadeva cattāri akaraṇīyāni ācikkhitabbānī”ti vacanato. Tathā “samādāya sikkhati",
  "tika-vin09t1:3_5": "sikkhāpadesū”ti vacanato yathābhūtaṁ ācikkhanasikkhanena paṭipattikkamopi sambhavati.",
  "tika-vin09t1:3_6": "Yathuddesakkamaṁ pariyāpuṇitabbapariyattiatthenāpi paṭipattikkamo, evamimehi tīhi",
  "tika-vin09t1:3_7": "kamehi desetabbānametesaṁ sikkhāpadānaṁ yathāsambhavaṁ uppattikkamo sambhavati. Tathā",
  "tika-vin09t1:3_8": "hi yaṁ yaṁ sādhāraṇaṁ, taṁ taṁ bhikkhuṁ ārabbha uppanne eva vatthusmiṁ “yā pana bhikkhunī",
  "tika-vin09t1:3_9": "chandaso methunaṁ dhamma”ntiādinā nayena bhikkhunīnampi paññattaṁ. Yato bhikkhunīnaṁ",
  "tika-vin09t1:3_10": "taṁ anuppannapaññatti na siyā, tato anuppannapaññatti tasmiṁ natthīti parivāravacanaṁ",
  "tika-vin09t1:3_11": "na virujjhati. Ettāvatā purimena kamattayena yaṁ paṭhamaṁ desetabbaṁ, taṁ pārājikuddese",
  "tika-vin09t1:3_12": "paṭhamuppannattā methunadhammapārājikaṁ sabbapaṭhamaṁ desetukāmo āyasmā upālitthero",
  "tika-vin09t1:3_13": "“tatra sudaṁ bhagavā vesāliyaṁ viharatī”ti vesāliyameva pāpetvā ṭhapesi.",
  "tika-vin09t1:4_0": "Idāni sabbesaṁ sikkhāpadānaṁ paññāpanavidhānaṁ veditabbaṁ. Kathaṁ? “Evañca pana,",
  "tika-vin09t1:4_1": "bhikkhave, imaṁ sikkhāpadaṁ uddiseyyāthā”ti evaṁ sauddesaanuddesabhedato duvidhaṁ.",
  "tika-vin09t1:4_2": "Tattha pātimokkhe sarūpato āgatā pañca āpattikkhandhā sauddesapaññatti nāma. Sāpi",
  "tika-vin09t1:4_3": "dvidhā sapuggalāpuggalaniddesabhedato. Tattha yassā paññattiyā anto āpattiyā saha,",
  "tika-vin09t1:4_4": "vinā vā puggalo dassito, sā sapuggalaniddesā. Itarā apuggalaniddesā.",
  "tika-vin09t1:5_0": "Tattha sapuggalaniddesā dvidhā adassitadassitāpattibhedato. Tattha adassitāpattikā",
  "tika-vin09t1:5_1": "nāma aṭṭha pārājikā dhammā veditabbā. “Pārājiko hoti asaṁvāso”ti hi puggalova tattha",
  "tika-vin09t1:5_2": "dassito, nāpatti. Dassitāpattikā nāma bhikkhunipātimokkhe āgatā sattarasa saṅghādisesā",
  "tika-vin09t1:5_3": "dhammā. “Ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesa”nti",
  "tika-vin09t1:5_4": "hi tattha āpatti dassitā saddhiṁ puggalena.",
  "tika-vin09t1:6": "Tathā apuggalaniddesāpi adassitadassitāpattibhedato dvidhā. Tattha adassitāpattikā nāma sekhiyā dhammā. Vuttāvasesā dassitāpattikāti veditabbā.",
  "tika-vin09t1:7_0": "Sāpi dvidhā aniddiṭṭhakārakaniddiṭṭhakārakabhedato. Tattha aniddiṭṭhakārakā nāma",
  "tika-vin09t1:7_1": "sukkavisaṭṭhimusāvādomasavādapesuññabhūtagāmaaññavādakaujjhāpanakagaṇabhojanaparamparabhojanasurāmerayaaṅgulipatodakahasadhammaanādariyatalaghātakajatumaṭṭhakasikkhāpadānaṁ",
  "tika-vin09t1:7_2": "vasena pañcadasavidhā honti. Tattha niddiṭṭhakārake missāmissabhedo veditabbo – tattha",
  "tika-vin09t1:7_3": "upayogabhummavibhattiyo ekaṁsena missā. Avasesā missā ca amissā ca. Seyyathidaṁ –",
  "tika-vin09t1:7_4": "paccattaṁ tāva dvīsu aniyatesu upayogena missaṁ, dvādasasu pāṭidesanīyesu karaṇena",
  "tika-vin09t1:7_5": "missaṁ, ūnapañcabandhanapattasikkhāpadesu sāmikaraṇehi, ūnavīsativasse bhummena,",
  "tika-vin09t1:7_6": "mohanake upayogasāmibhummehi. Yasmā “vivaṇṇaka”nti bhāvo adhippeto, na kattā, tasmā",
  "tika-vin09t1:7_7": "vivaṇṇakasikkhāpadaṁ yadā na sambhavati, evaṁ paccattaṁ pañcavidhaṁ missaṁ hoti.",
  "tika-vin09t1:7_8": "Sesesu paṭhamāniyataṁ ṭhapetvā ādimhi “yo pana bhikkhū”ti evamāgataṁ paccattaṁ vā,",
  "tika-vin09t1:7_9": "dutiyāniyataṁ ṭhapetvā paṇītabhojanasamaṇuddesatatiyacatutthapāṭidesanīyasikkhāpadesu",
  "tika-vin09t1:7_10": "majjhe “yo pana bhikkhū”ti evamāgataṁ paccattaṁ vā, dubbacakuladūsakasaṁsaṭṭhasikkhāpadesu",
  "tika-vin09t1:7_11": "ādimhi kevalaṁ “bhikkhū”ti āgataṁ paccattaṁ vā, bhedānuvattakasikkhāpade majjhe āgataṁ",
  "tika-vin09t1:7_12": "paccattaṁ vā aññāya vibhattiyā amissameva hoti. Tattha bhedānuvattakatuvaṭṭanadvayasaṁsaṭṭhadutiyapāṭidesanīyasikkhāpadesu",
  "tika-vin09t1:7_13": "bahuvacanaṁ, itarattha sabbattha ekavacanamevāti veditabbaṁ.",
  "tika-vin09t1:8_0": "Tathā upayogo dvīsu vikappanasikkhāpadesu, tantavāyasikkhāpade ca paccattena misso,",
  "tika-vin09t1:8_1": "abhihaṭasikkhāpade karaṇena, rājasikkhāpade karaṇasāmipaccattehīti upayogo tidhā",
  "tika-vin09t1:8_2": "misso hoti. Karaṇañca kuṭikāramahallakadutiyakathinadvebhāganisīdanasanthatadubbaṇṇakaraṇasikkhāpadesu",
  "tika-vin09t1:8_3": "chasu paccattena missaṁ, paṭhamatatiyakathinaaṭṭhaṅgulapādakanisīdanakaṇḍuppaṭicchādikavassikasāṭikaudakasāṭikadvedhammapaccāsīsanasikkhāpadesu",
  "tika-vin09t1:8_4": "aṭṭhasu sāminā missanti karaṇaṁ dvidhā missaṁ hoti. Avasesesu chabbassavassikasāṭikadvatticchadanāvasathapiṇḍamahānāmagarulahupāvuraṇasikkhāpadesu",
  "tika-vin09t1:8_5": "sattasu karaṇavibhatti aññavibhattiyā amissā, accekaeḷakalomasikkhāpadesu sāmivibhatti",
  "tika-vin09t1:8_6": "karaṇavibhattiyā missā. Atirekapattabhesajjasikkhāpadesu aggahitaggahaṇena sāmivibhatti",
  "tika-vin09t1:8_7": "amissāva hotīti veditabbā. Evaṁ tāva niddiṭṭhakārakesu sikkhāpadesu –",
  "tika-vin09t1:9": "Pañcadhā ca tidhā ceva, dvidhā cepi tathekadhā;",
  "tika-vin09t1:10": "Bhinnā vibhattiyo pañca, sabbekādasadhā siyuṁ.",
  "tika-vin09t1:11_0": "Evaṁ tāva yathāvuttesu sauddesapaññattisaṅkhātesu sikkhāpadesu aggahitaggahaṇena",
  "tika-vin09t1:11_1": "paññāsuttaresu tisatesu navutianiddiṭṭhakārake vajjetvā niddiṭṭhakārakāni atirekasaṭṭhidvisatāni",
  "tika-vin09t1:11_2": "honti. Tesu paccattakaraṇāni tiṁsuttarāni dvisatāni honti. Tesu amissapaccattakaraṇāni",
  "tika-vin09t1:11_3": "dvādasuttarāni dvisatāni, missapaccattakaraṇāni aṭṭhārasa honti. Avasesesu tiṁsatiyā",
  "tika-vin09t1:11_4": "sikkhāpadesu missopayogakaraṇāni pañca honti, missakaraṇāni cuddasa, amissāni satta,",
  "tika-vin09t1:11_5": "missāmissakaraṇāni dve, amissāni dveti sabbesupi niddiṭṭhakārakesu",
  "tika-vin09t1:11_6": "bhedānuvattakadubbacakuladūsakapaṭhamadutiyatatiyakathinaabhihaṭakuṭikāramahallakavikappanadvayadvebhāgachabbassanisīdanasanthataeḷakalomātirekapattabhesajjavassikasāṭikatantavāyaaccekachārattadva",
  "tika-vin09t1:11_7": "pañcattiṁsesu “yo pana bhikkhū”ti natthi. Dutiyāniyatapaṇītabhojanasamaṇuddesatatiyacatutthapāṭidesanīyesu majjhe atthi.",
  "tika-vin09t1:12_0": "Ettāvatā sauddesānuddesadukaṁ, sapuggalāpuggalaniddesadukaṁ, paccekadassitāpattidukadvayaṁ,",
  "tika-vin09t1:12_1": "aniddiṭṭhakārakadukaṁ, tattha niddiṭṭhakārakesu paccattabhummadukaṁ, sayopanāyopanadukaṁ,",
  "tika-vin09t1:12_2": "ayopanamajjheyopanadukaṁ, ekānekavacanadukanti nava dukāni dassitāni honti. Visesakāraṇaṁ",
  "tika-vin09t1:12_3": "tasmiṁ tasmiṁ sikkhāpade sampatte āvibhavissati. Evaṁ tāva sauddesapaññattiṁ ñatvā",
  "tika-vin09t1:12_4": "sesavinayapiṭake yā kāci paññatti anuddesapaññattīti veditabbā. Sā padabhājanantarāpattivinītavatthupaṭikkhepapaññattiavuttasiddhisikkhāpadavasena chabbidhā hoti.",
  "tika-vin09t1:13_0": "Tattha “yebhuyyena khayite āpatti thullaccayassa, vaṭṭakate mukhe acchupantassa āpatti",
  "tika-vin09t1:13_1": "dukkaṭassā”ti evamādikā padabhājane sandissamānāpatti padabhājanasikkhāpadaṁ nāma.",
  "tika-vin09t1:13_2": "“Na ca, bhikkhave, sabbamattikāmayā kuṭi kātabbā, yo kareyya, āpatti dukkaṭassā”tiādi",
  "tika-vin09t1:13_3": "antarāpattisikkhāpadaṁ nāma. “Anujānāmi, bhikkhave, divāpaṭisallīyantena dvāraṁ saṁvaritvā",
  "tika-vin09t1:13_4": "paṭisallīyitu”nti evamādi vinītavatthusikkhāpadaṁ nāma. “Saṅghabhedako, bhikkhave,",
  "tika-vin09t1:13_5": "anupasampanno na upasampādetabbo”ti evamādi paṭikkhepasikkhāpadaṁ nāma.",
  "tika-vin09t1:14_0": "Yasmā pana tena tena paṭikkhepena “yo pana bhikkhu samaggaṁ saṅghaṁ adhammasaññī",
  "tika-vin09t1:14_1": "bhindeyya, pārājiko hoti asaṁvāso. Yo pana bhikkhu duṭṭhacitto bhagavato jīvamānakasarīre",
  "tika-vin09t1:14_2": "lohitaṁ uppādeyya, pārājiko hoti asaṁvāso”ti sikkhāpadāni paññattāni honti. Yāni",
  "tika-vin09t1:14_3": "sandhāya “ekassa chejjakā hoti, catunnaṁ thullaccayaṁ, catunnañceva anāpatti, sabbesaṁ",
  "tika-vin09t1:14_4": "ekavatthukā”ti vuttaṁ. “Atthāpatti tiṭṭhante bhagavati āpajjati, no parinibbute”ti",
  "tika-vin09t1:14_5": "ca vuttaṁ. Tena na kevalaṁ “na, bhikkhave, jānaṁ saṅghabhedako anupasampanno upasampādetabbo…pe…",
  "tika-vin09t1:14_6": "āpatti dukkaṭassā”ti idameva sikkhāpadaṁ paññattaṁ hoti sādhakaṁ hoti. “Paṇḍako,",
  "tika-vin09t1:14_7": "bhikkhave, anupasampanno na upasampādetabbo, upasampanno nāsetabbo”ti evamādīsu pana",
  "tika-vin09t1:14_8": "upajjhāyādīnaṁ dukkaṭameva paññattaṁ, na paṇḍakādīnaṁ pārājikāpatti. Na hi tesaṁ",
  "tika-vin09t1:14_9": "bhikkhubhāvo atthi. Yato siyā pārājikāpatti. Tathā “na acchinne theve pakkamitabba”nti",
  "tika-vin09t1:14_10": "evamādikañca paṭikkhepasikkhāpadameva nāma.",
  "tika-vin09t1:15_0": "Khandhakesu paññattadukkaṭathullaccayāni paññattisikkhāpadaṁ nāma. “Tena hi, sāriputta,",
  "tika-vin09t1:15_1": "bhedānuvattake thullaccayaṁ desāpehī”ti vuttaṁ, thullaccayampi tattheva samodhānaṁ",
  "tika-vin09t1:15_2": "gacchati. Idaṁ tesaṁ vibhattikammakkhaṇe apaññattattā avijjamānampi bhagavato vacanena",
  "tika-vin09t1:15_3": "visuddhakkhaṇepi vijjamānaṁ jātanti eke. “Bhedānuvattake desāpehī”ti vacanato sesabhedānuvattakānaṁ",
  "tika-vin09t1:15_4": "“yo pana bhikkhu jānaṁ saṅghabhedakānaṁ anuvatteyya, āpatti thullaccayassā”ti sikkhāpadaṁ",
  "tika-vin09t1:15_5": "paññattaṁ hotīti veditabbaṁ. Tathā sabbāni khandhakavattāni, vinayakammāni ca tattheva",
  "tika-vin09t1:15_6": "samodhānaṁ gacchanti. Yathāha “paññatte taṁ upāli mayā āgantukānaṁ bhikkhūnaṁ āgantukavattaṁ…pe…",
  "tika-vin09t1:15_7": "evaṁ supaññatte kho mayā upāli sikkhāpade”tiādi. “Yā pana bhikkhunī naccaṁ vā gītaṁ",
  "tika-vin09t1:15_8": "vā vāditaṁ vā dassanāya gaccheyya, pācittiya”nti iminā suttena bhikkhunī nacceyya",
  "tika-vin09t1:15_9": "vā gāyeyya vā vādeyya vā, pācittiyanti evamādikaṁ yaṁ kiñci aṭṭhakathāya dissamānaṁ",
  "tika-vin09t1:15_10": "āpattijātaṁ vinayakammaṁ vā avuttasiddhisikkhāpadaṁ nāma. Chabbidhampetaṁ chahi ākārehi",
  "tika-vin09t1:15_11": "uddesārahaṁ na hotīti anuddesasikkhāpadaṁ nāmāti veditabbaṁ. Seyyathidaṁ – pañcahi",
  "tika-vin09t1:15_12": "uddesehi yathāsambhavaṁ visabhāgattā thullaccayadubbhāsitānaṁ sabhāgavatthukampi",
  "tika-vin09t1:15_13": "dukkaṭathullaccayadvayaṁ asabhāgāpattikattā antarāpattipaññattisikkhāpadānaṁ, nānāvatthukāpattikattā",
  "tika-vin09t1:15_14": "paṭikkhepasikkhāpadānaṁ, kesañci vinītavatthupaññattisikkhāpadānañca adassitāpattikattā,",
  "tika-vin09t1:15_15": "adassitavatthukattā bhedānuvattakathullaccayassa, adassitāpattivatthukattā avuttasiddhisikkhāpadānanti.",
  "tika-vin09t1:15_16": "Ettāvatā “duvidhaṁ sikkhāpadapaññāpanaṁ sauddesānuddesabhedato”ti yaṁ vuttaṁ, taṁ",
  "tika-vin09t1:15_17": "samāsato pakāsitaṁ hoti.",
  "tika-vin09t1:16": "Paññattiyaṁ tāva –",
  "tika-vin09t1:17": "“Kārako idha niddiṭṭho, apekkhāya abhāvato;",
  "tika-vin09t1:18": "Pubbe vattabbavidhānā-bhāvato ca ādito yopanena sahā”ti. –",
  "tika-vin09t1:19_0": "Ayaṁ nayo veditabbo. Tassattho – ye te aniddiṭṭhakārakā pubbe vuttappabhedā sukkavisaṭṭhiādayo",
  "tika-vin09t1:19_1": "sikkhāpadavisesā, tesu adhippāyakammavatthupuggalapayoge apekkhāya bhāvato kārako",
  "tika-vin09t1:19_2": "na niddiṭṭho tesaṁ sāpekkhabhāvadassanatthaṁ. Taṁ sabbaṁ tasmiṁ tasmiṁ sikkhāpade",
  "tika-vin09t1:19_3": "āvibhavissati, idha pana pārājikapaññattiyaṁ apekkhāya abhāvato kārako niddiṭṭho.",
  "tika-vin09t1:19_4": "Yo pana kārako “niṭṭhitacīvarasmiṁ bhikkhunā ubbhatasmi”ntiādīsu viya pubbe vattabbavidhānābhāvato",
  "tika-vin09t1:19_5": "karaṇādivasena aniddisitvā paccattavasena niddiṭṭho apekkhāya abhāvato. Tattha niddisiyamāno",
  "tika-vin09t1:19_6": "sesadutiyāniyatapaṇītabhojanaṁ samaṇuddesatatiyacatautthapāṭidesanīyesu viya majjhe",
  "tika-vin09t1:19_7": "aniddisitvā “na heva kho pana…pe… obhāsitu”ntiādi viya pubbe vattabbavidhānābhāvato",
  "tika-vin09t1:19_8": "eva ādimhi niddiṭṭho. Ādimhi niddisiyamānopi pubbe vuttappabhedesu bhedānuvattakādīsu",
  "tika-vin09t1:19_9": "pañcattiṁsesu sikkhāpadesu viya aniddisitvā pubbe vattabbavidhānābhāvato eva “yo",
  "tika-vin09t1:19_10": "pana bhikkhū”tiāditova yopana-saddena saha niddiṭṭho. Evaṁ niddisiyamānopi so yasmā",
  "tika-vin09t1:19_11": "“yā pana bhikkhuniyo dve ekamañce tuvaṭṭeyyu”ntiādi āpatti viya parappabhavaṁ āpattiṁ",
  "tika-vin09t1:19_12": "na āpajjati, tasmā “yo pana bhikkhū”ti ekavacanena niddiṭṭho. Methunadhammāpattipi",
  "tika-vin09t1:19_13": "parappabhavā “dvayaṁdvayasamāpattī”ti vacanatoti ce? Taṁ na, adhippāyajānanato. Anekissā",
  "tika-vin09t1:19_14": "eva bhikkhuniyā āpatti, na ekissāti niyamo tattha atthi, na evaṁ idha niyamoti aniyamitādhippāyo.",
  "tika-vin09t1:19_15": "Lambīmudupiṭṭhīnaṁ kuto “dvayaṁdvayasamāpattī”ti vacanato tesaṁ methunadhammāpatti.",
  "tika-vin09t1:19_16": "Ayamattho catasso methunadhammapaccayāti aṭṭhavatthukaṁ sandhāya “chejjaṁ siyā methunadhammapaccayā”ti",
  "tika-vin09t1:19_17": "ca parivāre vuttavacanena sādhetabbo.",
  "tika-vin09t1:20_0": "Bhedānuvattakasikkhāpade tiṇṇaṁ uddhaṁ na samanubhāsitabbā, na saṅghena saṅghaṁ ekato",
  "tika-vin09t1:20_1": "kātabbanti. Nayadassanatthaṁ āditova “bhikkhū hontī”ti bahuvacananiddesaṁ katvā puna",
  "tika-vin09t1:20_2": "“eko vā dve vā tayo vā”ti vuttaṁ, aññathā na tato uddhaṁ “anuvattakā hontī”ti āpajjati.",
  "tika-vin09t1:20_3": "Tato nidānavirodho. Pañcasatamattā hi tadanuvattakā ahesuṁ. Yaṁ pana sattasatikakkhandhake",
  "tika-vin09t1:20_4": "“saṅgho cattāro pācīnake bhikkhū, cattāro pāveyyake bhikkhū sammanneyya …pe… sammatā”tiādi",
  "tika-vin09t1:20_5": "ñattidutiyakammaṁ vuttaṁ, taṁ “ubbāhikāya imaṁ adhikaraṇaṁ vūpasametu”nti vuttattā",
  "tika-vin09t1:20_6": "tehi kattabbavidhānaṁ. Sammutikaraṇameva vā tatiyaṁ katvā kappati. Na hi te tena",
  "tika-vin09t1:20_7": "kammena kammārahā kammakatā honti. Yassa saṅgho kammaṁ karoti, so kammārahoti lakkhaṇaṁ.",
  "tika-vin09t1:20_8": "Na ca tadā saṅgho tesaṁ aṭṭhannampi bhikkhūnaṁ kammaṁ akāsi. Bhajāpiyamānā te kammapattabhāvaṁ",
  "tika-vin09t1:20_9": "bhajanti. Adhikaraṇavūpasamakammassa pattā yuttā saṅghena katāti katvā kammapattā",
  "tika-vin09t1:20_10": "eva hi te honti. “Te bhikkhū bhikkhūhi yāvatatiyaṁ samanubhāsitabbā tassa paṭinissaggāyā”ti",
  "tika-vin09t1:20_11": "vacanato tehi kattabbavidhānaṁ. Sammutikaraṇameva kammaṁ hotīti ce? Taṁ na, adhippāyajānanato,",
  "tika-vin09t1:20_12": "tassa paṭinissaggāya eva te bhikkhū kammārahā kātabbā, na dosāgativasenāti ayamettha",
  "tika-vin09t1:20_13": "adhippāyo. Na hi pācīnakādīnaṁ sammutiyā adhikaraṇavūpasamasiddhi viya tesaṁ samanubhāsanakammena",
  "tika-vin09t1:20_14": "tassa paṭinissaggasiddhi hoti, sammuti nāmesā paṭhamaṁ anumatiṁ gahetvā yācitvāva",
  "tika-vin09t1:20_15": "karīyati, na tathā kammanti. Kammakaraṇe pana tadatthasiddhi hotiyeva. Parasammutiyā",
  "tika-vin09t1:20_16": "bahutarāva sammannitabbāti veditabbaṁ.",
  "tika-vin09t1:21_0": "“Methunadhamma”nti evaṁ bāhullanayena laddhanāmakaṁ sakapayogena vā parapayogena",
  "tika-vin09t1:21_1": "vā attano nimittassa sakamagge vā paramagge vā paranimittassa vā sakamagge eva pavesanapaviṭṭhaṭṭhitauddharaṇesu",
  "tika-vin09t1:21_2": "yaṁ kiñci ekaṁ paṭisādiyanavasena seveyya, pārājiko hoti asaṁvāsoti. Keci pana “pavesanādīni",
  "tika-vin09t1:21_3": "cattāri vā tīṇi vā dve vā ekaṁ vā paṭiseveyya, pārājiko hoti. Vuttañhetaṁ ‘so ce",
  "tika-vin09t1:21_4": "pavesanaṁ sādiyati, paviṭṭhaṁ sādiyati, ṭhitaṁ sādiyati, uddharaṇaṁ sādiyati, āpatti",
  "tika-vin09t1:21_5": "pārājikassā’tiādī”ti vadanti. Tesaṁ matena catūsupi catasso pārājikāpattiyo āpajjati.",
  "tika-vin09t1:21_6": "Teyeva evaṁ vadanti – āpajjatu methunadhammapārājikāpatti, methunadhammapārājikāpattiyā",
  "tika-vin09t1:21_7": "taṁbhāgiyāti attano vītikkame pārājikāpattiyo, saṅghādisesāpattiñca āpajjitvā sikkhaṁ",
  "tika-vin09t1:21_8": "paccakkhāya gahaṭṭhakāle methunādikaṁ pārājikaṁ āpajjitvā puna pabbajitvā upasampajjitvā",
  "tika-vin09t1:21_9": "ekaṁ saṅghādisesāpattiṁ ekamanekaṁ vā paṭikaritvāva so puggalo yasmā nirāpattiko",
  "tika-vin09t1:21_10": "hoti, tasmā so gahaṭṭhakāle sāpattikovāti. Antimavatthuajjhāpannassāpi attheva āpatti.",
  "tika-vin09t1:21_11": "Vuṭṭhānadesanāhi pana asujjhanato “payoge payoge āpatti pārājikassā”ti na vuttaṁ.",
  "tika-vin09t1:21_12": "Gaṇanapayojanābhāvato kiñcāpi na vuttaṁ, atha kho padabhājane “āpatti pārājikassā”ti",
  "tika-vin09t1:21_13": "vacanenāyamattho siddhoti yuttiñca vadanti.",
  "tika-vin09t1:22_0": "Yadi evaṁ mātikāyampi “yo pana bhikkhu methunaṁ dhammaṁ paṭiseveyya, pārājika”nti",
  "tika-vin09t1:22_1": "vattabbaṁ bhaveyya, pārājikassa anavasesavacanampi na yujjeyya. Sabbepi hi āpattikkhandhe,",
  "tika-vin09t1:22_2": "bhikkhugaṇanañca anavasesetvā tiṭṭhatīti anavasesavacananti katvā paveseva āpatti,",
  "tika-vin09t1:22_3": "na paviṭṭhādīsu. Tamevekaṁ sandhāya “yassa siyā āpattī”ti pārājikāpattimpi anto katvā",
  "tika-vin09t1:22_4": "nidānuddesavacanaṁ veditabbaṁ. Tasmā mātikāyaṁ “pārājika”nti avatvā “pārājiko hotī”ti",
  "tika-vin09t1:22_5": "puggalaniddesavacanaṁ tena sarīrabandhanena upasampadāya abhabbabhāvadīpanatthaṁ.",
  "tika-vin09t1:22_6": "“Āpatti pārājikassā”ti padabhājane vacanaṁ antimavatthuṁ ajjhāpannassāpi pārājikassa",
  "tika-vin09t1:22_7": "asaṁvāsassa sato puggalassa atheyyasaṁvāsakabhāvadīpanatthaṁ. Na hi so saṁvāsaṁ sādiyantopi",
  "tika-vin09t1:22_8": "theyyasaṁvāsako hoti, tasmā upasampanno “bhikkhū”tveva vuccati. Tenevāha “asuddho",
  "tika-vin09t1:22_9": "hoti puggalo aññataraṁ pārājikaṁ dhammaṁ ajjhāpanno, tañce suddhadiṭṭhi samāno anokāsaṁ",
  "tika-vin09t1:22_10": "kārāpetvā akkosādhippāyo vadati, āpatti omasavādena dukkaṭassā”ti anupasampannassa",
  "tika-vin09t1:22_11": "tadabhāvato siddho so upasampanno “bhikkhū”tveva vuccatīti, tena padasodhammaṁ, sahaseyyañca",
  "tika-vin09t1:22_12": "janeti, bhikkhupesuññādiñca janetīti veditabbaṁ.",
  "tika-vin09t1:23": "Nidānā mātikābhedo, vibhaṅgo tanniyāmako;",
  "tika-vin09t1:24": "Tato āpattiyā bhedo, anāpatti tadaññathāti. –",
  "tika-vin09t1:25_0": "Ayaṁ nayo veditabbo. Tattha sudinnavatthu -makkaṭivatthu -vajjiputtakavatthu cāti",
  "tika-vin09t1:25_1": "tippabhedavatthu imassa sikkhāpadassa nidānaṁ nāma. Tato nidānā “yo pana bhikkhu",
  "tika-vin09t1:25_2": "bhikkhūnaṁ…pe… asaṁvāso”ti imissā mātikāya bhedo jāto. Tattha hi “antamaso tiracchānagatāyā”ti",
  "tika-vin09t1:25_3": "itthiliṅgavasena “saccaṁ, āvuso, bhagavatā sikkhāpadaṁ paññattaṁ, tañca kho itthiyā,",
  "tika-vin09t1:25_4": "no purise, no paṇḍake, no ubhatobyañjanake cā”ti makkaṭipārājiko viya aññopi lesaṁ",
  "tika-vin09t1:25_5": "oḍḍetuṁ sakkoti, tasmā tādisassa alesokāsassa dassanatthaṁ idaṁ vuccati, makkaṭisaṅkhātā",
  "tika-vin09t1:25_6": "nidānā “antamaso tiracchānagatāyapī”ti mātikāya vacanabhedo, na itthiyā eva methunasiddhidassanato.",
  "tika-vin09t1:25_7": "Tasmā vibhaṅgo tanniyāmako tassā mātikāya adhippetatthaniyāmako vibhaṅgoti. Vibhaṅge",
  "tika-vin09t1:25_8": "hi “tisso itthiyo, tayo ubhatobyañjanakā, tayo paṇḍakā, tayo purisā. Manussitthiyā",
  "tika-vin09t1:25_9": "tayo magge, tiracchānagatapurisassa dve magge”tiādinā nayena sabbalesokāsaṁ pidahitvā",
  "tika-vin09t1:25_10": "niyamo kato. Etthāha – yadi evaṁ sādhāraṇasikkhāpadavasena vā liṅgaparivattanavasena",
  "tika-vin09t1:25_11": "vā na kevalaṁ bhikkhūnaṁ, bhikkhunīnampi “sikkhāsājīvasamāpanno”ti vibhaṅge vattabbaṁ",
  "tika-vin09t1:25_12": "siyā. Tadavacanena hi bhikkhunī purisaliṅgapātubhāvena bhikkhubhāve ṭhitā evaṁ vadeyya",
  "tika-vin09t1:25_13": "“nāhaṁ upasampadākaraṇakāle bhikkhūnaṁ sikkhāsājīvasamāpannā, tasmā na apaccakkhātasikkhāpi",
  "tika-vin09t1:25_14": "methunadhammena pārājikā homī”ti. Vuccate – yathā vuttaṁ, tathā na vattabbaṁ aniṭṭhappasaṅgato.",
  "tika-vin09t1:25_15": "Tathā vutte bhikkhunīnampi sikkhāpaccakkhānaṁ atthīti āpajjati. Tañcāniṭṭhaṁ. Idamaparamaniṭṭhaṁ",
  "tika-vin09t1:25_16": "“sabbasikkhāpadāni sādhāraṇāneva nāsādhāraṇānī”ti. Apicāyaṁ bhikkhūnaṁ sikkhāsājīvasamāpannāva",
  "tika-vin09t1:25_17": "hotīti dassanatthaṁ “anujānāmi, bhikkhave, taṁyeva upajjhaṁ tameva upasampadaṁ tāni",
  "tika-vin09t1:25_18": "vassāni bhikkhūhi saṅgamitu”ntiādi vuttaṁ. Tato āpattiyā bhedoti tato vibhaṅgato",
  "tika-vin09t1:25_19": "“akkhayite sarīre pārājikaṁ, yebhuyyena khayite thullaccaya”ntiādi āpattiyā bhedo",
  "tika-vin09t1:25_20": "hoti. Anāpatti tadaññathāti tato eva vibhaṅgato yena ākārena āpatti vuttā, tato aññenākārena",
  "tika-vin09t1:25_21": "anāpattibhedova hoti. “Sādiyati, āpatti pārājikassa, na sādiyati, anāpattī”ti hi",
  "tika-vin09t1:25_22": "vibhaṅge asati na paññāyati. Ettāvatā “nidānā mātikābhedo”ti ayaṁ gāthā samāsato",
  "tika-vin09t1:25_23": "vuttatthā hoti. Visesakāraṇaṁ pana tasmiṁ tasmiṁ sikkhāpade āvibhavissati.",
  "tika-vin09t1:26_0": "Paṭhamapaññatti tāva paṭhamabodhiṁ atikkamitvā paññattattā, āyasmato sudinnassa aṭṭhavassikakāle",
  "tika-vin09t1:26_1": "paññattattā ca rattaññumahattaṁ pattakāle paññattā, dutiyapaññatti bāhusaccamahattaṁ",
  "tika-vin09t1:26_2": "pattakāle. So hi āyasmā makkaṭipārājiko yathā mātugāmappaṭisaṁyuttesu sikkhāpadesu",
  "tika-vin09t1:26_3": "tiracchānagatitthī na adhippetā, tathā idhāpīti saññāya “saccaṁ, āvuso…pe… tañca",
  "tika-vin09t1:26_4": "kho manussitthiyā, no tiracchānagatāyā”ti āha. Tatiyapaññatti lābhaggamahattaṁ pattakāle",
  "tika-vin09t1:26_5": "uppannā “yāvadatthaṁ bhuñjitvā”tiādi vacanato, vepullamahattampi ettheva labbhatīti",
  "tika-vin09t1:26_6": "imaṁ paṭhamapārājikasikkhāpadaṁ tividhampi vatthuṁ upādāya catubbidhampi taṁ kālaṁ",
  "tika-vin09t1:26_7": "patvā paññattanti veditabbaṁ.",
  "tika-vin09t1:27_0": "Tattha yo panāti anavasesapariyādānapadaṁ. Bhikkhūti tassa atippasaṅganiyamapadaṁ.",
  "tika-vin09t1:27_1": "Bhikkhūnaṁ sikkhāsājīvasamāpannoti tassa visesanavacanaṁ. Na hi sabbopi bhikkhunāmako,",
  "tika-vin09t1:27_2": "yā bhagavatā yāya kāyaci upasampadāya upasampannabhikkhūnaṁ heṭṭhimaparicchedena",
  "tika-vin09t1:27_3": "sikkhitabbā sikkhā vihitā, “ettha saha jīvantī”ti yo ca sājīvo vutto, taṁ ubhayaṁ",
  "tika-vin09t1:27_4": "samāpannova hoti. Kadā pana samāpanno hoti? Yāya kāyaci upasampadāya upasampannasamanantarameva",
  "tika-vin09t1:27_5": "tadubhayaṁ jānantopi ajānantopi tadajjhupagatattā samāpannova nāma hoti. Saha jīvantīti",
  "tika-vin09t1:27_6": "yāva sikkhaṁ na paccakkhāti, pārājikabhāvaṁ vā na pāpuṇāti. Yaṁ pana vuttaṁ andhakaṭṭhakathāyaṁ",
  "tika-vin09t1:27_7": "“sikkhaṁ paripūrento sikkhāsamāpanno sājīvaṁ avītikkamanto sājīvasamāpanno”ti, taṁ",
  "tika-vin09t1:27_8": "ukkaṭṭhaparicchedavasena vuttaṁ. Na hi sikkhaṁ aparipūrento, kāmavitakkādibahulo",
  "tika-vin09t1:27_9": "vā ekaccaṁ sāvasesaṁ sājīvaṁ vītikkamanto vā sikkhāsājīvasamāpanno nāma na hoti.",
  "tika-vin09t1:28_0": "Ukkaṭṭhaparicchedena pana catukkaṁ labbhati – “atthi bhikkhu sikkhāsamāpanno sīlāni",
  "tika-vin09t1:28_1": "paccavekkhanto na sājīvasamāpanno acittakaṁ sikkhāpadaṁ vītikkamanto, atthi na sikkhāsamāpanno",
  "tika-vin09t1:28_2": "kāmavitakkādibahulo sājīvasamāpanno nirāpattiko, atthi na sikkhāsamāpanno na ca sājīvasamāpanno",
  "tika-vin09t1:28_3": "anavasesaṁ āpattiṁ āpanno, atthi ubhayasamāpanno sikkhaṁ paripūrento sājīvañca avītikkamanto”ti.",
  "tika-vin09t1:28_4": "Ayamettha catuttho bhikkhu ukkaṭṭho idha adhippeto siyā. Na hi bhagavā anukkaṭṭhaṁ",
  "tika-vin09t1:28_5": "vattuṁ yuttoti ce? Na, “tatra yāyaṁ adhisīlasikkhā, ayaṁ imasmiṁ atthe adhippetā",
  "tika-vin09t1:28_6": "sikkhā”ti vacanavirodhato, ukkaṭṭhaggahaṇādhippāye sati “sikkhāti tisso sikkhā”ti",
  "tika-vin09t1:28_7": "ettakameva vattabbanti adhippāyo. Sikkhattayasamāpanno hi sabbukkaṭṭho. “Methunaṁ",
  "tika-vin09t1:28_8": "dhammaṁ paṭiseveyyā”ti parato vacanaṁ apekkhitvā adhisīlasikkhāva vuttāti ce? Na,",
  "tika-vin09t1:28_9": "tassāpi abhabbattā. Na hi adhisīlasikkhaṁ paripūrento, sājīvañca avītikkamanto methunadhammaṁ",
  "tika-vin09t1:28_10": "paṭisevituṁ bhabbo, taṁ sikkhaṁ aparipūrento, sājīvañca vītikkamantoyeva hi paṭiseveyyāti",
  "tika-vin09t1:28_11": "adhippāyā. Tasmā evamettha attho gahetabbo. Yasmā sikkhāpadasaṅkhāto sājīvo adhisīlasikkhameva",
  "tika-vin09t1:28_12": "saṅgaṇhāti, na itarasikkhādvayaṁ, tasmā “tatra yāyaṁ adhisīlasikkhā, ayaṁ imasmiṁ",
  "tika-vin09t1:28_13": "atthe adhippetā sikkhā”ti vuttaṁ. Tasmā adhisīlasikkhāya saṅgāhako sājīvo sikkhāsājīvoti",
  "tika-vin09t1:28_14": "vutto. Iti sājīvavisesanatthaṁ sikkhāggahaṇaṁ kataṁ. Tadatthadīpanatthameva vibhaṅge",
  "tika-vin09t1:28_15": "sikkhaṁ aparāmasitvā “tasmiṁ sikkhati, tena vuccati sājīvasamāpanno”ti vuttaṁ. Tena",
  "tika-vin09t1:28_16": "ekamevidaṁ atthapadanti dīpitaṁ hoti. Tañca upasampadūpagamanantarato paṭṭhāya sikkhanādhikārattā",
  "tika-vin09t1:28_17": "“sikkhatī”ti ca “samāpanno”ti ca vuccati. Yo evaṁ “sikkhāsājīvasamāpanno”ti saṅkhaṁ",
  "tika-vin09t1:28_18": "gato, tādisaṁ paccayaṁ paṭicca aparabhāge sājīvasaṅkhātameva sikkhaṁ apaccakkhāya",
  "tika-vin09t1:28_19": "tasmiṁyeva dubbalyaṁ anāvikatvā methunaṁ dhammaṁ paṭiseveyyāti ayamattho yujjati.",
  "tika-vin09t1:29_0": "Kintu aṭṭhakathānayo paṭikkhitto hoti, so ca na paṭikkhepāraho hoti, adhippāyo panettha",
  "tika-vin09t1:29_1": "pariyesitabbo. Sabbesu sikkhāpadesu idameva bhikkhulakkhaṇaṁ sādhāraṇaṁ yadidaṁ “bhikkhūnaṁ",
  "tika-vin09t1:29_2": "sikkhāsājīvasamāpanno”ti. Khīṇāsavopi sāvako āpattiṁ āpajjati acittakaṁ, tathā sekkho,",
  "tika-vin09t1:29_3": "puthujjano pana sacittakampi, tasmā sekkhāsekkhaputhujjanānaṁ sāmaññamidaṁ bhikkhulakkhaṇanti",
  "tika-vin09t1:29_4": "katvā kevalaṁ sikkhāsamāpanno, kevalaṁ sājīvasamāpanno, ubhayasamāpanno cāti sarūpekadesaekasesanayena",
  "tika-vin09t1:29_5": "“sikkhāsājīvasamāpanno”tveva sampiṇḍetvā ukkaṭṭhaggahaṇena anukkaṭṭhānaṁ gahaṇasiddhito",
  "tika-vin09t1:29_6": "aṭṭhakathāyaṁ ukkaṭṭhova vutto. Tameva sampādetuṁ “tasmiṁ sikkhati, tena vuccati",
  "tika-vin09t1:29_7": "sājīvasamāpanno”ti ettha sikkhāsaddassa avacane parihāraṁ vatvā yasmā pana so sikkhampi",
  "tika-vin09t1:29_8": "samāpanno, tasmā sikkhāsamāpannotipi atthato veditabboti ca vatvā “yaṁ sikkhaṁ samāpanno,",
  "tika-vin09t1:29_9": "taṁ apaccakkhāya, yañca sājīvaṁ samāpanno, tattha dubbalyaṁ anāvikatvā”ti vuttanti",
  "tika-vin09t1:29_10": "ayamaṭṭhakathāya adhippāyo veditabbo. Etasmiṁ pana adhippāye adhisīlasikkhāya eva",
  "tika-vin09t1:29_11": "gahaṇaṁ sabbatthikattā, sīlādhikārato ca vinayassāti veditabbaṁ. Yathā ca sikkhāpadaṁ",
  "tika-vin09t1:29_12": "samādiyanto sīlaṁ samādiyatīti vuccati, evaṁ sikkhāpadaṁ paccakkhanto sīlaṁ paccakkhātīti",
  "tika-vin09t1:29_13": "vattuṁ yujjati, tasmā tattha vuttaṁ “yaṁ sikkhaṁ samāpanno, taṁ apaccakkhāyā”ti.",
  "tika-vin09t1:29_14": "Ettāvatā samāsato “sikkhāsājīvasamāpanno”ti ettha vattabbavinicchayo niṭṭhito hoti.",
  "tika-vin09t1:30_0": "Kiṁ iminā visesavacanena payojanaṁ, nanu “yo pana bhikkhu sikkhaṁ apaccakkhāya dubbalyaṁ",
  "tika-vin09t1:30_1": "anāvikatvā…pe… asaṁvāso”ti ettakameva vattabbanti ce? Na vattabbaṁ aniṭṭhappasaṅgato.",
  "tika-vin09t1:30_2": "“Yo pana sikkhāsājīvasamāpanno theyyasaṁvāsādiko kevalena samaññāmattena, paṭiññāmattena",
  "tika-vin09t1:30_3": "vā bhikkhu, tassāpi sikkhāpaccakkhānaṁ atthi, sikkhaṁ apaccakkhāya ca methunaṁ dhammaṁ",
  "tika-vin09t1:30_4": "paṭisevantassa pārājikāpatti. Yo vā pacchā pārājikaṁ āpattiṁ āpajjitvā na sikkhāsājīvasamāpanno,",
  "tika-vin09t1:30_5": "tassa ca, yo vā pakkhapaṇḍakattā paṇḍakabhāvūpagamanena na sikkhāsājīvasamāpanno,",
  "tika-vin09t1:30_6": "tassa ca tadubhayaṁ atthīti āpajjati. Paṇḍakabhāvapakkhe ca paṇḍako upasampadāya",
  "tika-vin09t1:30_7": "na vatthū”ti vuttaṁ. Tasmā itarasmiṁ pakkhe vatthūti siddhaṁ. Tasmiṁ pakkhe upasampanno",
  "tika-vin09t1:30_8": "paṇḍakabhāvapakkhe paṇḍakattā na sikkhāsājīvasamāpanno, so pariccajitabbāya sikkhāya",
  "tika-vin09t1:30_9": "abhāvena sikkhaṁ apaccakkhāya mukhena parassa aṅgajātaggahaṇanayena methunaṁ dhammaṁ",
  "tika-vin09t1:30_10": "paṭiseveyya, tassa kuto pārājikāpattīti adhippāyo. Ayaṁ nayo apaṇḍakapakkhaṁ alabhamānasseva",
  "tika-vin09t1:30_11": "parato yujjati, labhantassa pana arūpasattānaṁ kusalādisamāpattikkhaṇe bhavaṅgavicchede",
  "tika-vin09t1:30_12": "satipi amaraṇaṁ viya paṇḍakabhāvapakkhepi bhikkhubhāvo atthi. Saṁvāsaṁ vā sādiyantassa",
  "tika-vin09t1:30_13": "na theyyasaṁvāsakabhāvo atthi antimavatthuajjhāpannassa viya. Na ca sahaseyyādiṁ",
  "tika-vin09t1:30_14": "janeti. Gaṇapūrako pana na hoti antimavatthuṁ ajjhāpanno viya. Na so sikkhāsājīvasamāpanno.",
  "tika-vin09t1:30_15": "Itarasmiṁ pana pakkhe hoti, ayaṁ imassa tato viseso. Kimayaṁ sahetuko, udāhu ahetukoti?",
  "tika-vin09t1:30_16": "Na ahetuko. Yato upasampadā tassa apaṇḍakapakkhe anuññātā sahetukappaṭisandhikattā.",
  "tika-vin09t1:30_17": "Paṇḍakabhāvapakkhepi kissa nānuññātāti ce? Paṇḍakabhūtattā opakkamikapaṇḍakassa viya.",
  "tika-vin09t1:31_0": "Apica “sikkhāsājīvasamāpanno”ti iminā tassa sikkhāsamādānaṁ dīpetvā taṁ samādinnaṁ",
  "tika-vin09t1:31_1": "sikkhaṁ apaccakkhāya, tattha ca dubbalyaṁ anāvikatvāti vattuṁ yujjati, na aññathāti",
  "tika-vin09t1:31_2": "iminā kāraṇena yathāvuttāniṭṭhappasaṅgato “yo pana bhikkhu bhikkhūnaṁ sikkhāsājīvasamāpanno",
  "tika-vin09t1:31_3": "sikkhaṁ apaccakkhāyā”tiādi vuttaṁ. Yathā cettha, evaṁ “yo pana bhikkhu bhikkhūnaṁ",
  "tika-vin09t1:31_4": "sikkhāsājīvasamāpanno sikkhaṁ apaccakkhāya dubbalyaṁ anāvikatvā gāmā vā araññā vā",
  "tika-vin09t1:31_5": "adinnaṁ…pe… yo pana bhikkhu bhikkhūnaṁ sikkhāsājīvasamāpanno sikkhaṁ apaccakkhāya",
  "tika-vin09t1:31_6": "dubbalyaṁ anāvikatvā sugatacīvarappamāṇaṁ cīvaraṁ kārāpeyyā”ti sabbattha yojetabbaṁ.",
  "tika-vin09t1:32_0": "“Antamaso tiracchānagatāyapī”ti manussitthiṁ upādāya vuttaṁ. Na hi pageva paṇḍake,",
  "tika-vin09t1:32_1": "purise vāti vattuṁ yujjati. Sesaṁ tattha tattha vuttanayameva. Ayaṁ tāva mātikāya",
  "tika-vin09t1:32_2": "vinicchayo aññatthāpi yathāsambhavaṁ yojetvā dīpetabbo.",
  "tika-vin09t1:33_0": "Sāriputtabelaṭṭhasīsānandādayopi sikkhāpadapaññattikāraṇattā ca āpattiāpajjanato",
  "tika-vin09t1:33_1": "ca kasmā mahāvibhaṅge ñatticatutthaupasampadāyeva āgatāti? Paṭikkhittāya saraṇagamanūpasampadāya",
  "tika-vin09t1:33_2": "anuññātappasaṅgabhayāti upatissatthero. Āpattiyā bhabbataṁ sandhāya tasmimpi vutte",
  "tika-vin09t1:33_3": "pubbe paṭikkhittāpi bhagavatā puna anuññātāti bhikkhūnaṁ micchāgāho vā vimati vā",
  "tika-vin09t1:33_4": "uppajjati, tasmā na vuttāti vuttaṁ hoti.",
  "tika-vin09t1:34_0": "“Adhammakammaṁ vaggakamma”ti vacanato kuppakammampi katthaci “kamma”nti vuccati,",
  "tika-vin09t1:34_1": "tasmā “akuppenā”ti vuttaṁ. Yasmā akuppakammampi ekaccaṁ na ṭhānārahaṁ, yena apatto",
  "tika-vin09t1:34_2": "osāraṇaṁ suosāritoti vuccati, tasmā “ṭhānārahenā”ti vuttaṁ. Yadi evaṁ “ṭhānārahenā”ti",
  "tika-vin09t1:34_3": "idameva vattabbaṁ iminā akuppasiddhitoti ce? Na, aṭṭhānārahena akuppena upasampanno",
  "tika-vin09t1:34_4": "imasmiṁ atthe na adhippeto aniṭṭhappasaṅgato. Dvīhi panetehi ekato vuttehi ayamattho",
  "tika-vin09t1:34_5": "paññāyati – kevalaṁ tena akuppena upasampanno ayampi imasmiṁ atthe adhippeto bhikkhūti,",
  "tika-vin09t1:34_6": "ṭhānārahena ca akuppena ca upasampanno ayampi imasmiṁ atthe adhippeto bhikkhūti,",
  "tika-vin09t1:34_7": "kuppena upasampanno nādhippetoti.",
  "tika-vin09t1:35_0": "“Paṭisandhiggahaṇato paṭṭhāya aparipuṇṇavīsativasso”ti vuttattā opapātikañcāti soḷasavassuddesikā",
  "tika-vin09t1:35_1": "opapātikā paṭisandhito paṭṭhāya aparipuṇṇavīsativassāti vadanti. ‘Soḷasavassuddesikā",
  "tika-vin09t1:35_2": "hontī’ti vuttattā puna cattāri vassāni icchitabbāni, ‘paṭisandhiggahaṇato paṭṭhāyā’ti",
  "tika-vin09t1:35_3": "idaṁ gabbhaseyyakānaṁ vasena vutta”nti eke. “Keci vadantī”ti yattha yattha likhīyati,",
  "tika-vin09t1:35_4": "tattha tattha vicāretvā atthaṁ suṭṭhu upalakkhaye. Opakkamike paṇḍakabhāvo āruḷhanayena",
  "tika-vin09t1:35_5": "veditabbo. “Pakkhapaṇḍako apaṇḍakapakkhe pabbājetvā paṇḍakapakkhe nāsetabbo”ti likhitaṁ.",
  "tika-vin09t1:36": "“Binduṁ adatvā ce nivāseti, theyyasaṁvāsako na hotī”ti vadanti, vīmaṁsitabbaṁ. Liṅgānurūpassāti sāmaṇerārahassa saṁvāsassa sāditattāti adhippāyo.",
  "tika-vin09t1:37_0": "Rājabhayādīhi gahitaliṅgānaṁ “gihī maṁ ‘samaṇo’ti jānantū”ti vañcanacitte satipi",
  "tika-vin09t1:37_1": "bhikkhūnaṁ vañcetukāmatāya ca tehi saṁvasitukāmatāya ca abhāvā doso na jātoti. “Yo",
  "tika-vin09t1:37_2": "evaṁ pabbajati, so theyyasaṁvāsako nāma hotī”ti vā “evaṁ kātuṁ na labbhatī”ti vā",
  "tika-vin09t1:37_3": "“evaṁ pabbajito sāmaṇero na hotī”ti vā na jānāti, vaṭṭati. “Jānāti, na vaṭṭatī”ti",
  "tika-vin09t1:37_4": "ca likhitaṁ. “Rājadubbhikkhādiatthāya cīvaraṁ pārupitvā saṁvāsaṁ sādiyanto theyyasaṁvāsako",
  "tika-vin09t1:37_5": "hoti. Kasmā? Asuddhacittattā. Puna so ‘suddhaṁ brahmacariyaṁ karissāmi, kiṁ etenāti",
  "tika-vin09t1:37_6": "vippaṭisārena vā paccayādisulabhatāya vā karissāmī’ti suddhamānaso hutvā yāva so",
  "tika-vin09t1:37_7": "saṁvāsaṁ nādhivāseti, tāva theyyasaṁvāsako na hoti. Evaṁ suddhacittuppattito paṭṭhāya",
  "tika-vin09t1:37_8": "saṁvāsaṁ sādiyati ce, theyyasaṁvāsako hotīti adhippeto. Itarathā sabbaṁ virujjhatī”ti eke.",
  "tika-vin09t1:38": "“Nābhiparāmāsādinā jāto tathārūpaṁ pitaraṁ ghāteti ce, pitughātako hotī”ti vadanti.",
  "tika-vin09t1:39_0": "Yo pana kāyasaṁsaggena sīlavināsaṁ pāpeti, na so bhikkhunidūsako “tiṇṇaṁ maggāna”nti",
  "tika-vin09t1:39_1": "vacanato. Bhikkhuniṁ pana ekatoupasampannaṁ dūsetvāpi bhikkhunidūsako hoti, sopi",
  "tika-vin09t1:39_2": "pārājiko hotīti vinicchayo. Bhikkhunī pana theyyasaṁvāsikā, mātupituarahantaghātikā,",
  "tika-vin09t1:39_3": "lohituppādikā, titthiyapakkantikā ca hoti, aṭṭhakathāsu anāgataṁ vinayadharā sampaṭicchanti.",
  "tika-vin09t1:40_0": "“Sampajānamusāvāde pācittiya”nti vuttaṁ mariyādaṁ avītikkamanto tasmiñca sikkhāpade",
  "tika-vin09t1:40_1": "sikkhatīti vuccati. Sikkhāpadanti asabhāvadhammo saṅketova, idha paññatti adhippetā.",
  "tika-vin09t1:40_2": "“Methunasaṁvarassetaṁ adhivacana”nti samantapāsādikāyaṁ vuttaṁ, taṁ panatthaṁ sandhāyāti",
  "tika-vin09t1:40_3": "likhitaṁ. Sikkhāti taṁ taṁ sikkhāpadaṁ, sikkhanabhāvena pavattacittuppādo. Sājīvanti",
  "tika-vin09t1:40_4": "paññatti. Tadatthadassanatthaṁ pubbe “methunasaṁvarassetaṁ adhivacana”nti vuttaṁ.",
  "tika-vin09t1:40_5": "Yasmā sikkhāya guṇasammatāya puññasammatāya tantiyā abhāvato lokassa dubbalyāvikammaṁ",
  "tika-vin09t1:40_6": "tattha na sambhavati. Patthanīyā hi sā, tasmā “yañca sājīvaṁsamāpanno, tasmiṁ dubbalabhāvaṁ",
  "tika-vin09t1:40_7": "appakāsetvā”ti vuttaṁ. Āṇāya hi dubbalyaṁ sambhavatīti upatisso. Dubbalyāvikammapadaṁ",
  "tika-vin09t1:40_8": "sikkhāpaccakkhānapadassa byañjanasiliṭṭhatāya vā parivārakabhāvena vā veditabbaṁ.",
  "tika-vin09t1:40_9": "Atha vā yasmā sikkhāpaccakkhānassa ekaccaṁ dubbalyāvikammaṁ akataṁ hoti, tasmā taṁ",
  "tika-vin09t1:40_10": "sandhāya “sikkhaṁ apaccakkhāyā”ti padassa atthaṁ vivaranto “dubbalyaṁ anāvikatvā”ti",
  "tika-vin09t1:40_11": "āha. Tattha siyā yasmā na sabbaṁ dubbalyāvikammaṁ sikkhāpaccakkhānaṁ, tasmā “dubbalyaṁ",
  "tika-vin09t1:40_12": "anāvikatvā”ti paṭhamaṁ vatvā tassa atthaniyamatthaṁ “sikkhaṁ apaccakkhāyā”ti vattabbanti?",
  "tika-vin09t1:40_13": "Taṁ na, kasmā? Atthānukkamābhāvato. “Sikkhāsājīvasamāpanno”ti hi vuttattā “yaṁ sikkhaṁ",
  "tika-vin09t1:40_14": "samāpanno, taṁ apaccakkhāya, yañca sājīvaṁ samāpanno, tattha dubbalyaṁ anāvikatvā”ti",
  "tika-vin09t1:40_15": "vuccamāne anukkameneva attho vutto hoti, na aññathā, tasmā idameva paṭhamaṁ vuttanti.",
  "tika-vin09t1:40_16": "Tesaṁyevāti cuddasannaṁ.",
  "tika-vin09t1:41": "“Sikkhaṁ apaccakkhāyā”ti sabbasikkhāpadānaṁ sādhāraṇatthaṁ “ayamettha anupaññattī”ti vuttaṁ.",
  "tika-vin09t1:42_0": "Pavesanaṁ nāma aṅgajātaṁ pavesentassa aṅgajātena samphusanaṁ. Paviṭṭhaṁ nāma yāva",
  "tika-vin09t1:42_1": "mūlaṁ pavesentassa vippakatakālo vāyāmakālo. Sukkavisaṭṭhisamaye aṅgajātaṁ ṭhitaṁ",
  "tika-vin09t1:42_2": "nāma. Uddharaṇaṁ nāma nīharaṇakālo. Vinayagaṇṭhipade pana “vāyāmato oramitvā ṭhānaṁ",
  "tika-vin09t1:42_3": "ṭhitaṁ nāmā”ti vuttaṁ, taṁ asaṅkarato dassanatthaṁ vuttaṁ. Pavesanapaviṭṭhauddharaṇakālesupi",
  "tika-vin09t1:42_4": "sukkavisaṭṭhi hotiyeva. Sādiyanaṁ nāma sevanacittassa adhivāsanacittassa uppādanaṁ.",
  "tika-vin09t1:43_0": "Ubhatovibhaṅge eva paññattāni sandhāya “idañhi sabbasikkhāpadānaṁ nidāna”nti vuttaṁ.",
  "tika-vin09t1:43_1": "“Vinayadharapañcamena gaṇena upasampadā”ti vuttattā idha tatiyā sahayogena vuttā.",
  "tika-vin09t1:43_2": "Tasmā vīsatipi bhikkhū ce nisinnā, pañcamo vinayadharova icchitabbo, evaṁ sati pārājiko",
  "tika-vin09t1:43_3": "ce vinayadharo, upasampadākammaṁ kopetīti ce? Na, parivārāvasāne kammavagge yaṁ kammavipattilakkhaṇaṁ",
  "tika-vin09t1:43_4": "vuttaṁ, tassa tasmiṁ natthitāya. “Kathaṁ vatthuto vā ñattito vā anussāvanato vā sīmato",
  "tika-vin09t1:43_5": "vā parisato vā”ti ettakaṁ vuttaṁ, nanu ayaṁ “parisato vā”ti vacanena saṅgahitoti",
  "tika-vin09t1:43_6": "ce? Na, “dvādasahi ākārehi parisato kammāni vipajjantī”ti suttassa hi vibhaṅge tassa",
  "tika-vin09t1:43_7": "anāmaṭṭhattāti ayamattho yasmā tattha tattha sarūpena vuttapāḷivaseneva sakkā jānituṁ,",
  "tika-vin09t1:43_8": "tasmā nayamukhaṁ dassetvā saṁkhittoti likhitaṁ. “Aṅga”nti padaṁ uddharitvā “sabbasikkhāpadesu",
  "tika-vin09t1:43_9": "āpattīnaṁ aṅgānaṅgaṁ veditabba”nti vuttaṁ, idha pana “aṅga”nti vuttaṁ, kasmā? Samuṭṭhanādīnaṁ",
  "tika-vin09t1:43_10": "parivārādīsu saṅkhepena āgatattā tattha gahetvā idhāpi niddiṭṭhānaṁ anaṅgānaṁ vavatthānābhāvato,",
  "tika-vin09t1:43_11": "sabbattha saṅkhepato ca vitthārato ca anaṅgatte vuccamāne ativitthāratāya tasmiṁ",
  "tika-vin09t1:43_12": "tasmiṁ sikkhāpade anūnaṁ vattabbato cāti veditabbo, sabbāpattīnaṁ saṅgāhakavasenāti attho.",
  "tika-vin09t1:44_0": "Yāni sikkhāpadāni “kiriyānī”ti vuccanti, tesaṁ vasena kāyavācā saha viññattiyā veditabbā,",
  "tika-vin09t1:44_1": "akiriyānaṁ vasena vinā viññattiyā veditabbā. Cittaṁ panettha appamāṇaṁ bhūtārocanasamuṭṭhānassa",
  "tika-vin09t1:44_2": "kiriyattā, acittakattā ca. Tattha kiriyā āpattiyā anaṅgantaracittasamuṭṭhānā veditabbā.",
  "tika-vin09t1:44_3": "Aviññattijanakampi ekaccaṁ bāhullanayena “kiriya”nti vuccati yatheva paṭhamapārājikaṁ.",
  "tika-vin09t1:44_4": "Viññattiyā abhāvepi “so ce sādiyati, āpatti pārājikassa, na sādiyati, anāpattī”ti",
  "tika-vin09t1:44_5": "hi vuttaṁ, viññattisaṅkhātāpi kiriyā vinā sevanacittena na hoti vuttacittajattā,",
  "tika-vin09t1:44_6": "vikārarūpattā, cittānuparivattikattā ca. Tasmā kiriyāsaṅkhātamidaṁ viññattirūpaṁ,",
  "tika-vin09t1:44_7": "itaraṁ cittajarūpaṁ viya janakacittena vinā na tiṭṭhati, itaraṁ saddāyatanaṁ tiṭṭhati,",
  "tika-vin09t1:44_8": "tasmā kiriyāya sati ekantato tajjanakaṁ sevanacittaṁ atthi evāti katvā na sādiyati,",
  "tika-vin09t1:44_9": "anāpattīti na yujjatīti. Yasmā viññattijanakampi samānaṁ sevanacittaṁ na sabbakālaṁ",
  "tika-vin09t1:44_10": "viññattiṁ janeti, tasmā vināpi viññattiyā sayaṁ uppajjatīti katvā “sādiyati, āpatti",
  "tika-vin09t1:44_11": "pārājikassā”ti vuttaṁ. Nuppajjati ce, na sādiyati nāma, tassa anāpatti. Teneva bhagavā",
  "tika-vin09t1:44_12": "“kiṁcitto tvaṁ bhikkhū”ti citteneva āpattiṁ paricchindati, na kiriyāyāti veditabbaṁ.",
  "tika-vin09t1:45_0": "Ettha samuṭṭhānaggahaṇaṁ kattabbato vā akattabbato vā kāyādibhedāpekkhameva āpattiṁ",
  "tika-vin09t1:45_1": "āpajjati, na aññathāti dassanappayojanaṁ. Tesu kiriyāggahaṇaṁ kāyādīnaṁ saviññattikāviññattikabhedadassanappayojanaṁ.",
  "tika-vin09t1:45_2": "Saññāggahaṇaṁ āpattiyā aṅgānaṅgacittavisesadassanappayojanaṁ. Tena yaṁ cittaṁ kiriyalakkhaṇe",
  "tika-vin09t1:45_3": "vā akiriyalakkhaṇe vā sannihitaṁ, yato vā kiriyā vā akiriyā vā hoti, na taṁ avisesena",
  "tika-vin09t1:45_4": "āpattiyā aṅgaṁ vā anaṅgaṁ vā hoti. Kintu yāya saññāya “saññāvimokkha”nti vuccati,",
  "tika-vin09t1:45_5": "tāya sampayuttaṁ cittaṁ aṅgaṁ, itaraṁ anaṅganti dassitaṁ hoti. Idāni yena cittena",
  "tika-vin09t1:45_6": "sikkhāpadaṁ sacittakaṁ hoti, tadabhāvā acittakaṁ, tena tassa avisesena sāvajjatāya",
  "tika-vin09t1:45_7": "“lokavajjamevā”ti vuttaṁ. Kintu sāvajjaṁyeva samānaṁ ekaccaṁ lokavajjaṁ, ekaccaṁ",
  "tika-vin09t1:45_8": "paṇṇattivajjanti dassanappayojanaṁ cittalokavajjaggahaṇaṁ. Cittameva yasmā “lokavajja”nti",
  "tika-vin09t1:45_9": "vuccati, tasmā manokammampi siyā āpattīti aniṭṭhappasaṅganivāraṇappayojanaṁ kammaggahaṇaṁ.",
  "tika-vin09t1:46_0": "Yaṁ panettha akiriyalakkhaṇaṁ kammaṁ, taṁ kusalattikavinimuttaṁ siyāti aniṭṭhappasaṅganivāraṇappayojanaṁ",
  "tika-vin09t1:46_1": "kusalattikaggahaṇaṁ. Yā panettha abyākatāpatti, taṁ ekaccaṁ avedanampi nirodhaṁ samāpanno",
  "tika-vin09t1:46_2": "āpajjatīti vedanāttikaṁ ettha na labbhatīti aniṭṭhappasaṅganivāraṇatthaṁ vedanāttikaggahaṇaṁ.",
  "tika-vin09t1:46_3": "Sikkhāpadañhi sacittakapuggalavasena “ticittaṁ tivedana”nti laddhavohāraṁ acittakenāpannampi",
  "tika-vin09t1:46_4": "“ticittaṁ tivedana”miceva vuccati. Tatridaṁ sādhakasuttaṁ – “atthāpatti acittako",
  "tika-vin09t1:46_5": "āpajjati acittako vuṭṭhāti, atthāpatti kusalacitto āpajjati kusalacitto vuṭṭhātī”tiādi.",
  "tika-vin09t1:46_6": "“Sacittakaṁ āpattidīpanaṁ, saññāvimokkhaṁ anāpattidīpanaṁ, acittakaṁ vatthuajānanaṁ,",
  "tika-vin09t1:46_7": "nosaññāvimokkhaṁ vītikkamanājānanaṁ. Idameva tesaṁ nānātta”nti likhitaṁ.",
  "tika-vin09t1:47_0": "Sacittakapakkheti ettha ayaṁ tāva gaṇṭhipadanayo – sacittakapakkheti surāpānādiacittake",
  "tika-vin09t1:47_1": "sandhāya vuttaṁ. Sacittakesu pana yaṁ ekantamakusaleneva samuṭṭhāti, tañca ubhayaṁ",
  "tika-vin09t1:47_2": "lokavajjaṁ nāma. Surāpānasmiñhi “surā”ti vā “pātuṁ na vaṭṭatī”ti vā jānitvā pivane",
  "tika-vin09t1:47_3": "akusalamevāti. Tattha “na vaṭṭatīti jānitvā”ti vuttavacanaṁ na yujjati paṇṇattivajjassapi",
  "tika-vin09t1:47_4": "lokavajjatāpasaṅgato. Imaṁ aniṭṭhappasaṅgaṁ pariharitukāmatāya ca vajirabuddhittherena",
  "tika-vin09t1:47_5": "likhitaṁ – “idha ‘sacittaka’nti ca ‘acittaka’nti ca vicāraṇā vatthuvijānane eva hoti,",
  "tika-vin09t1:47_6": "na paññattivijānane. Yadi paññattivijānane hoti, sabbasikkhāpadāni lokavajjāneva",
  "tika-vin09t1:47_7": "siyuṁ, na ca sabbasikkhāpadāni lokavajjāni. Tasmā vatthuvijānane eva hotīti idaṁ",
  "tika-vin09t1:47_8": "yujjati. Kasmā? Yasmā sekhiyesu paññattivijānanameva pamāṇaṁ, na vatthumattavijānana”nti.",
  "tika-vin09t1:47_9": "Ayaṁ panettha attho sikkhāpadasīsena āpattiṁ gahetvā yassa sikkhāpadassa sacittakassa",
  "tika-vin09t1:47_10": "cittaṁ akusalameva hoti, taṁ lokavajjaṁ, sacittakācittakasaṅkhātassa acittakassa",
  "tika-vin09t1:47_11": "ca sacittakapakkhe cittaṁ akusalameva hoti, tampi surāpānādilokavajjanti imamatthaṁ",
  "tika-vin09t1:47_12": "sandhāya “yassā sacittakapakkhe cittaṁ akusalameva hoti, ayaṁ lokavajjā nāmā”ti vuttaṁ.",
  "tika-vin09t1:47_13": "“Sacittakapakkhe”ti hi idaṁ vacanaṁ acittakaṁ sandhāyāha. Na hi ekaṁsato sacittakāya",
  "tika-vin09t1:47_14": "“sacittakapakkhe”ti visesane payojanaṁ atthīti, evaṁ santepi aniyamena vuttañca niyamavasena",
  "tika-vin09t1:47_15": "eva gahetabbanti attho.",
  "tika-vin09t1:48_0": "Tiracchānānaṁ panāti pana-saddena thullaccayādikāraṁ nivatteti. Kiriyāti ettha “ṭhitaṁ",
  "tika-vin09t1:48_1": "sādiyatī”ti vuttattā taṁ kathanti ce? “Sādiyatī”ti vuttattā kiriyā eva. Evaṁ sante",
  "tika-vin09t1:48_2": "“kāyakammaṁ manokamma”nti vattabbanti ce? Na, pacuravohāravasena “kāyakamma”nti vuttattā.",
  "tika-vin09t1:48_3": "Ubbhajāṇumaṇḍalikāya labbhati evāti likhitaṁ. Pubbe vuttanayena saṁsandetvā gahetabbaṁ.",
  "tika-vin09t1:48_4": "“Dunnikkhittassa, bhikkhave, padabyañjanassa atthopi dunnayo hotī”ti vadantenāpi",
  "tika-vin09t1:48_5": "atthassa sukhaggahaṇatthameva padabyañjanassa sunikkhittabhāvo icchito, na akkharavacanāya,",
  "tika-vin09t1:48_6": "tasmā āha “atthañhi nātho saraṇaṁ avocā”tiādi.",
  "tika-vin09t1:49": "Paṭhamapārājikavaṇṇanā niṭṭhitā.",
  "tika-vin09t1:50": "2. Dutiyapārājikavaṇṇanā",
  "tika-vin09t1:51_0": "Gāmā vā araññā vāti lakkhaṇānupaññattikattā ādimhi vuttā. Sabbasmiñhi vinayapiṭake",
  "tika-vin09t1:51_1": "gāmo, gāmūpacāro, gāmakkhettaṁ, gāmasīmā, gāmasīmūpacāroti pañcavidho gāmabhedo veditabbo.",
  "tika-vin09t1:51_2": "Tathā āraññakasīmāya ekaṁ agāmakaṁ araññaṁ, saṁvidhānasikkhāpadānaṁ ekaṁ, sagāmakaṁ",
  "tika-vin09t1:51_3": "ekaṁ, avippavāsasīmāya ekaṁ, gaṇamhāohīyanakassa ekanti pañcavidho araññabhedo veditabbo.",
  "tika-vin09t1:51_4": "Tattha atthi gāmo na gāmaparihāraṁ katthaci labhati, atthi gāmo na gāmakiccaṁ karoti,",
  "tika-vin09t1:51_5": "tathā atthi araññaṁ na araññaparihāraṁ katthaci labhati, atthi araññaṁ na araññakiccaṁ",
  "tika-vin09t1:51_6": "karotīti ayampi bhedo veditabbo.",
  "tika-vin09t1:52_0": "Tattha avippavāsasīmāsammannanakammavācāya ṭhapetvā “gāmañca gāmūpacārañcā”ti ettha",
  "tika-vin09t1:52_1": "gāmo nāma parikkhitto ce, parikkhepassa anto, aparikkhitto ce, parikkhepokāsato anto",
  "tika-vin09t1:52_2": "veditabbo. Ayaṁ udositasikkhāpade “antogāmo”ti āgato. Sāsaṅkasikkhāpade “antaraghara”nti",
  "tika-vin09t1:52_3": "āgato anāsaṅkato. Yathāha “antaraghare nikkhipeyyāti samantā gocaragāme nikkhipeyyā”ti.",
  "tika-vin09t1:52_4": "Tathā antaragharappaṭisaṁyuttānaṁ sekhiyānaṁ ayameva paricchedo veditabbo. “Yā pana",
  "tika-vin09t1:52_5": "bhikkhunī ekā gāmantaraṁ gaccheyyā”ti etthāpi ayameva paricchedo adhippeto “parikkhittassa",
  "tika-vin09t1:52_6": "gāmassa parikkhepaṁ atikkamantiyā, aparikkhittassa gāmassa upacāraṁ atikkamantiyā”ti vuttattā.",
  "tika-vin09t1:53_0": "Yesu purāṇapotthakesu “upacāraṁ okkamantiyā”ti likhitaṁ, taṁ vikāle gāmappavesanasikkhāpadesu",
  "tika-vin09t1:53_1": "āciṇṇaṁ nayaṁ gahetvā pamādena likhīyati, na pamāṇaṁ. Yesu ca potthakesu vikāle gāmappavesanasikkhāpadassa",
  "tika-vin09t1:53_2": "vibhaṅge “gāmaṁ paviseyyāti parikkhittassa gāmassa parikkhepaṁ atikkamantassa, aparikkhittassa",
  "tika-vin09t1:53_3": "gāmassa upacāraṁ atikkamantassā”ti likhīyati, sā pamādalekhā. Upacāraṁ okkamantassāti",
  "tika-vin09t1:53_4": "tattha pāṭho. Vuttañhi samantapāsādikāyaṁ “aparikkhittassa gāmassa upacāro adinnādāne",
  "tika-vin09t1:53_5": "vuttanayeneva veditabbo”ti. Idha kaṅkhāvitaraṇiyampi vuttaṁ “santaṁ bhikkhuṁ anāpucchitvāti…pe…",
  "tika-vin09t1:53_6": "upacāraṁ okkamantassā”tiādi.",
  "tika-vin09t1:54_0": "Yaṁ pana katthaci potthake “bhikkhuniyā gāmantarādhikāre ekena pādena itarassa gāmassa",
  "tika-vin09t1:54_1": "parikkhepaṁ vā atikkamante, upacāraṁ vā okkante thullaccayaṁ, dutiyena atikkantamatte,",
  "tika-vin09t1:54_2": "okkantamatte ca saṅghādiseso”ti pāṭho dissati. Tattha “okkante, okkantamatte”ti etāni",
  "tika-vin09t1:54_3": "padāni adhikāni, kevalaṁ likhitakehi aññehi likhitāni. Katthaci potthake “okkantamatte",
  "tika-vin09t1:54_4": "cā”ti padaṁ na dissati, itaraṁ dissati. Tāni dve padāni pāḷiyā virujjhanti. “Aparikkhittassa",
  "tika-vin09t1:54_5": "gāmassa upacāraṁ atikkāmentiyā”ti hi pāḷi. Tathā samantapāsādikāya virujjhanti. “Parikkhepārahaṭṭhānaṁ",
  "tika-vin09t1:54_6": "ekena pādena atikkamati, thullaccayaṁ, dutiyena atikkamati, saṅghādiseso. Apicettha",
  "tika-vin09t1:54_7": "sakagāmato…pe… ekena pādena itarassa gāmassa parikkhepe vā upacāre vā atikkante thullaccayaṁ,",
  "tika-vin09t1:54_8": "dutiyena atikkantamatte saṅghādiseso”ti hi vuttaṁ.",
  "tika-vin09t1:55_0": "Gaṇṭhipade cassa “parikkhepaṁ atikkāmentiyā”ti vatvā “upacārepi eseva nayo”ti vuttaṁ.",
  "tika-vin09t1:55_1": "Anugaṇṭhipade ca “aparikkhittassa gāmassa upacāraṁ ‘okkamantiyā’tipi potthakesu ekaccesu",
  "tika-vin09t1:55_2": "dissati, taṁ na gahetabba”nti vuttaṁ. Aparampi vuttaṁ “aparikkhittassa gāmassa upacāraṁ",
  "tika-vin09t1:55_3": "‘atikkāmentiyā’ti vacanenāpi evaṁ veditabbaṁ – vikāle gāmappavesane dvinnaṁ leḍḍupātānaṁ",
  "tika-vin09t1:55_4": "eva vasena upacāro paricchinditabbo, itarathā yathā ettha parikkhepārahaṭṭhānaṁ parikkhepaṁ",
  "tika-vin09t1:55_5": "viya katvā ‘atikkāmentiyā’ti vuttaṁ, evaṁ tatthāpi ‘aparikkhittassa gāmassa upacāraṁ",
  "tika-vin09t1:55_6": "atikkāmentassā’ti vadeyya. Yasmā pana tattha parikkhepārahaṭṭhānato uttarimeko leḍḍupāto",
  "tika-vin09t1:55_7": "upacāroti adhippeto. Tasmā tadatthadīpanatthaṁ ‘aparikkhittassa gāmassa upacāraṁ",
  "tika-vin09t1:55_8": "okkamantassā’ti vutta”nti.",
  "tika-vin09t1:56_0": "Yaṁ pana andhakaṭṭhakathāyaṁ parikkhepārahaṭṭhānaṁyeva upacāranti sallakkhetvā “parikkhepapaakkhepārahaṭṭhānānaṁ",
  "tika-vin09t1:56_1": "ninnānākaraṇadīpanatthaṁ upacāraṁ okkamantassā”ti vuttaṁ, pāḷivisesamasallakkhetvā",
  "tika-vin09t1:56_2": "“aparikkhittassa gāmassa upacāraṁ atikkamantassa idha upacāro parikkhepo yathā bhaveyya,",
  "tika-vin09t1:56_3": "taṁ upacāraṁ paṭhamaṁ pādaṁ atikkāmentassa āpatti dukkaṭassa, dutiyaṁ pādaṁ atikkāmentassa",
  "tika-vin09t1:56_4": "āpatti pācittiyassā”ti vuttaṁ, taṁ na gahetabbameva pāḷiyā visesasambhavatoti. Porāṇagaṇṭhipade",
  "tika-vin09t1:56_5": "“upacāraṁ atikkāmentiyā bhikkhuniyā gāmantarāpattī”ti vuttaṁ. Tasmā idha kaṅkhāvitaraṇiyā",
  "tika-vin09t1:56_6": "“ekena pādena itarassa…pe… atikkantamatte saṅghādiseso”ti ayameva pāṭho veditabbo.",
  "tika-vin09t1:56_7": "Ettāvatā imesu yathāvuttesu ṭhānesu yathāvuttaparicchedova gāmoti veditabbo. Imassa",
  "tika-vin09t1:56_8": "atthassa dīpanatthaṁ “gāmo nāma ekakuṭikopī”tiādi vuttaṁ. Imassa vasena asatipi parikkhepātikkame,",
  "tika-vin09t1:56_9": "upacārokkamane vā antarārāmato vā bhikkhunupassayato vā titthiyaseyyato vā paṭikkamanato",
  "tika-vin09t1:56_10": "vā taṁ gāmaṁ pavisantassa antarārāmaparikkhepassa, upacārassa vā atikkamanavasena",
  "tika-vin09t1:56_11": "gāmapaccayā āpattiyo veditabbā.",
  "tika-vin09t1:57_0": "Gāmūpacāro pana “ṭhapetvā gāmañca gāmūpacārañcā”ti ettha parikkhittassa gāmassa parikkhepova,",
  "tika-vin09t1:57_1": "aparikkhittassa gāmassa parikkhepokāsova. Vuttañhetaṁ aṭṭhakathāyaṁ “gāmūpacāroti",
  "tika-vin09t1:57_2": "parikkhittassa gāmassa parikkhepo, aparikkhittassa gāmassa parikkhepokāso. Tesu adhiṭṭhitatecīvariko",
  "tika-vin09t1:57_3": "bhikkhu parihāraṁ na labhatī”ti. Kiṁ panettha kāraṇaṁ, yena ayaṁ gāmo, gāmūpacāro",
  "tika-vin09t1:57_4": "ca idha aññathā, aññattha tathāti? Aṭṭhuppattito “tena kho pana samayena bhikkhū",
  "tika-vin09t1:57_5": "‘bhagavatā ticīvarena avippavāsasammuti anuññātā’ti antaraghare cīvarāni nikkhipantī”ti",
  "tika-vin09t1:57_6": "imissā hi aṭṭhuppattiyā “ṭhapetvā gāmañca gāmūpacārañcā”ti vuttaṁ. Tasmā yattha antaragharasaññā,",
  "tika-vin09t1:57_7": "tattha avippavāsasīmā na gacchatīti veditabbā. Tena ca udositasikkhāpade “antogāme",
  "tika-vin09t1:57_8": "cīvaraṁ nikkhipitvā antogāme vatthabba”nti ca “sabhāye vā dvāramūle vā, hatthapāsā",
  "tika-vin09t1:57_9": "vā na vijahitabba”nti ca vuttaṁ. Kappiyabhūmiyaṁ vasantoyeva hi kappiyabhūmiyaṁ nikkhittacīvaraṁ",
  "tika-vin09t1:57_10": "rakkhati. Sāsaṅkasikkhāpade pana “yasmā yattha gāme cīvaraṁ nikkhittaṁ, tena gāmena",
  "tika-vin09t1:57_11": "vippavasanto cīvarena vippavasatīti vuccati, tasmā puna gāmasīmaṁ okkamitvā vasitvā",
  "tika-vin09t1:57_12": "pakkamatī”ti vuttaṁ. Tasmiñhi sikkhāpade gāmasīmā gāmo nāmāti adhippeto. Tattha vikāle",
  "tika-vin09t1:57_13": "gāmappavesanasikkhāpadavibhaṅge “parikkhittassa gāmassa parikkhepaṁ atikkamantassa",
  "tika-vin09t1:57_14": "āpatti pācittiyassā”ti vacanato parikkhepo na gāmo. Kintu gāmūpacāroti lesena dassitaṁ",
  "tika-vin09t1:57_15": "hoti. Imasmiṁ pana sikkhāpadavibhaṅge “gāmūpacāro nāmā”ti ārabhitvā “aparikkhittassa",
  "tika-vin09t1:57_16": "gāmassa gharūpacāre ṭhitassa majjhimassa purisassa leḍḍupāto”ti iminā aparikkhittassa",
  "tika-vin09t1:57_17": "parikkhepokāso gāmūpacāroti siddhaṁ. Tadatthasambhavato tasmiṁ gharūpacāre ṭhitassa",
  "tika-vin09t1:57_18": "leḍḍupāto gāmūpacāroti kurundaṭṭhakathāyaṁ, mahāpaccariyampi vuttaṁ. Upacāro hi “gāmo",
  "tika-vin09t1:57_19": "ekūpacāro nānūpacāro”tiādīsu dvāraṁ, “ajjhokāso ekūpacāro”ti ettha samantā sattabbhantarasaṅkhātaṁ",
  "tika-vin09t1:57_20": "pamāṇaṁ, tasmā “gāmūpacāroti parikkhittassa gāmassa parikkhepo, aparikkhittassa gāmassa",
  "tika-vin09t1:57_21": "parikkhepokāso”ti andhakaṭṭhakathāyaṁ vuttanti veditabbaṁ. Tathā kurundiyaṁ, mahāpaccariyañca.",
  "tika-vin09t1:57_22": "Tathā pāḷiyampi “ajjhārāmo nāma parikkhittassa ārāmassa anto ārāmo, aparikkhittassa",
  "tika-vin09t1:57_23": "upacāro. Ajjhāvasatho nāma parikkhittassa āvasathassa anto āvasatho, aparikkhittassa",
  "tika-vin09t1:57_24": "upacāro”tiādīsu dissati. Mahāaṭṭhakathāyaṁ pana “gāmūpacāro”tiādīsu dissati. Tasmā",
  "tika-vin09t1:57_25": "dutiyo leḍḍupāto upacāroti adhippeto.",
  "tika-vin09t1:58_0": "“Aparikkhittassa gāmassa upacāraṁ okkamantassa āpatti pācittiyassā”ti pāḷivisesasambhavato",
  "tika-vin09t1:58_1": "ca paṭhamo leḍḍupāto gāmo eva, dutiyo gāmūpacāroti vuttaṁ. Parikkhittassa pana gāmassa",
  "tika-vin09t1:58_2": "indakhīle ṭhitassa majjhimassa purisassa leḍḍupāto gāmūpacāroti vuttanti ettha bhedo",
  "tika-vin09t1:58_3": "natthi. Ettāvatā parikkhittassa duvidho upacāro, aparikkhittassa catubbidho upacāro",
  "tika-vin09t1:58_4": "yattha sambhavati, yattha ca na sambhavati, taṁ sabbaṁ dassitaṁ hoti.",
  "tika-vin09t1:59": "Gāmakhettassa ca gāmasīmāya ca lakkhaṇaṁ aṭṭhakathāyameva vuttaṁ. Ubhayañhi atthato ekaṁ. Tattha gāmasīmāya gāmabhāvo sāsaṅkasikkhāpadavasena veditabbo.",
  "tika-vin09t1:60_0": "Gāmasīmūpacāro nāma manussānaṁ kaṭṭhatiṇapupphaphalādiatthikānaṁ vanacarakānaṁ valañjanaṭṭhānaṁ.",
  "tika-vin09t1:60_1": "Imassa gāmasīmūpacārabhāvo udositasikkhāpade, “agāmake araññe samantā sattabbhantarā”ti",
  "tika-vin09t1:60_2": "āgataṭṭhāne khandhake ca veditabbo. Ettha hi bhagavā gāmantavāsīnaṁ bhikkhūnaṁ sīmaṁ",
  "tika-vin09t1:60_3": "dassento “yaṁ gāmaṁ vā nigamaṁ vā upanissāya viharatī”ti vatvā dasseti. Tadanantarameva",
  "tika-vin09t1:60_4": "“agāmake”tiādinā sattabbhantarasīmaṁ dasseti. Tasmā yo bhikkhu gāmaṁ vā nigamaṁ vā",
  "tika-vin09t1:60_5": "upanissāya na viharati, kevalaṁ nāvāyaṁ vā thalamaggena vā addhānamaggappaṭipanno",
  "tika-vin09t1:60_6": "hoti, tassa tattha tattha sattabbhantarasīmā labbhatīti veditabbo. Vuttañhi “ekakulassa",
  "tika-vin09t1:60_7": "sattho hoti, satthe cīvaraṁ nikkhipitvā purato vā pacchato vā sattabbhantarā na vijahitabba”ntiādi.",
  "tika-vin09t1:60_8": "Idameva araññaṁ sandhāya “āraññakasīmāya ekaṁ agāmakaṁ arañña”nti vuttaṁ.",
  "tika-vin09t1:61": "Yaṁ sandhāya “agāmake araññe addhayojane addhayojane āpatti pācittiyassā”ti pāḷiyaṁ vuttaṁ. Idaṁ saṁvidhānasikkhāpadānaṁ ekaṁ agāmakaṁ araññaṁ nāma.",
  "tika-vin09t1:62_0": "Purimena pana sagharaṁ saṅgahitaṁ, iminā tamasaṅgahitanti. Yaṁ sandhāya gaṇamhā ohīyanādhikāre",
  "tika-vin09t1:62_1": "aṭṭhakathāyaṁ “agāmake araññeti ettha ‘nikkhamitvā bahi indakhīlā sabbametaṁ arañña’nti",
  "tika-vin09t1:62_2": "evaṁ vuttaṁ lakkhaṇaṁ araññaṁ. Taṁ paneta kevalaṁ gāmābhāvena ‘agāmaka’nti vuttaṁ,",
  "tika-vin09t1:62_3": "na viñjhāṭavisadisatāyā”ti vuttaṁ. Yaṁ sandhāya “āraññakaṁ nāma senāsanaṁ pañcadhanusatikaṁ",
  "tika-vin09t1:62_4": "pacchima”nti vuttaṁ. Idaṁ āraññakasenāsanaṁ nāma parikkhittassa parikkhepato bahi,",
  "tika-vin09t1:62_5": "aparikkhittassa pana parikkhepokāsato bahi sarukkhaṁ vā arukkhaṁ vā vihāre kunnadisamākiṇṇampi",
  "tika-vin09t1:62_6": "araññaṁ nāma. Tathā “gaṇamhā ohīyanakassa eka”nti vuttaṁ. Idaṁ araññaṁva. Idaṁ pana",
  "tika-vin09t1:62_7": "pubbe agāmakabhāvena āgataṭṭhāne vuttalakkhaṇameva hutvā nikkhamitvā bahi indakhīlā",
  "tika-vin09t1:62_8": "dassanūpacāravijahane ekameva āpattiṁ karoti, tato uddhaṁ anāpatti. “Saṁvidhānasikkhāpadānaṁ",
  "tika-vin09t1:62_9": "eka”nti vuttaṁ pana addhayojane addhayojane ekekaṁ āpattiṁ karoti, na tato oraṁ.",
  "tika-vin09t1:62_10": "Itarāni tīṇi yathāvuttaparicchedato orameva tattha vuttavidhiṁ na sampādenti, paraṁ",
  "tika-vin09t1:62_11": "sampādenti. Evametesaṁ aññamaññanānattaṁ veditabbaṁ.",
  "tika-vin09t1:63_0": "Tattha pañcavidhe gāme yo “parikkhittassa gāmassa indakhīle ṭhitassa leḍḍupāto”ti",
  "tika-vin09t1:63_1": "vutto, so na katthaci vinayapiṭake upayogaṁ gato, kevalaṁ aparikkhittassa parikkhepokāsato",
  "tika-vin09t1:63_2": "aparo eko leḍḍupāto gāmūpacāro nāmāti dīpanatthaṁ vutto. Parikkhittassapi ce gāmassa",
  "tika-vin09t1:63_3": "eko leḍḍupāto kappiyabhūmisamāno upacāroti vutto, pageva aparikkhittassa parikkhepokāsato",
  "tika-vin09t1:63_4": "eko. So pana pākaṭattā ca ajjhokāsattā ca okkamantassa āpattiṁ karoti ṭhapetvā bhikkhuniyā",
  "tika-vin09t1:63_5": "gāmantarāpattiṁ. Bhikkhuniyo hi tasmiṁ dutiyaleḍḍupātasaṅkhāte gāmūpacāre vasantī",
  "tika-vin09t1:63_6": "āpattiñca āpajjanti, gāmaṁ pavisantī gāmantarāpattiñca. Tāsañhi ṭhitaṭṭhānaṁ araññasaṅkhyaṁ",
  "tika-vin09t1:63_7": "gacchati “tāvadeva chāyā metabbā…pe… tassā tayo ca nissaye, aṭṭha ca akaraṇīyāni",
  "tika-vin09t1:63_8": "ācikkheyyāthā”ti vacanato. Araññappaṭisaṁyuttānaṁ sikkhāpadānaṁ, vikālegāmappavesanasikkhāpadassa",
  "tika-vin09t1:63_9": "ca bhikkhunīnaṁ asādhāraṇattā ca antarārāmabhikkhunupassayappaṭikkamanādīnaṁ kappiyabhūmibhāvavacanato",
  "tika-vin09t1:63_10": "ca “ekā gaṇamhā ohīyeyyāti agāmake araññe dutiyikāya bhikkhuniyā dassanūpacāraṁ vā",
  "tika-vin09t1:63_11": "savanūpacāraṁ vā vijahantiyā āpatti thullaccayassā”tiādisikkhāpadapaññattito ca bhikkhunikkhandhakanayaena",
  "tika-vin09t1:63_12": "vā yasmā parikkhittassa gāmassa indakhīlato paṭṭhāya aparikkhittassa upacārato paṭṭhāya",
  "tika-vin09t1:63_13": "nīyati, tattha antaraghare nikkhittacīvare sati caturaṅgasamodhānena bhikkhū vasanti,",
  "tika-vin09t1:63_14": "tasmā sagāmakaṁ nāma hoti.",
  "tika-vin09t1:64_0": "Avippavāsasīmāya ekaṁ nāma “na, bhikkhave, bhikkhuniyā araññe vatthabbaṁ, yā vaseyya,",
  "tika-vin09t1:64_1": "āpatti dukkaṭassā”ti vacanato bhikkhunīnaṁ araññavāso nāma natthīti siddhaṁ. Tāya",
  "tika-vin09t1:64_2": "hi araññe bhikkhunupassaye sati antoāvāsepi dutiyikāya dassanasavanūpacāraṁ vijahantiyā",
  "tika-vin09t1:64_3": "āpatti. Tasmā avippavāsasīmādhikāre “ṭhapetvā gāmañca gāmūpacārañcā”ti ettha yaṁ",
  "tika-vin09t1:64_4": "ṭhānaṁ ṭhapitaṁ, tattheva bhikkhunupassayopi kappati, na tato paraṁ.",
  "tika-vin09t1:65_0": "Tāsañca avippavāsasīmākammavācāyaṁ “ṭhapetvā gāmañca gāmūpacārañcā”ti vacanaṁ natthīti",
  "tika-vin09t1:65_1": "katvā tesveva gāmagāmūpacāresu pharati. Tato paraṁ dutiyesu leḍḍupātādīsu tāsaṁ akappiyabhūmikattā",
  "tika-vin09t1:65_2": "na samānasaṁvāsakasīmā araññe pharati bhikkhūnaṁ gāmagāmūpacāraṁ viya. Tasmā vuttaṁ",
  "tika-vin09t1:65_3": "“bhikkhuniyā ṭhapetvā gāmantarāpatti”nti.",
  "tika-vin09t1:66_0": "Evaṁ tāva pañcavidhaṁ gāmabhedaṁ, araññabhedañca ñatvā idāni “atthi gāmo na gāmaparihāraṁ",
  "tika-vin09t1:66_1": "katthaci labhatī”tiādibhedo veditabbo. Tattha yo aṭṭhakathāyaṁ “amanusso nāma yo",
  "tika-vin09t1:66_2": "sabbaso vā manussānaṁ abhāvena yakkhapariggahabhūto”ti vutto, so gāmo na gāmaparihāraṁ",
  "tika-vin09t1:66_3": "katthaci sikkhāpade labhati. Yañhi sandhāya aṭṭhakathāyaṁ “taṁ panetaṁ buddhakāle,",
  "tika-vin09t1:66_4": "cakkavattikāle ca nagaraṁ hoti, sesakāle suññaṁ hoti yakkhapariggahita”nti vuttaṁ.",
  "tika-vin09t1:66_5": "Yo pana paṭirājacorādīhi viluttattā, kevalaṁ bhayena vā chaḍḍito sagharova antarahitagāmabhūto,",
  "tika-vin09t1:66_6": "so “gāmantare gāmantare āpatti pācittiyassā”ti vuttapācittiyaṁ janeti, vikāle gāmappavesanaṁ,",
  "tika-vin09t1:66_7": "sekhiye cattāri janetīti veditabbā. Yo pana gāmo yato vā manussā kenacideva karaṇīyena",
  "tika-vin09t1:66_8": "punapi āgantukāmā eva apakkantāti vutto, amanusso so pakatigāmasadisova.",
  "tika-vin09t1:67_0": "Atthi araññaṁ na araññaparihāraṁ katthaci labhatīti ettha “ajjhokāso ekūpacāro nāma",
  "tika-vin09t1:67_1": "agāmake araññe samantā sattabbhantarā ekūpacāro, tato paraṁ nānūpacāro”ti ettha yvāyaṁ",
  "tika-vin09t1:67_2": "nānūpacāroti vutto, taṁ veditabbaṁ. Yo pana parikkhittassa ekaleḍḍupātasaṅkhāto gāmūpacāranāmako",
  "tika-vin09t1:67_3": "gāmo, yo vā sattho nātirekacātumāsaniviṭṭho, so atthi gāmo na gāmakiccaṁ karoti.",
  "tika-vin09t1:67_4": "Na hi taṁ ṭhānaṁ okkamanto gāmappavesanāpattiṁ āpajjati. Yaṁ pana gāmasīmāya pariyāpannaṁ",
  "tika-vin09t1:67_5": "manussānaṁ valañjanaṭṭhānabhūtaṁ araññaṁ, taṁ atthi araññaṁ na araññakiccaṁ karoti",
  "tika-vin09t1:67_6": "nāma. Na hi tattha āraññakasīmā labbhatīti. Ettāvatā “gāmā vā araññā vā”ti imissā",
  "tika-vin09t1:67_7": "anupaññattiyā lakkhaṇānupaññattibhāvo dassito hoti.",
  "tika-vin09t1:68_0": "“Gonisādiniviṭṭhopi gāmo”ti ettha sace tassa gāmassa gāmakhettaparicchedo atthi,",
  "tika-vin09t1:68_1": "sabbopi eko gāmo. No ce, upacārena vā parikkhepena vā paricchinditabbo. Sace gāmakhette",
  "tika-vin09t1:68_2": "sati kānici tāni gharāni aññamaññaupacārappahonakaṁ ṭhānaṁ atikkamitvā dūre dūre",
  "tika-vin09t1:68_3": "katāni honti, vikāle gāmappavese upacārova pamāṇaṁ. Antaragharappaṭisaṁyuttesu sekhiyesu,",
  "tika-vin09t1:68_4": "bhikkhuniyā gāmantarāpattīsu ca gharānaṁ parikkhepārahaṭṭhānaṁ pamāṇaṁ, uposathādikammānaṁ",
  "tika-vin09t1:68_5": "gāmakhettaṁ pamāṇaṁ, āraññakasenāsanassa āsannagharassa dutiyaleḍḍupātato paṭṭhāya",
  "tika-vin09t1:68_6": "pañcadhanusatantaratā pamāṇanti evaṁ no paṭibhānanti ācariyā.",
  "tika-vin09t1:69_0": "“Yampi ekasmiṁyeva gāmakhette ekaṁ padesaṁ ‘ayampi visuṁgāmo hotū’ti paricchinditvā",
  "tika-vin09t1:69_1": "rājā kassaci deti, sopi visuṁgāmasīmā hotiyevā”ti aṭṭhakathāvacanato taṁ pavisantiyā",
  "tika-vin09t1:69_2": "bhikkhuniyā gāmantarāpatti hoti eva. Sace tattha vihāro vā devakulaṁ vā sabhā vā",
  "tika-vin09t1:69_3": "gehaṁ vā natthi, kevalaṁ vatthumattakameva hoti, gāmoti vinayakammaṁ sabbaṁ tattha",
  "tika-vin09t1:69_4": "kappati. “Amanusso gāmo”ti hi vuttaṁ. Tañca ṭhānaṁ itarassa gāmassa parikkhepabbhantare",
  "tika-vin09t1:69_5": "vā upacārabbhantare vā hoti, vikāle gāmappavesanaṁ āpucchitvāva gantabbaṁ. No ce,",
  "tika-vin09t1:69_6": "araññaṁ viya yathāsukhaṁ gantabbaṁ. Tattha ce ārāmo vā titthiyaseyyādīsu aññatarovā",
  "tika-vin09t1:69_7": "hoti, laddhakappameva. Bhikkhunupassayo ce hoti, gāmaṁ piṇḍāya pavisantiyā bhikkhuniyā",
  "tika-vin09t1:69_8": "gāmantarāpatti pariharitabbā. “Araññaṁ nāma ṭhapetvā gāmañca gāmūpacārañca avasesaṁ",
  "tika-vin09t1:69_9": "araññaṁ nāmā”ti ettha parikkhepe sati yathāvuttaparicchedaṁ gāmameva ṭhapetvā avasesaṁ",
  "tika-vin09t1:69_10": "tassa upacāraṁ, tato parañca araññaṁ nāma, parikkhepe asati yathāvuttaparicchedaṁ",
  "tika-vin09t1:69_11": "gāmūpacārameva ṭhapetvā tato paraṁ avasesaṁ araññaṁ nāmāti adhippāyo. Evaṁ sati “nikkhamitvā",
  "tika-vin09t1:69_12": "bahi indakhīlā sabbametaṁ arañña”nti vuttalakkhaṇe agāmake araññe gaṇamhāohīyanāpatti,",
  "tika-vin09t1:69_13": "tattha avippavāsasīmāya pharaṇaṁ vikāle gāmappavesanāpattiyā anāpattīti evamādivinayavidhi",
  "tika-vin09t1:69_14": "sameti, aññathā na sameti.",
  "tika-vin09t1:70_0": "“Ṭhapetvā gāmūpacāraṁ avasesaṁ araññaṁ nāmā”ti vutte gāmūpacārato paro araññanti",
  "tika-vin09t1:70_1": "siddhe “ṭhapetvā gāma”nti visesattho na dissati, gāmassa pana araññabhāvappasaṅgabhayā",
  "tika-vin09t1:70_2": "vuttanti ce? Na, gāmūpacārassa abhāvappasaṅgato. Sati hi gāme gāmūpacāro hoti, so",
  "tika-vin09t1:70_3": "ca tava matena araññabhūto. Kuto dāni gāmūpacāro. Gāmūpacāropi ce araññasaṅkhyaṁ",
  "tika-vin09t1:70_4": "gacchati, parova gāmoti katvā na yuttaṁ gāmassa araññabhāvappasaṅgato ca. Tasmā “gāmā",
  "tika-vin09t1:70_5": "vā araññā vā”ti ettha gāmūpacāropi “gāmo” tveva saṅgahito. Tasmā gāmassa araññabhāvappasaṅgo",
  "tika-vin09t1:70_6": "na yujjati. Yadi evaṁ “ṭhapetvā gāmaṁ avasesaṁ araññaṁ nāmā”ti ettakaṁ vattabbanti",
  "tika-vin09t1:70_7": "ce? Na, araññassa paricchedajānanappasaṅgato. Tathā hi vutto “araññaparicchedo na",
  "tika-vin09t1:70_8": "paññāyatī”ti no laddhi. Gāmūpacārapariyanto hi idha gāmo nāma. Yadi evaṁ “gāmassa",
  "tika-vin09t1:70_9": "ca araññassa ca paricchedadassanatthaṁ vutta”nti aṭṭhakathāyaṁ vattabbaṁ, “araññassa",
  "tika-vin09t1:70_10": "paricchedadassanatthaṁ vutta”nti kimatthaṁ vuttanti ce? Vuccate – aṭṭhakathācariyena",
  "tika-vin09t1:70_11": "paṭhamagāmūpacāraṁyeva sandhāya vuttaṁ “araññaparicchedadassanattha”nti sabbasikkhāpade",
  "tika-vin09t1:70_12": "hi bāhiraindakhīlato paṭṭhāya gāmūpacāraṁ araññaṁ nāma. Gāmaparicchedavacane payojanaṁ",
  "tika-vin09t1:70_13": "panettha natthi parikkhepeneva pākaṭabhūtattā. Dutiyagāmūpacārova gāmassa paricchedadassanatthaṁ",
  "tika-vin09t1:70_14": "vutto parikkhepabhāvena apākaṭattā. Tattha paṭhamagāmūpacāro ce araññaparicchedadassanatthaṁ",
  "tika-vin09t1:70_15": "vutto, tattha na vattabbo. “Nikkhamitvā indakhīlā sabbametaṁ arañña”nti vattabbaṁ.",
  "tika-vin09t1:70_16": "Evaṁ sante subyattataraṁ araññaparicchedo dassito hoti, micchāgāho ca na hoti.",
  "tika-vin09t1:71_0": "“Majjhimassa purisassa leḍḍupāto”ti hi vutte ayaṁ gāmūpacārova araññaṁ gāmūpacārassa",
  "tika-vin09t1:71_1": "vibhaṅgattā. Yadi araññaparicchedadassanatthaṁ vuttaṁ, avuttakameva, araññato paranti",
  "tika-vin09t1:71_2": "ca micchāgāho hotīti ce, nanu vuttaṁ “paṭhamameva idaṁ parikkhittassa gāmassa upacāraniyamanatthaṁ",
  "tika-vin09t1:71_3": "vutta”nti? Araññaparicchedadassanatthaṁ kiñcāpi “gāmūpacāro”tiādi āraddhaṁ, indakhīle",
  "tika-vin09t1:71_4": "ṭhitassa majjhimassa purisassa leḍḍupātoti pana evaṁ vacanappayojanaṁ. Aparikkhittassa",
  "tika-vin09t1:71_5": "ca gāmassa yvāyaṁ leḍḍupāto upacāro”ti mahāaṭṭhakathāyaṁ vutto, tassa niyamananti",
  "tika-vin09t1:71_6": "vuttaṁ hoti. Kathaṁ paññāyatīti ce? “Araññaṁ nāmā”ti padaṁ anuddharitvā “gāmūpacāro",
  "tika-vin09t1:71_7": "nāmā”ti uddharaṇassa katattā. Tattha “gāmūpacāro nāmā”ti mātikāyaṁ avijjamānaṁ padaṁ",
  "tika-vin09t1:71_8": "uddharanto tayo atthavase dasseti. Seyyathidaṁ – araññaparicchedadassanameko attho,",
  "tika-vin09t1:71_9": "aparikkhittassa gāmassa upacārena saddhiṁ paricchedadassanameko, na kevalaṁ aparikkhittassayeva",
  "tika-vin09t1:71_10": "upacāro vinayādhikāre sappayojano dassitabbo, nippayojanopi parikkhittassa upacāro",
  "tika-vin09t1:71_11": "iminā pariyāyena labbhatīti anusaṅgappayojanameko atthopi veditabbo.",
  "tika-vin09t1:72_0": "“Aparikkhittassa gāmassa gharūpacāre ṭhitassa majjhimassa purisassa leḍḍupāto”ti",
  "tika-vin09t1:72_1": "idaṁ bhagavā tayo atthavase paṭicca abhāsi. Seyyathidaṁ – aparikkhittassa gāmassa",
  "tika-vin09t1:72_2": "paricchedadassanameko, avippavāsasīmādhikāre ayameva gāmūpacāroti dassanameko, tattha",
  "tika-vin09t1:72_3": "ṭhitassa dutiyo leḍḍupāto sabbattha gāmappaṭisaṁyuttesu sikkhāpadesu sakiccako upacāroti",
  "tika-vin09t1:72_4": "dassanamekoti evaṁ bhagavā attano desanāvilāsappattiyā ekekapaduddhāraṇena tayo atthavase",
  "tika-vin09t1:72_5": "dassetīti veditabbaṁ.",
  "tika-vin09t1:73_0": "Tathā avippavāsasīmākammavācāya “ṭhapetvā gāmañca gāmūpacārañcā”ti etthāpi parikkhepe",
  "tika-vin09t1:73_1": "sati gāmaṁ ṭhapetvā, asati gāmūpacāraṁ ṭhapetvāti attho. Parikkhittassa, aparikkhittassa",
  "tika-vin09t1:73_2": "ca majjhe ārāme avippavāsasīmāsammannanakāle ayaṁ nayo ativiya yujjati. Ubhayaparivajjanato",
  "tika-vin09t1:73_3": "pubbe vuttanayena vā ubhayattha ubhayaṁ labbhateva. “Antarārāmesu pana āciṇṇakappā",
  "tika-vin09t1:73_4": "bhikkhū avippavāsasīmaṁ sammannantī”ti gaṇṭhipade vuttaṁ. “Antaragharappaṭisaṁyuttānaṁ",
  "tika-vin09t1:73_5": "sekhiyānaṁ antarārāmesu asambhavato antarārāmo na gāmasaṅkhaṁ gacchati, tasmā tatthapi",
  "tika-vin09t1:73_6": "avippavāsasīmā ruhatevā”ti eke. Te bhikkhū dutiyassa gāmūpacārassa gāmasaṅkhāsabhāvato",
  "tika-vin09t1:73_7": "tāsaṁ imāya dutiyāya avippavāsakammavācāya abhāvaṁ dassetvā paṭikkhipitabbā. Ajjhārāmo",
  "tika-vin09t1:73_8": "pana gāmopi samāno titthiyaseyyādi viya kappiyabhūmīti veditabbo.",
  "tika-vin09t1:74": "Āpattiyā paricchedaṁ, tathānāpattiyāpi ca;",
  "tika-vin09t1:75": "Dassetuṁ gāmasambandha-sikkhāpadavibhāvane.",
  "tika-vin09t1:76": "Gāmagāmūpacārā dve, dassitā idha tādinā;",
  "tika-vin09t1:77": "Sīmā sīmūpacārā tu, anekantāti nuddhaṭā.",
  "tika-vin09t1:78": "Upacārā ca dve honti, bāhirabbhantarabbasā;",
  "tika-vin09t1:79": "Parikkhittāparikkhitta-bhedā ce caturo siyuṁ.",
  "tika-vin09t1:80_0": "Ayañhi upacārasaddo vinayapiṭake “anujānāmi, bhikkhave, agilānenapi ārāme ārāmūpacāre",
  "tika-vin09t1:80_1": "chattaṁ dhāretu”nti evamādīsu bāhire upacāre dissati. Bāhiro upacāro nāma parikkhepato,",
  "tika-vin09t1:80_2": "parikkhepārahaṭṭhānato vā eko leḍḍupāto. “Ajjhārāmo nāma parikkhittassa ārāmassa",
  "tika-vin09t1:80_3": "antoārāmo, aparikkhittassa upacāro. Ajjhāvasatho nāma parikkhittassa āvasathassa",
  "tika-vin09t1:80_4": "antoāvasatho, aparikkhittassa upacāro”tiādīsu pana upacārasaddo abbhantare upacāre",
  "tika-vin09t1:80_5": "dissati. Abbhantaro upacāro ca nāma parikkhepo, parikkhepārahaṭṭhānañca hoti. Idha",
  "tika-vin09t1:80_6": "pana parikkhepo “ajjhārāmo, ajjhāvasatho”ti vā na vuccati, anto eva ārāmo, āvasathoti",
  "tika-vin09t1:80_7": "vā. Tesu bāhirabbhantarabhedabhinnesu dvīsu upacāresu avippavāsasīmādhikāre “ṭhapetvā",
  "tika-vin09t1:80_8": "gāmañca gāmūpacārañcā”ti ettha gāmūpacāro nāma abbhantarūpacāro adhippeto, na bāhiro.",
  "tika-vin09t1:80_9": "Bhikkhuniyā araññasaññitatāya tassa bāhirassa, tassā gāmantarāpattiyā ṭhānabhūtattā",
  "tika-vin09t1:80_10": "ca abbhantaraupacārassāti idamettha kāraṇadvayaṁ veditabbaṁ. Tattha idha adinnādānapārājikavibhaṅgeyeva",
  "tika-vin09t1:80_11": "paṭhamo gāmūpacāro dassito, so bāhiro, dutiyo abbhantaroti veditabbo. Paṭhamena ca",
  "tika-vin09t1:80_12": "aparikkhittassa gāmassa dutiyaleḍḍupātasaṅkhāto bāhiro upacāro, dutiyena ca parikkhittassa",
  "tika-vin09t1:80_13": "gāmassa parikkhepato bāhirasaṅkhāto abbhantaro upacāro lesena dassitoti veditabbo.",
  "tika-vin09t1:80_14": "Evaṁ cattāropi upacārā idha bhagavatā desanāvilāsappattena desanālīlāya dassitā hontīti",
  "tika-vin09t1:80_15": "ayaṁ nayo suṭṭhu lakkhetvā ācariyehi sammantayitvā yathānurūpaṁ tattha yojetabbo. Itarathā –",
  "tika-vin09t1:81": "Asambudhaṁ buddhamahānubhāvaṁ;",
  "tika-vin09t1:82": "Dhammassa gambhīranayattatañca;",
  "tika-vin09t1:83": "Yo vaṇṇaye naṁ vinayaṁ aviññū;",
  "tika-vin09t1:84": "So duddaso sāsananāsahetu.",
  "tika-vin09t1:85": "Pāḷiṁ tadatthañca asambudhañhi;",
  "tika-vin09t1:86": "Nāseti yo aṭṭhakathānayañca;",
  "tika-vin09t1:87": "Anicchayaṁ nicchayato parehi;",
  "tika-vin09t1:88": "Gāmoti teyeva purakkhato so.",
  "tika-vin09t1:89": "Anukkameneva mahājanena;",
  "tika-vin09t1:90": "Purakkhato paṇḍitamāni bhikkhu;",
  "tika-vin09t1:91": "Apaṇḍitānaṁ vimatiṁ akatvā;",
  "tika-vin09t1:92": "Ācariyalīlaṁ purato karoti.",
  "tika-vin09t1:93_0": "Tattha hi pāḷiyaṁ “gāmassa upacāro gāmūpacāro, gāmasaṅkhāto upacāro gāmūpacāro nāmā”ti",
  "tika-vin09t1:93_1": "uddharitvā gāmassa upacāraṁ dassento “indakhīle ṭhitassa majjhimassa purisassa leḍḍupāto”ti",
  "tika-vin09t1:93_2": "vatvā puna gāmasaṅkhātaṁ upacāraṁ dassento “gharūpacāre ṭhitassa majjhimassa purisassa",
  "tika-vin09t1:93_3": "leḍḍupāto”ti vuttaṁ. Imamatthaṁ sandhāya vikāle gāmappavesanagāmantaraaappavāsasammutiādīsu",
  "tika-vin09t1:93_4": "parikkhepārahaṭṭhānameva gāmūpacāranti vuttanti likhitaṁ.",
  "tika-vin09t1:94_0": "Atthatoekanti ettha saṅkhāsaddaṁ saṅkhātasaddena samānayati. “Ādiyeyyā”ti idaṁ pañcavīsatiyā",
  "tika-vin09t1:94_1": "avahārānaṁ sādhāraṇapadaṁ. Ṭhānācāvanavasena ca khīlādīni saṅkāmetvā khettādiggahaṇavasena",
  "tika-vin09t1:94_2": "cāti attho. Ṭhānācāvane yathā sāmikassa dhuranikkhepādiṁ anoloketvāva āpatti, tathā ihāpīti gahetabbā.",
  "tika-vin09t1:95": "“Asukaṁ nāma bhaṇḍaṁ avaharissāmī”ti sabbesaṁ ekāsayattā “ekenāpī”ti vuttaṁ. Yadi āṇatti icchitabbā, saṁvidhāvahāro nāma eko avahāro parihāyitabbo.",
  "tika-vin09t1:96_0": "Okāsaparikappe ṭhānācāvanāya gahitampi okāsaparikappitattā rakkhati. Okāsātikkamova",
  "tika-vin09t1:96_1": "pamāṇaṁ pubbe asuddhacittena gahitattā. Idāni suddhacittena gahitepi hoti evāti vadanti,",
  "tika-vin09t1:96_2": "taṁ na sundaraṁ. Ettha pana vinicchayo samantapāsādikaṁ oloketvā gahetabbo.",
  "tika-vin09t1:97": "Uddhāro natthīti ṭhānācāvanaṁ natthīti attho.",
  "tika-vin09t1:98_0": "Uddhatamatte avahāro sakalassa payogassa niṭṭhāpitattā, na atthasādhakavasena. Uddhāreyeva",
  "tika-vin09t1:98_1": "rakkhatīti ettha eva-saddena pātane na rakkhatīti atthe siddhepi atthasādhakavasena",
  "tika-vin09t1:98_2": "atthaṁ dassetuṁ “taṁ uddharitvā”tiādi vuttaṁ.",
  "tika-vin09t1:99_0": "“Pathabyārājapadesarājādayo bahū, tesaṁ saṅgaṇhanatthaṁ ‘rājāno’ti bahuvacanaṁ vutta”nti",
  "tika-vin09t1:99_1": "likhitaṁ. Kiñcāpi bahuvacanaṁ kataṁ, idaṁ pana ekaṁ bimbisāramevāti daṭṭhabbaṁ. Rājānoti",
  "tika-vin09t1:99_2": "kiñci aniddisitvā sādhāraṇavasena kiñcāpi vuttaṁ, idaṁ pana bimbisāramevāti.",
  "tika-vin09t1:100_0": "Pubbappayogeti ettha gamanakāle maggasodhanādhikaraṇe apācittiyakhette dukkaṭaṁ,",
  "tika-vin09t1:100_1": "latācchedanādīsu pācittiyameva. Gantvā pana kumbhimatthake jātalatādicchedane sahapayogattā",
  "tika-vin09t1:100_2": "dukkaṭaṁ. “Ekabhaṇḍe evaṁ bhāriyamidaṁ, ‘tvampi ekapassaṁ gaṇha, ahampi ekapassaṁ",
  "tika-vin09t1:100_3": "gaṇhāmī’ti saṁvidahitvā ubhayesaṁ payogena ṭhānācāvane kate kāyavācācittehi samuṭṭhāti.",
  "tika-vin09t1:100_4": "Aññathā sāhatthikaṁ vā āṇattikassa aṅgaṁ na hoti, āṇattikaṁ vā sāhatthikassāti vuttalakkhaṇena",
  "tika-vin09t1:100_5": "virujjhatī”ti vinayagaṇṭhipade likhitaṁ. Pi-saddo panettha tattheva likhito.",
  "tika-vin09t1:101": "Kāyavācāsamuṭṭhānaṁ, yassā āpattiyā siyā;",
  "tika-vin09t1:102": "Tatra vācaṅgaṁ cittaṁva, kammaṁ nassā vidhīyati.",
  "tika-vin09t1:103": "Kiriyākiriyādikaṁ yañce, yampi kammattayaṁ bhave;",
  "tika-vin09t1:104": "Na yuttaṁ taṁ viruddhattā, kammamekaṁva yujjatīti. ;",
  "tika-vin09t1:105": "Dutiyapārājikavaṇṇanā niṭṭhitā.",
  "tika-vin09t1:106": "3. Tatiyapārājikavaṇṇanā",
  "tika-vin09t1:107_0": "Yathā ñātapariññā dhammānaṁ sabhāvajānanameva “idaṁ rūpaṁ, ayaṁ vedanā”ti, tīraṇapariññā",
  "tika-vin09t1:107_1": "pana dhammasabhāvena saddhiṁ aniccādivasena pavattamānaṁ “rūpaṁ aniccanti vā”tiādi,",
  "tika-vin09t1:107_2": "evamidha saddhiṁ cetetvā ekattenāpi pāṇātipātābhāvā “jīvitā voropeyyā”ti vuttaṁ.",
  "tika-vin09t1:107_3": "“Manussaviggaha”nti vuttattā gabbhaseyyakānaṁ vasena sabbasukhumaattabhāvato paṭṭhāya",
  "tika-vin09t1:107_4": "dassetuṁ “kalalato paṭṭhāyā”ti āha. Ettha jīvitā voropento paccuppannato viyojeti.",
  "tika-vin09t1:107_5": "Tattha khaṇapaccuppannaṁ na sakkā voropetuṁ, santatipaccuppannaṁ vā addhāpaccuppannaṁ",
  "tika-vin09t1:107_6": "vā sakkā. Kathaṁ? Tasmiñhi upakkame kate laddhūpakkamaṁ jīvitadasakaṁ nirujjhamānaṁ",
  "tika-vin09t1:107_7": "dubbalassa parihīnavegassa paccayo hoti. Santatipaccuppannaṁ yathā dve tayo javanavāre",
  "tika-vin09t1:107_8": "javitvā nirujjhati, addhāpaccuppannañca tadanurūpaṁ katvā nirujjhati, tathā paccayo",
  "tika-vin09t1:107_9": "hoti. Tato santatipaccuppannaṁ vā addhāpaccuppannaṁ vā yathāparicchinnakālaṁ apatvā",
  "tika-vin09t1:107_10": "antarāva nirujjhati. Evaṁ tadubhayampi voropetuṁ sakkā. Tasmā paccuppannaṁ viyojeti.",
  "tika-vin09t1:108_0": "“Imassa panatthassā”ti vohāravasena vuttamatthaṁ paramatthavasena āvibhāvatthaṁ “pāṇo",
  "tika-vin09t1:108_1": "veditabbo”tiādi vuttaṁ. Kāyaviññattisahitāya cetanāya payujjatīti payogo, ko so?",
  "tika-vin09t1:108_2": "Sarīre satthādīnaṁ gamanaṁ paharaṇanti kāyavacīviññattisahitāya cetanāya parasarīre",
  "tika-vin09t1:108_3": "satthapātanaṁ. Dūre ṭhitanti dūre vā tiṭṭhatu, samīpe vā. Hatthato muttena pahāro",
  "tika-vin09t1:108_4": "nissaggiyo. Tatthāti nissaggiyappayoge. Yo koci maratūti ettha mahājanasamūhe na",
  "tika-vin09t1:108_5": "sakkā. Yassūpari saro patati, tasseva jīvitamaraṇaṁ kātuṁ, na yassa kassaci jīvitamaraṇaṁ.",
  "tika-vin09t1:108_6": "Āṇāpananti vacīviññattisahitāya cetanāya adhippetatthasādhanaṁ. Teneva “sāvetukāmo",
  "tika-vin09t1:108_7": "na sāvetī”ti vuttaṁ. Āṇattiniyāmakāti āṇattikappayogasādhikā. Etesu hi avirajjhitesu",
  "tika-vin09t1:108_8": "eva āṇattipayogo hoti, na aññathā.",
  "tika-vin09t1:109": "Rūpūpahāroti ettha –",
  "tika-vin09t1:110": "“Mamālābhena esitthī, maratū”ti samīpago;",
  "tika-vin09t1:111": "Duṭṭhacitto sace yāti, hoti so itthimārako.",
  "tika-vin09t1:112": "Bhikkhatthāya sace yāti, jānantopi na mārako;",
  "tika-vin09t1:113": "Anatthiko hi so tassā, maraṇena upekkhako.",
  "tika-vin09t1:114": "Viyogena ca me jāyā, jananī ca na jīvati;",
  "tika-vin09t1:115": "Iti jānaṁ viyuñjanto, tadatthiko hoti mārako.",
  "tika-vin09t1:116": "Pabbajjādinimittañce, yāti jānaṁ na mārako;",
  "tika-vin09t1:117": "Anatthiko hi so tassā, maraṇena upekkhako.",
  "tika-vin09t1:118_0": "Hārakasaddassa bhedato atthaṁ vitthāretvā ubhayampi ekamevāti dassetuṁ “satthañca",
  "tika-vin09t1:118_1": "taṁ hārakañcā”tiādi vuttaṁ. Etena thāvarappayogaṁ dasseti sāhatthikādīsu payogesu.",
  "tika-vin09t1:118_2": "“Iti cittamano”ti uddharitvāpi itisaddassa attho na tāva vutto. Kiñcāpi na vutto,",
  "tika-vin09t1:118_3": "adhikāravasena pana āgataṁ itisaddaṁ yojetvā iti cittasaṅkappoti ettha “maraṇasaññī",
  "tika-vin09t1:118_4": "maraṇacetano maraṇādhippāyo”ti vuttattā maraṇaṁyeva vakkhatīti veditabbo. Vuttanayenāti",
  "tika-vin09t1:118_5": "chappayogavasena. Sāhatthikanissaggiyappayogesu sanniṭṭhāpakacetanāya sattamāya saha",
  "tika-vin09t1:118_6": "uppannakāyaviññattiyā sāhatthikatā veditabbā. Āṇattike pana sattahipi cetanāhi saha",
  "tika-vin09t1:118_7": "vacīviññattisambhavato satta satta saddā ekato hutvā ekekakkharabhāvaṁ gantvā yattakehi",
  "tika-vin09t1:118_8": "akkharehi attano adhippāyaṁ viññāpenti, tadavasānakkharasamuṭṭhāpikāya sattamacetanāya",
  "tika-vin09t1:118_9": "sahajātavacīviññattiyā āṇattikatā veditabbā.",
  "tika-vin09t1:119": "Tatiyapārājikavaṇṇanā niṭṭhitā.",
  "tika-vin09t1:120": "4. Catutthapārājikavaṇṇanā",
  "tika-vin09t1:121_0": "Idheva saṅgahanti “iti jānāmi, iti passāmī”ti pade kathanti ce, “iti jānāmī”tiādimāha.",
  "tika-vin09t1:121_1": "Kevalaṁ “pāpicchatāyā”ti vacanato mandattā momūhattā samudācarantassa anāpattīti",
  "tika-vin09t1:121_2": "dīpitaṁ. “Atītakāle sotāpannomhī”ti vadanto pariyāyena vadati, “yo te vihāre vasati,",
  "tika-vin09t1:121_3": "so bhikkhu arahā”tiādīsu viya sikkhāpadepi “iti jānāmī”ti paccuppannameva vuttaṁ.",
  "tika-vin09t1:122": "Catutthapārājikavaṇṇanā niṭṭhitā.",
  "tika-vin09t1:123_0": "Mātughātakapitughātakaarahantaghātakā tatiyapārājikaṁ āpannā, bhikkhunidūsako, lambīādayo",
  "tika-vin09t1:123_1": "ca cattāro paṭhamapārājikaṁ āpannā evāti katvā kuto catuvīsatīti ce? Na, adhippāyājānanato.",
  "tika-vin09t1:123_2": "Mātughātakādayo hi cattāro idhānupasampannā eva adhippetā, lambīādayo cattāro kiñcāpi",
  "tika-vin09t1:123_3": "paṭhamapārājikena saṅgahitā, yasmā pana ekena pariyāyena methunadhammaṁ paṭisevino",
  "tika-vin09t1:123_4": "honti, tasmā visuṁ vuttā. Na labhati bhikkhūhīti ettha “uposathādibhedaṁ saṁvāsa”nti",
  "tika-vin09t1:123_5": "ettakaṁ vuttaṁ. Vinayaṭṭhakathāyaṁ “uposathappavāraṇāpātimokkhuddesasaṅghakammappabheda”nti",
  "tika-vin09t1:123_6": "vuttaṁ. Pāḷiyaṁ “saṁvāso nāma ekakammaṁ ekuddeso samasikkhatā”ti vuttaṁ. Tividhenāpi",
  "tika-vin09t1:123_7": "saṅghakammaṁ kātuṁ na vaṭṭatīti paṭikkhittaṁ. “Na, bhikkhave, gahaṭṭhena nisinnaparisāya",
  "tika-vin09t1:123_8": "pātimokkhaṁ uddisitabba”ntiādi pātimokkhappavāraṇāsu eva āgataṁ, aññesu ca evarūpesu",
  "tika-vin09t1:123_9": "ṭhānesu sesaṁ kammaṁ kātuṁ natthi paṭikkhepo. Ācariyāpi “sesaṁ kammaṁ kātuṁ vaṭṭati,",
  "tika-vin09t1:123_10": "natthi āpattī”ti vadanti. “Antimavatthu ajjhāpannaṁ amūlakena pārājikena codentassa",
  "tika-vin09t1:123_11": "saṅghādiseso, saṅghādisesena codentassa pācittiyanti bhikkhuno viya vuttaṁ, na anupasampannassa",
  "tika-vin09t1:123_12": "viya dukkaṭaṁ. Tasmā tena sahaseyyā, tassa paṭiggahaṇañca bhikkhussa vaṭṭatīti ācariyā",
  "tika-vin09t1:123_13": "vadantī”ti likhitaṁ. “Yathā pure tathā pacchāti ‘ekakammaṁ ekuddeso samasikkhatā’ti",
  "tika-vin09t1:123_14": "evaṁ vuttasaṁvāsassa abhabbatāmattaṁ sandhāya vutta”nti vadanti, vīmaṁsitabbaṁ.",
  "tika-vin09t1:124_0": "Idāni catunnampi sādhāraṇaṁ pakiṇṇakaṁ – methunadhammaṁ paṭisevanto atthi koci pārājiko",
  "tika-vin09t1:124_1": "hoti asaṁvāso, atthi koci na pārājiko hoti asaṁvāso, atthi koci na pārājiko saṁvāso",
  "tika-vin09t1:124_2": "dukkaṭavatthusmiṁ vā thullaccayavatthusmiṁ vā paṭisevanto, atthi koci na pārājiko",
  "tika-vin09t1:124_3": "pakkhapaṇḍako apaṇḍakapakkhe upasampanno paṇḍakapakkhe methunadhammaṁ paṭisevanto.",
  "tika-vin09t1:124_4": "So āpattiṁ nāpajjatīti na pārājiko nāma. Na hi abhikkhussa āpatti nāma atthi. So",
  "tika-vin09t1:124_5": "anāpattikattā apaṇḍakapakkhe āgato kiṁ asaṁvāso hoti, na hotīti? Hoti. “Abhabbo tena",
  "tika-vin09t1:124_6": "sarīrabandhanenā”ti hi vuttaṁ. “Yo pana bhikkhu bhikkhūnaṁ sikkhāsājīvasamāpanno…pe…",
  "tika-vin09t1:124_7": "asaṁvāso”ti vuttattā yo bhikkhubhāvena methunaṁ dhammaṁ paṭisevati, so eva abhabbo.",
  "tika-vin09t1:124_8": "Nāyaṁ apārājikattāti ce? Na, “byattena bhikkhunā paṭibalena saṅgho ñāpetabbo”ti vuttaṭṭhāne",
  "tika-vin09t1:124_9": "yathā abhikkhunā kammavācāya sāvitāyapi kammaṁ ruhati kammavipattiyā asambhavato,",
  "tika-vin09t1:124_10": "evaṁsampadamidaṁ daṭṭhabbaṁ. Tatrāyaṁ viseso – upasampannapubbo evaṁ ce kammavācaṁ",
  "tika-vin09t1:124_11": "sāveti, saṅgho ca tasmiṁ upasampannasaññī eva ce, kammaṁ ruhati, nāññathāti no khantīti ācariyo.",
  "tika-vin09t1:125_0": "Gahaṭṭho vā titthiyo vā paṇḍako vā kammavācaṁ sāveti, saṅghena kammavācā na vuttā",
  "tika-vin09t1:125_1": "hoti. “Saṅgho upasampādeyya saṅgho upasampādeti, upasampanno saṅghenā”ti hi vacanato",
  "tika-vin09t1:125_2": "saṅghena kammavācāya vattabbatāya saṅghapariyāpannena, saṅghapariyāpannasaññitena",
  "tika-vin09t1:125_3": "vā ekena vuttāya saṅghena vuttā hotīti veditabbo, na gahaṭṭhatitthiyapaṇḍakādīsu",
  "tika-vin09t1:125_4": "aññatarena. Ayameva sabbakammesu yutti daṭṭhabbā.",
  "tika-vin09t1:126_0": "Tathā atthi methunaṁ dhammaṁ paṭisevanto koci nāsetabbo, “yo bhikkhunidūsako, ayaṁ",
  "tika-vin09t1:126_1": "nāsetabbo”ti vuttattā tena eva so anupasampannova sahaseyyāpattiṁ vā aññaṁ vā tādisaṁ",
  "tika-vin09t1:126_2": "janeti, tassa omasane ca dukkaṭaṁ hoti. Abhikkhuniyā methunadhammaṁ paṭisevanto na",
  "tika-vin09t1:126_3": "nāsetabbo, “antimavatthuṁ ajjhāpanno, bhikkhave, anupasampanno na upasampādetabbo”ti",
  "tika-vin09t1:126_4": "pāḷiyā abhāvato, teneva so upasampannasaṅkhaṁ gacchati, sahaseyyāpattiādiṁ na janeti,",
  "tika-vin09t1:126_5": "kevalaṁ asaṁvāsoti katvā gaṇapūrako na hoti. Ekakammaekuddeso hi saṁvāsoti vutto,",
  "tika-vin09t1:126_6": "samasikkhatāpi saṁvāsoti katvā so tena saddhiṁ natthīti. Padasodhammāpattiṁ pana",
  "tika-vin09t1:126_7": "janetīti kāraṇacchāyā dissatīti. Yathā bhikkhuniyā saddhiṁ bhikkhusaṅghassa ekakammādino",
  "tika-vin09t1:126_8": "saṁvāsassa abhāvā bhikkhunī asaṁvāsā bhikkhussa, tathā bhikkhu ca bhikkhuniyā, padasodhammāpattiṁ",
  "tika-vin09t1:126_9": "pana na janeti. Tathā antimavatthuṁ ajjhāpannopi ekecco “yo nāsetabboti vutto”ti",
  "tika-vin09t1:126_10": "iminā nidassanena sakāraṇacchāyā ajjhupekkhitā hotīti na gahaṇaṁ gacchati. Apica",
  "tika-vin09t1:126_11": "“ubho nāsetabbā, dūsako nāsetabbo”ti vacanato, “mettiyaṁ bhikkhuniṁ nāsethā”ti vacanato",
  "tika-vin09t1:126_12": "ca yo saṅghamajjhaṁ pavisitvā anuvijjakena anuvijjiyamāno parājito, sopi anupasampannova,",
  "tika-vin09t1:126_13": "na omasavādapācittiyaṁ janetīti veditabbo.",
  "tika-vin09t1:127_0": "Apicettha sikkhāpaccakkhātakacatukkaṁ veditabbaṁ. Atthi hi puggalo sikkhāpaccakkhātako",
  "tika-vin09t1:127_1": "na sikkhāsājīvasamāpanno, atthi puggalo na sikkhāpaccakkhātako sikkhāsājīvasamāpanno,",
  "tika-vin09t1:127_2": "atthi puggalo sikkhāpaccakkhātako ceva sikkhāsājīvasamāpanno ca, atthi puggalo neva",
  "tika-vin09t1:127_3": "sikkhāpaccakkhātako na sikkhāsājīvasamāpanno. Tattha tatiyo bhikkhunī sikkhāpaccakkhātakā",
  "tika-vin09t1:127_4": "veditabbā. Sā hi yāva na liṅgaṁ pariccajati, kāsāvesu saussāhāva samānā sāmaññā cavitukāmā",
  "tika-vin09t1:127_5": "sikkhaṁ paccakkhantīpi bhikkhunī eva sikkhāsājīvasamāpannāva. Vuttañhi bhagavatā",
  "tika-vin09t1:127_6": "“natthi, bhikkhave, bhikkhuniyā sikkhāpaccakkhāna”nti. Kadā pana sā abhikkhunī hotīti?",
  "tika-vin09t1:127_7": "Yadā sā vibbhantāti saṅkhaṁ gacchati. Vuttañhi bhagavatā “yadeva sā vibbhantā, tadeva",
  "tika-vin09t1:127_8": "sā abhikkhunī”ti. Kittāvatā pana vibbhantā hotīti? Sāmaññā cavitukāmā kāsāvesu anālayā",
  "tika-vin09t1:127_9": "kāsāvaṁ vā apaneti, naggā vā gacchati, tiṇapaṇṇādinā vā paṭicchādetvā gacchati, kāsāvaṁyeva",
  "tika-vin09t1:127_10": "vā gihinivāsanākārena nivāseti, odātaṁ vā vatthaṁ nivāseti, liṅgeneva vā saddhiṁ",
  "tika-vin09t1:127_11": "titthiyesu pavisitvā kesaluñcanādivataṁ samādiyati, titthiyaliṅgaṁ vā samādiyati,",
  "tika-vin09t1:127_12": "tadā vibbhantā nāma hoti. Tattha yā saliṅge ṭhitāva titthiyavataṁ samādiyati, sā",
  "tika-vin09t1:127_13": "titthiyapakkantabhikkhu viya pacchā pabbajjampi na labhati. Sesā pabbajjameva labhati,",
  "tika-vin09t1:127_14": "na upasampadaṁ. Pāḷiyaṁ kiñcāpi “yā, bhikkhave, bhikkhunī sakāvāsā titthāyatanaṁ",
  "tika-vin09t1:127_15": "saṅkantā, sā āgatā na upasampādetabbā”ti vacanato yā paṭhamaṁ vibbhamitvā pacchā",
  "tika-vin09t1:127_16": "titthāyatanaṁ saṅkantā, sā āgatā upasampādetabbāti anuññātaṁ viya dissati. Saṅgītiācariyehi",
  "tika-vin09t1:127_17": "pana “catuvīsati pārājikānī”ti vuttattā na puna sā upasampādetabbā. Tasmā eva sikkhāpaccakkhānaṁ",
  "tika-vin09t1:127_18": "nānuññātaṁ bhagavatā. Antimavatthuṁ ajjhāpannā pana bhikkhunī eva. Pakkhapaṇḍakīpi",
  "tika-vin09t1:127_19": "bhikkhunī eva. Imaṁ nayaṁ catūsupi yojetvā yathārahaṁ kathetabbaṁ.",
  "tika-vin09t1:128": "Pārājikavaṇṇanā niṭṭhitā."
}