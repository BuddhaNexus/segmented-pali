{
  "anya-e0105n1:0": "Jātidesavicāraṇā",
  "anya-e0105n1:1": "1. Tattha hi tena dhammānandena ‘‘buddhaghoso bodhimaṇḍasamīpe (buddhagayāyaṁ) jātoti na yuttameta’’nti vatvā taṁsādhanatthāya cattāri byatirekakāraṇāni dassitāni. Kathaṁ?",
  "anya-e0105n1:2_0": "(Ka) ‘‘buddhaghosena pakāsitesu taṁkālikavatthūsu ekampi taṁ natthi, yaṁ magadhesu",
  "anya-e0105n1:2_1": "uppanna’’nti paṭhamaṁ kāraṇaṁ dassitaṁ. Tadakāraṇameva. Ācariyabuddhaghosatthero",
  "anya-e0105n1:2_2": "hi saṅgahaṭṭhakathāyo karonto porāṇaṭṭhakathāyoyeva saṁkhipitvā, bhāsāparivattanamattena",
  "anya-e0105n1:2_3": "ca visesetvā akāsi, na pana yaṁ vā taṁ vā attano diṭṭhasutaṁ dassetvā. Vuttañhetaṁ ācariyena –",
  "anya-e0105n1:3": "‘‘Saṁvaṇṇanaṁ tañca samārabhanto,",
  "anya-e0105n1:4": "Tassā mahāaṭṭhakathaṁ sarīraṁ;",
  "anya-e0105n1:5": "Katvā mahāpaccariyaṁ tatheva,",
  "anya-e0105n1:6": "Kurundināmādisu vissutāsu.",
  "anya-e0105n1:7": "Vinicchayo aṭṭhakathāsu vutto,",
  "anya-e0105n1:8": "Yo yuttamatthaṁ apariccajanto;",
  "anya-e0105n1:9": "Athopi antogadhatheravādaṁ,",
  "anya-e0105n1:10": "Saṁvaṇṇanaṁ samma samārabhissa’’nti pārā. aṭṭha. 1.ganthārambhakathā ca.",
  "anya-e0105n1:11": "‘‘Tato ca bhāsantarameva hitvā,",
  "anya-e0105n1:12": "Vitthāramaggañca samāsayitvā;",
  "anya-e0105n1:13": "Vinicchayaṁ sabbamasesayitvā,",
  "anya-e0105n1:14": "Tantikkamaṁ kiñci avokkamitvā.",
  "anya-e0105n1:15": "Suttantikānaṁ vacanānamatthaṁ,",
  "anya-e0105n1:16": "Suttānurūpaṁ paridīpayantī;",
  "anya-e0105n1:17": "Yasmā ayaṁ hessati vaṇṇanāpi,",
  "anya-e0105n1:18": "Sakkacca tasmā anusikkhitabbā’’ti pārā. aṭṭha. 1.ganthārambhakathā ca.",
  "anya-e0105n1:19_0": "Yatheva ca ācariyabuddhaghosena attano aṭṭhakathāsu taṁkālikāni māgadhikāni vatthūni",
  "anya-e0105n1:19_1": "na pakāsitāni, tatheva sīhaḷikānipi dakkhiṇaindiyaraṭṭhikānipi. Na hi tattha vasabharājakālato",
  "anya-e0105n1:19_2": "(609-653 -buddhavassa) pacchā uppannavatthūni diṭṭhāni ṭhapetvā mahāsenarājavatthuṁ",
  "anya-e0105n1:19_3": "pārā. aṭṭha. 2.236-237, ācariyo ca tato tisatamattavassehi pacchātare mahānāmarañño",
  "anya-e0105n1:19_4": "kāle (953-975-bu-va) sīhaḷadīpamupāgato. Tasmā aṭṭhakathāsu taṁkālikamāgadhikavatthūnaṁ",
  "anya-e0105n1:19_5": "appakāsanamattena na sakkā takkattā na māgadhikoti ñātunti.",
  "anya-e0105n1:20_0": "[Kha) punapi tena ‘‘sabbesupi buddhaghosaganthesu uttaraindiyadesāyattaṁ paccakkhato",
  "anya-e0105n1:20_1": "diṭṭhassa viya pakāsanaṁ natthī’’ti dutiyaṁ kāraṇaṁ dassitaṁ. Tassapi akāraṇabhāvo",
  "anya-e0105n1:20_2": "purimavacaneneva veditabbo. Apica sāratthappakāsiniyā nāma saṁyuttaṭṭhakathāyaṁ,",
  "anya-e0105n1:20_3": "sumaṅgalavilāsiniyā nāma dīghanikāyaṭṭhakathāyañca vuttasaṁvaṇṇanāyapi veditabbo. Tattha hi –",
  "anya-e0105n1:21_0": "‘‘Yatheva hi kalambanadītīrato rājamātuvihāradvārena thūpārāmaṁ gantabbaṁ hoti, evaṁ",
  "anya-e0105n1:21_1": "hiraññavatikāya nāma nadiyā pārimatīrato sālavanaṁ uyyānaṁ. Yathā anurādhapurassa",
  "anya-e0105n1:21_2": "thūpārāmo, evaṁ taṁ kusinārāya hoti. Thūpārāmato dakkhiṇadvārena nagaraṁ pavisanamaggo",
  "anya-e0105n1:21_3": "pācīnamukho gantvā uttarena nivattati, evaṁ uyyānato sālapanti pācīnamukhā gantvā",
  "anya-e0105n1:21_4": "uttarena nivattā. Tasmā taṁ upavattananti vuccatī’’ti saṁ. ni. aṭṭha. 1.1.186; dī. ni. aṭṭha. 2.198 –",
  "anya-e0105n1:22_0": "Paccakkhato diṭṭhassa viya pakāsanampi dissateva. Tampi pana porāṇaṭṭhakathāhi bhāsāparivattanamattamevāti",
  "anya-e0105n1:22_1": "gahetabbaṁ, tādisāya atthasaṁvaṇṇanāya mahāmahindattherakālatoyeva pabhuti vuttāya",
  "anya-e0105n1:22_2": "eva bhavitabbattāti.",
  "anya-e0105n1:23_0": "[Ga) punapi tena ‘‘uṇhassāti aggisantāpassa, tassa vanadāhādīsu sambhavo veditabbo’’ti",
  "anya-e0105n1:23_1": "visuddhimagge (1, 30-piṭṭhe) vuttasaṁvaṇṇanaṁ pakāsetvā ‘‘tassā panassa avahasanīyabhāvo",
  "anya-e0105n1:23_2": "pākaṭoyevā’’ti ca hīḷetvā ‘‘indiyaraṭṭhe pana uttaradesesu gimhakāle vatthacchādanarahitā",
  "anya-e0105n1:23_3": "mānusakāyacchavi sūriyasantāpena ekaṁsato dayhati, taṁ na jānanti dakkhiṇaindiyadesikā’’ti",
  "anya-e0105n1:23_4": "tatiyaṁ kāraṇaṁ daḷhatarabhāvena dassitaṁ. Tattha pana yadi ‘‘sūriyasantāpena ekaṁsato",
  "anya-e0105n1:23_5": "dayhatī’’ti etaṁ ujukato sūriyarasmisantāpeneva daḍḍhabhāvaṁ sandhāya vucceyya, evaṁ",
  "anya-e0105n1:23_6": "sati ḍaṁsamakasavātātapasarīsapasamphassānanti pade ātapasaddena samānatthattā na",
  "anya-e0105n1:23_7": "yuttameva. Yadi pana sūriyasantāpasañjātena uṇhautunā daḍḍhabhāvaṁ sandhāya vucceyya,",
  "anya-e0105n1:23_8": "evaṁ sati uttaraindiyadesesu, aññattha ca tādisesu atiuṇhaṭṭhānesu sūriyasantāpasañjātassa",
  "anya-e0105n1:23_9": "uṇhautuno paṭighātāya cīvaraṁ senāsanañca paṭisevīyatīti ayamattho na na yutto. Tathā",
  "anya-e0105n1:23_10": "hi vuttaṁ vinayaṭṭhakathāyaṁ (3, 58)",
  "anya-e0105n1:24": "‘‘Sītaṁ uṇhanti utuvisabhāgavasena vutta’’nti.",
  "anya-e0105n1:25_0": "Sā pana visuddhimagge padatthasaṁvaṇṇanā porāṇasuttantaṭṭhakathāhi āgatā bhaveyya.",
  "anya-e0105n1:25_1": "Tathā hi vuttaṁ papañcasūdaniyā nāma majjhimanikāyaṭṭhakathāya sabbāsavasuttavaṇṇanāyaṁ",
  "anya-e0105n1:25_2": "(1, 58) ‘‘uṇhanti cettha aggisantāpova veditabbo, sūriyasantāpavasena panetaṁ vatthu",
  "anya-e0105n1:25_3": "vutta’’nti. Ettha ca sacāyamattho ācariyena attano mativasena vutto assa, tassa vatthussa",
  "anya-e0105n1:25_4": "porāṇaṭṭhakathāyaṁ vuttabhāvañca tassā atthasaṁvaṇṇanāya attano matibhāvañca yuttabhāvañca",
  "anya-e0105n1:25_5": "pakāseyya. Ācariyo hi yattha yattha porāṇaṭṭhakathāsu avuttatthaṁ visesetvā dasseti,",
  "anya-e0105n1:25_6": "tattha tattha tādisaṁ ñāpakavacanampi pakāsetiyeva, yathā sumaṅgalavilāsiniyaṁ (1,",
  "anya-e0105n1:25_7": "72) ‘‘ettha āṇattiyanissaggiyathāvarāpi payogā yujjanti, aṭṭhakathāsu pana anāgatattā",
  "anya-e0105n1:25_8": "vīmaṁsitvā gahetabbā’’ti vacanaṁ, yathā ca papañcasūdaniyaṁ (1, 30) ‘‘avicāritametaṁ",
  "anya-e0105n1:25_9": "porāṇehi, ayaṁ pana attano matī’’ti vacanaṁ. Na cettha kiñcipi ñāpakavacanaṁ pakāsitaṁ.",
  "anya-e0105n1:25_10": "Tasmā ‘‘yadetaṁ ‘uṇhassāti aggisantāpassā’ti ca, ‘uṇhanti cettha aggisantāpova veditabbo’ti",
  "anya-e0105n1:25_11": "ca vacanaṁ, etaṁ porāṇasuttantaṭṭhakathāvacana’’nti veditabbanti.",
  "anya-e0105n1:26_0": "(Gha) punapi tena ‘‘papañcasūdaniyā nāma majjhimanikāyaṭṭhakathāyaṁ gopālakasuttaṁ",
  "anya-e0105n1:26_1": "saṁvaṇṇento ma. ni. aṭṭha. 1.350 buddhaghoso ‘magadhavideharaṭṭhānaṁ antare gaṅgāya",
  "anya-e0105n1:26_2": "nadiyā majjhe vālukatthaladīpakā atthī’ti saddahati maññe. Buddhaghosena pana diṭṭhagaṅgā",
  "anya-e0105n1:26_3": "sīhaḷadīpe mahāveligaṅgāyeva, na pana indiyaraṭṭhikānaṁ seṭṭhasammatā mahāgaṅgāti",
  "anya-e0105n1:26_4": "pākaṭoyevāyamattho’’ti catutthaṁ kāraṇaṁ dassitaṁ. Taṁ pana idāni mahāgaṅgāya majjhe",
  "anya-e0105n1:26_5": "tasmiṁ ṭhāne tādisaṁ dīpakaṁ adisvā ‘‘pubbepi evameva bhaveyyā’’ti ekaṁsato gahetvā",
  "anya-e0105n1:26_6": "vuttavacanamattameva. Nadiyo pana sabbadāpi tenevākārena tiṭṭhantīti na sakkā gahetunti",
  "anya-e0105n1:26_7": "pākaṭoyevāyamattho. Tasmā yathā pubbe tassa gopālassa kāle tasmiṁ ṭhāne majjhe gaṅgāya",
  "anya-e0105n1:26_8": "tādisā dīpakā saṁvijjamānā ahesuṁ, tatheva porāṇaṭṭhakathāsu esa attho saṁvaṇṇito,",
  "anya-e0105n1:26_9": "tadeva ca vacanaṁ ācariyena bhāsāparivattanaṁ katvā pakāsitanti evameva gahetabbaṁ.",
  "anya-e0105n1:26_10": "Tasmā tampi akāraṇamevāti."
}