{
  "atk-s0517a17:0": "4. Vivekakathā",
  "atk-s0517a17:1": "Vivekakathāvaṇṇanā",
  "atk-s0517a17:2_0": "22. Idāni pahānāvasānāya abhisamayakathāya anantaraṁ pahānākāraṁ dassentena kathitāya",
  "atk-s0517a17:2_1": "suttantapubbaṅgamāya vivekakathāya apubbatthānuvaṇṇanā. Tattha suttante tāva ye kecīti",
  "atk-s0517a17:2_2": "anavasesapariyādānaṁ. Balakaraṇīyāti ūrubalena bāhubalena kattabbā. Kammantāti dhāvanalaṅghanakasanavapanādīni",
  "atk-s0517a17:2_3": "kammāni. Karīyantīti balavantehi karīyanti. Sīlaṁ nissāyāti catupārisuddhisīlaṁ nissayaṁ",
  "atk-s0517a17:2_4": "katvā. Bhāvetīti bhinnasīlassa bhāvanābhāvato idha pana lokiyalokuttarā maggabhāvanā",
  "atk-s0517a17:2_5": "adhippetāti. Vivekanissitanti tadaṅgavivekaṁ samucchedavivekaṁ nissaraṇavivekaṁ nissitaṁ.",
  "atk-s0517a17:2_6": "Vivekoti vivittatā. Ayañhi ariyamaggabhāvanānuyutto yogī vipassanākkhaṇe kiccato",
  "atk-s0517a17:2_7": "tadaṅgavivekanissitaṁ, ajjhāsayato nissaraṇavivekanissitaṁ, maggakkhaṇe kiccato samucchedavivekanissitaṁ,",
  "atk-s0517a17:2_8": "ārammaṇato nissaraṇavivekanissitaṁ bhāveti. Esa nayo virāganissitādīsu. Vivekoyeva",
  "atk-s0517a17:2_9": "hi virajjanaṭṭhena virāgo, nirodhaṭṭhena nirodho, vosajjanaṭṭhena vosaggo. Atha vā",
  "atk-s0517a17:2_10": "kilesehi vivittattā viveko, kilesehi virattattā virāgo, kilesānaṁ niruddhattā nirodho,",
  "atk-s0517a17:2_11": "kilesānañca pariccattattā vissaṭṭhattā, nibbānecattassa ca vissaṭṭhattā vosaggo.",
  "atk-s0517a17:2_12": "Vosaggo pana duvidho pariccāgavosaggo ca pakkhandanavosaggo ca. Tattha pariccāgavosaggoti",
  "atk-s0517a17:2_13": "vipassanākkhaṇe tadaṅgavasena, maggakkhaṇe samucchedavasena kilesappahānaṁ. Pakkhandanavosaggoti",
  "atk-s0517a17:2_14": "vipassanākkhaṇe tanninnabhāvena, maggakkhaṇe ārammaṇakaraṇena nibbānapakkhandanaṁ.",
  "atk-s0517a17:2_15": "Tadubhayampi imasmiṁ lokiyalokuttaramissake atthavaṇṇanānaye vaṭṭati. Tathā hi ayaṁ",
  "atk-s0517a17:2_16": "sammādiṭṭhiādīsu ekeko dhammo yathāvuttena pakārena kilese ca pariccajati, nibbānañca",
  "atk-s0517a17:2_17": "pakkhandati. Vosaggapariṇāminti iminā pana sakalena vacanena vosaggatthaṁ pariṇāmitaṁ",
  "atk-s0517a17:2_18": "pariṇataṁ, paripaccitaṁ paripakkañcāti vuttaṁ hoti. Ayampi ariyamaggabhāvanānuyutto",
  "atk-s0517a17:2_19": "bhikkhu yathā sammādiṭṭhiādīsu ekeko dhammo kilesapariccāgavosaggatthañca nibbānapakkhandanavosaggatthañca",
  "atk-s0517a17:2_20": "paripaccati, yathā ca paripakko hoti, tathā naṁ bhāveti.",
  "atk-s0517a17:3_0": "23.Bījagāmabhūtagāmāti ettha mūlabījaṁ khandhabījaṁ aggabījaṁ phaḷubījaṁ bījabījanti",
  "atk-s0517a17:3_1": "(pāci. 91) pañcavidhaṁ bījaṁ, bījagāmo nāma bījasamūhoti attho. Tadeva pana sampannanīlaṅkurapātubhāvato",
  "atk-s0517a17:3_2": "paṭṭhāya bhūtagāmo nāma, bhūtānaṁ jātānaṁ nibbattamūlanīlaṅkurānaṁ samūhoti attho.",
  "atk-s0517a17:3_3": "Devatāpariggahe sati nīlaṅkurakālato pabhuti hotīti tesaṁ devatāsaṅkhātānaṁ bhūtānaṁ",
  "atk-s0517a17:3_4": "gāmotipi bhūtagāmoti vadanti. Vuddhinti aṅkurādivasena. Viruḷhinti khandhādivasena.",
  "atk-s0517a17:3_5": "Vepullanti pupphādivasena. Dhammesu pana vuddhinti apubbadhammappavattivasena. Viruḷinti",
  "atk-s0517a17:3_6": "sakiccakaraṇasādhanavasena. Vepullanti kiccanipphattivasena vipulabhāvanti attho.",
  "atk-s0517a17:3_7": "Vipulattantipi pāṭho. Atha vā etāni tīṇi padāni sīlasamādhipaññāhipi yojenti.",
  "atk-s0517a17:4": "Maggaṅganiddesavaṇṇanā",
  "atk-s0517a17:5_0": "24. Suttantaniddese sammādiṭṭhiyāti sāmivacanaṁ. Jhānavipassanāmaggaphalanibbānesu",
  "atk-s0517a17:5_1": "lokiyaviratisampayuttacitte ca yathāyogaṁ sampayogato ca ārammaṇato ca vattamānāya",
  "atk-s0517a17:5_2": "sammādiṭṭhiyā sāmaññalakkhaṇato ekībhūtāya sammādiṭṭhiyā. Vikkhambhanavivekoti vikkhambhanavasena",
  "atk-s0517a17:5_3": "dūrīkaraṇavasena viveko. Kesaṁ? Nīvaraṇānaṁ. Tassa paṭhamaṁ jhānaṁ bhāvayatotiādi",
  "atk-s0517a17:5_4": "vikkhambhanavasena paṭhamajjhānameva vuttaṁ. Tasmiṁ vutte sesajjhānānipi vuttāneva",
  "atk-s0517a17:5_5": "honti. Jhānesupi sammādiṭṭhiyā vijjamānattā sammādiṭṭhiyā viveko nāma hoti. Tadaṅgavivekoti",
  "atk-s0517a17:5_6": "tena tena vipassanāñāṇaṅgena viveko. Diṭṭhigatānanti diṭṭhivivekassa dukkarattā padhānattā",
  "atk-s0517a17:5_7": "ca diṭṭhivivekova vutto. Tasmiṁ vutte niccasaññādivivekopi vuttova hoti. Nibbedhabhāgiyaṁ",
  "atk-s0517a17:5_8": "samādhinti vipassanāsampayuttasamādhiṁ. Samucchedavivekoti kilesānaṁ samucchedena",
  "atk-s0517a17:5_9": "viveko. Lokuttaraṁ khayagāmimagganti khayasaṅkhātanibbānagāmilokuttaramaggaṁ. Paṭippassaddhivivekoti",
  "atk-s0517a17:5_10": "kilesānaṁ paṭippassaddhiyā viveko. Nissaraṇavivekoti sabbasaṅkhatanissaraṇabhūto",
  "atk-s0517a17:5_11": "saṅkhāraviveko. Chandajāto hotīti pubbabhāge jātadhammachando hoti. Saddhādhimuttoti",
  "atk-s0517a17:5_12": "pubbabhāgeyeva saddhāya adhimutto hoti. Cittañcassa svādhiṭṭhitanti pubbabhāgeyeva",
  "atk-s0517a17:5_13": "cittañca assa yogissa suadhiṭṭhitaṁ suṭṭhu patiṭṭhitaṁ hoti. Iti chando saddhā cittanti",
  "atk-s0517a17:5_14": "ime tayo dhammā pubbabhāge uppannavivekānaṁ upanissayattā nissayā nāma. Keci pana",
  "atk-s0517a17:5_15": "‘‘cittañcassa svādhiṭṭhitanti samādhi vutto’’ti vadanti. Virāgādīsupi eseva nayo.",
  "atk-s0517a17:6_0": "Nirodhavāre pana nirodhasaddato aññaṁ pariyāyavacanaṁ dassentena amatā dhātūti vuttaṁ,",
  "atk-s0517a17:6_1": "sesesu nirodho nibbānanti ubhayatthāpi nibbānameva. Dvādasa nissayāti chandasaddhācittāniyeva",
  "atk-s0517a17:6_2": "vivekādīsu catūsu ekekasmiṁ tayo tayo katvā dvādasa nissayā honti.",
  "atk-s0517a17:7_0": "25. Sammāsaṅkappavāyāmasatisamādhīnampi imināva nayena atthayojanā veditabbā. Sammāvācākammantā",
  "atk-s0517a17:7_1": "jīvānaṁ pana jhānakkhaṇe vipassanākkhaṇe ca abhāvā jhānavipassanānaṁ pubbabhāgaparabhāgavasena",
  "atk-s0517a17:7_2": "vattamānā viratiyo jhānavipassanā sannissitā katvā vuttāti veditabbaṁ. Nīvaraṇānaṁ",
  "atk-s0517a17:7_3": "diṭṭhigatānañca vivekavirāganirodhapaṭinissaggā tathā pavattamānānaṁ viratīnaṁ vivekādayo",
  "atk-s0517a17:7_4": "nāmāti veditabbaṁ. Yathā aṭṭhakanipāte ‘‘tato, tvaṁ bhikkhu, imaṁ samādhiṁ savitakkaṁ",
  "atk-s0517a17:7_5": "savicārampi bhāveyyāsi, avitakkavicāramattampi bhāveyyāsi, avitakkaṁ avicārampi bhāveyyāsi,",
  "atk-s0517a17:7_6": "sappītikampi bhāveyyāsi, nippītikampi bhāveyyāsi, sātasahagatampi bhāveyyāsi, upekkhāsahagatampi",
  "atk-s0517a17:7_7": "bhāveyyāsī’’ti (a. ni. 8.63) mettādayo kāyānupassanādayo ca niyakajjhattamūlasamādhivasena",
  "atk-s0517a17:7_8": "catukkapañcakajjhānikā viya vuttā, evamidhāpi pubbabhāgaparabhāgavasena viratiyo",
  "atk-s0517a17:7_9": "vuttāti veditabbaṁ. Byañjanacchāyamattaṁ gahetvā na bhagavā abbhācikkhitabbo. Gambhīrañhi",
  "atk-s0517a17:7_10": "buddhavacanaṁ, ācariye payirupāsitvā adhippāyato gahetabbaṁ.",
  "atk-s0517a17:8": "26-27. Bojjhaṅgabalaindriyavāresupi imināva nayena attho veditabboti.",
  "atk-s0517a17:9": "Vivekakathāvaṇṇanā niṭṭhitā."
}