{
  "atk-s0303a6:0": "7. Sāriputtasaṁyuttaṁ",
  "atk-s0303a6:1": "1-9. Vivekajasuttādivaṇṇanā",
  "atk-s0303a6:2": "332-340. Sāriputtasaṁyuttassa paṭhame na evaṁ hotīti ahaṅkāramamaṅkārānaṁ pahīnattā evaṁ na hoti. Dutiyādīsupi eseva nayo. Paṭhamādīni.",
  "atk-s0303a6:3": "10. Sucimukhīsuttavaṇṇanā",
  "atk-s0303a6:4_0": "341. Dasame sucimukhīti evaṁnāmikā. Upasaṅkamīti theraṁ abhirūpaṁ dassanīyaṁ suvaṇṇavaṇṇaṁ",
  "atk-s0303a6:4_1": "samantapāsādikaṁ disvā “iminā saddhiṁ parihāsaṁ karissāmī”ti upasaṅkami. Atha therena",
  "atk-s0303a6:4_2": "tasmiṁ vacane paṭikkhitte “idānissa vādaṁ āropessāmī”ti maññamānā tena hi, samaṇa,",
  "atk-s0303a6:4_3": "ubbhamukho bhuñjasīti āha. Disāmukhoti catuddisāmukho, catasso disā olokentoti attho.",
  "atk-s0303a6:4_4": "Vidisāmukhoti catasso vidisā olokento.",
  "atk-s0303a6:5_0": "Vatthuvijjātiracchānavijjāyāti vatthuvijjāsaṅkhātāya tiracchānavijjāya. Vatthuvijjā",
  "atk-s0303a6:5_1": "nāma lābuvatthu-kumbhaṇḍavatthu-mūlakavatthu-ādīnaṁ vatthūnaṁ phalasampattikāraṇakālajānanupāyo.",
  "atk-s0303a6:5_2": "Micchājīvena jīvikaṁ kappentīti teneva vatthuvijjātiracchānavijjāsaṅkhātena micchājīvena",
  "atk-s0303a6:5_3": "jīvikaṁ kappenti, tesaṁ vatthūnaṁ sampādanena pasannehi manussehi dinne paccaye paribhuñjantā",
  "atk-s0303a6:5_4": "jīvantīti attho. Adhomukhāti vatthuṁ oloketvā bhuñjamānavasena adhomukhā bhuñjanti",
  "atk-s0303a6:5_5": "nāma. Evaṁ sabbattha yojanā kātabbā. Api cettha nakkhattavijjāti “ajja imaṁ nakkhattaṁ",
  "atk-s0303a6:5_6": "iminā nakkhattena gantabbaṁ, iminā idañcidañca kātabba”nti evaṁ jānanavijjā. Dūteyyanti",
  "atk-s0303a6:5_7": "dūtakammaṁ, tesaṁ tesaṁ sāsanaṁ gahetvā tattha tattha gamanaṁ. Pahiṇagamananti ekagāmasmiṁyeva",
  "atk-s0303a6:5_8": "ekakulassa sāsanena aññakulaṁ upasaṅkamanaṁ. Aṅgavijjāti itthilakkhaṇapurisalakkhaṇavasena",
  "atk-s0303a6:5_9": "aṅgasampattiṁ ñatvā “tāya aṅgasampattiyā idaṁ nāma labbhatī”ti evaṁ jānanavijjā.",
  "atk-s0303a6:5_10": "Vidisāmukhāti aṅgavijjā hi taṁ taṁ sarīrakoṭṭhāsaṁ ārabbha pavattattā vidisāya pavattā",
  "atk-s0303a6:5_11": "nāma, tasmā tāya vijjāya jīvikaṁ kappetvā bhuñjantā vidisāmukhā bhuñjanti nāma. Evamārocesīti",
  "atk-s0303a6:5_12": "“dhammikaṁ samaṇā”tiādīni vadamānā sāsanassa niyyānikaṁ guṇaṁ kathesi. Tañca paribbājikāya",
  "atk-s0303a6:5_13": "kathaṁ sutvā pañcamattāni kulasatāni sāsane otariṁsūti.",
  "atk-s0303a6:6": "Sāriputtasaṁyuttavaṇṇanā niṭṭhitā."
}