{
  "atk-s0102a1:0": "2. Mahānidānasuttavaṇṇanā",
  "atk-s0102a1:1": "Nidānavaṇṇanā",
  "atk-s0102a1:2_0": "95.Evaṁme sutaṁ…pe… kurūsūti mahānidānasuttaṁ. Tatrāyaṁ anuttānapadavaṇṇanā. Kurūsu",
  "atk-s0102a1:2_1": "viharatīti kurū nāma jānapadino rājakumārā, tesaṁ nivāso ekopi janapado ruḷhīsaddena",
  "atk-s0102a1:2_2": "“kurū”ti vuccati. Tasmiṁ kurūsu janapade. Aṭṭhakathācariyā panāhu – mandhātukāle",
  "atk-s0102a1:2_3": "tīsu dīpesu manussā “jambudīpo nāma buddhapaccekabuddhamahāsāvakacakkavattippabhutīnaṁ",
  "atk-s0102a1:2_4": "uttamamanussānaṁ uppattibhūmi uttamadīpo atiramaṇīyo”ti sutvā raññā mandhātucakkavattinā",
  "atk-s0102a1:2_5": "cakkaratanaṁ purakkhatvā cattāro dīpe anusaṁyāyantena saddhiṁ āgamaṁsu. Tato rājā",
  "atk-s0102a1:2_6": "pariṇāyakaratanaṁ pucchi – “atthi nu kho manussalokato ramaṇīyataraṁ ṭhāna”nti. Kasmā",
  "atk-s0102a1:2_7": "deva evaṁ bhaṇasi? Kiṁ na passasi candimasūriyānaṁ ānubhāvaṁ, nanu etesaṁ ṭhānaṁ",
  "atk-s0102a1:2_8": "ito ramaṇīyataranti? Rājā cakkaratanaṁ purakkhatvā tattha agamāsi. Cattāro mahārājāno",
  "atk-s0102a1:2_9": "– “mandhātumahārājā āgato”ti sutvāva “mahiddhiko mahānubhāvo rājā, na sakkā yuddhena",
  "atk-s0102a1:2_10": "paṭibāhitu”nti sakaṁ rajjaṁ niyyātesuṁ. So taṁ gahetvā puna pucchi – “atthi nu kho",
  "atk-s0102a1:2_11": "ito ramaṇīyataraṁ ṭhāna”nti?",
  "atk-s0102a1:3_0": "Athassa tāvatiṁsabhavanaṁ kathayiṁsu. “Tāvatiṁsabhavanaṁ, deva, ito ramaṇīyataraṁ.",
  "atk-s0102a1:3_1": "Tattha sakkassa devarañño ime cattāro mahārājāno paricārakā dovārikabhūmiyaṁ tiṭṭhanti,",
  "atk-s0102a1:3_2": "sakko devarājā mahiddhiko mahānubhāvo, tassimāni upabhogaṭṭhānāni – yojanasahassubbedho",
  "atk-s0102a1:3_3": "vejayanto pāsādo, pañcayojanasatubbedhā sudhammā devasabhā, diyaḍḍhayojanasatiko",
  "atk-s0102a1:3_4": "vejayantaratho tathā erāvaṇo hatthī, dibbarukkhasahassappaṭimaṇḍitaṁ nandanavanaṁ,",
  "atk-s0102a1:3_5": "cittalatāvanaṁ, phārusakavanaṁ, missakavanaṁ, yojanasatubbedho pāricchattako koviḷāro,",
  "atk-s0102a1:3_6": "tassa heṭṭhā saṭṭhiyojanāyāmā paññāsayojanavitthatā pañcadasayojanubbedhā jayakusumapupphavaṇṇā",
  "atk-s0102a1:3_7": "paṇḍukambalasilā, yassā mudutāya sakkassa nisīdato upaḍḍhakāyo anupavisatī”ti.",
  "atk-s0102a1:4_0": "Taṁ sutvā rājā tattha gantukāmo cakkaratanaṁ abbhukkiri. Taṁ ākāse patiṭṭhāsi saddhiṁ",
  "atk-s0102a1:4_1": "caturaṅginiyā senāya. Atha dvinnaṁ devalokānaṁ vemajjhato cakkaratanaṁ otaritvā pathaviyaṁ",
  "atk-s0102a1:4_2": "patiṭṭhāsi saddhiṁ pariṇāyakaratanapamukhāya caturaṅginiyā senāya. Rājā ekakova tāvatiṁsabhavanaṁ",
  "atk-s0102a1:4_3": "agamāsi. Sakko – “mandhātā āgato”ti sutvāva tassa paccuggamanaṁ katvā – “svāgataṁ,",
  "atk-s0102a1:4_4": "te mahārāja, sakaṁ te mahārāja, anusāsa mahārājā”ti vatvā saddhiṁ nāṭakehi rajjaṁ",
  "atk-s0102a1:4_5": "dve bhāge katvā ekaṁ bhāgamadāsi. Rañño tāvatiṁsabhavane patiṭṭhitamattasseva manussabhāvo",
  "atk-s0102a1:4_6": "vigacchi, devabhāvo pāturahosi. Tassa kira sakkena saddhiṁ paṇḍukambalasilāyaṁ nisinnassa",
  "atk-s0102a1:4_7": "akkhinimisamattena nānattaṁ paññāyati. Taṁ asallakkhentā devā sakkassa ca tassa ca",
  "atk-s0102a1:4_8": "nānatte muyhanti. So tattha dibbasampattiṁ anubhavamāno yāva chattiṁsa sakkā uppajjitvā",
  "atk-s0102a1:4_9": "cutā, tāva rajjaṁ kāretvā atittova kāmehi tato cavitvā attano uyyāne patiṭṭhito vātātapena",
  "atk-s0102a1:4_10": "phuṭṭhagatto kālamakāsi.",
  "atk-s0102a1:5_0": "Cakkaratane pana puna pathaviyaṁ patiṭṭhite pariṇāyakaratanaṁ suvaṇṇapaṭṭe mandhātu",
  "atk-s0102a1:5_1": "upāhanaṁ likhāpetvā idaṁ mandhātu rajjanti rajjamanusāsi. Tepi tīhi dīpehi āgatamanussā",
  "atk-s0102a1:5_2": "puna gantuṁ asakkontā pariṇāyakaratanaṁ upasaṅkamitvā – “deva, mayaṁ rañño ānubhāvena",
  "atk-s0102a1:5_3": "āgatā, idāni gantuṁ na sakkoma, vasanaṭṭhānaṁ no dehī”ti yāciṁsu. So tesaṁ ekamekaṁ",
  "atk-s0102a1:5_4": "janapadamadāsi. Tattha pubbavidehato āgatamanussehi āvasitapadeso tāyeva purimasaññāya",
  "atk-s0102a1:5_5": "– “videharaṭṭha”nti nāmaṁ labhi, aparagoyānato āgatamanussehi āvasitapadeso “aparantajanapado”ti",
  "atk-s0102a1:5_6": "nāmaṁ labhi, uttarakuruto āgatamanussehi āvasitapadeso “kururaṭṭha”nti nāmaṁ labhi,",
  "atk-s0102a1:5_7": "bahuke pana gāmanigamādayo upādāya bahuvacanena vohariyati. Tena vuttaṁ – “kurūsu viharatī”ti.",
  "atk-s0102a1:6_0": "Kammāsadhammaṁ nāma kurūnaṁ nigamoti kammāsadhammanti ettha keci dha-kārassa da-kārena",
  "atk-s0102a1:6_1": "atthaṁ vaṇṇayanti. Kammāso ettha damitoti kammāsadammo.Kammāsoti kammāsapādo porisādo",
  "atk-s0102a1:6_2": "vuccati. Tassa kira pāde khāṇukena viddhaṭṭhāne vaṇo ruhanto cittadārusadiso hutvā",
  "atk-s0102a1:6_3": "ruhi. Tasmā kammāsapādoti paññāyittha. So ca tasmiṁ okāse damito porisādabhāvato",
  "atk-s0102a1:6_4": "paṭisedhito. Kena? Mahāsattena. Katarasmiṁ jātaketi? Mahāsutasomajātaketi eke. Ime",
  "atk-s0102a1:6_5": "pana therā jayaddisajātaketi vadanti. Tadā hi mahāsattena kammāsapādo damito. Yathāha –",
  "atk-s0102a1:7": "“Putto yadā homi jayaddisassa;",
  "atk-s0102a1:8": "Pañcālaraṭṭhadhipatissa atrajo.",
  "atk-s0102a1:9": "Cajitvāna pāṇaṁ pitaraṁ pamocayiṁ;",
  "atk-s0102a1:10": "Kammāsapādampi cahaṁ pasādayi”nti.",
  "atk-s0102a1:11_0": "Keci pana dha-kāreneva atthaṁ vaṇṇayanti. Kurūraṭṭhavāsīnaṁ kira kuruvattadhammo,",
  "atk-s0102a1:11_1": "tasmiṁ kammāso jāto, tasmā taṁ ṭhānaṁ kammāso ettha dhammo jātoti kammāsadhammanti",
  "atk-s0102a1:11_2": "vuccati. Tattha niviṭṭhanigamassāpi etadeva nāmaṁ. Bhummavacanena kasmā na vuttanti.",
  "atk-s0102a1:11_3": "Avasanokāsato. Bhagavato kira tasmiṁ nigame vasanokāso koci vihāro nāma nāhosi. Nigamato",
  "atk-s0102a1:11_4": "pana apakkamma aññatarasmiṁ udakasampanne ramaṇīye bhūmibhāge mahāvanasaṇḍo ahosi",
  "atk-s0102a1:11_5": "tattha bhagavā vihāsi, taṁ nigamaṁ gocaragāmaṁ katvā. Tasmā evamettha attho veditabbo",
  "atk-s0102a1:11_6": "– “kurūsu viharati kammāsadhammaṁ nāma kurūnaṁ nigamo, taṁ gocaragāmaṁ katvā”ti.",
  "atk-s0102a1:12_0": "Āyasmāti piyavacanametaṁ, gāravavacanametaṁ. Ānandoti tassa therassa nāmaṁ. Ekamantanti",
  "atk-s0102a1:12_1": "bhāvanapuṁsakaniddeso – “visamaṁ candimasūriyā parivattantī”tiādīsu viya. Tasmā yathā",
  "atk-s0102a1:12_2": "nisinno ekamantaṁ nisinno hoti, tathā nisīdīti evamettha attho daṭṭhabbo. Bhummatthe",
  "atk-s0102a1:12_3": "vā etaṁ upayogavacanaṁ nisīdīti upāvisi. Paṇḍitā hi garuṭṭhāniyaṁ upasaṅkamitvā āsanakusalatāya",
  "atk-s0102a1:12_4": "ekamantaṁ nisīdanti. Ayañca tesaṁ aññataro, tasmā ekamantaṁ nisīdi.",
  "atk-s0102a1:13_0": "Kathaṁ nisinno kho pana ekamantaṁ nisinno hotīti? Cha nisajjadose vajjetvā. Seyyathidaṁ",
  "atk-s0102a1:13_1": "– atidūraṁ, accāsannaṁ, uparivātaṁ, unnatappadesaṁ, atisammukhaṁ, atipacchāti. Atidūre",
  "atk-s0102a1:13_2": "nisinno hi sace kathetukāmo hoti, uccāsaddena kathetabbaṁ hoti. Accāsanne nisinno",
  "atk-s0102a1:13_3": "saṅghaṭṭanaṁ karoti. Uparivāte nisinno sarīragandhena bādhati. Unnatappadese nisinno",
  "atk-s0102a1:13_4": "agāravaṁ pakāseti. Atisammukhā nisinno sace daṭṭhukāmo hoti, cakkhunā cakkhuṁ āhacca",
  "atk-s0102a1:13_5": "daṭṭhabbaṁ hoti. Atipacchā nisinno sace daṭṭhukāmo hoti, gīvaṁ parivattetvā daṭṭhabbaṁ",
  "atk-s0102a1:13_6": "hoti. Tasmā ayampi tikkhattuṁ bhagavantaṁ padakkhiṇaṁ katvā sakkaccaṁ vanditvā ete",
  "atk-s0102a1:13_7": "cha nisajjadose vajjetvā dakkhiṇajāṇumaṇḍalassa abhimukhaṭṭhāne chabbaṇṇānaṁ buddharasmīnaṁ",
  "atk-s0102a1:13_8": "anto pavisitvā pasannalākhārasaṁ vigāhanto viya suvaṇṇapaṭaṁ pārupanto viya rattuppalamālāvitānamajjhaṁ",
  "atk-s0102a1:13_9": "pavisanto viya ca dhammabhaṇḍāgāriko āyasmā ānando nisīdi. Tena vuttaṁ – “ekamantaṁ nisīdī”ti.",
  "atk-s0102a1:14_0": "Kāya pana velāya, kena kāraṇena ayamāyasmā bhagavantaṁ upasaṅkamantoti? Sāyanhavelāyaṁ",
  "atk-s0102a1:14_1": "paccayākārapañhapucchanakāraṇena. Taṁ divasaṁ kirāyamāyasmā kulasaṅgahatthāya gharadvāre",
  "atk-s0102a1:14_2": "gharadvāre sahassabhaṇḍikaṁ nikkhipanto viya kammāsadhammagāmaṁ piṇḍāya caritvā piṇḍapātapaṭikkanto",
  "atk-s0102a1:14_3": "satthu vattaṁ dassetvā satthari gandhakuṭiṁ paviṭṭhe satthāraṁ vanditvā attano divāṭṭhānaṁ",
  "atk-s0102a1:14_4": "gantvā antevāsikesu vattaṁ dassetvā paṭikkantesu divāṭṭhānaṁ paṭisammajjitvā cammakkhaṇḍaṁ",
  "atk-s0102a1:14_5": "paññapetvā udakatumbato udakaṁ gahetvā udakena hatthapāde sītale katvā pallaṅkaṁ",
  "atk-s0102a1:14_6": "ābhujitvā nisinno sotāpattiphalasamāpattiṁ samāpajji. Atha paricchinnakālavasena",
  "atk-s0102a1:14_7": "samāpattito uṭṭhāya paccayākāre ñāṇaṁ otāresi. So – “avijjāpaccayā saṅkhārā”tiādito",
  "atk-s0102a1:14_8": "paṭṭhāya antaṁ, antato paṭṭhāya ādiṁ, ubhayantato paṭṭhāya majjhaṁ, majjhato paṭṭhāya",
  "atk-s0102a1:14_9": "ubho ante pāpento tikkhattuṁ dvādasapadaṁ paccayākāraṁ sammasi. Tassevaṁ sammasantassa",
  "atk-s0102a1:14_10": "paccayākāro vibhūto hutvā uttānakuttānako viya upaṭṭhāsi.",
  "atk-s0102a1:15_0": "Tato cintesi – “ayaṁ paccayākāro sabbabuddhehi – ‘gambhīro ceva gambhīrāvabhāso cā’ti",
  "atk-s0102a1:15_1": "kathito, mayhaṁ kho pana padesañāṇe ṭhitassa sāvakassa sato uttāno vibhūto pākaṭo",
  "atk-s0102a1:15_2": "hutvā upaṭṭhāti, mayhaṁyeva nu kho esa uttānako hutvā upaṭṭhāti, udāhu aññesampī”ti?",
  "atk-s0102a1:15_3": "Athassa etadahosi – “handāhaṁ imaṁ pañhaṁ gahetvā bhagavantaṁ pucchāmi, addhā me",
  "atk-s0102a1:15_4": "bhagavā imaṁ atthuppattiṁ katvā sālindaṁ sineruṁ ukkhipanto viya ekaṁ suttantakathaṁ",
  "atk-s0102a1:15_5": "kathetvā dassessati. Buddhānañhi vinayapaññattiṁ, bhummantaraṁ, paccayākāraṁ, samayantaranti",
  "atk-s0102a1:15_6": "imāni cattāri ṭhānāni patvā gajjitaṁ mahantaṁ hoti, ñāṇaṁ anupavisati, buddhañāṇassa",
  "atk-s0102a1:15_7": "mahantabhāvo paññāyati, desanā gambhīrā hoti tilakkhaṇabbhāhatā suññatapaṭisaṁyuttā”ti.",
  "atk-s0102a1:16_0": "So kiñcāpi pakatiyāva ekadivase satavārampi sahassavārampi bhagavantaṁ upasaṅkamanto",
  "atk-s0102a1:16_1": "na ahetuakāraṇena upasaṅkamati, taṁ divasaṁ pana imaṁ pañhaṁ gahetvā – “imaṁ buddhagandhahatthiṁ",
  "atk-s0102a1:16_2": "āpajja ñāṇakoñcanādaṁ sossāmi, buddhasīhaṁ āpajja ñāṇasīhanādaṁ sossāmi, buddhasindhavaṁ",
  "atk-s0102a1:16_3": "āpajja ñāṇapadavikkamaṁ passissāmī”ti cintetvā divāṭṭhānā uṭṭhāya cammakkhaṇḍaṁ papphoṭetvā",
  "atk-s0102a1:16_4": "ādāya sāyanhasamaye bhagavantaṁ upasaṅkami. Tena vuttaṁ – “sāyanhavelāyaṁ paccayākārapañhapucchanakāraṇena upasaṅkamanto”ti.",
  "atk-s0102a1:17_0": "Yāva gambhīroti ettha yāvasaddo pamāṇātikkame, atikkamma pamāṇaṁ gambhīro, atigambhīroti",
  "atk-s0102a1:17_1": "attho. Gambhīrāvabhāsoti gambhīrova hutvā avabhāsati, dissatīti attho. Ekañhi uttānameva",
  "atk-s0102a1:17_2": "gambhīrāvabhāsaṁ hoti pūtipaṇṇādivasena kāḷavaṇṇapurāṇaudakaṁ viya. Tañhi jāṇuppamāṇampi",
  "atk-s0102a1:17_3": "sataporisaṁ viya dissati. Ekaṁ gambhīraṁ uttānāvabhāsaṁ hoti maṇigaṅgāya vippasannaudakaṁ",
  "atk-s0102a1:17_4": "viya. Tañhi sataporisampi jāṇuppamāṇaṁ viya khāyati. Ekaṁ uttānaṁ uttānāvabhāsaṁ",
  "atk-s0102a1:17_5": "hoti cāṭiādīsu udakaṁ viya. Ekaṁ gambhīraṁ gambhīrāvabhāsaṁ hoti sinerupādakamahāsamudde",
  "atk-s0102a1:17_6": "udakaṁ viya. Evaṁ udakameva cattāri nāmāni labhati. Paṭiccasamuppāde panetaṁ natthi.",
  "atk-s0102a1:17_7": "Ayañhi gambhīro ceva gambhīrāvabhāso cāti ekameva nāmaṁ labhati. Evarūpo samānopi",
  "atk-s0102a1:17_8": "atha ca pana me uttānakuttānako viya khāyati, yadidaṁ acchariyaṁ, bhante, abbhutaṁ",
  "atk-s0102a1:17_9": "bhanteti. Evaṁ attano vimhayaṁ pakāsento pañhaṁ pucchitvā tuṇhībhūto nisīdi.",
  "atk-s0102a1:18_0": "Bhagavā tassa vacanaṁ sutvā – “ānando bhavaggaggahaṇāya hatthaṁ pasārento viya, sineruṁ",
  "atk-s0102a1:18_1": "chinditvā miñjaṁ nīharituṁ vāyamamāno viya, vinā nāvāya mahāsamuddaṁ taritukāmo viya,",
  "atk-s0102a1:18_2": "pathaviṁ parivattetvā pathavojaṁ gahetuṁ vāyamamāno viya buddhavisayapañhaṁ attano",
  "atk-s0102a1:18_3": "uttānaṁ vadati. Handassa gambhīrabhāvaṁ ācikkhissāmī”ti cintetvā mā hevantiādimāha.",
  "atk-s0102a1:19": "Tattha mā hevanti ha-kāro nipātamattaṁ. Evaṁ mā bhaṇīti attho. Mā hevanti ca idaṁ vacanaṁ bhagavā āyasmantaṁ ānandaṁ ussādentopi bhaṇati apasādentopi.",
  "atk-s0102a1:20": "Ussādanāvaṇṇanā",
  "atk-s0102a1:21_0": "Tattha ussādento – ānanda, tvaṁ mahāpañño visadañāṇo, tena te gambhīropi paṭiccasamuppādo",
  "atk-s0102a1:21_1": "uttānako viya khāyati. Aññesaṁ panesa uttānakoti na sallakkhetabbo, gambhīroyeva",
  "atk-s0102a1:21_2": "ca gambhīrāvabhāso ca. Tattha catasso upamā vadanti. Chamāse subhojanarasapuṭṭhassa",
  "atk-s0102a1:21_3": "kira katayogassa mahāmallassa samajjasamaye katamallapāsāṇaparicayassa yuddhabhūmiṁ",
  "atk-s0102a1:21_4": "gacchantassa antarā mallapāsāṇaṁ dassesuṁ, so – kiṁ etanti āha. Mallapāsāṇoti. Āharatha",
  "atk-s0102a1:21_5": "nanti. Ukkhipituṁ na sakkomāti vutte sayaṁ gantvā kuhiṁ imassa bhāriyaṭṭhānanti vatvā",
  "atk-s0102a1:21_6": "dvīhi hatthehi dve pāsāṇe ukkhipitvā kīḷāguḷe viya khipitvā agamāsi. Tattha mallassa",
  "atk-s0102a1:21_7": "mallapāsāṇo lahukopi na aññesaṁ lahukoti vattabbo. Chamāse subhojanarasapuṭṭho mallo",
  "atk-s0102a1:21_8": "viya hi kappasatasahassaṁ abhinīhārasampanno āyasmā ānando, yathā mallassa mahābalatāya",
  "atk-s0102a1:21_9": "mallapāsāṇo lahuko, evaṁ therassa mahāpaññatāya paṭiccasamuppādo uttāno, so aññesaṁ",
  "atk-s0102a1:21_10": "uttānoti na vattabbo.",
  "atk-s0102a1:22_0": "Mahāsamudde ca timināma maccho dviyojanasatiko timiṅgalo tiyojanasatiko, timipiṅgalo",
  "atk-s0102a1:22_1": "catuyojanasatiko timirapiṅgalo pañcayojanasatiko, ānando timinando ajjhāroho mahātimīti",
  "atk-s0102a1:22_2": "ime cattāro yojanasahassikā. Tattha timirapiṅgaleneva dīpenti. Tassa kira dakkhiṇakaṇṇaṁ",
  "atk-s0102a1:22_3": "cālentassa pañcayojanasate padese udakaṁ calati. Tathā vāmakaṇṇaṁ. Tathā naṅguṭṭhaṁ,",
  "atk-s0102a1:22_4": "tathā sīsaṁ. Dve pana kaṇṇe cāletvā naṅguṭṭhena udakaṁ paharitvā sīsaṁ aparāparaṁ",
  "atk-s0102a1:22_5": "katvā kīḷituṁ āraddhassa sattaṭṭhayojanasate padese bhājane pakkhipitvā uddhane āropitaṁ",
  "atk-s0102a1:22_6": "viya udakaṁ pakkuthati, tiyojanasatamatte padese udakaṁ piṭṭhiṁ chādetuṁ na sakkoti.",
  "atk-s0102a1:22_7": "So evaṁ vadeyya – “ayaṁ mahāsamuddo gambhīro gambhīroti vadanti kutassa gambhīratā,",
  "atk-s0102a1:22_8": "mayaṁ piṭṭhipaṭicchādanamattampi udakaṁ na labhāmā”ti. Tattha kāyupapannassa timirapiṅgalassa",
  "atk-s0102a1:22_9": "mahāsamuddo uttānoti, aññesaṁ khuddakamacchānaṁ uttānoti na vattabbo, evameva ñāṇupapannassa",
  "atk-s0102a1:22_10": "therassa paṭiccasamuppādo uttānoti, aññesampi uttānoti na vattabbo.",
  "atk-s0102a1:23_0": "Supaṇṇarājā ca diyaḍḍhayojanasatiko, tassa dakkhiṇapakkho paññāsayojaniko hoti tathā",
  "atk-s0102a1:23_1": "vāmapakkho, piñchavaṭṭi saṭṭhiyojanikā, gīvā tiṁsayojanikā, mukhaṁ navayojanaṁ, pādā",
  "atk-s0102a1:23_2": "dvādasayojanikā. Tasmiṁ supaṇṇavātaṁ dassetuṁ āraddhe sattaṭṭhayojanasataṁ ṭhānaṁ",
  "atk-s0102a1:23_3": "nappahoti. So evaṁ vadeyya – “ayaṁ ākāso ananto anantoti vadanti, kutassa anantatā,",
  "atk-s0102a1:23_4": "mayaṁ pakkhavātappasāraṇokāsampi na labhāmā”ti. Tattha kāyupapannassa supaṇṇarañño",
  "atk-s0102a1:23_5": "ākāso parittoti, aññesaṁ khuddakapakkhīnaṁ parittoti na vattabbo, evameva ñāṇupapannassa",
  "atk-s0102a1:23_6": "therassa paṭiccasamuppādo uttānoti, aññesampi uttānoti na vattabbo.",
  "atk-s0102a1:24_0": "Rāhu asurindo pana pādantato yāva kesantā yojanānaṁ cattāri sahassāni aṭṭha ca satāni",
  "atk-s0102a1:24_1": "hoti. Tassa dvinnaṁ bāhānaṁ antaraṁ dvādasayojanasatikaṁ. Bahalattena chayojanasatikaṁ.",
  "atk-s0102a1:24_2": "Hatthapādatalāni tiyojanasatikāni, tathā mukhaṁ. Ekekaṁ aṅgulipabbaṁ paññāsayojanaṁ,",
  "atk-s0102a1:24_3": "tathā bhamukantaraṁ. Nalāṭaṁ tiyojanasatikaṁ. Sīsaṁ navayojanasatikaṁ. Tassa mahāsamuddaṁ",
  "atk-s0102a1:24_4": "otiṇṇassa gambhīraṁ udakaṁ jāṇuppamāṇaṁ hoti. So evaṁ vadeyya – “ayaṁ mahāsamuddo",
  "atk-s0102a1:24_5": "gambhīro gambhīroti vadanti, kutassa gambhīratā, mayaṁ jāṇuppaṭicchādanamattampi",
  "atk-s0102a1:24_6": "udakaṁ na labhāmā”ti. Tattha kāyupapannassa rāhuno mahāsamuddo uttānoti, aññesaṁ",
  "atk-s0102a1:24_7": "uttānoti na vattabbo, evameva ñāṇupapannassa therassa paṭiccasamuppādo uttānoti,",
  "atk-s0102a1:24_8": "aññesampi uttānoti na vattabbo. Etamatthaṁ sandhāya bhagavā – “mā hevaṁ, ānanda,",
  "atk-s0102a1:24_9": "avaca; mā hevaṁ, ānanda avacā”ti āha.",
  "atk-s0102a1:25": "Therassa hi catūhi kāraṇehi gambhīropi paṭiccasamuppādo uttānoti upaṭṭhāti. Katamehi catūhi? Pubbūpanissayasampattiyā, titthavāsena, sotāpannatāya, bahussutabhāvenāti.",
  "atk-s0102a1:26": "Pubbūpanissayasampattikathā",
  "atk-s0102a1:27_0": "Ito kira satasahassime kappe padumuttaro nāma satthā loke uppajji. Tassa haṁsavatī",
  "atk-s0102a1:27_1": "nāma nagaraṁ ahosi, ānando nāma rājā pitā, sumedhā nāma devī mātā, bodhisatto uttarakumāro",
  "atk-s0102a1:27_2": "nāma ahosi. So puttassa jātadivase mahābhinikkhamanaṁ nikkhamma pabbajitvā padhānamanuyuñjanto",
  "atk-s0102a1:27_3": "anukkamena sabbaññutaṁ patvā – “anekajātisaṁsāra”nti udānaṁ udānetvā sattāhaṁ bodhipallaṅke",
  "atk-s0102a1:27_4": "vītināmetvā pathaviyaṁ ṭhapessāmīti pādaṁ abhinīhari. Atha pathaviṁ bhinditvā mahantaṁ",
  "atk-s0102a1:27_5": "padumaṁ uṭṭhāsi. Tassa dhurapattāni navutihatthāni, kesaraṁ tiṁsahatthaṁ, kaṇṇikā",
  "atk-s0102a1:27_6": "dvādasahatthā, navaghaṭappamāṇo reṇu ahosi.",
  "atk-s0102a1:28_0": "Satthā pana ubbedhato aṭṭhapaṇṇāsahatthubbedho ahosi. Tassa ubhinnaṁ bāhānamantaraṁ",
  "atk-s0102a1:28_1": "aṭṭhārasahatthaṁ, nalāṭaṁ pañcahatthaṁ, hatthapādā ekādasahatthā. Tassa ekādasahatthena",
  "atk-s0102a1:28_2": "pādena dvādasahatthāya kaṇṇikāya akkantamattāya navaghaṭappamāṇo reṇu uṭṭhāya aṭṭhapaṇṇāsahatthaṁ",
  "atk-s0102a1:28_3": "padesaṁ uggantvā okiṇṇamanosilācuṇṇaṁ viya paccokiṇṇo. Tadupādāya bhagavā padumuttarotveva",
  "atk-s0102a1:28_4": "paññāyittha. Tassa devilo ca sujāto ca dve aggasāvakā ahesuṁ. Amitā ca asamā ca dve",
  "atk-s0102a1:28_5": "aggasāvikā. Sumano nāma upaṭṭhāko. Padumuttaro bhagavā pitusaṅgahaṁ kurumāno bhikkhusatasahassaparivāro",
  "atk-s0102a1:28_6": "haṁsavatiyā rājadhāniyā vasati.",
  "atk-s0102a1:29_0": "Kaniṭṭhabhātā panassa sumanakumāro nāma. Tassa rājā haṁsavatito vīsatiyojanasate",
  "atk-s0102a1:29_1": "ṭhāne bhogagāmaṁ adāsi. So kadāci āgantvā pitarañca satthārañca passati. Athekadivasaṁ",
  "atk-s0102a1:29_2": "paccanto kupito. Sumano rañño pesesi – “paccanto kupito”ti. Rājā “mayā tvaṁ tattha",
  "atk-s0102a1:29_3": "kasmā ṭhapito”ti paṭipesesi. So nikkhamma core vūpasametvā – “upasanto, deva, janapado”ti",
  "atk-s0102a1:29_4": "rañño pesesi. Rājā tuṭṭho – “sīghaṁ mama putto āgacchatū”ti āha. Tassa sahassamattā",
  "atk-s0102a1:29_5": "amaccā honti. So tehi saddhiṁ antarāmagge mantesi – “mayhaṁ pitā tuṭṭho, sace me",
  "atk-s0102a1:29_6": "varaṁ deti, kiṁ gaṇhāmī”ti. Atha naṁ ekacce “hatthiṁ gaṇhatha, assaṁ gaṇhatha, rathaṁ",
  "atk-s0102a1:29_7": "gaṇhatha, janapadaṁ gaṇhatha, sattaratanāni gaṇhathā”ti āhaṁsu. Apare – “tumhe pathavissarassa",
  "atk-s0102a1:29_8": "puttā, tumhākaṁ dhanaṁ na dullabhaṁ, laddhampi cetaṁ sabbaṁ pahāya gamanīyaṁ, puññameva",
  "atk-s0102a1:29_9": "ekaṁ ādāya gamanīyaṁ; tasmā te deve varaṁ dadamāne temāsaṁ padumuttaraṁ bhagavantaṁ",
  "atk-s0102a1:29_10": "upaṭṭhātuṁ varaṁ gaṇhathā”ti. So – “tumhe mayhaṁ kalyāṇamittā, na mametaṁ cittaṁ",
  "atk-s0102a1:29_11": "atthi, tumhehi pana uppāditaṁ, evaṁ karissāmī”ti gantvā pitaraṁ vanditvā pitarāpi",
  "atk-s0102a1:29_12": "āliṅgetvā tassa matthake cumbitvā – “varaṁ te putta, demī”ti vutte “sādhu mahārāja,",
  "atk-s0102a1:29_13": "icchāmahaṁ mahārāja bhagavantaṁ temāsaṁ catūhi paccayehi upaṭṭhahanto jīvitaṁ avañjhaṁ",
  "atk-s0102a1:29_14": "kātuṁ, imameva varaṁ dehī”ti āha. “Na sakkā tāta, aññaṁ varehī”ti vutte “deva, khattiyānaṁ",
  "atk-s0102a1:29_15": "nāma dve kathā natthi, etameva dehi, na me aññenattho”ti. Tāta buddhānaṁ nāma cittaṁ",
  "atk-s0102a1:29_16": "dujjānaṁ, sace bhagavā na icchissati, mayā dinnepi kiṁ bhavissatīti? So – “sādhu,",
  "atk-s0102a1:29_17": "deva, ahaṁ bhagavato cittaṁ jānissāmī”ti vihāraṁ gato.",
  "atk-s0102a1:30_0": "Tena ca samayena bhattakiccaṁ niṭṭhapetvā bhagavā gandhakuṭiṁ paviṭṭho hoti. So maṇḍalamāḷe",
  "atk-s0102a1:30_1": "sannisinnānaṁ bhikkhūnaṁ santikaṁ agamāsi. Te taṁ āhaṁsu – “rājaputta, kasmā āgatosī”ti?",
  "atk-s0102a1:30_2": "Bhagavantaṁ dassanāya, dassetha me bhagavantanti. Na mayaṁ, rājaputta, icchiticchitakkhaṇe",
  "atk-s0102a1:30_3": "satthāraṁ daṭṭhuṁ labhāmāti. Ko pana, bhante, labhatīti? Sumanatthero nāma rājaputtāti.",
  "atk-s0102a1:30_4": "“So kuhiṁ, bhante, thero”ti. Therassa nisinnaṭṭhānaṁ pucchitvā gantvā vanditvā –",
  "atk-s0102a1:30_5": "“icchāmahaṁ, bhante, bhagavantaṁ passituṁ, dassetha me”ti āha. Thero – “ehi rājaputtā”ti",
  "atk-s0102a1:30_6": "taṁ gahetvā taṁ gandhakuṭipariveṇe ṭhapetvā gandhakuṭiṁ abhiruhi. Atha naṁ bhagavā",
  "atk-s0102a1:30_7": "– “sumana, kasmā āgatosī”ti āha. Rājaputto, bhante, bhagavantaṁ dassanāya āgatoti.",
  "atk-s0102a1:30_8": "Tena hi bhikkhu āsanaṁ paññāpehīti. Thero āsanaṁ paññāpesi, nisīdi bhagavā paññatte",
  "atk-s0102a1:30_9": "āsane. Rājaputto bhagavantaṁ vanditvā paṭisanthāraṁ akāsi. Kadā āgatosi rājaputtāti?",
  "atk-s0102a1:30_10": "Bhante, tumhesu gandhakuṭiṁ paviṭṭhesu. Bhikkhū pana – “na mayaṁ icchiticchitakkhaṇe",
  "atk-s0102a1:30_11": "bhagavantaṁ daṭṭhuṁ labhāmā”ti maṁ therassa santikaṁ pāhesuṁ. Thero pana ekavacaneneva",
  "atk-s0102a1:30_12": "dassesi. Thero, bhante, tumhākaṁ sāsane vallabho maññeti. Āma rājakumāra, vallabho",
  "atk-s0102a1:30_13": "esa bhikkhu mayhaṁ sāsaneti. Bhante, buddhānaṁ sāsane kiṁ katvā vallabho hotīti?",
  "atk-s0102a1:30_14": "Dānaṁ datvā sīlaṁ samādiyitvā uposathakammaṁ katvā kumārāti. Bhagavā, ahaṁ thero",
  "atk-s0102a1:30_15": "viya buddhasāsane vallabho hotukāmo, temāsaṁ me vassāvāsaṁ adhivāsethāti. Bhagavā",
  "atk-s0102a1:30_16": "– “atthi nu kho tattha gatena attho”ti oloketvā atthīti disvā “suññāgāre, kho rājakumāra",
  "atk-s0102a1:30_17": "tathāgatā abhiramantī”ti āha. Kumāro “aññātaṁ bhagavā, aññātaṁ sugatā”ti vatvā “ahaṁ,",
  "atk-s0102a1:30_18": "bhante, purimataraṁ gantvā vihāraṁ kāremi, mayā pesite bhikkhusatasahassena saddhiṁ",
  "atk-s0102a1:30_19": "āgacchathā”ti paṭiññaṁ gahetvā pitusantikaṁ gantvā “dinnā me, deva, bhagavatā paṭiññā,",
  "atk-s0102a1:30_20": "mayā pahite bhagavantaṁ peseyyāthā”ti pitaraṁ vanditvā nikkhamitvā yojane yojane",
  "atk-s0102a1:30_21": "vihāraṁ kāretvā vīsayojanasataṁ addhānaṁ gantvā attano nagare vihāraṭṭhānaṁ vicinanto",
  "atk-s0102a1:30_22": "sobhanaṁ nāma kuṭumbikassa uyyānaṁ disvā satasahassena kiṇitvā satasahassaṁ vissajjetvā",
  "atk-s0102a1:30_23": "vihāraṁ kāresi. Tattha bhagavato gandhakuṭiṁ sesabhikkhūnañca rattiṭṭhānadivāṭṭhānatthāya",
  "atk-s0102a1:30_24": "kuṭileṇamaṇḍape kārāpetvā pākāraparikkhepe katvā dvārakoṭṭhakañca niṭṭhapetvā pitusantikaṁ",
  "atk-s0102a1:30_25": "pesesi – “niṭṭhitaṁ mayhaṁ kiccaṁ, satthāraṁ pahiṇathā”ti.",
  "atk-s0102a1:31_0": "Rājā bhagavantaṁ bhojetvā – “bhagavā, sumanassa kiccaṁ niṭṭhitaṁ, tumhākaṁ gamanaṁ",
  "atk-s0102a1:31_1": "paccāsīsatī”ti āha. Bhagavā satasahassabhikkhuparivāro yojane yojane vihāresu vasamāno",
  "atk-s0102a1:31_2": "agamāsi. Kumāro “satthā āgato”ti sutvā yojanaṁ paccuggantvā mālādīhi pūjayamāno vihāraṁ pavesetvā –",
  "atk-s0102a1:32": "“Satasahassena me kītaṁ, satasahassena māpitaṁ;",
  "atk-s0102a1:33": "Sobhanaṁ nāma uyyānaṁ, paṭiggaṇha mahāmunī”ti.",
  "atk-s0102a1:34_0": "Vihāraṁ niyyātesi. So vassūpanāyikadivase dānaṁ datvā attano puttadāre ca amacce",
  "atk-s0102a1:34_1": "ca pakkosāpetvā āha – “ayaṁ satthā amhākaṁ santikaṁ dūrato āgato, buddhā ca nāma",
  "atk-s0102a1:34_2": "dhammagaruno na āmisagarukā. Tasmā ahaṁ temāsaṁ dve sāṭake nivāsetvā dasa sīlāni",
  "atk-s0102a1:34_3": "samādiyitvā idheva vasissāmi, tumhe khīṇāsavasatasahassassa imināva nīhārena temāsaṁ",
  "atk-s0102a1:34_4": "dānaṁ dadeyyāthā”ti.",
  "atk-s0102a1:35_0": "So sumanattherassa vasanaṭṭhānasabhāgeyeva ṭhāne vasanto yaṁ thero bhagavato vattaṁ",
  "atk-s0102a1:35_1": "karoti, taṁ sabbaṁ disvā “imasmiṁ ṭhāne ekantavallabho esa thero, etasseva me ṭhānantaraṁ",
  "atk-s0102a1:35_2": "patthetuṁ vaṭṭatī”ti cintetvā upakaṭṭhāya pavāraṇāya gāmaṁ pavisitvā sattāhaṁ mahādānaṁ",
  "atk-s0102a1:35_3": "datvā sattame divase bhikkhusatasahassassa pādamūle ticīvaraṁ ṭhapetvā bhagavantaṁ",
  "atk-s0102a1:35_4": "vanditvā – “bhante, yadetaṁ mayā magge yojanantarikaṁ yojanantarikaṁ vihāraṁ kārāpanato",
  "atk-s0102a1:35_5": "paṭṭhāya puññaṁ kataṁ, taṁ neva sakkasampattiṁ, na mārasampattiṁ, na brahmasampattiṁ",
  "atk-s0102a1:35_6": "patthayantena, buddhassa pana upaṭṭhākabhāvaṁ patthayantena kataṁ. Tasmā ahampi,",
  "atk-s0102a1:35_7": "bhagavā, anāgate sumanatthero viya buddhassa upaṭṭhāko bhaveyya”nti pañcapatiṭṭhitena nipatitvā vandi.",
  "atk-s0102a1:36_0": "Bhagavā – “mahantaṁ kulaputtassa cittaṁ, samijjhissati nu kho no”ti olokento – “anāgate",
  "atk-s0102a1:36_1": "ito satasahassime kappe gotamo nāma buddho uppajjissati, tasseva upaṭṭhāko bhavissatī”ti ñatvā –",
  "atk-s0102a1:37": "“Icchitaṁ patthitaṁ tuyhaṁ, sabbameva samijjhatu;",
  "atk-s0102a1:38": "Sabbe pūrentu saṅkappā, cando pannaraso yathā”ti.",
  "atk-s0102a1:39_0": "Āha. Kumāro taṁ sutvā – “buddhā nāma advejjhakathā hontī”ti dutiyadivaseyeva tassa",
  "atk-s0102a1:39_1": "bhagavato pattacīvaraṁ gahetvā piṭṭhito piṭṭhito gacchanto viya ahosi. So tasmiṁ",
  "atk-s0102a1:39_2": "buddhuppāde vassasatasahassaṁ dānaṁ datvā sagge nibbattitvā kassapabuddhakālepi piṇḍāya",
  "atk-s0102a1:39_3": "carato therassa pattaggahaṇatthaṁ uttarisāṭakaṁ datvā pūjamakāsi. Puna sagge nibbattitvā",
  "atk-s0102a1:39_4": "tato cuto bārāṇasirājā hutvā aṭṭhannaṁ paccekabuddhānaṁ paṇṇasālāyo kāretvā maṇiādhārake",
  "atk-s0102a1:39_5": "upaṭṭhapetvā catūhi paccayehi dasavassasahassāni upaṭṭhānaṁ akāsi. Etāni pākaṭaṭṭhānāni.",
  "atk-s0102a1:40_0": "Kappasatasahassaṁ pana dānaṁ dadamānova amhākaṁ bodhisattena saddhiṁ tusitapure nibbattitvā",
  "atk-s0102a1:40_1": "tato cuto amitodanasakkassa gehe paṭisandhiṁ gahetvā anupubbena katābhinikkhamano",
  "atk-s0102a1:40_2": "sammāsambodhiṁ patvā paṭhamagamanena kapilavatthuṁ āgantvā tato nikkhamante bhagavati",
  "atk-s0102a1:40_3": "bhagavato parivāratthaṁ rājakumāresu pabbajitesu bhaddiyādīhi saddhiṁ nikkhamitvā",
  "atk-s0102a1:40_4": "bhagavato santike pabbajitvā nacirasseva āyasmato puṇṇassa mantāṇiputtassa santike",
  "atk-s0102a1:40_5": "dhammakathaṁ sutvā sotāpattiphale patiṭṭhahi. Evamesa āyasmā pubbūpanissayasampanno",
  "atk-s0102a1:40_6": "tassimāya pubbūpanissayasampattiyā gambhīropi paṭiccasamuppādo uttānako viya upaṭṭhāsi.",
  "atk-s0102a1:41": "Titthavāsādivaṇṇanā",
  "atk-s0102a1:42_0": "Titthavāsoti punappunaṁ garūnaṁ santike uggahaṇasavanaparipucchanadhāraṇāni vuccanti.",
  "atk-s0102a1:42_1": "So therassa ativiya parisuddho, tenāpissāyaṁ gambhīropi paṭiccasamuppādo uttānako viya upaṭṭhāsi.",
  "atk-s0102a1:43_0": "Sotāpannānañca nāma paccayākāro uttānakova hutvā upaṭṭhāti, ayañca āyasmā sotāpanno.",
  "atk-s0102a1:43_1": "Bahussutānañca catuhatthe ovarake padīpe jalamāne mañcapīṭhaṁ viya nāmarūpaparicchedo",
  "atk-s0102a1:43_2": "pākaṭo hoti, ayañca āyasmā bahussutānaṁ aggo hoti, bāhusaccānubhāvenapissa gambhīropi",
  "atk-s0102a1:43_3": "paccayākāro uttānako viya upaṭṭhāsi.",
  "atk-s0102a1:44": "Paṭiccasamuppādagambhīratā",
  "atk-s0102a1:45": "Tattha atthagambhīratāya, dhammagambhīratāya, desanāgambhīratāya, paṭivedhagambhīratāyāti catūhi ākārehi paṭiccasamuppādo gambhīro nāma.",
  "atk-s0102a1:46": "Tattha jarāmaraṇassa jātipaccayasambhūtasamudāgataṭṭho gambhīro…pe… saṅkhārānaṁ avijjāpaccayasambhūtasamudāgataṭṭho gambhīroti ayaṁ atthagambhīratā.",
  "atk-s0102a1:47": "Avijjāya saṅkhārānaṁ paccayaṭṭho gambhīro…pe… jātiyā jarāmaraṇassa paccayaṭṭho gambhīroti ayaṁ dhammagambhīratā.",
  "atk-s0102a1:48_0": "Katthaci sutte paṭiccasamuppādo anulomato desiyati, katthaci paṭilomato, katthaci",
  "atk-s0102a1:48_1": "anulomapaṭilomato, katthaci majjhato paṭṭhāya anulomato vā paṭilomato vā anulomapaṭilomato",
  "atk-s0102a1:48_2": "vā, katthaci tisandhi catusaṅkhepo, katthaci dvisandhi tisaṅkhepo, katthaci ekasandhi",
  "atk-s0102a1:48_3": "dvisaṅkhepoti ayaṁ desanāgambhīratā.",
  "atk-s0102a1:49_0": "Avijjāya pana aññāṇaadassanasaccāpaṭivedhaṭṭho gambhīro, saṅkhārānaṁ abhisaṅkharaṇāyūhanasarāgavirāgaṭṭho,",
  "atk-s0102a1:49_1": "viññāṇassa suññataabyāpāraasaṅkantipaṭisandhipātubhāvaṭṭho, nāmarūpassa ekuppādavinibbhogāvinibbhoganamanaruppanaṭṭho,",
  "atk-s0102a1:49_2": "saḷāyatanassa adhipatilokadvārakkhettavisayibhāvaṭṭho, phassassa phusanasaṅghaṭṭanasaṅgatisannipātaṭṭho,",
  "atk-s0102a1:49_3": "vedanāya ārammaṇarasānubhavanasukhadukkhamajjhattabhāvanijjīvavedayitaṭṭho, taṇhāya",
  "atk-s0102a1:49_4": "abhinanditaajjhosānasaritālatātaṇhānadītaṇhāsamuddaduppūraṇaṭṭho, upādānassa ādānaggahaṇābhinivesaparāmāsaduratikkamaṭṭho,",
  "atk-s0102a1:49_5": "bhavassa āyūhanābhisaṅkharaṇayonigatiṭhitinivāsesu khipanaṭṭho, jātiyā jātisañjātiokkantinibbattipātubhāvaṭṭho,",
  "atk-s0102a1:49_6": "jarāmaraṇassa khayavayabhedavipariṇāmaṭṭho gambhīroti. Evaṁ yo avijjādīnaṁ sabhāvo,",
  "atk-s0102a1:49_7": "yena paṭivedhena avijjādayo sarasalakkhaṇato paṭividdhā honti; so gambhīroti ayaṁ",
  "atk-s0102a1:49_8": "paṭivedhagambhīratāti veditabbā. Sā sabbāpi therassa uttānakā viya upaṭṭhāsi. Tena",
  "atk-s0102a1:49_9": "bhagavā āyasmantaṁ ānandaṁ ussādento – “mā heva”ntiādimāha. Ayañcettha adhippāyo",
  "atk-s0102a1:49_10": "– ānanda, tvaṁ mahāpañño visadañāṇo, tena te gambhīropi paṭiccasamuppādo uttānako",
  "atk-s0102a1:49_11": "viya khāyati, tasmā – “mayhameva nu kho esa uttānako hutvā upaṭṭhāti, udāhu aññesampī”ti mā evaṁ avacāti.",
  "atk-s0102a1:50": "Apasādanāvaṇṇanā",
  "atk-s0102a1:51_0": "Yaṁ pana vuttaṁ – “apasādento”ti, tattha ayaṁ adhippāyo – ānanda, “atha ca pana me",
  "atk-s0102a1:51_1": "uttānakuttānako viya khāyatī”ti mā hevaṁ avaca. Yadi hi te esa uttānakuttānako viya",
  "atk-s0102a1:51_2": "khāyati, kasmā tvaṁ attano dhammatāya sotāpanno nāhosi, mayā dinnanayeva ṭhatvā sotāpattimaggaṁ",
  "atk-s0102a1:51_3": "paṭivijjhasi. Ānanda, idaṁ nibbānameva gambhīraṁ, paccayākāro pana tava uttānako",
  "atk-s0102a1:51_4": "jāto, atha kasmā oḷārikaṁ kāmarāgasaṁyojanaṁ paṭighasaṁyojanaṁ, oḷārikaṁ kāmarāgānusayaṁ",
  "atk-s0102a1:51_5": "paṭighānusayanti ime cattāro kilese samugghāṭetvā sakadāgāmiphalaṁ na sacchikarosi?",
  "atk-s0102a1:51_6": "Teyeva aṇusahagate cattāro kilese samugghāṭetvā anāgāmiphalaṁ na sacchikarosi? Rūparāgādīni",
  "atk-s0102a1:51_7": "pañca saṁyojanāni, bhavarāgānusayaṁ, mānānusayaṁ, avijjānusayanti ime aṭṭha kilese",
  "atk-s0102a1:51_8": "samugghāṭetvā arahattaṁ na sacchikarosi?",
  "atk-s0102a1:52_0": "Kasmā ca satasahassakappādhikaṁ ekaṁ asaṅkhyeyyaṁ pūritapāramino sāriputtamoggallānā",
  "atk-s0102a1:52_1": "viya sāvakapāramiñāṇaṁ nappaṭivijjhasi? Satasahassakappādhikāni dve asaṅkhyeyyāni",
  "atk-s0102a1:52_2": "pūritapāramino paccekabuddhā viya ca paccekabodhiñāṇaṁ nappaṭivijjhasi? Yadi vā te",
  "atk-s0102a1:52_3": "sabbathāva esa uttānako hutvā upaṭṭhāti, atha kasmā satasahassakappādhikāni cattāri",
  "atk-s0102a1:52_4": "aṭṭha soḷasa vā asaṅkhyeyyāni pūritapāramino buddhā viya sabbaññutaññāṇaṁ na sacchikarosi?",
  "atk-s0102a1:52_5": "Kiṁ anatthikosi etehi visesādhigamehi, passa yāvañca te aparaddhaṁ, tvaṁ nāma sāvako",
  "atk-s0102a1:52_6": "padesañāṇe ṭhito atigambhīraṁ paccayākāraṁ – “uttānako me upaṭṭhātī”ti vadasi, tassa",
  "atk-s0102a1:52_7": "te idaṁ vacanaṁ buddhānaṁ kathāya paccanīkaṁ hoti, na tādisena nāma bhikkhunā buddhānaṁ",
  "atk-s0102a1:52_8": "kathāya paccanīkaṁ kathetabbanti yuttametaṁ.",
  "atk-s0102a1:53_0": "Nanu mayhaṁ, ānanda, idaṁ paccayākāraṁ paṭivijjhituṁ vāyamantasseva satasahassakappādhikāni",
  "atk-s0102a1:53_1": "cattāri asaṅkhyeyyāni atikkantāni? Paccayākāraṁ paṭivijjhanatthāya ca pana me adinnaṁ",
  "atk-s0102a1:53_2": "dānaṁ nāma natthi, apūritapāramī nāma natthi. Paccayākāraṁ paṭivijjhassāmīti pana",
  "atk-s0102a1:53_3": "me nirussāhaṁ viya mārabalaṁ vidhamantassa ayaṁ mahāpathavī dvaṅgulamattampi na kampi",
  "atk-s0102a1:53_4": "tathā paṭhamayāme pubbenivāsaṁ, majjhimayāme dibbacakkhuṁ sampādentassa. Pacchimayāme",
  "atk-s0102a1:53_5": "pana me balavapaccūsasamaye – “avijjā saṅkhārānaṁ navahi ākārehi paccayo hotī”ti",
  "atk-s0102a1:53_6": "diṭṭhamatteva dasasahassilokadhātu ayadaṇḍakena ākoṭitakaṁsatālaṁ viya viravasataṁ",
  "atk-s0102a1:53_7": "viravasahassaṁ muñcamānā vātāhate paduminipaṇṇe udakabindu viya kampittha. Evaṁ gambhīro",
  "atk-s0102a1:53_8": "cāyaṁ, ānanda, paṭiccasamuppādo, gambhīrāvabhāso ca. Etassa ānanda, dhammassa ananubodhā…pe… nātivattatīti.",
  "atk-s0102a1:54_0": "Etassa dhammassāti etassa paccayadhammassa. Ananubodhāti ñātapariññāvasena ananubujjhanā.",
  "atk-s0102a1:54_1": "Appaṭivedhāti tīraṇappahānapariññāvasena appaṭivijjhanā. Tantākulakajātāti tantaṁ",
  "atk-s0102a1:54_2": "viya ākulakajātā. Yathā nāma dunnikkhittaṁ mūsikacchinnaṁ pesakārānaṁ tantaṁ tahiṁ",
  "atk-s0102a1:54_3": "tahiṁ ākulaṁ hoti, idaṁ aggaṁ idaṁ mūlanti aggena vā aggaṁ mūlena vā mūlaṁ samānetuṁ",
  "atk-s0102a1:54_4": "dukkaraṁ hoti; evameva sattā imasmiṁ paccayākāre khalitā ākulā byākulā honti, na",
  "atk-s0102a1:54_5": "sakkonti taṁpaccayākāraṁ ujuṁ kātuṁ. Tattha tantaṁ paccattapurisakāre ṭhatvā sakkāpi",
  "atk-s0102a1:54_6": "bhaveyya ujuṁ kātuṁ, ṭhapetvā pana dve bodhisatte aññe sattā attano dhammatāya paccayākāraṁ",
  "atk-s0102a1:54_7": "ujuṁ kātuṁ samatthā nāma natthi. Yathā pana ākulaṁ tantaṁ kañjiyaṁ datvā kocchena",
  "atk-s0102a1:54_8": "pahataṁ tattha tattha guḷakajātaṁ hoti gaṇṭhibaddhaṁ, evamime sattā paccayesu pakkhalitvā",
  "atk-s0102a1:54_9": "paccaye ujuṁ kātuṁ asakkontā dvāsaṭṭhidiṭṭhigatavasena ākulakajātā honti, gaṇṭhibaddhā.",
  "atk-s0102a1:54_10": "Ye hi keci diṭṭhigatanissitā, sabbe paccayākāraṁ ujuṁ kātuṁ asakkontāyeva.",
  "atk-s0102a1:55_0": "Kulāgaṇṭhikajātāti kulāgaṇṭhikaṁ vuccati pesakārakañjiyasuttaṁ. Kulā nāma sakuṇikā,",
  "atk-s0102a1:55_1": "tassā kulāvakotipi eke. Yathā hi tadubhayampi ākulaṁ aggena vā aggaṁ mūlena vā mūlaṁ",
  "atk-s0102a1:55_2": "samānetuṁ dukkaranti purimanayeneva yojetabbaṁ.",
  "atk-s0102a1:56_0": "Muñjapabbajabhūtāti muñjatiṇaṁ viya pabbajatiṇaṁ viya ca bhūtā. Yathā tāni tiṇāni",
  "atk-s0102a1:56_1": "koṭṭetvā katarajju jiṇṇakāle katthaci patitaṁ gahetvā tesaṁ tiṇānaṁ idaṁ aggaṁ, idaṁ",
  "atk-s0102a1:56_2": "mūlanti aggena vā aggaṁ mūlena vā mūlaṁ samānetuṁ dukkaranti. Tampi paccattapurisakāre",
  "atk-s0102a1:56_3": "ṭhatvā sakkā bhaveyya ujuṁ kātuṁ, ṭhapetvā pana dve bodhisatte aññe sattā attano",
  "atk-s0102a1:56_4": "dhammatāya paccayākāraṁ ujuṁ kātuṁ samatthā nāma natthi. Evamayaṁ pajā paccayākāre",
  "atk-s0102a1:56_5": "ujuṁ kātuṁ asakkontī diṭṭhigatavasena gaṇṭhikajātā hutvā apāyaṁ duggatiṁ vinipātaṁ",
  "atk-s0102a1:56_6": "saṁsāraṁ nātivattati.",
  "atk-s0102a1:57_0": "Tattha apāyoti nirayatiracchānayonipettivisayaasurakāyā. Sabbepi hi te vaḍḍhisaṅkhātassa",
  "atk-s0102a1:57_1": "ayassa abhāvato – “apāyo”ti vuccanti. Tathā dukkhassa gatibhāvato duggati. Sukhasamussayato",
  "atk-s0102a1:57_2": "vinipatitattā vinipāto. Itaro pana –",
  "atk-s0102a1:58": "“Khandhānañca paṭipāṭi, dhātuāyatanāna ca;",
  "atk-s0102a1:59": "Abbocchinnaṁ vattamānā, saṁsāroti pavuccatī”ti.",
  "atk-s0102a1:60_0": "Taṁ sabbampi nātivattati nātikkamati. Atha kho cutito paṭisandhiṁ, paṭisandhito cutinti",
  "atk-s0102a1:60_1": "evaṁ punappunaṁ cutipaṭisandhiyo gaṇhantā tīsu bhavesu catūsu yonīsu pañcasu gatīsu",
  "atk-s0102a1:60_2": "sattasu viññāṇaṭṭhitīsu navasu sattāvāsesu mahāsamudde vātukkhittanāvā viya yantesu",
  "atk-s0102a1:60_3": "yuttagoṇo viya ca paribbhamatiyeva. Iti sabbaṁ petaṁ bhagavā āyasmantaṁ ānandaṁ apasādento āhāti veditabbaṁ.",
  "atk-s0102a1:61": "Paṭiccasamuppādavaṇṇanā",
  "atk-s0102a1:62_0": "96. Idāni yasmā idaṁ suttaṁ – “gambhīro cāyaṁ, ānanda, paṭiccasamuppādo”ti ca “tantākulakajātā”ti",
  "atk-s0102a1:62_1": "ca dvīhiyeva padehi ābaddhaṁ, tasmā – “gambhīro cāyaṁ, ānanda, paṭiccasamuppādo”ti",
  "atk-s0102a1:62_2": "iminā tāva anusandhinā paccayākārassa gambhīrabhāvadassanatthaṁ desanaṁ ārabhanto",
  "atk-s0102a1:62_3": "atthi idappaccayā jarāmaraṇantiādimāha. Tatrāyamattho – imassa jarāmaraṇassa paccayo",
  "atk-s0102a1:62_4": "idappaccayo, tasmā idappaccayā atthi jarāmaraṇaṁ, atthi nu kho jarāmaraṇassa paccayo,",
  "atk-s0102a1:62_5": "yamhā paccayā jarāmaraṇaṁ bhaveyyāti evaṁ puṭṭhena satā, ānanda, paṇḍitena puggalena",
  "atk-s0102a1:62_6": "yathā – “taṁ jīvaṁ taṁ sarīra”nti vutte ṭhapanīyattā pañhassa tuṇhī bhavitabbaṁ hoti,",
  "atk-s0102a1:62_7": "“abyākatametaṁ tathāgatenā”ti vā vattabbaṁ hoti, evaṁ appaṭipajjitvā, yathā – “cakkhu",
  "atk-s0102a1:62_8": "sassataṁ asassata”nti vutte asassatanti ekaṁseneva vattabbaṁ hoti, evaṁ ekaṁseneva",
  "atk-s0102a1:62_9": "atthītissa vacanīyaṁ. Puna kiṁ paccayā jarāmaraṇaṁ, ko nāma so paccayo, yato jarāmaraṇaṁ",
  "atk-s0102a1:62_10": "hotīti vutte jātipaccayā jarāmaraṇanti iccassa vacanīyaṁ, evaṁ vattabbaṁ bhaveyyāti",
  "atk-s0102a1:62_11": "attho. Esa nayo sabbapadesu.",
  "atk-s0102a1:63_0": "Nāmarūpapaccayā phassoti idaṁ pana yasmā saḷāyatanapaccayāti vutte cakkhusamphassādīnaṁ",
  "atk-s0102a1:63_1": "channaṁ vipākasamphassānaṁyeva gahaṇaṁ hoti, idha ca “saḷāyatanapaccayā”ti iminā",
  "atk-s0102a1:63_2": "padena gahitampi agahitampi paccayuppannavisesaṁ phassassa ca saḷāyatanato atirittaṁ",
  "atk-s0102a1:63_3": "aññampi visesapaccayaṁ dassetukāmo, tasmā vuttanti veditabbaṁ. Iminā pana vārena",
  "atk-s0102a1:63_4": "bhagavatā kiṁ kathitanti? Paccayānaṁ nidānaṁ kathitaṁ. Idañhi suttaṁ paccaye nijjaṭe",
  "atk-s0102a1:63_5": "niggumbe katvā kathitattā mahānidānanti vuccati.",
  "atk-s0102a1:64_0": "98. Idāni tesaṁ tesaṁ paccayānaṁ tathaṁ avitathaṁ anaññathaṁ paccayabhāvaṁ dassetuṁ",
  "atk-s0102a1:64_1": "jātipaccayā jarāmaraṇanti iti kho panetaṁ vuttantiādimāha. Tattha pariyāyenāti kāraṇena.",
  "atk-s0102a1:64_2": "Sabbenasabbaṁ sabbathāsabbanti nipātadvayametaṁ. Tassattho – “sabbākārena sabbā sabbena",
  "atk-s0102a1:64_3": "sabhāvena sabbā jāti nāma yadi na bhaveyyā”ti. Bhavādīsupi imināva nayena attho veditabbo.",
  "atk-s0102a1:64_4": "Kassacīti aniyamavacanametaṁ, devādīsu yassa kassaci. Kimhicīti idampi aniyamavacanameva,",
  "atk-s0102a1:64_5": "kāmabhavādīsu navasu bhavesu yattha katthaci. Seyyathidanti aniyamitanikkhittaatthavibhajanatthe",
  "atk-s0102a1:64_6": "nipāto, tassattho – “yaṁ vuttaṁ ‘kassaci kimhicī’ti, tassa te atthaṁ vibhajissāmī”ti.",
  "atk-s0102a1:64_7": "Atha naṁ vibhajanto – “devānaṁ vā devattāyā”tiādimāha. Tattha devānaṁ vā devattāyāti",
  "atk-s0102a1:64_8": "yā ayaṁ devānaṁ devabhāvāya khandhajāti, yāya khandhajātiyā devā “devā”ti vuccanti.",
  "atk-s0102a1:64_9": "Sace hi jāti sabbena sabbaṁ nābhavissāti iminā nayena sabbapadesu attho veditabbo.",
  "atk-s0102a1:64_10": "Ettha ca devāti upapattidevā. Gandhabbāti mūlakhandhādīsu adhivatthadevatāva. Yakkhāti",
  "atk-s0102a1:64_11": "amanussā. Bhūtāti ye keci nibbattasattā. Pakkhinoti ye keci aṭṭhipakkhā vā cammapakkhā",
  "atk-s0102a1:64_12": "vā lomapakkhā vā. Sarīsapāti ye keci bhūmiyaṁ sarantā gacchanti. Tesaṁ tesanti tesaṁ",
  "atk-s0102a1:64_13": "tesaṁ devagandhabbādīnaṁ. Tadatthāyāti devagandhabbādibhāvāya. Jātinirodhāti jātivigamā, jātiabhāvāti attho.",
  "atk-s0102a1:65_0": "Hetūtiādīni sabbānipi kāraṇavevacanāni eva. Kāraṇañhi yasmā attano phalatthāya hinoti",
  "atk-s0102a1:65_1": "pavattati, tasmā “hetū”ti vuccati. Yasmā taṁ phalaṁ nideti – “handa, naṁ gaṇhathā”ti",
  "atk-s0102a1:65_2": "appeti viya tasmā nidānaṁ. Yasmā phalaṁ tato samudeti uppajjati, tañca paṭicca eti",
  "atk-s0102a1:65_3": "pavattati, tasmā samudayoti ca paccayoti ca vuccati. Esa nayo sabbattha. Api ca yadidaṁ",
  "atk-s0102a1:65_4": "jātīti ettha yadidanti nipāto. Tassa sabbapadesu liṅgānurūpato attho veditabbo. Idha",
  "atk-s0102a1:65_5": "pana – “yā esā jātī”ti ayamassa attho. Jarāmaraṇassa hi jāti upanissayakoṭiyā paccayo hoti.",
  "atk-s0102a1:66_0": "99. Bhavapade – “kimhicī”ti iminā okāsapariggaho kato. Tattha heṭṭhā avīcipariyantaṁ",
  "atk-s0102a1:66_1": "katvā upari paranimmitavasavattideve antokaritvā kāmabhavo veditabbo. Ayaṁ nayo upapattibhave.",
  "atk-s0102a1:66_2": "Idha pana kammabhave yujjati. So hi jātiyā upanissayakoṭiyāva paccayo hoti. Upādānapadādīsupi",
  "atk-s0102a1:66_3": "– “kimhicī”ti iminā okāsapariggahova katoti veditabbo.",
  "atk-s0102a1:67_0": "100.Upādānapaccayābhavoti ettha kāmupādānaṁ tiṇṇampi kammabhavānaṁ tiṇṇañca upapattibhavānaṁ",
  "atk-s0102a1:67_1": "paccayo, tathā sesānipīti upādānapaccayā catuvīsatibhavā veditabbā. Nippariyāyenettha",
  "atk-s0102a1:67_2": "dvādasa kammabhavā labbhanti. Tesaṁ upādānāni sahajātakoṭiyāpi upanissayakoṭiyāpi paccayo.",
  "atk-s0102a1:68": "101.Rūpataṇhāti rūpārammaṇe taṇhā. Esa nayo saddataṇhādīsu. Sā panesā taṇhā upādānassa sahajātakoṭiyāpi upanissayakoṭiyāpi paccayo hoti.",
  "atk-s0102a1:69": "102.Esa paccayo taṇhāya, yadidaṁvedanāti ettha vipākavedanā taṇhāya upanissayakoṭiyā paccayo hoti, aññā aññathāpīti.",
  "atk-s0102a1:70_0": "103. Ettāvatā pana bhagavā vaṭṭamūlabhūtaṁ purimataṇhaṁ dassetvā idāni desanaṁ, piṭṭhiyaṁ",
  "atk-s0102a1:70_1": "paharitvā kesesu vā gahetvā viravantaṁ viravantaṁ maggato okkamento viya navahi padehi",
  "atk-s0102a1:70_2": "samudācārataṇhaṁ dassento – “iti kho panetaṁ, ānanda, vedanaṁ paṭicca taṇhā”tiādimāha.",
  "atk-s0102a1:70_3": "Tattha taṇhāti dve taṇhā esanataṇhā ca, esitataṇhā ca. Yāya taṇhāya ajapathasaṅkupathādīni",
  "atk-s0102a1:70_4": "paṭipajjitvā bhoge esati gavesati, ayaṁ esanataṇhā nāma. Yā tesu esitesu gavesitesu",
  "atk-s0102a1:70_5": "paṭiladdhesu taṇhā, ayaṁ esitataṇhā nāma. Tadubhayampi samudācārataṇhāya eva adhivacanaṁ.",
  "atk-s0102a1:70_6": "Tasmā duvidhāpesā vedanaṁ paṭicca taṇhā nāma. Pariyesanā nāma rūpādiārammaṇapariyesanā,",
  "atk-s0102a1:70_7": "sā hi taṇhāya sati hoti. Lābhoti rūpādiārammaṇapaṭilābho, so hi pariyesanāya sati",
  "atk-s0102a1:70_8": "hoti. Vinicchayo pana ñāṇataṇhādiṭṭhivitakkavasena catubbidho. Tattha – “sukhavinicchayaṁ",
  "atk-s0102a1:70_9": "jaññā, sukhavinicchayaṁ ñatvā ajjhattaṁ sukhamanuyuñjeyyā”ti ayaṁ ñāṇavinicchayo.",
  "atk-s0102a1:70_10": "“Vinicchayoti dve vinicchayā – taṇhāvinicchayo ca diṭṭhivinicchayo cā”ti. Evaṁ āgatāni",
  "atk-s0102a1:70_11": "aṭṭhasatataṇhāvicaritāni taṇhāvinicchayo. Dvāsaṭṭhi diṭṭhiyo diṭṭhivinicchayo. “Chando",
  "atk-s0102a1:70_12": "kho, devānaminda, vitakkanidāno”ti imasmiṁ pana sutte idha vinicchayoti vutto vitakkoyeva",
  "atk-s0102a1:70_13": "āgato. Lābhaṁ labhitvā hi iṭṭhāniṭṭhaṁ sundarāsundarañca vitakkeneva vinicchināti",
  "atk-s0102a1:70_14": "– “ettakaṁ me rūpārammaṇatthāya bhavissati, ettakaṁ saddādiārammaṇatthāya, ettakaṁ",
  "atk-s0102a1:70_15": "mayhaṁ bhavissati, ettakaṁ parassa, ettakaṁ paribhuñjissāmi, ettakaṁ nidahissāmī”ti.",
  "atk-s0102a1:70_16": "Tena vuttaṁ – “lābhaṁ paṭicca vinicchayo”ti.",
  "atk-s0102a1:71_0": "Chandarāgoti evaṁ akusalavitakkena vitakkitavatthusmiṁ dubbalarāgo ca balavarāgo",
  "atk-s0102a1:71_1": "ca uppajjati, idañhi idha taṇhā. Chandoti dubbalarāgassādhivacanaṁ. Ajjhosānanti",
  "atk-s0102a1:71_2": "ahaṁ mamanti balavasanniṭṭhānaṁ. Pariggahoti taṇhādiṭṭhavasena pariggahaṇakaraṇaṁ.",
  "atk-s0102a1:71_3": "Macchariyanti parehi sādhāraṇabhāvassa asahanatā. Tenevassa porāṇā evaṁ vacanatthaṁ",
  "atk-s0102a1:71_4": "vadanti – “idaṁ acchariyaṁ mayhameva hotu, mā aññesaṁ acchariyaṁ hotūti pavattattā",
  "atk-s0102a1:71_5": "macchariyanti vuccatī”ti. Ārakkhoti dvārapidahanamañjūsagopanādivasena suṭṭhu rakkhaṇaṁ.",
  "atk-s0102a1:71_6": "Adhikarotīti adhikaraṇaṁ, kāraṇassetaṁ nāmaṁ. Ārakkhādhikaraṇanti bhāvanapuṁsakaṁ,",
  "atk-s0102a1:71_7": "ārakkhahetūti attho. Daṇḍādānādīsu paranisedhanatthaṁ daṇḍassa ādānaṁ daṇḍādānaṁ.",
  "atk-s0102a1:71_8": "Ekato dhārādino satthassa ādānaṁ satthādānaṁ. Kalahoti kāyakalahopi vācākalahopi.",
  "atk-s0102a1:71_9": "Purimo purimo virodho viggaho. Pacchimo pacchimo vivādo. Tuvaṁtuvanti agāravavacanaṁ tuvaṁtuvaṁ.",
  "atk-s0102a1:72_0": "112. Idāni paṭilomanayenāpi taṁsamudācārataṇhaṁ dassetuṁ puna – “ārakkhādhikaraṇa”nti",
  "atk-s0102a1:72_1": "ārabhanto desanaṁ nivattesi. Tattha kāmataṇhāti pañcakāmaguṇikarāgavasena uppannā",
  "atk-s0102a1:72_2": "rūpāditaṇhā. Bhavataṇhāti sassatadiṭṭhisahagato rāgo. Vibhavataṇhāti ucchedadiṭṭhisahagato",
  "atk-s0102a1:72_3": "rāgo. Ime dve dhammāti vaṭṭamūlataṇhā ca samudācārataṇhā cāti ime dve dhammā. Dvayenāti",
  "atk-s0102a1:72_4": "taṇhālakkhaṇavasena ekabhāvaṁ gatāpi vaṭṭamūlasamudācāravasena dvīhi koṭṭhāsehi vedanāya",
  "atk-s0102a1:72_5": "ekasamosaraṇā bhavanti, vedanāpaccayena ekapaccayāti attho. Tividhañhi samosaraṇaṁ",
  "atk-s0102a1:72_6": "osaraṇasamosaraṇaṁ, sahajātasamosaraṇaṁ, paccayasamosaraṇañca. Tattha – “atha kho",
  "atk-s0102a1:72_7": "sabbāni tāni kāmasamosaraṇāni bhavantī”ti idaṁ osaraṇasamosaraṇaṁ nāma. “Chandamūlakā,",
  "atk-s0102a1:72_8": "āvuso, ete dhammā phassasamudayā vedanāsamosaraṇā”ti idaṁ sahajātasamosaraṇaṁ nāma.",
  "atk-s0102a1:72_9": "“Dvayena vedanāya ekasamosaraṇā”ti idaṁ pana paccayasamosaraṇanti veditabbaṁ.",
  "atk-s0102a1:73_0": "113.Cakkhusamphassoti ādayo sabbe vipākaphassāyeva. Tesu ṭhapetvā cattāro lokuttaravipākaphasse",
  "atk-s0102a1:73_1": "avasesā dvattiṁsa phassā honti. Yadidaṁ phassoti ettha pana phasso bahudhā vedanāya paccayo hoti.",
  "atk-s0102a1:74_0": "114.Yehi, ānanda, ākārehītiādīsu ākārā vuccanti vedanādīnaṁ aññamaññaṁ asadisasabhāvā.",
  "atk-s0102a1:74_1": "Teyeva sādhukaṁ dassiyamānā taṁ taṁ līnamatthaṁ gamentīti liṅgāni. Tassa tassa sañjānanahetuto",
  "atk-s0102a1:74_2": "nimittāni. Tathā tathā uddisitabbato uddesā. Tasmā ayamettha attho – “ānanda, yehi",
  "atk-s0102a1:74_3": "ākārehi…pe… yehi uddesehi nāmakāyassa nāmasamūhassa paññatti hoti, yā esā ca vedanāya",
  "atk-s0102a1:74_4": "vedayitākāre vedayitaliṅge vedayitanimitte vedanāti uddese sati, saññāya sañjānanākāre",
  "atk-s0102a1:74_5": "sañjānanaliṅge sañjānananimitte saññāti uddese sati, saṅkhārānaṁ cetanākāre cetanāliṅge",
  "atk-s0102a1:74_6": "cetanānimitte cetanāti uddese sati, viññāṇassa vijānanākāre vijānanaliṅge vijānananimitte",
  "atk-s0102a1:74_7": "viññāṇanti uddese sati – ‘ayaṁ nāmakāyo’ti nāmakāyassa paññatti hoti. Tesu nāmakāyappaññattihetūsu",
  "atk-s0102a1:74_8": "vedanādīsu ākārādīsu asati api nu kho rūpakāye adhivacanasamphasso paññāyetha? Yvāyaṁ",
  "atk-s0102a1:74_9": "cattāro khandhe vatthuṁ katvā manodvāre adhivacanasamphassavevacano manosamphasso",
  "atk-s0102a1:74_10": "uppajjati, api nu kho so rūpakāye paññāyetha, pañca pasāde vatthuṁ katvā katvā uppajjeyyā”ti.",
  "atk-s0102a1:74_11": "Atha āyasmā ānando ambarukkhe asati jamburukkhato ambapakkassa uppattiṁ viya rūpakāyato",
  "atk-s0102a1:74_12": "tassa uppattiṁ asampaṭicchanto no hetaṁ bhanteti āha.",
  "atk-s0102a1:75_0": "Dutiyapañhe ruppanākāraruppanaliṅgaruppananimittavasena rūpanti uddesavasena ca ākārādīnaṁ",
  "atk-s0102a1:75_1": "attho veditabbo. Paṭighasamphassoti sappaṭighaṁ rūpakkhandhaṁ vatthuṁ katvā uppajjanakasamphasso.",
  "atk-s0102a1:75_2": "Idhāpi thero jamburukkhe asati ambarukkhato jambupakkassa uppattiṁ viya nāmakāyato",
  "atk-s0102a1:75_3": "tassa uppattiṁ asampaṭicchanto “no hetaṁ bhante”ti āha.",
  "atk-s0102a1:76": "Tatiyapañho ubhayavaseneva vutto. Tatra thero ākāse ambajambupakkānaṁ uppattiṁ viya nāmarūpābhāve dvinnampi phassānaṁ uppattiṁ asampaṭicchanto “no hetaṁ bhante”ti āha.",
  "atk-s0102a1:77_0": "Evaṁ dvinnaṁ phassānaṁ visuṁ visuṁ paccayaṁ dassetvā idāni dvinnampi tesaṁ avisesato",
  "atk-s0102a1:77_1": "nāmarūpapaccayataṁ dassetuṁ – “yehi ānanda ākārehī”ti catutthaṁ pañhaṁ ārabhi. Yadidaṁ",
  "atk-s0102a1:77_2": "nāmarūpanti yaṁ idaṁ nāmarūpaṁ, yaṁ idaṁ chasupi dvāresu nāmarūpaṁ, eseva hetu eseva",
  "atk-s0102a1:77_3": "paccayoti attho. Cakkhudvārādīsu hi cakkhādīni ceva rūpārammaṇādīni ca rūpaṁ, sampayuttakā",
  "atk-s0102a1:77_4": "khandhā nāmanti evaṁ pañcavidhopi so phasso nāmarūpapaccayāva phasso. Manodvārepi",
  "atk-s0102a1:77_5": "hadayavatthuñceva yañca rūpaṁ ārammaṇaṁ hoti, idaṁ rūpaṁ. Sampayuttadhammā ceva yañca",
  "atk-s0102a1:77_6": "arūpaṁ ārammaṇaṁ hoti, idaṁ arūpaṁ nāma. Evaṁ manosamphassopi nāmarūpapaccayā phassoti",
  "atk-s0102a1:77_7": "veditabbo. Nāmarūpaṁ panassa bahudhā paccayo hoti.",
  "atk-s0102a1:78_0": "115.Na okkamissathāti pavisitvā pavattamānaṁ viya paṭisandhivasena na vattissatha.",
  "atk-s0102a1:78_1": "Samuccissathāti paṭisandhiviññāṇe asati api nu kho suddhaṁ avasesaṁ nāmarūpaṁ antomātukucchismiṁ",
  "atk-s0102a1:78_2": "kalalādibhāvena samuccitaṁ missakabhūtaṁ hutvā vattissatha. Okkamitvā vokkamissathāti",
  "atk-s0102a1:78_3": "paṭisandhivasena okkamitvā cutivasena vokkamissatha, nirujjhissathāti attho. So panassa",
  "atk-s0102a1:78_4": "nirodho na tasseva cittassa nirodhena, na tato dutiyatatiyānaṁ nirodhena hoti. Paṭisandhicittena",
  "atk-s0102a1:78_5": "hi saddhiṁ samuṭṭhitāni samatiṁsa kammajarūpāni nibbattanti. Tesu pana ṭhitesuyeva",
  "atk-s0102a1:78_6": "soḷasa bhavaṅgacittāni uppajjitvā nirujjhanti. Etasmiṁ antare gahitapaṭisandhikassa",
  "atk-s0102a1:78_7": "dārakassa vā mātuyā vā panassa antarāyo natthi. Ayañhi anokāso nāma. Sace pana paṭisandhicittena",
  "atk-s0102a1:78_8": "saddhiṁ samuṭṭhitarūpāni sattarasamassa bhavaṅgassa paccayaṁ dātuṁ sakkonti, pavatti",
  "atk-s0102a1:78_9": "pavattati, paveṇī ghaṭiyati. Sace pana na sakkonti, pavatti nappavattati, paveṇī",
  "atk-s0102a1:78_10": "na ghaṭiyati, vokkamati nāma hoti. Taṁ sandhāya “okkamitvā vokkamissathā”ti vuttaṁ.",
  "atk-s0102a1:79_0": "Itthattāyāti itthabhāvāya, evaṁ paripuṇṇapañcakkhandhabhāvāyāti attho. Daharasseva",
  "atk-s0102a1:79_1": "satoti mandassa bālasseva santassa. Vocchijjissathāti upacchijjissatha vuḍḍhiṁ virūḷhiṁ",
  "atk-s0102a1:79_2": "vepullanti viññāṇe upacchinne suddhaṁ nāmarūpameva uṭṭhahitvā paṭhamavayavasena vuḍḍhiṁ,",
  "atk-s0102a1:79_3": "majjhimavayavasena virūḷhiṁ, pacchimavayavasena vepullaṁ api nu kho āpajjissathāti.",
  "atk-s0102a1:79_4": "Dasavassavīsativassavassasatavassasahassasampāpanena vā api nu kho vuḍḍhiṁ virūḷhiṁ",
  "atk-s0102a1:79_5": "vepullaṁ āpajjissathāti attho.",
  "atk-s0102a1:80_0": "Tasmātihānandāti yasmā mātukucchiyaṁ paṭisandhiggahaṇepi kucchivāsepi kucchito nikkhamanepi,",
  "atk-s0102a1:80_1": "pavattiyaṁ dasavassādikālepi viññāṇamevassa paccayo, tasmā eseva hetu esa paccayo",
  "atk-s0102a1:80_2": "nāmarūpassa, yadidaṁ viññāṇaṁ. Yathā hi rājā attano parisaṁ niggaṇhanto evaṁ vadeyya",
  "atk-s0102a1:80_3": "– “tvaṁ uparājā, tvaṁ senāpatīti kena kato nanu mayā kato, sace hi mayi akaronte",
  "atk-s0102a1:80_4": "tvaṁ attano dhammatāya uparājā vā senāpati vā bhaveyyāsi, jāneyyāma vo bala”nti;",
  "atk-s0102a1:80_5": "evameva viññāṇaṁ nāmarūpassa paccayo hoti. Atthato evaṁ nāmarūpaṁ vadati viya “tvaṁ",
  "atk-s0102a1:80_6": "nāmaṁ, tvaṁ rūpaṁ, tvaṁ nāmarūpaṁ nāmāti kena kataṁ, nanu mayā kataṁ, sace hi mayi",
  "atk-s0102a1:80_7": "purecārike hutvā mātukucchismiṁ paṭisandhiṁ agaṇhante tvaṁ nāmaṁ vā rūpaṁ vā nāmarūpaṁ",
  "atk-s0102a1:80_8": "vā bhaveyyāsi, jāneyyāma vo bala”nti. Taṁ panetaṁ viññāṇaṁ nāmarūpassa bahudhā paccayo hoti.",
  "atk-s0102a1:81_0": "116.Dukkhasamudayasambhavoti dukkharāsisambhavo. Yadidaṁ nāmarūpanti yaṁ idaṁ nāmarūpaṁ,",
  "atk-s0102a1:81_1": "eseva hetu esa paccayo. Yathā hi rājapurisā rājānaṁ niggaṇhanto evaṁ vadeyyuṁ – “tvaṁ",
  "atk-s0102a1:81_2": "rājāti kena kato, nanu mayā kato, sace hi mayi uparājaṭṭhāne, mayi senāpatiṭṭhāne",
  "atk-s0102a1:81_3": "atiṭṭhante tvaṁ ekakova rājā bhaveyyāsi, passeyyāma te rājabhāva”nti; evameva nāmarūpampi",
  "atk-s0102a1:81_4": "atthato evaṁ viññāṇaṁ vadati viya “tvaṁ paṭisandhiviññāṇanti kena kataṁ, nanu amhehi",
  "atk-s0102a1:81_5": "kataṁ, sace hi tvaṁ tayo khandhe hadayavatthuñca anissāya paṭisandhiviññāṇaṁ nāma",
  "atk-s0102a1:81_6": "bhaveyyāsi, passeyyāma te paṭisandhiviññāṇabhāva”nti. Tañca panetaṁ nāmarūpaṁ viññāṇassa",
  "atk-s0102a1:81_7": "bahudhā paccayo hoti.",
  "atk-s0102a1:82_0": "Ettāvatā khoti viññāṇe nāmarūpassa paccaye honte, nāmarūpe viññāṇassa paccaye honte,",
  "atk-s0102a1:82_1": "dvīsu aññamaññapaccayavasena pavattesu ettakena jāyetha vā…pe… upapajjetha vā, jātiādayo",
  "atk-s0102a1:82_2": "paññāyeyyuṁ aparāparaṁ vā cutipaṭisandhiyoti.",
  "atk-s0102a1:83_0": "Adhivacanapathoti “sirivaḍḍhako dhanavaḍḍhako”tiādikassa atthaṁ adisvā vacanamattameva",
  "atk-s0102a1:83_1": "adhikicca pavattassa vohārassa patho. Niruttipathoti saratīti sato, sampajānātīti",
  "atk-s0102a1:83_2": "sampajānotiādikassa kāraṇāpadesavasena pavattassa vohārassa patho. Paññattipathoti",
  "atk-s0102a1:83_3": "– “paṇḍito byatto medhāvī nipuṇo kataparappavādo”tiādikassa nānappakārato ñāpanavasena",
  "atk-s0102a1:83_4": "pavattassa vohārassa patho. Iti tīhi padehi adhivacanādīnaṁ vatthubhūtā khandhāva",
  "atk-s0102a1:83_5": "kathitā. Paññāvacaranti paññāya avacaritabbaṁ jānitabbaṁ. Vaṭṭaṁ vattatīti saṁsāravaṭṭaṁ",
  "atk-s0102a1:83_6": "vattati. Itthattanti itthaṁbhāvo, khandhapañcakassetaṁ nāmaṁ. Paññāpanāyāti nāmapaññattatthāya.",
  "atk-s0102a1:83_7": "“Vedanā saññā”tiādinā nāmapaññattatthāya, khandhapañcakampi ettāvatā paññāyatīti",
  "atk-s0102a1:83_8": "attho. Yadidaṁ nāmarūpaṁ saha viññāṇenāti yaṁ idaṁ nāmarūpaṁ saha viññāṇena aññamaññapaccayatāya",
  "atk-s0102a1:83_9": "pavattati, ettāvatāti vuttaṁ hoti. Idañhettha niyyātitavacanaṁ.",
  "atk-s0102a1:84": "Attapaññattivaṇṇanā",
  "atk-s0102a1:85_0": "117. Iti bhagavā – “gambhīro cāyaṁ, ānanda, paṭiccasamuppādo, gambhīrāvabhāso cā”ti",
  "atk-s0102a1:85_1": "padassa anusandhiṁ dassetvā idāni “tantākulakajātā”ti padassa anusandhiṁ dassento",
  "atk-s0102a1:85_2": "“kittāvatā cā”tiādikaṁ desanaṁ ārabhi. Tattha rūpiṁ vā hi, ānanda, parittaṁ attānantiādīsu",
  "atk-s0102a1:85_3": "yo avaḍḍhitaṁ kasiṇanimittaṁ attāti gaṇhāti, so rūpiṁ parittaṁ paññapeti. Yo pana",
  "atk-s0102a1:85_4": "nānākasiṇalābhī hoti, so taṁ kadāci nīlo, kadāci pītakoti paññapeti. Yo vaḍḍhitaṁ",
  "atk-s0102a1:85_5": "kasiṇanimittaṁ attāti gaṇhāti, so rūpiṁ anantaṁ paññapeti. Yo vā pana avaḍḍhitaṁ",
  "atk-s0102a1:85_6": "kasiṇanimittaṁ ugghāṭetvā nimittaphuṭṭhokāsaṁ vā tattha pavatte cattāro khandhe vā",
  "atk-s0102a1:85_7": "tesu viññāṇamattameva vā attāti gaṇhāti, so arūpiṁ parittaṁ paññapeti. Yo vaḍḍhitaṁ",
  "atk-s0102a1:85_8": "nimittaṁ ugghāṭetvā nimittaphuṭṭhokāsaṁ vā tattha pavatte cattāro khandhe vā tesu",
  "atk-s0102a1:85_9": "viññāṇamattameva vā attāti gaṇhāti, so arūpiṁ anantaṁ paññapeti.",
  "atk-s0102a1:86_0": "118.Tatrānandāti ettha tatrāti tesu catūsu diṭṭhigatikesu. Etarahi vāti idāneva,",
  "atk-s0102a1:86_1": "na ito paraṁ. Ucchedavasenetaṁ vuttaṁ. Tatthabhāviṁ vāti tattha vā paraloke bhāviṁ.",
  "atk-s0102a1:86_2": "Sassatavasenetaṁ vuttaṁ. Atathaṁ vā pana santanti atathasabhāvaṁ samānaṁ. Tathattāyāti",
  "atk-s0102a1:86_3": "tathabhāvāya. Upakappessāmīti sampādessāmi. Iminā vivādaṁ dasseti. Ucchedavādī hi",
  "atk-s0102a1:86_4": "“sassatavādino attānaṁ atathaṁ anucchedasabhāvampi samānaṁ tathatthāya ucchedasabhāvāya",
  "atk-s0102a1:86_5": "upakappessāmi, sassatavādañca jānāpetvā ucchedavādameva naṁ gāhessāmī”ti cinteti.",
  "atk-s0102a1:86_6": "Sassatavādīpi “ucchedavādino attānaṁ atathaṁ asassatasabhāvampi samānaṁ tathatthāya",
  "atk-s0102a1:86_7": "sassatabhāvāya upakappessāmi, ucchedavādañca jānāpetvā sassatavādameva naṁ gāhessāmī”ti cinteti.",
  "atk-s0102a1:87_0": "Evaṁsantaṁ khoti evaṁ samānaṁ rūpiṁ parittaṁ attānaṁ paññapentanti attho. Rūpinti",
  "atk-s0102a1:87_1": "rūpakasiṇalābhiṁ. Parittattānudiṭṭhi anusetīti paritto attāti ayaṁ diṭṭhi anuseti,",
  "atk-s0102a1:87_2": "sā pana na valli viya ca latā viya ca anuseti. Appahīnaṭṭhena anusetīti veditabbo.",
  "atk-s0102a1:87_3": "Iccālaṁ vacanāyāti taṁ puggalaṁ evarūpā diṭṭhi anusetīti vattuṁ yuttaṁ. Esa nayo sabbattha.",
  "atk-s0102a1:88_0": "Arūpinti ettha pana arūpakasiṇalābhiṁ, arūpakkhandhagocaraṁ vāti evamattho daṭṭhabbo.",
  "atk-s0102a1:88_1": "Ettāvatā lābhino cattāro, tesaṁ antevāsikā cattāro, takkikā cattāro, tesaṁ antevāsikā",
  "atk-s0102a1:88_2": "cattāroti attato soḷasa diṭṭhigatikā dassitā honti.",
  "atk-s0102a1:89": "Naattapaññattivaṇṇanā",
  "atk-s0102a1:90_0": "119. Evaṁ ye attānaṁ paññapenti, te dassetvā idāni ye na paññapenti, te dassetuṁ",
  "atk-s0102a1:90_1": "– “kittāvatā ca ānandā”tiādimāha. Ke pana na paññapenti? Sabbe tāva ariyapuggalā",
  "atk-s0102a1:90_2": "na paññapenti. Ye ca bahussutā tipiṭakadharā dvipiṭakadharā ekapiṭakadharā, antamaso",
  "atk-s0102a1:90_3": "ekanikāyampi sādhukaṁ vinicchinitvā uggahitadhammakathikopi āraddhavipassakopi puggalo,",
  "atk-s0102a1:90_4": "te na paññapentiyeva. Etesañhi paṭibhāgakasiṇe paṭibhāgakasiṇamicceva ñāṇaṁ hoti.",
  "atk-s0102a1:90_5": "Arūpakkhandhesu ca arūpakkhandhā icceva.",
  "atk-s0102a1:91": "Attasamanupassanāvaṇṇanā",
  "atk-s0102a1:92_0": "121. Evaṁ ye na paññapenti, te dassetvā idāni ye te paññapenti, te yasmā diṭṭhivasena",
  "atk-s0102a1:92_1": "samanupassitvā paññapenti, sā ca nesaṁ samanupassanā vīsativatthukāya sakkāyadiṭṭhiyā",
  "atk-s0102a1:92_2": "appahīnattā hoti, tasmā taṁ vīsativatthukaṁ sakkāyadiṭṭhiṁ dassetuṁ puna kittāvatā ca ānandātiādimāha.",
  "atk-s0102a1:93_0": "Tattha vedanaṁ vā hīti iminā vedanākkhandhavatthukā sakkāyadiṭṭhi kathitā. Appaṭisaṁvedano",
  "atk-s0102a1:93_1": "me attāti iminā rūpakkhandhavatthukā. Attā me vediyati, vedanādhammo hi me attāti",
  "atk-s0102a1:93_2": "iminā saññāsaṅkhāraviññāṇakkhandhavatthukā. Idañhi khandhattayaṁ vedanāsampayuttattā",
  "atk-s0102a1:93_3": "vediyati. Etassa ca vedanādhammo avippayuttasabhāvo.",
  "atk-s0102a1:94_0": "122. Idāni tattha dosaṁ dassento – “tatrānandā”tiādimāha. Tattha tatrāti tesu tīsu",
  "atk-s0102a1:94_1": "diṭṭhigatikesu. Yasmiṁ, ānanda, samayetiādi yo yo yaṁ yaṁ vedanaṁ attāti samanupassati,",
  "atk-s0102a1:94_2": "tassa tassa attano kadāci bhāvaṁ, kadāci abhāvanti evamādidosadassanatthaṁ vuttaṁ.",
  "atk-s0102a1:95_0": "123. Aniccādīsu hutvā abhāvato aniccā. Tehi tehi kāraṇehi saṅgamma samāgamma katāti",
  "atk-s0102a1:95_1": "saṅkhatā. Taṁ taṁ paccayaṁ paṭicca sammā kāraṇeneva uppannāti paṭiccasamuppannā.",
  "atk-s0102a1:95_2": "Khayotiādi sabbaṁ bhaṅgassa vevacanaṁ. Yañhi bhijjati, taṁ khiyatipi vayatipi virajjhatipi",
  "atk-s0102a1:95_3": "nirujjhatipi, tasmā khayadhammātiādi vuttaṁ.",
  "atk-s0102a1:96_0": "Byagā meti viagāti byagā, vigato niruddho me attāti attho. Kiṁ pana ekasseva tīsupi",
  "atk-s0102a1:96_1": "kālesu – “eso me attā”ti hotīti, kiṁ pana na bhavissati? Diṭṭhigatikassa hi thusarāsimhi",
  "atk-s0102a1:96_2": "nikkhittakhāṇukasseva niccalatā nāma natthi, vanamakkaṭo viya aññaṁ gaṇhāti, aññaṁ",
  "atk-s0102a1:96_3": "muñcati. Aniccasukhadukkhavokiṇṇanti visesena taṁ taṁ vedanaṁ attāti samanupassanto",
  "atk-s0102a1:96_4": "aniccañceva sukhañca dukkhañca attānaṁ samanupassati avisesena vedanaṁ attāti samanupassanto",
  "atk-s0102a1:96_5": "vokiṇṇaṁ uppādavayadhammaṁ attānaṁ samanupassati. Vedanā hi tividhā ceva uppādavayadhammā",
  "atk-s0102a1:96_6": "ca, tañcesa attāti samanupassati. Iccassa anicco ceva attā āpajjati, ekakkhaṇe ca",
  "atk-s0102a1:96_7": "bahūnaṁ vedanānaṁ uppādo. Taṁ kho panesa aniccaṁ attānaṁ anujānāti, na ekakkhaṇe",
  "atk-s0102a1:96_8": "bahūnaṁ vedanānaṁ uppatti atthi. Imamatthaṁ sandhāya – “tasmātihānanda, etenapetaṁ",
  "atk-s0102a1:96_9": "nakkhamati ‘vedanā me attā’ti samanupassitu”nti vuttaṁ.",
  "atk-s0102a1:97_0": "124.Yattha panāvusoti yattha suddharūpakkhandhe sabbaso vedayitaṁ natthi. Api nu",
  "atk-s0102a1:97_1": "kho tatthāti api nu kho tasmiṁ vedanāvirahite tālavaṇṭe vā vātapāne vā asmīti evaṁ",
  "atk-s0102a1:97_2": "ahaṁkāro uppajjeyyāti attho. Tasmātihānandāti yasmā suddharūpakkhandho uṭṭhāya ahamasmīti",
  "atk-s0102a1:97_3": "na vadati, tasmā etenapi etaṁ nakkhamatīti attho. Api nu kho tattha ayamahamasmīti",
  "atk-s0102a1:97_4": "siyāti api nu kho tesu vedanādhammesu tīsu khandhesu ekadhammopi ayaṁ nāma ahamasmīti",
  "atk-s0102a1:97_5": "evaṁ vattabbo siyā. Atha vā vedanānirodhā saheva vedanāya niruddhesu tesu tīsu khandhesu",
  "atk-s0102a1:97_6": "api nu kho ayamahamasmīti vā ahamasmīti vā uppajjeyyāti attho. Athāyasmā ānando sasavisāṇassa",
  "atk-s0102a1:97_7": "tikhiṇabhāvaṁ viya taṁ asampaṭicchanto no hetaṁ bhanteti āha.",
  "atk-s0102a1:98_0": "Ettāvatā kiṁ kathitaṁ hoti? Vaṭṭakathā kathitā hoti. Bhagavā hi vaṭṭakathaṁ kathento",
  "atk-s0102a1:98_1": "katthaci avijjāsīsena kathesi, katthaci taṇhāsīsena, katthaci diṭṭhisīsena. Tattha",
  "atk-s0102a1:98_2": "“purimā, bhikkhave, koṭi nappaññāyati avijjāya, ‘ito pubbe avijjā nāhosi, atha pacchā",
  "atk-s0102a1:98_3": "samabhavī’ti. Evañcidaṁ, bhikkhave, vuccati. Atha ca pana paññāyati idappaccayā avijjā”ti",
  "atk-s0102a1:98_4": "evaṁ avijjāsīsena kathitā. “Purimā, bhikkhave, koṭi nappaññāyati bhavataṇhāya, ‘ito",
  "atk-s0102a1:98_5": "pubbe bhavataṇhā nāhosi, atha pacchā samabhavī’ti. Evañcidaṁ, bhikkhave, vuccati.",
  "atk-s0102a1:98_6": "Atha ca pana paññāyati idappaccayā bhavataṇhā”ti evaṁ taṇhāsīsena kathitā. “Purimā,",
  "atk-s0102a1:98_7": "bhikkhave, koṭi nappaññāyati bhavadiṭṭhiyā, ‘ito pubbe bhavadiṭṭhi nāhosi, atha pacchā",
  "atk-s0102a1:98_8": "samabhavī’ti, evañcidaṁ, bhikkhave, vuccati. Atha ca pana paññāyati idappaccayā bhavadiṭṭhī”ti",
  "atk-s0102a1:98_9": "evaṁ diṭṭhisīsena kathitā. Idhāpi diṭṭhisīseneva kathitā.",
  "atk-s0102a1:99_0": "Diṭṭhigatiko hi sukhādivedanaṁ attāti gahetvā ahaṅkāramamaṅkāraparāmāsavasena sabbabhavayonigati",
  "atk-s0102a1:99_1": "– viññāṇaṭṭhitisattāvāsesu tato tato cavitvā tattha tattha upapajjanto mahāsamudde",
  "atk-s0102a1:99_2": "vātukkhittanāvā viya satataṁ samitaṁ paribbhamati, vaṭṭato sīsaṁ ukkhipituṁyeva na sakkoti.",
  "atk-s0102a1:100": "126. Iti bhagavā paccayākāramūḷhassa diṭṭhigatikassa ettakena kathāmaggena vaṭṭaṁ kathetvā idāni vivaṭṭaṁ kathento yato kho pana, ānanda, bhikkhūtiādimāha.",
  "atk-s0102a1:101_0": "Tañca pana vivaṭṭakathaṁ bhagavā desanāsu kusalattā vissaṭṭhakammaṭṭhānaṁ navakammādivasena",
  "atk-s0102a1:101_1": "vikkhittapuggalaṁ anāmasitvā kārakassa satipaṭṭhānavihārino puggalassa vasena ārabhanto",
  "atk-s0102a1:101_2": "neva vedanaṁ attānaṁ samanupassatītiādimāha. Evarūpo hi bhikkhu – “yaṁ kiñci rūpaṁ",
  "atk-s0102a1:101_3": "atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā",
  "atk-s0102a1:101_4": "paṇītaṁ vā yaṁ dūre vā santike vā, sabbaṁ rūpaṁ aniccato vavatthapeti, ekaṁ sammasanaṁ.",
  "atk-s0102a1:101_5": "Dukkhato vavatthapeti, ekaṁ sammasanaṁ. Anattato vavatthapeti, ekaṁ sammasana”ntiādinā",
  "atk-s0102a1:101_6": "nayena vuttassa sammasanañāṇassa vasena sabbadhammesu pavattattā neva vedanaṁ attāti",
  "atk-s0102a1:101_7": "samanupassati, na aññaṁ, so evaṁ asamanupassanto na kiñci loke upādiyatīti khandhalokādibhede",
  "atk-s0102a1:101_8": "loke rūpādīsu dhammesu kiñci ekadhammampi attāti vā attaniyanti vā na upādiyati.",
  "atk-s0102a1:102_0": "Anupādiyaṁna paritassatīti anupādiyanto taṇhādiṭṭhimānaparitassanāyāpi na paritassati.",
  "atk-s0102a1:102_1": "Aparitassanti aparitassamāno. Paccattaṁyeva parinibbāyatīti attanāva kilesaparinibbānena",
  "atk-s0102a1:102_2": "parinibbāyati. Evaṁ parinibbutassa panassa paccavekkhaṇāpavattidassanatthaṁ khīṇā jātītiādi vuttaṁ.",
  "atk-s0102a1:103_0": "Iti sā diṭṭhīti yā tathāvimuttassa arahato diṭṭhi, sā evaṁ diṭṭhi. “Itissa diṭṭhī”tipi",
  "atk-s0102a1:103_1": "pāṭho. Yo tathāvimutto arahā, evamassa diṭṭhīti attho. Tadakallanti taṁ na yuttaṁ.",
  "atk-s0102a1:103_2": "Kasmā? Evañhi sati – “arahā na kiñci jānātī”ti vuttaṁ bhaveyya, evaṁ ñatvā vimuttañca",
  "atk-s0102a1:103_3": "arahantaṁ “na kiñci jānātī”ti vattuṁ na yuttaṁ. Teneva catunnampi nayānaṁ avasāne",
  "atk-s0102a1:103_4": "– “taṁ kissa hetū”tiādimāha.",
  "atk-s0102a1:104_0": "Tattha yāvatā ānanda adhivacananti yattako adhivacanasaṅkhāto vohāro atthi. Yāvatā",
  "atk-s0102a1:104_1": "adhivacanapathoti yattako adhivacanassa patho, khandhā āyatanāni dhātuyo vā atthi.",
  "atk-s0102a1:104_2": "Esa nayo sabbattha. Paññāvacaranti paññāya avacaritabbaṁ khandhapañcakaṁ. Tadabhiññāti",
  "atk-s0102a1:104_3": "taṁ abhijānitvā. Ettakena bhagavatā kiṁ dassitaṁ? Tantākulapadasseva anusandhi dassito.",
  "atk-s0102a1:105": "Sattaviññāṇaṭṭhitivaṇṇanā",
  "atk-s0102a1:106_0": "127. Idāni yo – “na paññapetī”ti vutto, so yasmā gacchanto gacchanto ubhatobhāgavimutto",
  "atk-s0102a1:106_1": "nāma hoti. Yo ca – “na samanupassatī”ti vutto, so yasmā gacchanto gacchanto paññāvimutto",
  "atk-s0102a1:106_2": "nāma hoti. Tasmā tesaṁ heṭṭhā vuttānaṁ dvinnaṁ bhikkhūnaṁ nigamanañca nāmañca dassetuṁ",
  "atk-s0102a1:106_3": "satta kho imānanda viññāṇaṭṭhitiyotiādimāha.",
  "atk-s0102a1:107_0": "Tattha sattāti paṭisandhivasena vuttā, ārammaṇavasena saṅgītisutte vuttā catasso",
  "atk-s0102a1:107_1": "āgamissanti. Viññāṇaṁ tiṭṭhati etthāti viññāṇaṭṭhiti, viññāṇapatiṭṭhānassetaṁ adhivacanaṁ.",
  "atk-s0102a1:107_2": "Dve ca āyatanānīti dve nivāsaṭṭhānāni. Nivāsaṭṭhānañhi idhāyatananti adhippetaṁ.",
  "atk-s0102a1:107_3": "Teneva vakkhati – “asaññasattāyatanaṁ nevasaññānāsaññāyatanameva dutiya”nti. Kasmā",
  "atk-s0102a1:107_4": "panetaṁ sabbaṁ gahitanti? Vaṭṭapariyādānatthaṁ. Vaṭṭañhi na suddhaviññāṇaṭṭhitivasena",
  "atk-s0102a1:107_5": "suddhāyatanavasena vā pariyādānaṁ gacchati, bhavayonigatisattāvāsavasena pana gacchati,",
  "atk-s0102a1:107_6": "tasmā sabbametaṁ gahitaṁ.",
  "atk-s0102a1:108_0": "Idāni anukkamena tamatthaṁ vibhajanto katamā sattātiādimāha. Tattha seyyathāpīti",
  "atk-s0102a1:108_1": "nidassanatthe nipāto, yathā manussāti attho. Aparimāṇesu hi cakkavāḷesu aparimāṇānaṁ",
  "atk-s0102a1:108_2": "manussānaṁ vaṇṇasaṇṭhānādivasena dvepi ekasadisā natthi. Yepi hi katthaci yamakabhātaro",
  "atk-s0102a1:108_3": "vaṇṇena vā saṇṭhānena vā ekasadisā honti, tesampi ālokitavilokitakathitahasitagamanaṭhānādīhi",
  "atk-s0102a1:108_4": "viseso hotiyeva. Tasmā nānattakāyāti vuttā. Paṭisandhisaññā pana nesaṁ tihetukāpi",
  "atk-s0102a1:108_5": "dvihetukāpi ahetukāpi honti, tasmā nānattasaññinoti vuttā. Ekacce ca devāti cha kāmāvacaradevā.",
  "atk-s0102a1:108_6": "Tesu hi kesañci kāyo nīlo hoti, kesañci pītakādivaṇṇo. Saññā pana nesaṁ dvihetukāpi",
  "atk-s0102a1:108_7": "tihetukāpi honti, ahetukā natthi. Ekacce ca vinipātikāti catuapāyavinimuttā uttaramātā",
  "atk-s0102a1:108_8": "yakkhinī, piyaṅkaramātā, phussamittā, dhammaguttāti evamādikā aññe ca vemānikā petā.",
  "atk-s0102a1:108_9": "Etesañhi pītaodātakāḷamaṅguracchavisāmavaṇṇādivasena ceva kisathūlarassadīghavasena",
  "atk-s0102a1:108_10": "ca kāyo nānā hoti, manussānaṁ viya dvihetukatihetukaahetukavasena saññāpi. Te pana",
  "atk-s0102a1:108_11": "devā viya na mahesakkhā, kapaṇamanussā viya appesakkhā, dullabhaghāsacchādanā dukkhapīḷitā",
  "atk-s0102a1:108_12": "viharanti. Ekacce kāḷapakkhe dukkhitā juṇhapakkhe sukhitā honti, tasmā sukhasamussayato",
  "atk-s0102a1:108_13": "vinipatitattā vinipātikāti vuttā. Ye panettha tihetukā tesaṁ dhammābhisamayopi hoti,",
  "atk-s0102a1:108_14": "piyaṅkaramātā hi yakkhinī paccūsasamaye anuruddhattherassa dhammaṁ sajjhāyato sutvā –",
  "atk-s0102a1:109": "“Mā saddamakari piyaṅkara, bhikkhu dhammapadāni bhāsati;",
  "atk-s0102a1:110": "Api dhammapadaṁ vijāniya, paṭipajjema hitāya no siyā;",
  "atk-s0102a1:111": "Pāṇesu ca saṁyamāmase, sampajānamusā na bhaṇāmase;",
  "atk-s0102a1:112": "Sikkhema susīlyamattano, api muccema pisācayoniyā”ti. ;",
  "atk-s0102a1:113": "Evaṁ puttakaṁ saññāpetvā taṁ divasaṁ sotāpattiphalaṁ pattā. Uttaramātā pana bhagavato dhammaṁ sutvāva sotāpannā jātā.",
  "atk-s0102a1:114_0": "Brahmakāyikāti brahmapārisajjabrahmapurohitamahābrahmāno. Paṭhamābhinibbattāti te",
  "atk-s0102a1:114_1": "sabbepi paṭhamena jhānena abhinibbattā. Tesu brahmapārisajjā pana parittena abhinibbattā,",
  "atk-s0102a1:114_2": "tesaṁ kappassa tatiyo bhāgo āyuppamāṇaṁ. Brahmapurohitā majjhimena, tesaṁ upaḍḍhakappo",
  "atk-s0102a1:114_3": "āyuppamāṇaṁ, kāyo ca tesaṁ vipphārikataro hoti. Mahābrahmāno paṇītena, tesaṁ kappo",
  "atk-s0102a1:114_4": "āyuppamāṇaṁ, kāyo pana tesaṁ ativipphāriko hoti. Iti te kāyassa nānattā, paṭhamajjhānavasena",
  "atk-s0102a1:114_5": "saññāya ekattā nānattakāyā ekattasaññinoti veditabbā.",
  "atk-s0102a1:115_0": "Yathā ca te, evaṁ catūsu apāyesu sattā. Nirayesu hi kesañci gāvutaṁ, kesañci aḍḍhayojanaṁ,",
  "atk-s0102a1:115_1": "kesañci yojanaṁ attabhāvo hoti, devadattassa pana yojanasatiko jāto. Tiracchānesupi",
  "atk-s0102a1:115_2": "keci khuddakā, keci mahantā. Pettivisayepi keci saṭṭhihatthā, keci sattatihatthā,",
  "atk-s0102a1:115_3": "keci asītihatthā honti, keci suvaṇṇā, keci dubbaṇṇā honti. Tathā kālakañjikā asurā.",
  "atk-s0102a1:115_4": "Api cettha dīghapiṭṭhikapetā nāma saṭṭhiyojanikāpi honti. Saññā pana sabbesampi akusalavipākaahetukāva",
  "atk-s0102a1:115_5": "honti. Iti āpāyikāpi nānattakāyā ekattasaññinotveva saṅkhyaṁ gacchanti.",
  "atk-s0102a1:116_0": "Ābhassarāti daṇḍaukkāya acci viya etesaṁ sarīrato ābhā chijjitvā chijjitvā patantī",
  "atk-s0102a1:116_1": "viya sarati vissaratīti ābhassarā. Tesu pañcakanayena dutiyatatiyajjhānadvayaṁ parittaṁ",
  "atk-s0102a1:116_2": "bhāvetvā upapannā parittābhā nāma honti, tesaṁ dve kappā āyuppamāṇaṁ. Majjhimaṁ bhāvetvā",
  "atk-s0102a1:116_3": "upapannā appamāṇābhā nāma honti, tesaṁ cattāro kappā āyuppamāṇaṁ. Paṇītaṁ bhāvetvā",
  "atk-s0102a1:116_4": "upapannā ābhassarā nāma honti, tesaṁ aṭṭha kappā āyuppamāṇaṁ. Idha pana ukkaṭṭhaparicchedavasena",
  "atk-s0102a1:116_5": "sabbepi te gahitā. Sabbesañhi tesaṁ kāyo ekavipphārova hoti, saññā pana avitakkavicāramattā",
  "atk-s0102a1:116_6": "vā avitakkaavicārā vāti nānā.",
  "atk-s0102a1:117_0": "Subhakiṇhāti subhena okiṇṇā vikiṇṇā, subhena sarīrappabhāvaṇṇena ekagghanāti attho.",
  "atk-s0102a1:117_1": "Etesañhi ābhassarānaṁ viya na chijjitvā chijjitvā pabhā gacchati. Pañcakanaye pana",
  "atk-s0102a1:117_2": "parittamajjhimapaṇītassa catutthajjhānassa vasena soḷasadvattiṁsacatusaṭṭhikappāyukā",
  "atk-s0102a1:117_3": "parittasubhaappamāṇasubhasubhakiṇhā nāma hutvā nibbattanti. Iti sabbepi te ekattakāyā",
  "atk-s0102a1:117_4": "ceva catutthajjhānasaññāya ekattasaññino cāti veditabbā. Vehapphalāpi catutthaviññāṇaṭṭhitimeva",
  "atk-s0102a1:117_5": "bhajanti. Asaññasattā viññāṇābhāvā ettha saṅgahaṁ na gacchanti, sattāvāsesu gacchanti.",
  "atk-s0102a1:118_0": "Suddhāvāsā vivaṭṭapakkhe ṭhitā na sabbakālikā, kappasatasahassampi asaṅkhyeyyampi",
  "atk-s0102a1:118_1": "buddhasuññe loke nuppajjanti. Soḷasakappasahassabbhantare buddhesu uppannesuyeva",
  "atk-s0102a1:118_2": "uppajjanti, dhammacakkappavattassa bhagavato khandhavāraṭṭhānasadisā honti. Tasmā",
  "atk-s0102a1:118_3": "neva viññāṇaṭṭhitiṁ na sattāvāsaṁ bhajanti. Mahāsīvatthero pana – “na kho pana so",
  "atk-s0102a1:118_4": "sāriputta sattāvāso sulabharūpo yo mayā anivutthapubbo iminā dīghena addhunā aññatra",
  "atk-s0102a1:118_5": "suddhāvāsehi devehī”ti iminā suttena suddhāvāsāpi catutthaviññāṇaṭṭhitiṁ catutthasattāvāsaṁyeva",
  "atk-s0102a1:118_6": "bhajantīti vadati, taṁ appaṭibāhiyattā suttassa anuññātaṁ.",
  "atk-s0102a1:119_0": "Sabbaso rūpasaññānantiādīnaṁ attho visuddhimagge vutto. Nevasaññānāsaññāyatanaṁ pana",
  "atk-s0102a1:119_1": "yatheva saññāya, evaṁ viññāṇassapi sukhumattā neva viññāṇaṁ nāviññāṇaṁ. Tasmā viññāṇaṭṭhitīsu",
  "atk-s0102a1:119_2": "avatvā āyatanesu vuttaṁ.",
  "atk-s0102a1:120_0": "128.Tatrāti tāsu viññāṇaṭṭhitīsu. Tañca pajānātīti tañca viññāṇaṭṭhitiṁ pajānāti.",
  "atk-s0102a1:120_1": "Tassā ca samudayanti “avijjāsamudayā rūpasamudayo”tiādinā nayena tassā samudayañca",
  "atk-s0102a1:120_2": "pajānāti. Tassā ca atthaṅgamanti – “avijjānirodhā rūpanirodho”tiādinā nayena tassā",
  "atk-s0102a1:120_3": "atthaṅgamañca pajānāti. Assādanti yaṁ rūpaṁ paṭicca…pe… yaṁ viññāṇaṁ paṭicca uppajjati",
  "atk-s0102a1:120_4": "sukhaṁ somanassaṁ, ayaṁ viññāṇassa assādoti, evaṁ tassā assādañca pajānāti. Ādīnavanti",
  "atk-s0102a1:120_5": "yaṁ rūpaṁ…pe… yaṁ viññāṇaṁ aniccaṁ dukkhaṁ vipariṇāmadhammaṁ, ayaṁ viññāṇassa ādīnavoti,",
  "atk-s0102a1:120_6": "evaṁ tassā ādīnavañca pajānāti. Nissaraṇanti yo rūpasmiṁ…pe… yo viññāṇe chandarāgavinayo,",
  "atk-s0102a1:120_7": "chandarāgappahānaṁ, idaṁ viññāṇassa nissaraṇanti evaṁ tassā nissaraṇañca pajānāti.",
  "atk-s0102a1:120_8": "Kallaṁ nu tenāti yuttaṁ nu tena bhikkhunā taṁ viññāṇaṭṭhitiṁ taṇhāmānadiṭṭhīnaṁ vasena",
  "atk-s0102a1:120_9": "ahanti vā mamanti vā abhinanditunti. Etenupāyena sabbattha veditabbo. Yattha pana",
  "atk-s0102a1:120_10": "rūpaṁ natthi, tattha catunnaṁ khandhānaṁ vasena, yattha viññāṇaṁ natthi, tattha ekassa",
  "atk-s0102a1:120_11": "khandhassa vasena samudayo yojetabbo. Āhārasamudayā āhāranirodhāti idañcettha padaṁ yojetabbaṁ.",
  "atk-s0102a1:121_0": "Yato kho, ānanda, bhikkhūti yadā kho ānanda, bhikkhu. Anupādā vimuttoti catūhi upādānehi",
  "atk-s0102a1:121_1": "aggahetvā vimutto. Paññāvimuttoti paññāya vimutto. Aṭṭha vimokkhe asacchikatvā paññābaleneva",
  "atk-s0102a1:121_2": "nāmakāyassa ca rūpakāyassa ca appavattiṁ katvā vimuttoti attho. So sukkhavipassako",
  "atk-s0102a1:121_3": "ca paṭhamajjhānādīsu aññatarasmiṁ ṭhatvā arahattaṁ patto cāti pañcavidho. Vuttampi",
  "atk-s0102a1:121_4": "cetaṁ – “katamo ca puggalo paññāvimutto? Idhekacco puggalo na heva kho aṭṭha vimokkhe",
  "atk-s0102a1:121_5": "kāyena phusitvā viharati, paññāya cassa disvā āsavā parikkhīṇā honti, ayaṁ vuccati",
  "atk-s0102a1:121_6": "puggalo paññāvimutto”ti.",
  "atk-s0102a1:122": "Aṭṭhavimokkhavaṇṇanā",
  "atk-s0102a1:123_0": "129. Evaṁ ekassa bhikkhuno nigamanañca nāmañca dassetvā itarassa dassetuṁ aṭṭha kho",
  "atk-s0102a1:123_1": "imetiādimāha. Tattha vimokkhoti kenaṭṭhena vimokkho? Adhimuccanaṭṭhena. Ko panāyaṁ",
  "atk-s0102a1:123_2": "adhimuccanaṭṭho nāma? Paccanīkadhammehi ca suṭṭhu muccanaṭṭho, ārammaṇe ca abhirativasena",
  "atk-s0102a1:123_3": "suṭṭhu muccanaṭṭho, pituaṅke vissaṭṭhaṅgapaccaṅgassa dārakassa sayanaṁ viya aniggahitabhāvena",
  "atk-s0102a1:123_4": "nirāsaṅkatāya ārammaṇe pavattīti vuttaṁ hoti. Ayaṁ panattho pacchime vimokkhe natthi,",
  "atk-s0102a1:123_5": "purimesu sabbesu atthi.",
  "atk-s0102a1:124_0": "Rūpī rūpāni passatīti ettha ajjhattaṁ kesādīsu nīlakasiṇādīsu nīlakasiṇādivasena",
  "atk-s0102a1:124_1": "uppāditaṁ rūpajjhānaṁ rūpaṁ, tadassatthīti rūpī. Bahiddhā rūpāni passatīti bahiddhāpi",
  "atk-s0102a1:124_2": "nīlakasiṇādīni rūpāni jhānacakkhunā passati. Iminā ajjhattabahiddhāvatthukesu kasiṇesu",
  "atk-s0102a1:124_3": "uppāditajjhānassa puggalassa cattāri rūpāvacarajjhānāni dassitāni. Ajjhattaṁ arūpasaññīti",
  "atk-s0102a1:124_4": "ajjhattaṁ na rūpasaññī, attano kesādīsu anuppāditarūpāvacarajjhānoti attho. Iminā",
  "atk-s0102a1:124_5": "bahiddhā parikammaṁ katvā bahiddhāva uppāditajjhānassa puggalassa rūpāvacarajjhānāni dassitāni.",
  "atk-s0102a1:125_0": "Subhantveva adhimutto hotīti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-s0102a1:125_1": "Tattha kiñcāpi antoappanāyaṁ subhanti ābhogo natthi, yo pana visuddhaṁ subhaṁ kasiṇamārammaṇaṁ",
  "atk-s0102a1:125_2": "karitvā viharati, so yasmā subhanti adhimutto hotīti vattabbataṁ āpajjati, tasmā",
  "atk-s0102a1:125_3": "evaṁ desanā katā. Paṭisambhidāmagge pana – “kathaṁ subhantveva adhimutto hotīti vimokkho?",
  "atk-s0102a1:125_4": "Idha bhikkhu mettāsahagatena cetasā ekaṁ disaṁ pharitvā viharati…pe… mettāya bhāvitattā",
  "atk-s0102a1:125_5": "sattā appaṭikūlā honti. Karuṇā, muditā, upekkhāsahagatena cetasā ekaṁ disaṁ pharitvā",
  "atk-s0102a1:125_6": "viharati…pe… upekkhāya bhāvitattā sattā appaṭikūlā honti. Evaṁ subhaṁ tveva adhimutto",
  "atk-s0102a1:125_7": "hotīti vimokkho”ti vuttaṁ.",
  "atk-s0102a1:126_0": "Sabbaso rūpasaññānantiādīsu yaṁ vattabbaṁ, taṁ sabbaṁ visuddhimagge vuttameva. Ayaṁ",
  "atk-s0102a1:126_1": "aṭṭhamo vimokkhoti ayaṁ catunnaṁ khandhānaṁ sabbaso visuddhattā vimuttattā aṭṭhamo",
  "atk-s0102a1:126_2": "uttamo vimokkho nāma.",
  "atk-s0102a1:127_0": "130.Anulomanti ādito paṭṭhāya yāva pariyosānā. Paṭilomanti pariyosānato paṭṭhāya",
  "atk-s0102a1:127_1": "yāva ādito. Anulomapaṭilomanti idaṁ atipaguṇattā samāpattīnaṁ aṭṭhatvāva ito cito",
  "atk-s0102a1:127_2": "ca sañcaraṇavasena vuttaṁ. Yatthicchakanti okāsaparidīpanaṁ, yattha yattha okāse",
  "atk-s0102a1:127_3": "icchati. Yadicchakanti samāpattidīpanaṁ, yaṁ yaṁ samāpattiṁ icchati. Yāvaticchakanti",
  "atk-s0102a1:127_4": "addhānaparicchedadīpanaṁ, yāvatakaṁ addhānaṁ icchati. Samāpajjatīti taṁ taṁ samāpattiṁ",
  "atk-s0102a1:127_5": "pavisati. Vuṭṭhātīti tato uṭṭhāya tiṭṭhati.",
  "atk-s0102a1:128": "Ubhatobhāgavimuttoti dvīhi bhāgehi vimutto, arūpasamāpattiyā rūpakāyato vimutto, maggena nāmakāyato vimuttoti. Vuttampi cetaṁ –",
  "atk-s0102a1:129": "“Accī yathā vātavegena khittā, (upasivāti bhagavā)",
  "atk-s0102a1:130": "Atthaṁ paleti na upeti saṅkhaṁ;",
  "atk-s0102a1:131": "Evaṁ munī nāmakāyā vimutto,",
  "atk-s0102a1:132": "Atthaṁ paleti na upeti saṅkha”nti. ;",
  "atk-s0102a1:133_0": "So panesa ubhatobhāgavimutto ākāsānañcāyatanādīsu aññatarato uṭṭhāya arahattaṁ patto",
  "atk-s0102a1:133_1": "ca anāgāmī hutvā nirodhā uṭṭhāya arahattaṁ patto cāti pañcavidho. Keci pana – “yasmā",
  "atk-s0102a1:133_2": "rūpāvacaracatutthajjhānampi duvaṅgikaṁ upekkhāsahagataṁ, arūpāvacarajjhānampi tādisameva.",
  "atk-s0102a1:133_3": "Tasmā rūpāvacaracatutthajjhānato uṭṭhāya arahattaṁ pattopi ubhatobhāgavimutto”ti.",
  "atk-s0102a1:134_0": "Ayaṁ pana ubhatobhāgavimuttapañho heṭṭhā lohapāsāde samuṭṭhahitvā tipiṭakacūḷasumanattherassa",
  "atk-s0102a1:134_1": "vaṇṇanaṁ nissāya cirena vinicchayaṁ patto. Girivihāre kira therassa antevāsiko ekassa",
  "atk-s0102a1:134_2": "piṇḍapātikassa mukhato taṁ pañhaṁ sutvā āha – “āvuso, heṭṭhālohapāsāde amhākaṁ ācariyassa",
  "atk-s0102a1:134_3": "dhammaṁ vaṇṇayato na kenaci sutapubba”nti. Kiṁ pana, bhante, thero avacāti? Rūpāvacaracatutthajjhānaṁ",
  "atk-s0102a1:134_4": "kiñcāpi duvaṅgikaṁ upekkhāsahagataṁ kilese vikkhambheti, kilesānaṁ pana āsannapakkhe",
  "atk-s0102a1:134_5": "virūhanaṭṭhāne samudācarati. Ime hi kilesā nāma pañcavokārabhave nīlādīsu aññataraṁ",
  "atk-s0102a1:134_6": "ārammaṇaṁ upanissāya samudācaranti, rūpāvacarajjhānañca taṁ ārammaṇaṁ na samatikkamati.",
  "atk-s0102a1:134_7": "Tasmā sabbaso rūpaṁ nivattetvā arūpajjhānavasena kilese vikkhambhetvā arahattaṁ pattova",
  "atk-s0102a1:134_8": "ubhatobhāgavimuttoti, idaṁ āvuso thero avaca. Idañca pana vatvā idaṁ suttaṁ āhari",
  "atk-s0102a1:134_9": "– “katamo ca puggalo ubhatobhāgavimutto. Idhekacco puggalo aṭṭhavimokkhe kāyena phusitvā",
  "atk-s0102a1:134_10": "viharati, paññāya cassa disvā āsavā parikkhīṇā honti, ayaṁ vuccati puggalo ubhatobhāgavimutto”ti.",
  "atk-s0102a1:135": "Imāya ca ānanda ubhatobhāgavimuttiyāti ānanda ito ubhatobhāgavimuttito. Sesaṁ sabbattha uttānamevāti.",
  "atk-s0102a1:136": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a1:137": "Mahānidānasuttavaṇṇanā niṭṭhitā."
}