{
  "tika-s0401t8:0": "8. Kalyāṇamittādivaggavaṇṇanā",
  "tika-s0401t8:1": "71. Aṭṭhamassa paṭhame buddhā, sāriputtādayo vā kalyāṇamittā. Vuttapaṭipakkhanayenāti ‘‘pāpamittatā’’ti pade vuttassa paṭipakkhanayena.",
  "tika-s0401t8:2": "72-73. Dutiye yogoti samaṅgībhāvo. Payogoti payuñjanaṁ paṭipatti. Ayogoti asamaṅgībhāvo. Appayogoti appayuñjanaṁ appaṭipatti. Anuyogenāti anuyogahetu.",
  "tika-s0401t8:3_0": "74. Catutthe bujjhanakasattassāti catunnaṁ ariyasaccānaṁ paṭivijjhanakapuggalassa.",
  "tika-s0401t8:3_1": "Aṅgabhūtāti tasseva paṭivedhassa kāraṇabhūtā. Ettha ca cattāri ariyasaccāni bujjhati,",
  "tika-s0401t8:3_2": "aññāṇaniddāya vāpi bujjhatīti bodhīti laddhanāmo ariyasāvako bujjhanakasatto, tassa",
  "tika-s0401t8:3_3": "bujjhanakasattassa. Bodhiyāti tassā dhammasāmaggisaṅkhātāya bodhiyā. Bujjhanaṭṭhena",
  "tika-s0401t8:3_4": "bodhiyo, bodhiyo eva saccasampaṭibodhassa aṅgāti vuttaṁ. ‘‘Bujjhantīti bojjhaṅgā’’ti.",
  "tika-s0401t8:3_5": "Vipassanādīnaṁ kāraṇānaṁ bujjhitabbānañca saccānaṁ anurūpaṁ bujjhanato anubujjhantīti",
  "tika-s0401t8:3_6": "bojjhaṅgā, paṭimukhaṁ paccakkhabhāvena abhimukhaṁ bujjhanato paṭibujjhantīti bojjhaṅgā,",
  "tika-s0401t8:3_7": "sammā aviparītato bujjhanato sambujjhantīti bojjhaṅgāti evaṁ atthavisesadīpakehi",
  "tika-s0401t8:3_8": "upasaggehi anubujjhantītiādi vuttaṁ. Bodhisaddo sabbavisesayuttaṁ bujjhanasāmaññena",
  "tika-s0401t8:3_9": "saṅgaṇhāti. Bodhāya saṁvattantīti iminā tassā dhammasāmaggiyā bujjhanassa ekantakāraṇataṁ",
  "tika-s0401t8:3_10": "dasseti. Evaṁ panetaṁ padaṁ vibhattamevāti vuttappakārena etaṁ ‘‘bojjhaṅgā’’ti (paṭi.",
  "tika-s0401t8:3_11": "ma. 2.17) padaṁ niddese paṭisambhidāmagge vibhattameva.",
  "tika-s0401t8:4_0": "75. Pañcame yāthāvasarasabhūmīti yāthāvato sakiccakaraṇabhūmi. Sāti yāthāvasarasabhūmi.",
  "tika-s0401t8:4_1": "Vipassanāti balavavipassanā. Keci ‘‘bhaṅgañāṇato paṭṭhāyā’’ti vadanti. Vipassanāya",
  "tika-s0401t8:4_2": "pādakajjhāne ca satiādayo bojjhaṅgapakkhikā eva pariyāyabodhipakkhiyabhāvato. Tatthātiādi",
  "tika-s0401t8:4_3": "catubbidhānaṁ bojjhaṅgānaṁ bhūmivibhāgadassanaṁ.",
  "tika-s0401t8:5_0": "76. Chaṭṭhe tesaṁ antareti tesaṁ bhikkhūnaṁ antare. Kāmaṁ saṅgītiāruḷhavasena appakamidaṁ",
  "tika-s0401t8:5_1": "suttapadaṁ, bhagavā panettha sannipatitaparisāya ajjhāsayānurūpaṁ vitthārikaṁ karotīti",
  "tika-s0401t8:5_2": "katvā idaṁ vuttaṁ – ‘‘mahatī desanā bhavissatī’’ti. Gāmanigamādikathā natthīti tassā",
  "tika-s0401t8:5_3": "kathāya atiracchānakathābhāvamāhu . Tathā hi sā pubbe bahuñātikaṁ ahosi bahupakkhaṁ,",
  "tika-s0401t8:5_4": "idāni appañātikaṁ appapakkhanti aniccatāmukhena niyyānikapakkhikā jātā. Etāyāti yathāvuttāya",
  "tika-s0401t8:5_5": "parihāniyā. Patikiṭṭhanti nihīnaṁ. Mama sāsaneti idaṁ kammassakatajjhānapaññānampi",
  "tika-s0401t8:5_6": "visesanameva. Tadubhayampi hi bāhirakānaṁ tappaññādvayato sātisayameva sabbaññubuddhānaṁ",
  "tika-s0401t8:5_7": "desanāya laddhavisesato vivaṭṭūpanissayato ca.",
  "tika-s0401t8:6_0": "77. Sattame tesaṁ cittācāraṁ ñatvāti tathā kathentānaṁ tesaṁ bhikkhūnaṁ tattha upagamanena",
  "tika-s0401t8:6_1": "attano desanāya bhājanabhūtaṁ cittappavattiṁ ñatvā. Kammassakatādīti ādisaddena jhānapaññādīnaṁ",
  "tika-s0401t8:6_2": "catunnampi paññānaṁ gahaṇaṁ.",
  "tika-s0401t8:7": "78-80. Aṭṭhamādīsu heṭṭhā vuttanayenevāti ‘‘yā esa mama sāsane’’tiādinā heṭṭhā vuttanayeneva. Sesamettha uttānatthameva.",
  "tika-s0401t8:8": "Kalyāṇamittādivaggavaṇṇanā niṭṭhitā.",
  "tika-s0401t8:9": "81-82. Navame vagge natthi vattabbaṁ."
}