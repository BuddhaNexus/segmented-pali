{
  "tika-vin08t29:0": "29. Kathinatthāravinicchayakathā",
  "tika-vin08t29:1_0": "226. Evaṁ catupaccayabhājanavinicchayaṁ kathetvā idāni kathinavinicchayaṁ kathetumāha",
  "tika-vin08t29:1_1": "‘‘kathinanti ettha panā’’tiādi. Tattha kathinanti katamaṁ kathinaṁ? Samūhapaññatti.",
  "tika-vin08t29:1_2": "Na hi paramatthato kathinaṁ nāma eko dhammo atthi, purimavassaṁvutthā bhikkhū, anūnapañcavaggasaṅgho,",
  "tika-vin08t29:1_3": "cīvaramāso, dhammena samena uppannacīvarantiādīsu yesu nāmarūpesu samuppajjamānesu",
  "tika-vin08t29:1_4": "tesaṁ nāmarūpadhammānaṁ samūhasamavāyasaṅkhātaṁ samūhapaññattimattameva kathinaṁ.",
  "tika-vin08t29:1_5": "Ayamattho kathaṁ jānitabboti? ‘‘Tesaññeva dhammānaṁ saṅgaho samavāyo nāmaṁ nāmakammaṁ",
  "tika-vin08t29:1_6": "nāmadheyyaṁ nirutti byañjanaṁ abhilāpo, yadidaṁ kathina’’nti parivārapāḷiyaṁ (pari.",
  "tika-vin08t29:1_7": "412) āgatattā ca, ‘‘tesaññeva dhammānanti yesu rūpādidhammesu sati kathinaṁ nāma",
  "tika-vin08t29:1_8": "hoti, tesaṁ samodhānaṁ missībhāvo. Nāmaṁ nāmakammantiādinā pana ‘kathina’nti idaṁ",
  "tika-vin08t29:1_9": "bahūsu dhammesu nāmamattaṁ, na paramatthato eko dhammo atthīti dassetī’’ti aṭṭhakathāyaṁ",
  "tika-vin08t29:1_10": "(pari. aṭṭha. 412) āgatattā ca, ‘‘yesu rūpādidhammesūti purimavassaṁvutthā bhikkhū,",
  "tika-vin08t29:1_11": "pañcahi anūno saṅgho, cīvaramāso, dhammena samena samuppannaṁ cīvaranti evamādīsu",
  "tika-vin08t29:1_12": "yesu rūpārūpadhammesu. Satīti santesu. Missībhāvoti saṁsaggatā samūhapaññattimattaṁ.",
  "tika-vin08t29:1_13": "Tenāha na paramatthato eko dhammo atthīti dassetī’’ti vimativinodaniyaṁ (vi. vi.",
  "tika-vin08t29:1_14": "ṭī. parivāra 2.412) āgatattā ca jānitabboti.",
  "tika-vin08t29:2_0": "Kenaṭṭhena kathinanti? Thiraṭṭhena. Kasmā thiranti? Anāmantacāraasamādānacāragaṇabhojanayāvadatthacīvarayocatatthacīvaruppādasaṅkhāte",
  "tika-vin08t29:2_1": "pañcānisaṁse antokaraṇasamatthatāya. Vuttañhi sāratthadīpaniyaṁ (sārattha. ṭī. mahāvagga",
  "tika-vin08t29:2_2": "3.306) ‘‘pañcānisaṁse antokaraṇasamatthatāya thiranti attho’’ti, tathā vimativinodaniyaṁ",
  "tika-vin08t29:2_3": "(vi. vi. ṭī. mahāvagga 2.306) vajirabuddhiṭīkāyañca (vajira. ṭī. mahāvagga 306).",
  "tika-vin08t29:2_4": "Atha vā kenaṭṭhena kathinanti? Saṅgaṇhanaṭṭhena. Kathaṁ saṅgaṇhātīti? Pañcānisaṁse",
  "tika-vin08t29:2_5": "aññattha gantuṁ adatvā saṅgaṇhāti saṅkhipitvā gaṇhāti. Vuttañhi vinayatthamañjūsāyaṁ",
  "tika-vin08t29:2_6": "(kaṅkhā. abhi. ṭī. kathinasikkhāpadavaṇṇanā) ‘‘pañcānisaṁse aññattha gantuṁ adatvā",
  "tika-vin08t29:2_7": "saṅgaṇhanaṭṭhena kathina’’nti.",
  "tika-vin08t29:3_0": "Kathina-saddo kāya dhātuyā kena paccayena sijjhatīti? Ṭīkācariyā dhātupaccaye acintetvā",
  "tika-vin08t29:3_1": "anipphannapāṭipadikavaseneva vaṇṇenti, tasmā ayaṁ saddo ruḷhīsuddhanāmabhūto anipphannapāṭipadikasaddoti",
  "tika-vin08t29:3_2": "vuccati. Kathaṁ viññāyatīti ce? Tīsupi vinayaṭīkāsu (sārattha. ṭī. mahāvagga 3.306;",
  "tika-vin08t29:3_3": "vi. vi. ṭī. mahāvagga 2.306; vajira. ṭī. mahāvagga 306; kaṅkhā. abhi. ṭī. kathinasikkhāpadavaṇṇanā)",
  "tika-vin08t29:3_4": "‘‘thiranti attho’’ icceva vaṇṇitattā. Pañcānisaṁse antokaraṇasamatthatāyāti pana",
  "tika-vin08t29:3_5": "thiratā cassa hetupadameva. Atha vā kathina-saddo kathadhātuyā inapaccayena sijjhati.",
  "tika-vin08t29:3_6": "Kathaṁ? Katha saṅgahaṇetimassa laddhadhātusaññādissa pañcānisaṁse aññattha gantuṁ",
  "tika-vin08t29:3_7": "adatvā saṅgaṇhātīti atthe ‘‘ina sabbatthā’’ti yogavibhāgena vā ‘‘supato cā’’ti ettha",
  "tika-vin08t29:3_8": "ca-saddena vā inapaccayaṁ katvā parakkharaṁ netvā kathinasaddato syuppattādimhi kate",
  "tika-vin08t29:3_9": "rūpaṁ. Kathaṁ viññāyatīti ce? ‘‘Saṅgaṇhanaṭṭhenā’’ti vuttaṁ kaṅkhāvitaraṇīṭīkāpāṭhaṁ",
  "tika-vin08t29:3_10": "nissāya viññāyati. Atha vā kaṭha kicchajīvaneti dhātuto inapaccayaṁ katvā sijjhati.",
  "tika-vin08t29:3_11": "Ayamattho ‘‘kaṭha kicchajīvane, muddhajadutiyanto dhātu, ino’’ti abhidhānappadīpikāṭīkāyaṁ vuttattā viññāyati.",
  "tika-vin08t29:4_0": "Bahū pana paṇḍitā imaṁ pāṭhaṁyeva gahetvā ‘‘kathina-saddo muddhajadutiyantoyeva hoti,",
  "tika-vin08t29:4_1": "na dantajo’’ti vadanti ceva likhanti ca, na panevaṁ ekantato vattabbaṁ. Kasmā? Abhidhānappadīpikāṭīkāyaṁ",
  "tika-vin08t29:4_2": "kakkhaḷapariyāyaṁ guṇasaddabhūtaṁ kaṭhinasaddaṁ sandhāya vuttaṁ, na sāsanavohārato",
  "tika-vin08t29:4_3": "nāmasaddabhūtaṁ. Tenevāha ‘‘pañcakaṁ kakkhaḷe’’ti. Anekesu pana pāḷiaṭṭhakathādipotthakesu",
  "tika-vin08t29:4_4": "jinasāsanavohārato nāmasaddabhūto kathina-saddo dantajoyeva yebhuyyena paññāyati",
  "tika-vin08t29:4_5": ", teneva ca kāraṇena abhidhānappadīpikāṭīkāyampi vaṇṇavipariyāye kathinantipi vuttaṁ.",
  "tika-vin08t29:4_6": "Atha vā kattha silāghāyanti dhātuto inapaccayaṁ katvā sasaṁyogatthakāraṁ nisaṁyogaṁ",
  "tika-vin08t29:4_7": "katvā sijjhati. Ayamattho silāghādisuttassa vuttiyaṁ ‘‘silāgha katthane’’ti vacanato,",
  "tika-vin08t29:4_8": "saddanītiyañca ‘‘katthanaṁ pasaṁsana’’nti vaṇṇitattā ca viññāyati. Idañca vacanaṁ",
  "tika-vin08t29:4_9": "‘‘idañhi kathinavattaṁ nāma buddhappasattha’’nti aṭṭhakathāvacanena (mahāva. aṭṭha.",
  "tika-vin08t29:4_10": "306) sameti. Ācariyā pana ‘‘kaṭhadhātu inapaccayo’’ti vikappetvā ‘‘kaṭha samatthane’’ti",
  "tika-vin08t29:4_11": "atthaṁ vadanti, taṁ ṭīkāsu (sārattha. ṭī. mahāvagga 3.306; vi. vi. ṭī. mahāvagga",
  "tika-vin08t29:4_12": "2.306; vajira. ṭī. mahāvagga 306; kaṅkhā. abhi. ṭī. kathinasikkhāpadavaṇṇanā) ‘‘thiranti",
  "tika-vin08t29:4_13": "attho’’ti vacanaṁ anapekkhitvā ‘‘pañcānisaṁse antokaraṇasamatthatāyā’’ti hetumeva",
  "tika-vin08t29:4_14": "atthabhāvena gahetvā vuttaṁ siyā, taṁ pana thirabhāvassa hetuyeva.",
  "tika-vin08t29:5_0": "Kathaṁ viggaho kātabboti? Ayaṁ kathina-saddo catūsu padesu nāmapadaṁ, pañcasu nāmesu",
  "tika-vin08t29:5_1": "suddhanāmaṁ, catūsu suddhanāmesu ruḷhīsuddhanāmaṁ, dvīsu pāṭipadikasaddesu anipphannapāṭipadikasaddao,",
  "tika-vin08t29:5_2": "tasmā viggaho na kātabbo. Vuttañhi –",
  "tika-vin08t29:6": "‘‘Ruḷhīkhyātaṁ nipātañcu-pasaggālapanaṁ tathā;",
  "tika-vin08t29:7": "Sabbanāmikametesu, na kato viggaho chasū’’ti.",
  "tika-vin08t29:8_0": "Ayamattho ‘‘kathinanti…pe… thiranti attho’’ti ṭīkāsu (sārattha. ṭī. mahāvagga 3.306;",
  "tika-vin08t29:8_1": "vi. vi. ṭī. mahāvagga 2.306; vajira. ṭī. mahāvagga 306; kaṅkhā. abhi. ṭī. kathinasikkhāpadavaṇṇanā)",
  "tika-vin08t29:8_2": "vacanato viññāyati. Atha vā pañcānisaṁse aññattha gantuṁ adatvā kathati saṅgaṇhātīti",
  "tika-vin08t29:8_3": "kathinaṁ, ayaṁ vacanattho yathāvuttavinayatthamañjūsāpāṭhavasena (kaṅkhā. abhi. ṭī.",
  "tika-vin08t29:8_4": "kathinasikkhāpadavaṇṇanā) viññāyati. Atha vā kaṭhati kicchena jīvatīti kathino, rukkho,",
  "tika-vin08t29:8_5": "tassa esoti kathino, thirabhāvo, so etassa atthīti kathinaṁ, paññattijātaṁ ṭha-kārassa",
  "tika-vin08t29:8_6": "tha-kāraṁ katvā kathinanti vuttaṁ. Ayaṁ nayo ‘‘kaṭha kicchajīvane’’ti dhātvatthasaṁvaṇṇanāya",
  "tika-vin08t29:8_7": "ca ‘‘pañcānisaṁse antokaraṇasamatthatāya thiranti attho’’ti ṭīkāvacanena (sārattha.",
  "tika-vin08t29:8_8": "ṭī. mahāvagga 3.306; vi. vi. ṭī. mahāvagga 2.306; vajira. ṭī. mahāvagga 306; kaṅkhā.",
  "tika-vin08t29:8_9": "abhi. kathinasikkhāpadavaṇṇanā) ca sametīti daṭṭhabbo. Atha vā kathīyate silāghate",
  "tika-vin08t29:8_10": "pasaṁsīyate buddhādīhīti kathinaṁ, ayaṁ nayo ‘‘kattha silāghāya’’nti dhātvatthasaṁvaṇṇanāya",
  "tika-vin08t29:8_11": "ca ‘‘idañhi kathinavattaṁ nāma buddhappasattha’’nti (mahāva. aṭṭha. 306) aṭṭhakathāvacanena",
  "tika-vin08t29:8_12": "ca sametīti daṭṭhabbo.",
  "tika-vin08t29:9_0": "Ettha pana saṅkheparucittā ācariyassa saddalakkhaṇaṁ avicāretvā atthameva pucchaṁ",
  "tika-vin08t29:9_1": "katvā vissajjetuṁ ‘‘kathinaṁ attharituṁ ke labhanti, ke na labhantī’’tiādimāha. Tattha",
  "tika-vin08t29:9_2": "ke labhantīti ke sādhentīti attho. Pañca janā labhantīti pañca janā sādhenti. Kathinadussassa",
  "tika-vin08t29:9_3": "hi dāyakā pacchimakoṭiyā cattāro honti, eko paṭiggāhakoti. ‘‘Tatra, bhikkhave, yvāyaṁ",
  "tika-vin08t29:9_4": "catuvaggo bhikkhusaṅgho ṭhapetvā tīṇi kammāni upasampadaṁ pavāraṇaṁ abbhāna’’nti",
  "tika-vin08t29:9_5": "campeyyakkhandhake (mahāva. 388) vuttattā na pañcavaggakaraṇīyanti gahetabbaṁ. Paṭhamappavāraṇāya",
  "tika-vin08t29:9_6": "pavāritāti idaṁ vassacchedaṁ akatvā vassaṁvutthabhāvasandassanatthaṁ vuttaṁ antarāyena",
  "tika-vin08t29:9_7": "apavāritānampi vutthavassānaṁ kathinatthārasambhavato. Teneva ‘‘appavāritā vā’’ti",
  "tika-vin08t29:9_8": "avatvā ‘‘chinnavassā vā pacchimikāya upagatā vā na labhantī’’ti ettakameva vuttaṁ.",
  "tika-vin08t29:9_9": "Aññasmiṁ vihāre vutthavassāpi nalabhantīti nānāsīmāya aññasmiṁ vihāre vutthavassā",
  "tika-vin08t29:9_10": "imasmiṁ vihāre kathinatthāraṁ na labhantīti attho. Sabbeti chinnavassādayo, anupagatāpi",
  "tika-vin08t29:9_11": "tattheva saṅgahitā. Ānisaṁsanti kathinānisaṁsacīvaraṁ. Ekaṁ atthatacīvaraṁyeva hi",
  "tika-vin08t29:9_12": "kathinacīvaraṁ nāma hoti, avasesāni cīvarāni vā sāṭakā vā kathinānisaṁsāyeva nāma.",
  "tika-vin08t29:9_13": "Vakkhati hi ‘‘avasesakathinānisaṁse balavavatthāni vassāvāsikaṭhitikāya dātabbānī’’ti.",
  "tika-vin08t29:9_14": "(Vi. saṅga. aṭṭha. 226) itaresanti purimikāya upagatānaṁ.",
  "tika-vin08t29:10_0": "So ce pacchimikāya upasampajjati, gaṇapūrako ceva hoti, ānisaṁsañca labhatīti iminā",
  "tika-vin08t29:10_1": "sāmaṇerānaṁ vassūpagamanaṁ anuññātaṁ hoti. So hi purimikāya vassūpagatattā ānisaṁsaṁ",
  "tika-vin08t29:10_2": "labhati, pacchimikāya pana upasampajjitattā gaṇapūrako hotīti. Sace purimikāya upagatā",
  "tika-vin08t29:10_3": "kathinatthārakusalā na hontītiādinā ‘‘aṭṭhadhammakovido bhikkhu, kathinatthāramarahatī’’ti",
  "tika-vin08t29:10_4": "vinayavinicchaye (vi. vi. 2704) āgatattā sayaṁ ce aṭṭhadhammakusalo, sayameva attharitabbaṁ.",
  "tika-vin08t29:10_5": "No ce, aññe aṭṭhadhammakusale pariyesitvā netabbā, evaṁ akatvā kathinaṁ attharituṁ",
  "tika-vin08t29:10_6": "na vaṭṭatīti dasseti. Kathinaṁ attharāpetvāti sakāritavacanena tehi bāhirato āgatattherehi",
  "tika-vin08t29:10_7": "sayaṁ kathinaṁ na attharitabbaṁ, sabbapubbakiccādikaṁ saṁvidahitvā te purimikāya",
  "tika-vin08t29:10_8": "vassūpagatā antosīmaṭṭhabhikkhūyeva attharāpetabbāti dasseti, aññathā añño kathinaṁ",
  "tika-vin08t29:10_9": "attharati, añño ānisaṁsaṁ labhatīti āpajjati, na panevaṁ yujjati. Vakkhati hi ‘‘ānisaṁso",
  "tika-vin08t29:10_10": "pana itaresaṁyeva hotī’’ti. Dānañca bhuñjitvāti khādanīyabhojanīyabhūtaṁ annapānādidānaṁ",
  "tika-vin08t29:10_11": "bhuñjitvā. Na hi te vatthudānaṁ labhanti.",
  "tika-vin08t29:11_0": "Kathinacīvaraṁdemāti dātuṁ vaṭṭatīti ettha ‘‘saṅghassa kathinacīvaraṁ demā’’ti vattabbaṁ.",
  "tika-vin08t29:11_1": "Evañhi sati ‘‘idaṁ saṅghassa kathinadussaṁ uppanna’’nti (mahāva. 307) kammavācāya",
  "tika-vin08t29:11_2": "sameti. Atha ca pana pubbe kataparicayattā ‘‘saṅghassā’’ti avuttepi sampadānaṁ pākaṭanti",
  "tika-vin08t29:11_3": "katvā avuttaṁ siyāti. Ettheke ācariyā vadanti ‘‘saṅghassāti avuttepi kāle dinnaṁ",
  "tika-vin08t29:11_4": "saṅghikaṁ hotī’’ti, tatrevaṁ vattabbaṁ ‘‘na kāle dinnaṁ sabbaṁ saṅghikaṁ hotī’’ti.",
  "tika-vin08t29:11_5": "Kathaṁ viññāyatīti ce? ‘‘Yañca kālepi saṅghassa vā idaṁ akālacīvaranti, puggalassa",
  "tika-vin08t29:11_6": "vā idaṁ tuyhaṁ dammītiādinā nayena dinnaṁ, etaṁ akālacīvaraṁ nāmā’’ti kaṅkhāvitaraṇiyaṁ",
  "tika-vin08t29:11_7": "(kaṅkhā. aṭṭha. akālacivarasikkhāpadavaṇṇanā) āgatattā puggalikampi hotīti viññāyati,",
  "tika-vin08t29:11_8": "tasmā parammukhāpi nāmaṁ vatvā sammukhāpi pādamūle ṭhapetvā dinnaṁ puggalikameva",
  "tika-vin08t29:11_9": "hoti, na saṅghikaṁ. Vuttañhetaṁ aṭṭhakathāyaṁ (mahāva. aṭṭha. 379) ‘‘puggalassa detīti",
  "tika-vin08t29:11_10": "‘imaṁ cīvaraṁ itthannāmassa dammī’ti evaṁ parammukhā vā, pādamūle ṭhapetvā ‘imaṁ,",
  "tika-vin08t29:11_11": "bhante, tumhākaṁ dammī’ti evaṁ sammukhā vā detī’’ti. Evaṁ puggalike sati taṁ cīvaraṁ",
  "tika-vin08t29:11_12": "saṅghassa bhājetabbaṁ hoti vā na hoti vāti? So puggalo attano saddhivihārikaantevāsikabhūtassa",
  "tika-vin08t29:11_13": "saṅghassa vā aññassa sahadhammikasaṅghassa vā bhājetukāmo bhājeyya, abhājetukāmo",
  "tika-vin08t29:11_14": "‘‘bhājetū’’ti na kenaci vacanīyo. Kathaṁ viññāyatīti ce? ‘‘Na hi puggalassa ādissa",
  "tika-vin08t29:11_15": "dinnaṁ kenaci bhājanīyaṁ hotī’’ti ṭīkāsu āgamanato viññāyati. Atheke ācariyā evaṁ",
  "tika-vin08t29:11_16": "vadanti ‘‘kathinassa ekaṁ mūlaṁ saṅghoti (pari. 408) vuttattā puggalaṁ uddissa dinnepi",
  "tika-vin08t29:11_17": "saṅghāyattaṁ saṅghikaṁ hoti. Yathā kiṁ ‘sīmāya dammi, senāsanassa dammī’ti vuttepi",
  "tika-vin08t29:11_18": "taṁ dānaṁ saṅghikaṁ hoti, yathā ca ‘kathinacīvaraṁ dammī’ti vutte saṅghikaṁ hotī’’ti.",
  "tika-vin08t29:12_0": "Tatrevaṁ vicāretabbaṁ – ‘‘kathinassa ekaṁ mūlaṁ saṅgho’’ti vacanaṁ (pari. 408) kathinassa",
  "tika-vin08t29:12_1": "mūlaṁ kathinassa kāraṇaṁ dasseti. Yathā hi mūle vijjamāne rukkho tiṭṭhati, avijjamāne",
  "tika-vin08t29:12_2": "na tiṭṭhati, tasmā mūlaṁ rukkhassa kāraṇaṁ hoti, patiṭṭhaṁ hoti, evaṁ saṅghe vijjamāne",
  "tika-vin08t29:12_3": "kathinaṁ hoti, no avijjamāne, tasmā saṅgho kathinassa mūlaṁ kathinassa kāraṇaṁ nāma",
  "tika-vin08t29:12_4": "hoti. Kathaṁ saṅghe vijjamāne kathinaṁ hoti? Sabbantimena paricchedena catuvaggabhūtena",
  "tika-vin08t29:12_5": "saṅghena atthārārahassa bhikkhuno ñattidutiyakammavācāya kathinacīvare dinneyeva",
  "tika-vin08t29:12_6": "tena cīvarena atthataṁ kathinaṁ nāma hoti, no adinne, tasmā catuvaggasaṅghe alabbhamāne",
  "tika-vin08t29:12_7": "sahassakkhattuṁ ‘‘kathinaṁ dammī’’ti vuttepi kathinaṁ nāma na hoti, tasmā upacārasīmāya",
  "tika-vin08t29:12_8": "paricchinne vihāre eko vā dve vā tayo vā cattāro vā bhikkhū viharanti, tattha kathinacīvare",
  "tika-vin08t29:12_9": "uppanne aññato pariyesitvā catuvaggasaṅgho eko paṭiggāhakoti pañcannaṁ bhikkhūnaṁ",
  "tika-vin08t29:12_10": "pūraṇe sati kathinaṁ attharituṁ labhati, nāsati, evaṁ saṅghe vijjamāneyeva kathinaṁ",
  "tika-vin08t29:12_11": "nāma hoti, no avijjamāne, tasmā saṅghassa kathinassa mūlabhūtataṁ kāraṇabhūtataṁ",
  "tika-vin08t29:12_12": "sandhāya ‘‘kathinassa ekaṁ mūlaṁ saṅgho’’ti vuttaṁ. ‘‘Kathina’’nti vutte saṅghikaṁyeva",
  "tika-vin08t29:12_13": "hoti, no puggalikanti adhippāyo etasmiṁ pāṭhe na labbhati. Yathā kiṁ ‘‘kiccādhikaraṇassa",
  "tika-vin08t29:12_14": "ekaṁ mūlaṁ saṅgho’’ti (cūḷava. 219) ettha apalokanakammañattikammañattidutiyakammañatticatutthakammasaṅkhātaṁ",
  "tika-vin08t29:12_15": "kiccādhikaraṇaṁ catuvaggādike saṅghe vijjamāneyeva hoti, no avijjamāne, tasmā saṅghassa",
  "tika-vin08t29:12_16": "kiccādhikaraṇassa mūlabhūtataṁ kāraṇabhūtataṁ sandhāya ‘‘kiccādhikaraṇassa ekaṁ mūlaṁ",
  "tika-vin08t29:12_17": "saṅgho’’ti vuccati, evaṁsampadamidaṁ daṭṭhabbaṁ.",
  "tika-vin08t29:13_0": "Yadipi vuttaṁ ‘‘yathā ‘sīmāya dammi, senāsanassa dammī’tiādīsu taṁ dānaṁ saṅghāyattameva",
  "tika-vin08t29:13_1": "hoti, tathā ‘kathina dammī’ti vutte puggalaṁ uddissa dinnepi saṅghāyattameva saṅghikameva",
  "tika-vin08t29:13_2": "hotī’’ti, tathāpi evaṁ vicāraṇā kātabbā – ‘‘sīmāya dammi, senāsanassa dammī’’tiādīsu",
  "tika-vin08t29:13_3": "sīmā ca senāsanañca dānapaṭiggāhakā na honti, tasmā sīmaṭṭhassa ca senāsanaṭṭhassa",
  "tika-vin08t29:13_4": "ca saṅghassa āyattaṁ hoti, puggalo pana dānapaṭiggāhakova, tasmā ‘‘imaṁ kathinacīvaraṁ",
  "tika-vin08t29:13_5": "itthannāmassa bhikkhuno dammī’’ti parammukhā vā tassa bhikkhuno pādamūle ṭhapetvā",
  "tika-vin08t29:13_6": "sammukhā vā dinnaṁ kathaṁ saṅghāyattaṁ saṅghasantakaṁ bhaveyya, evaṁ saṅghassa apariṇataṁ",
  "tika-vin08t29:13_7": "puggalikacīvaraṁ saṅghassa pariṇāmeyya, navasu adhammikadānesu ekaṁ bhaveyya, tassa",
  "tika-vin08t29:13_8": "cīvarassa paṭiggahopi navasu adhammikapaṭiggahesu eko bhaveyya, tassa cīvarassa paribhogopi",
  "tika-vin08t29:13_9": "navasu adhammikaparibhogesu eko bhaveyya. Kathaṁ viññāyatīti ce? Nava adhammikāni",
  "tika-vin08t29:13_10": "dānānīti saṅghassa pariṇataṁ aññasaṅghassa vā cetiyassa vā puggalassa vā pariṇāmeti,",
  "tika-vin08t29:13_11": "cetiyassa pariṇataṁ aññacetiyassa vā saṅghassa vā puggalassa vā pariṇāmeti, puggalassa",
  "tika-vin08t29:13_12": "pariṇataṁ aññapuggalassa vā saṅghassa vā cetiyassa vā pariṇāmeti, ‘‘nava adhammikā",
  "tika-vin08t29:13_13": "paribhogā’’ti āgataṁ parivārapāḷiñca (pari. 329) ‘‘nava paṭiggahaparibhogāti etesaṁyeva",
  "tika-vin08t29:13_14": "dānānaṁ paṭiggahā ca paribhogā cā’’ti āgataṁ aṭṭhakathañca (pari. aṭṭha. 329) oloketvā viññāyatīti.",
  "tika-vin08t29:14_0": "Athāpi evaṁ vadanti – dāyako saṅghattherassa vā ganthadhutaṅgavasena abhiññātassa",
  "tika-vin08t29:14_1": "vā bhattuddesakassa vā pahiṇati ‘‘amhākaṁ bhattaggahaṇatthāya aṭṭha bhikkhū gahetvā",
  "tika-vin08t29:14_2": "āgacchathā’’ti, sacepi ñātiupaṭṭhākehi pesitaṁ hoti, ime tayo janā pucchituṁ na labhanti.",
  "tika-vin08t29:14_3": "Āruḷhāyeva mātikaṁ, saṅghato aṭṭha bhikkhū uddisāpetvā attanavamehi gantabbaṁ. Kasmā?",
  "tika-vin08t29:14_4": "Bhikkhusaṅghassa hi ete bhikkhū nissāya lābho uppajjatīti. Ganthadhutaṅgādīhi pana",
  "tika-vin08t29:14_5": "anabhiññāto āvāsikabhikkhu pucchituṁ labhati, tasmā tena ‘‘kiṁ saṅghato gaṇhāmi,",
  "tika-vin08t29:14_6": "udāhu ye jānāmi, tehi saddhiṁ āgacchāmī’’ti mātikaṁ āropetvā yathā dāyakā vadanti,",
  "tika-vin08t29:14_7": "tathā paṭipajjitabbanti (cūḷava. aṭṭha. 325), īdisesu ṭhānesu ‘‘saṅghassa lābho puggalaṁ",
  "tika-vin08t29:14_8": "upanissāya uppajjatī’’ti vacanaṁ upanidhāya ‘‘saṅghassa lābho puggalaṁ nissāya uppajjati,",
  "tika-vin08t29:14_9": "puggalassa pattalābho saṅghaṁ āmasitvā dento saṅghāyatto hotī’’ti viññāyatīti.",
  "tika-vin08t29:15_0": "Imasmimpi vacane evaṁ vicāraṇā kātabbā – tasmiṁ tu nimantane na puggalaṁyeva nimanteti,",
  "tika-vin08t29:15_1": "atha kho sasaṅghaṁ puggalaṁ nimanteti. Tattha tu ‘‘saṅgha’’nti avatvā ‘‘aṭṭha bhikkhū’’ti",
  "tika-vin08t29:15_2": "vuttattā ‘‘kiṁ saṅghato gaṇhāmi, udāhu ye jānāmi, tehi saddhiṁ āgacchāmī’’ti anabhiññāto",
  "tika-vin08t29:15_3": "puggalo pucchituṁ labhati. Saṅghattherassa pana saṅghaṁ pariharitvā vasitattā ‘‘aṭṭha",
  "tika-vin08t29:15_4": "bhikkhū’’ti vutte saṅghaṁ ṭhapetvā aññesaṁ gahaṇakāraṇaṁ natthi, ganthadhutaṅgavasena",
  "tika-vin08t29:15_5": "abhiññātapuggalopi saṅghassa puññanissitattā ‘‘aṭṭha bhikkhū’’ti vutte saṅghatoyeva",
  "tika-vin08t29:15_6": "gaṇhāti, bhattuddesakassapi devasikaṁ saṅghasseva bhattavicāraṇattā ‘‘aṭṭha bhikkhū’’ti",
  "tika-vin08t29:15_7": "vutte saṅghaṁ ṭhapetvā aññesaṁ gahaṇakāraṇaṁ natthi. Evaṁ ‘‘aṭṭha bhikkhū gahetvā",
  "tika-vin08t29:15_8": "āgacchathā’’ti saha saṅghena nimantitattā ‘‘ime tayo janā pucchituṁ na labhantī’’ti",
  "tika-vin08t29:15_9": "vuttaṁ, na ‘‘tvaṁ āgacchāhī’’ti puggalasseva nimantane satipi saṅghaṁ gahetvā āgantabbatoti.",
  "tika-vin08t29:15_10": "Evaṁ ‘‘aṭṭha bhikkhū gahetvā āgacchathā’’ti sasaṅghasseva puggalassa nimantitattā",
  "tika-vin08t29:15_11": "saṅgho gahetabbo hoti, na ‘‘tumhe āgacchathā’’ti puggalasseva nimantitattā, tasmā",
  "tika-vin08t29:15_12": "‘‘puggalassa lābho saṅghāyatto’’ti na sakkā vattuṁ , aṭṭhakathādīsu pakaraṇesupi",
  "tika-vin08t29:15_13": "‘‘puggalaṁ nissāya saṅghassa lābho uppajjati’’ icceva vutto, na ‘‘puggalassa lābho",
  "tika-vin08t29:15_14": "saṅghāyatto’’ti. Cīvaralābhakhettabhūtāsu aṭṭhasu mātikāsu ca ‘‘saṅghassa detī’’ti",
  "tika-vin08t29:15_15": "ca visuṁ, ‘‘puggalassa detī’’ti ca visuṁ āgataṁ. Puggalassa detīti ‘‘imaṁ cīvaraṁ",
  "tika-vin08t29:15_16": "itthannāmassa dammī’’ti evaṁ parammukhā vā, pādamūle ṭhapetvā ‘‘imaṁ bhante tumhākaṁ",
  "tika-vin08t29:15_17": "dammī’’ti evaṁ sammukhā vā detīti.",
  "tika-vin08t29:16_0": "Idāni pana cīvaraṁ dātukāmā upāsakā vā upāsikāyo vā sayaṁ anāgantvā puttadāsādayo",
  "tika-vin08t29:16_1": "āṇāpentāpi ‘‘imaṁ cīvaraṁ itthannāmassa therassa dethā’’ti vatvā puggalasseva dāpenti,",
  "tika-vin08t29:16_2": "sāmaṁ gantvā dadantāpi pādamūle ṭhapetvā vā hatthe ṭhapetvā vā hatthena phusāpetvā",
  "tika-vin08t29:16_3": "vā dadanti ‘‘imaṁ, bhante, cīvaraṁ tumhe uddissa ettakaṁ dhanaṁ pariccajitvā kataṁ,",
  "tika-vin08t29:16_4": "evañca evañca hatthakammaṁ katvā sampāditaṁ, tasmā tumhe nivāsatha pārupatha paribhuñjathā’’tiādīni",
  "tika-vin08t29:16_5": "vadanti, tassa puggalassa paribhogakaraṇameva icchanti, na saṅghassa dānaṁ. Keci",
  "tika-vin08t29:16_6": "atuṭṭhakathampi kathenti. Evaṁ puggalameva uddissa dinnacīvarassa saṅghena āyattakāraṇaṁ",
  "tika-vin08t29:16_7": "natthi. ‘‘Sace pana ‘idaṁ tumhākañca tumhākaṁ antevāsikānañca dammī’ti evaṁ vadati,",
  "tika-vin08t29:16_8": "therassa ca antevāsikānañca pāpuṇātī’’ti (mahāva. aṭṭha. 379) āgamanato evaṁ vatvā",
  "tika-vin08t29:16_9": "dente pana ācariyantevāsikānaṁ pāpuṇāti, anantevāsikassa pana na pāpuṇāti. ‘‘Uddesaṁ",
  "tika-vin08t29:16_10": "gahetuṁ āgato gahetvā gacchanto ca atthi, tassapi pāpuṇātī’’ti āgamanato bahisīmaṭṭhassa",
  "tika-vin08t29:16_11": "dhammantevāsikassapi pāpuṇāti. ‘‘Tumhehi saddhiṁ nibaddhacārikabhikkhūnaṁ dammīti",
  "tika-vin08t29:16_12": "vutte uddesantevāsikānaṁ vattaṁ katvā uddesaparipucchādīni gahetvā vicarantānaṁ sabbesaṁ",
  "tika-vin08t29:16_13": "pāpuṇātī’’ti (mahāva. aṭṭha. 379) āgamanato evaṁ vatvā dente dhammantevāsikānaṁ vattapaṭipattikārakānañca",
  "tika-vin08t29:16_14": "antevāsikānaṁ pāpuṇāti. Evaṁ dāyakānaṁ vacanānurūpameva dānassa pavattanato ‘‘yathā",
  "tika-vin08t29:16_15": "dāyakā vadanti, tathā paṭipajjitabba’’nti (cūḷava. aṭṭha. 325) aṭṭhakathācariyā vadanti.",
  "tika-vin08t29:17_0": "Evaṁ idāni dāyakā yebhuyyena puggalasseva denti, satesu sahassesu ekoyeva paṇḍito",
  "tika-vin08t29:17_1": "bahussuto dāyako saṅghassa dadeyya, puggalikacīvarañca saṅghikabhavanatthāya akariyamānaṁ",
  "tika-vin08t29:17_2": "na ñattiyā kammavācāya ca arahaṁ hoti. Kathaṁ viññāyatīti ce? Ñattikammavācāvirodhato.",
  "tika-vin08t29:17_3": "Kathaṁ virodhoti ce? Ñattiyā kammavācāya ca ‘‘idaṁ saṅghassa kathinadussaṁ uppanna’’nti",
  "tika-vin08t29:17_4": "kathinacīvarassa saṅghikabhāvo vutto, idāni pana taṁ cīvaraṁ ‘‘puggalassa dinnaṁ",
  "tika-vin08t29:17_5": "puggalika’’nti vacanatthānurūpato puggalikaṁ hoti, evampi virodho. ‘‘Saṅgho imaṁ",
  "tika-vin08t29:17_6": "kathinadussaṁ itthannāmassa bhikkhuno dadeyya kathinaṁ attharitu’’nti ettha ca saṅghoti",
  "tika-vin08t29:17_7": "dhātuyā kattā hoti, bhikkhunoti sampadānaṁ, idha pana saṅghassa tasmiṁ kathinacīvare",
  "tika-vin08t29:17_8": "anissarabhāvato saṅgho kattā na hoti, bhikkhu paṭiggāhalakkhaṇābhāvato sampadānaṁ",
  "tika-vin08t29:17_9": "na hoti, evampi virodho. Dāyakena pana saṅghassa pariccattattā saṅghikabhūtaṁ kathinacīvaraṁ",
  "tika-vin08t29:17_10": "yasmiṁ kāle saṅgho kathinaṁ attharituṁ aṭṭhaṅgasamannāgatassa bhikkhuno deti, tasmiṁ",
  "tika-vin08t29:17_11": "kāle ñattidutiyakammavācaṁ idāni manussā ‘‘ñattī’’ti voharanti, tañca cīvaraṁ ‘‘ñattiladdhacīvara’’nti,",
  "tika-vin08t29:17_12": "taṁ cīvaradāyakañca ‘‘ñattiladdhadāyako’’ti , tasmā saṅghikacīvarameva ñattiladdhaṁ",
  "tika-vin08t29:17_13": "hoti, no puggalikacīvaraṁ. Ñattiladdhakālato pana paṭṭhāya taṁ cīvaraṁ puggalikaṁ",
  "tika-vin08t29:17_14": "hoti. Kasmā? Atthārakapuggalassa cīvarabhāvatoti.",
  "tika-vin08t29:18_0": "Athāpi vadanti ‘‘dinnanti pāṭhañca ‘sādhentī’ti pāṭhañca ‘ānisaṁsaṁ labhantī’ti pāṭhañca",
  "tika-vin08t29:18_1": "upanidhāya ayamattho viññāyatī’’ti, tatthāyamācariyānamadhippāyo – ‘‘dinnaṁ idaṁ",
  "tika-vin08t29:18_2": "saṅghenā’’ti ettha dā-dhātuyā saṅghenāti kattā, idanti kammaṁ, imassa kathinacīvarassa",
  "tika-vin08t29:18_3": "saṅghikattā saṅghena dinnaṁ hoti, tena viññāyati ‘‘kathina’’nti vutte saṅghikaṁ hotīti.",
  "tika-vin08t29:18_4": "‘‘Kathinatthāraṁ ke labhantīti ettha ke labhantīti ke sādhentīti attho. Pañca janā",
  "tika-vin08t29:18_5": "sādhentī’’ti vajirabuddhiṭīkāyaṁ (vajira. ṭī. mahāvagga 306) vuttaṁ. Tattha pañca",
  "tika-vin08t29:18_6": "janāti saṅgho vutto, imināpi viññāyati ‘‘kathinanti vutte saṅghikaṁ hotī’’ti. Ānisaṁsaṁ",
  "tika-vin08t29:18_7": "labhantīti ettha ca saṅghikattā sabbe sīmaṭṭhakabhikkhū ānisaṁsaṁ labhanti, imināpi",
  "tika-vin08t29:18_8": "viññāyati ‘‘kathinanti vutte saṅghikaṁ hotī’’ti.",
  "tika-vin08t29:19_0": "Tatrāpyevaṁ vicāraṇā kātabbā – pubbedāyakā cattāropi paccaye yebhuyyena saṅghasseva",
  "tika-vin08t29:19_1": "denti, tasmā saṅghassa catupaccayabhājanakathā ativitthārā hoti. Appakato pana puggalassa",
  "tika-vin08t29:19_2": "denti, tasmā saṅghassa dinnaṁ kathinacīvaraṁ saṅghena atthārakassa puggalassa dinnaṁ",
  "tika-vin08t29:19_3": "sandhāya vuttaṁ. Sādhentīti ca kathinadussassa dāyakā cattāro, paṭiggāhako ekoti",
  "tika-vin08t29:19_4": "pañca janā kathinadānakammaṁ sādhentīti vuttaṁ. Ānisaṁsaṁ labhantīti idañca atthārakassa",
  "tika-vin08t29:19_5": "ca anumodanānañca bhikkhūnaṁ ānisaṁsalābhameva vuttaṁ, na etehi pāṭhehi ‘‘kathina’’nti",
  "tika-vin08t29:19_6": "vutte saṅghikaṁ hotīti attho viññātabbo hotīti daṭṭhabbo. Saṅghassa uppannacīvaraṁ",
  "tika-vin08t29:19_7": "saṅghena atthārakassa dinnabhāvo kathaṁ viññāyatīti? ‘‘Idaṁ saṅghassa kathinadussaṁ",
  "tika-vin08t29:19_8": "uppannaṁ, saṅgho imaṁ kathinadussaṁ itthannāmassa bhikkhuno deti kathinaṁ attharitu’’nti",
  "tika-vin08t29:19_9": "vuttaṁ pāḷipāṭhañca (mahāva. 307) ‘‘saṅgho ajja kathinadussaṁ labhitvā punadivase",
  "tika-vin08t29:19_10": "deti, ayaṁ nicayasannidhī’’ti vuttaṁ aṭṭhakathāpāṭhañca disvā viññāyatīti. Saṅghasantakabhūtaṁ",
  "tika-vin08t29:19_11": "cīvarameva dānakiriyāya kammaṁ, saṅgho kattā, puggalo sampadānaṁ bhavituṁ arahabhāvo",
  "tika-vin08t29:19_12": "ca yathāvuttapāḷipāṭhameva upanidhāya viññāyatīti.",
  "tika-vin08t29:20_0": "Evaṁ sante puggalassa dinnaṁ puggalikacīvaraṁ saṅghikaṁ kātuṁ kathaṁ paṭipajjitabbanti?",
  "tika-vin08t29:20_1": "Sace so paṭiggāhakapuggalo dāyakānaṁ evaṁ vadati ‘‘upāsaka dānaṁ nāma puggalassa",
  "tika-vin08t29:20_2": "dinnato saṅghassa dinnaṁ mahapphalataraṁ hoti, tasmā saṅghassa dehi, saṅghassa datvā",
  "tika-vin08t29:20_3": "puna saṅghena atthārārahassa bhikkhuno kammavācāya datvā tena puggalena yathāvinayaṁ",
  "tika-vin08t29:20_4": "atthateyeva kathinaṁ nāma hoti, na puggalassa datvā puggalena sāmaṁyeva atthate,",
  "tika-vin08t29:20_5": "tasmā saṅghassa dehī’’ti uyyojetvā saṅghassa dāpitepi taṁ cīvaraṁ saṅghikaṁ hoti",
  "tika-vin08t29:20_6": "kathinatthārārahaṁ. Yadi pana dāyako appassutatāya ‘‘nāhaṁ, bhante, kiñci jānāmi,",
  "tika-vin08t29:20_7": "imaṁ cīvaraṁ tumhākameva dammī’’ti vakkhati, evaṁ sati puggalikavaseneva sampaṭicchitvā",
  "tika-vin08t29:20_8": "tena puggalena taṁ cīvaraṁ saṅghassa dinnampi saṅghikaṁ hoti.",
  "tika-vin08t29:21_0": "Yadi evaṁ samaṇeneva samaṇassa dinnaṁ cīvaraṁ kathaṁ kathinatthārārahaṁ bhaveyyāti?",
  "tika-vin08t29:21_1": "No na bhaveyya. Vuttañhetaṁ aṭṭhakathāyaṁ (mahāva. aṭṭha. 306) ‘‘kathinaṁ kena dinnaṁ",
  "tika-vin08t29:21_2": "vaṭṭati? Yena kenaci devena vā manussena vā pañcannaṁ vā sahadhammikānaṁ aññatarena",
  "tika-vin08t29:21_3": "dinnaṁ vaṭṭatī’’ti. Atha kasmā paramparabhūtehi ācariyehi ñattiladdhacīvarato avasesāni",
  "tika-vin08t29:21_4": "cīvarāni saṅghassa bhājetvā eva paribhuñjitānīti? Vuccate – ekacce bhikkhū ācariyaparamparāgataanausāreneva",
  "tika-vin08t29:21_5": "paṭipajjanti, keci bahūnaṁ kiriyaṁ disvā diṭṭhānugativasena paṭipajjanti, bahussutāpi",
  "tika-vin08t29:21_6": "keci therā aruccantāpi paveṇibhedabhayena paṭipajjanti, apare rucivasena atthañca",
  "tika-vin08t29:21_7": "adhippāyañca pariṇāmetvā gaṇhanti, pakaraṇamevānugatabhikkhū pana yathāpakaraṇāgatameva",
  "tika-vin08t29:21_8": "atthaṁ gahetvā saṅghikañca puggalikañca amissaṁ katvā, kālacīvarañca akālacīvarañca",
  "tika-vin08t29:21_9": "amissaṁ katvā gaṇhanti. Bhikkhunivibhaṅge (pāci. 738) ‘‘thūlanandā bhikkhunī akālacīvaraṁ",
  "tika-vin08t29:21_10": "‘kālacīvara’nti adhiṭṭhahitvā bhājāpessati, atha bhagavā nissaggiyapācittiyāpattiṁ",
  "tika-vin08t29:21_11": "paññapesī’’ti āgataṁ, tasmā lajjīpesalabahussutasikkhākāmabhūtena bhikkhunā aneka-pāḷiaṭṭhakathādayo",
  "tika-vin08t29:21_12": "pakaraṇe oloketvā saṁsanditvā pakaraṇamevānugantabbaṁ, na aññesaṁ kiriyaṁ saddahitabbaṁ,",
  "tika-vin08t29:21_13": "na ca anugantabbaṁ. Bhagavato hi dharamānakāle vā tato pacchā vā pubbe dāyakā yebhuyyena",
  "tika-vin08t29:21_14": "cattāro paccaye saṅghasseva denti, tasmā saṅghikasenāsanassa saṅghikacīvarassa ca",
  "tika-vin08t29:21_15": "bāhullato pubbācariyā saṅghassa bhājetvā eva paribhuñjiṁsu.",
  "tika-vin08t29:22_0": "Idāni pana dāyakā yebhuyyena cattāro paccaye puggalasseva denti, tasmā senāsanampi",
  "tika-vin08t29:22_1": "abhinavabhūtaṁ puggalikameva bahulaṁ hoti, cīvarampi puggalikameva bahulaṁ. Daliddāpi",
  "tika-vin08t29:22_2": "suttakantanakālato paṭṭhāya ‘‘imaṁ cīvaraṁ kathinakāle itthannāmassa bhikkhuno dassāmī’’ti",
  "tika-vin08t29:22_3": "cintetvā ca tatheva vatvā ca sabbakiccāni karonti, mahaddhanā ca sāṭakassa kīṇitakālato",
  "tika-vin08t29:22_4": "paṭṭhāya tatheva cintetvā kathetvā karonti, dānakāle ca ‘‘imaṁ cīvaraṁ itthannāmassa",
  "tika-vin08t29:22_5": "dehī’’ti puttadāsādayo vā pesenti, sāmaṁ vā gantvā cīvaraṁ tassa bhikkhussa pādamūle",
  "tika-vin08t29:22_6": "vā hatthe vā ṭhapetvā ‘‘imaṁ cīvaraṁ tuyhaṁ dammī’’ti vatvā vā cintetvā vā denti,",
  "tika-vin08t29:22_7": "satesu vā sahassesu vā eko paṇḍitapuriso ‘‘puggalassa dinnadānato saṅghassa dinnaṁ",
  "tika-vin08t29:22_8": "mahapphala’’nti ñatvā ‘‘imaṁ kathinacīvaraṁ saṅghassa dammī’’ti vatvā vā cintetvā",
  "tika-vin08t29:22_9": "vā deti, tassa sā dakkhiṇā saṅghagatā hoti. Sace pana dāyako puggalassa dātukāmo",
  "tika-vin08t29:22_10": "hoti, puggalo pana tassa mahapphalabhāvamicchanto dakkhiṇā-vibhaṅgasuttādidhammadesanāya",
  "tika-vin08t29:22_11": "(ma. ni. 3.376 ādayo) puggalikadānato saṅghikadānassa mahapphalabhāvaṁ jānāpetvā",
  "tika-vin08t29:22_12": "‘‘imaṁ tava cīvaraṁ saṅghassa dehī’’ti uyyojeti, dāyakopi tassa vacanaṁ sampaṭicchitvā",
  "tika-vin08t29:22_13": "‘‘imaṁ kathinacīvaraṁ saṅghassa dammī’’ti vatvā vā cintetvā vā deti, evampi sā dakkhiṇā saṅghagatā hoti.",
  "tika-vin08t29:23_0": "Yadi pana bhikkhunā uyyojitopi duppañño dāyako tassa vacanaṁ anādiyitvā puggalasseva",
  "tika-vin08t29:23_1": "deti, tassa sā dakkhiṇā puggalagatā hoti. Atha pana so puggalo sayaṁ sampaṭicchitvā",
  "tika-vin08t29:23_2": "puna saṅghassa pariccajati, evampi taṁ cīvaraṁ saṅghikaṁ hoti, taṁ saṅghikavasena",
  "tika-vin08t29:23_3": "bhājetabbaṁ. Yadi pana dāyakopi puggalasseva deti, puggalopi sampaṭicchitvā na pariccajati,",
  "tika-vin08t29:23_4": "evaṁ sante taṁ cīvaraṁ puggalikaṁ hoti, na kathinakālamattena vā kathinavacanamattena",
  "tika-vin08t29:23_5": "vā saṅghikaṁ hoti. Idāni pana iminā nayena puggalikacīvaraṁyeva bahulaṁ hoti. Evaṁ",
  "tika-vin08t29:23_6": "santepi ācariyaparamparā paveṇiṁ abhinditukāmā saṅghikaṁ viya katvā bhājetvā paribhuñjiṁsu",
  "tika-vin08t29:23_7": ". Yadi mukhyato saṅghikaṁ siyā, saṅghena dinnato paraṁ ekasūcimattampi puggalo adhikaṁ",
  "tika-vin08t29:23_8": "gaṇhituṁ na labheyya.",
  "tika-vin08t29:24_0": "Ekacce therā saṅghikanti pana vadanti, bhājanakāle pana issaravatāya yathāruci vicārenti,",
  "tika-vin08t29:24_1": "ekacce bhikkhū mukhyasaṅghikanti maññamānā abhājetukāmampi puggalaṁ abhibhavitvā",
  "tika-vin08t29:24_2": "bhājāpenti, tassa puggalassa mātā pitā ñātakā upāsakādayo ‘‘amhākaṁ puttassa dema,",
  "tika-vin08t29:24_3": "amhākaṁ ñātakabhikkhussa dema, amhākaṁ kulūpakassa demā’’ti, aññepi saddhā pasannā",
  "tika-vin08t29:24_4": "dāyakā ‘‘itthannāmassa puggalassa demā’’ti vicāretvā parammukhāpi ‘‘imaṁ cīvaraṁ",
  "tika-vin08t29:24_5": "itthannāmassa dammī’’ti vatvā sammukhāpi pādamūle vā hatthe vā ṭhapetvā denti, evarūpaṁ",
  "tika-vin08t29:24_6": "cīvaraṁ puggalikaṁ hoti, saṅghaṁ āmasitvā avuttattā saṅghāyattaṁ na hoti, ‘‘kathinaṁ",
  "tika-vin08t29:24_7": "dassāmī’’ti vā ‘‘kathinaṁ dātuṁ gato’’ti vā ‘‘kathinacīvara’’nti vā pubbāparakālesu",
  "tika-vin08t29:24_8": "vacanaṁ pana mukhyakathinabhūtassa saṅghikacīvarassa kāle dinnattā tadupacārato vohāramattaṁ",
  "tika-vin08t29:24_9": "hoti. Yathā kiṁ? ‘‘Uposathika’’nti vuttaṁ bhattaṁ cuddasasu saṅghikabhattesu antogadhaṁ",
  "tika-vin08t29:24_10": "mukhyasaṅghikaṁ hoti, samādinnauposathā dāyakā sāyaṁ bhuñjitabbabhattabhāgaṁ saṅghassa",
  "tika-vin08t29:24_11": "denti, taṁ saṅgho salākabhattaṁ viya ṭhitikaṁ katvā bhuñjati, iti saṅghassa dinnattā",
  "tika-vin08t29:24_12": "saṅghikaṁ hoti. Idāni pana dāyakā attano attano kulūpakassa vā ñātibhikkhussa vā",
  "tika-vin08t29:24_13": "uposathadivasesu bhattaṁ denti, taṁ saṅghassa adinnattā saṅghikaṁ na hoti. Evaṁ santepi",
  "tika-vin08t29:24_14": "uposathadivase dinnattā mukhyavasena pavattauposathabhattaṁ viya tadupacārena ‘‘uposathabhatta’’nti",
  "tika-vin08t29:24_15": "voharīyati, evaṁsampadamidaṁ daṭṭhabbaṁ.",
  "tika-vin08t29:25_0": "Evaṁ imasmiṁ kāle yebhuyyena puggalasseva dinnattā puggalikabhūtaṁ cīvaraṁ ñattikammavācārahaṁ",
  "tika-vin08t29:25_1": "na hoti, saṅghikameva ñattikammavācārahaṁ hoti, tadeva ca pañcānisaṁsakāraṇaṁ hoti,",
  "tika-vin08t29:25_2": "tasmā paṇḍitena puggalena ‘‘upāsakā saṅghe detha, saṅghe dinnaṁ mahapphalaṁ hotī’’tiādinā",
  "tika-vin08t29:25_3": "niyojetvā dāpetabbaṁ, sayaṁ vā sampaṭicchitvā saṅghassa pariccajitabbaṁ. Evaṁ pariccajitattā",
  "tika-vin08t29:25_4": "saṅghikabhūtaṁ cīvaraṁ ñattikammavācārahañca hoti pañcānisaṁsanipphādakañca. Evaṁ",
  "tika-vin08t29:25_5": "niyojanañca ‘‘saṅghe gotami dehi, saṅghe te dinne ahañceva pūjito bhavissāmi saṅgho",
  "tika-vin08t29:25_6": "cā’’ti (ma. ni. 3.376) bhagavatā vuttavacanaṁ anugataṁ hotīti daṭṭhabbaṁ.",
  "tika-vin08t29:26_0": "Parikammaṁkarontānaṁ bhikkhūnaṁ yāgubhattañca dātuṁ vaṭṭatīti idaṁ pucchitattā doso",
  "tika-vin08t29:26_1": "natthīti katvā vuttaṁ, apucchite pana evaṁ kathetuṁ na vaṭṭati. Khalimakkhitasāṭakoti",
  "tika-vin08t29:26_2": "ahatavatthaṁ sandhāya vuttaṁ. Suṭṭhu dhovitvātiādinā sapubbakaraṇaṁ atthāraṁ dasseti.",
  "tika-vin08t29:26_3": "Dhovanasibbanarajanakappakaraṇena hi vicāraṇachedanabandhanānipi dassitāniyeva honti,",
  "tika-vin08t29:26_4": "atthāradassanena paccuddhāraadhiṭṭhānānipi dasseti. Sūciādīni cīvarakammupakaraṇāni",
  "tika-vin08t29:26_5": "sajjetvā bahūhi bhikkhūhi saddhinti idaṁ pana sibbanassa upakaraṇanidassanaṁ. Tadahevāti",
  "tika-vin08t29:26_6": "idaṁ pana karaṇasannidhimocanatthaṁ vuttaṁ. Dāyakassa hatthato sāṭakaṁ laddhadivaseyeva",
  "tika-vin08t29:26_7": "saṅghena atthārakassa bhikkhuno dātabbaṁ, evaṁ adente nicayasannidhi hoti. Atthārakenapi",
  "tika-vin08t29:26_8": "saṅghato laddhadivaseyeva kathinaṁ attharitabbaṁ, evaṁ akaronte karaṇasannidhi hoti.",
  "tika-vin08t29:27_0": "Aññāni ca bahūni ānisaṁsavatthāni detīti iminā attharitabbasāṭakoyeva kathinasāṭako",
  "tika-vin08t29:27_1": "nāma, tato aññe sāṭakā bahavopi kathinānisaṁsāyeva nāmāti dasseti. Etena ca ‘‘kathinānisaṁso’’ti",
  "tika-vin08t29:27_2": "vatthāniyeva vuttāni na agghoti dīpeti. Yadi aggho vutto siyā, evaṁ sati ‘‘bahvānisaṁsāni",
  "tika-vin08t29:27_3": "kathinavatthāni detī’’ti vattabbaṁ, evaṁ pana avatvā ‘‘bahūni kathinānisaṁsavatthāni",
  "tika-vin08t29:27_4": "detī’’ti vuttaṁ, tena ñāyati ‘‘na aggho vutto’’ti, tasmā bahvānisaṁsabhāvo agghavasena",
  "tika-vin08t29:27_5": "na gahetabbo, atha kho vatthavaseneva gahetabboti. Itaroti añño dāyako. Tathātathā",
  "tika-vin08t29:27_6": "ovaditvā saññāpetabboti ‘‘upāsaka dānaṁ nāma saṅghassa dinnakālato paṭṭhāya mahapphalaṁ",
  "tika-vin08t29:27_7": "hoti mahānisaṁsaṁ, atthāro pana bhikkhūnaṁ upakāratthāya bhagavatā anuññāto, tasmā",
  "tika-vin08t29:27_8": "ñattiladdhampi aladdhampi mahapphalamevā’’ti vā ‘‘upāsaka ayampi dāyako saṅghasseva",
  "tika-vin08t29:27_9": "deti, tvampi saṅghasseva desi, bhagavatā ca –",
  "tika-vin08t29:28": "‘Yo sīlavā sīlavantesu dadāti dānaṁ;",
  "tika-vin08t29:29": "Dhammena laddhaṁ supasannacitto;",
  "tika-vin08t29:30": "Abhisaddahaṁ kammaphalaṁ uḷāraṁ;",
  "tika-vin08t29:31": "Taṁ ve dānaṁ vipulaphalanti brūmī’ti. (ma. ni. 3.382) –",
  "tika-vin08t29:32": "Vuttaṁ, tasmā saṅghassa dinnakālato paṭṭhāya mahapphalamevā’’ti vā itiādīni vatvā saññāpetabbo.",
  "tika-vin08t29:33": "Yassa saṅgho kathinacīvaraṁ deti, tena bhikkhunā kathinaṁ attharitabbanti yojanā. Yo jiṇṇacīvaro hoti bhikkhu, tassa dātabbanti sambandho. Imasmiṁ ṭhāne idāni bhikkhū –",
  "tika-vin08t29:34": "‘‘Paṭiggahaṇañca sappāyaṁ, ñatti ca anusāvanaṁ;",
  "tika-vin08t29:35": "Kappabindu paccuddhāro, adhiṭṭhānattharāni ca;",
  "tika-vin08t29:36": "Niyojanānumodā ca, iccayaṁ kathine vidhī’’ti. –",
  "tika-vin08t29:37_0": "Imaṁ gāthaṁ āharitvā kathinadānakammavācāya paṭhamaṁ kathinacīvarassa paṭiggahaṇañca",
  "tika-vin08t29:37_1": "sappāyapucchanañca karonti, tadayuttaṁ viya dissati. Kasmāti ce? ‘‘Aṭṭhahaṅgehi samannāgato",
  "tika-vin08t29:37_2": "puggalo bhabbo kathinaṁ attharituṁ…pe… pubbakaraṇaṁ jānāti, paccuddhāraṁ jānāti,",
  "tika-vin08t29:37_3": "adhiṭṭhānaṁ jānāti, atthāraṁ jānāti, mātikaṁ jānāti, palibodhaṁ jānāti, uddhāraṁ",
  "tika-vin08t29:37_4": "jānāti, ānisaṁsaṁ jānātī’’ti parivārapāḷiyañca (pari. 409),",
  "tika-vin08t29:38": "‘‘Aṭṭhadhammavido bhikkhu, kathinatthāramarahati;",
  "tika-vin08t29:39": "Pubbapaccuddhārādhiṭṭhā-natthāro mātikāti ca;",
  "tika-vin08t29:40": "Palibodho ca uddhāro, ānisaṁsā panaṭṭhime’’ti. (vi. vi. 2704, 2706) –",
  "tika-vin08t29:41_0": "Vinayavinicchayappakaraṇe ca āgatesu aṭṭhasu aṅgesu anāgatattā ca ‘‘pubbakaraṇaṁ",
  "tika-vin08t29:41_1": "sattahi dhammehi saṅgahitaṁ dhovanena vicāraṇena chedanena bandhanena sibbanena rajanena",
  "tika-vin08t29:41_2": "kappakaraṇenā’’ti parivārapāḷiyañca (pari. 408),",
  "tika-vin08t29:42": "‘‘Dhovanañca vicāro ca, chedanaṁ bandhanampi ca;",
  "tika-vin08t29:43": "Sibbanaṁ rajanaṁ kappaṁ, pubbakiccanti vuccatī’’ti. (vi. vi. 2707) –",
  "tika-vin08t29:44": "Vinayavinicchayappakaraṇe ca vuttesu sattasu pubbakaraṇesu anāgatattā ca.",
  "tika-vin08t29:45_0": "Na kevalañca pakaraṇesu anāgatameva, atha kho yuttipi na dissati. Kathaṁ? Paṭiggahaṇaṁ",
  "tika-vin08t29:45_1": "nāma ‘‘yo pana bhikkhu adinnaṁ mukhadvāraṁ āhāraṁ āhāreyya aññatra udakadantaponā,",
  "tika-vin08t29:45_2": "pācittiya’’nti (pāci. 265) yāvakālikādīsu ajjhoharitabbesu catūsu kālikavatthūsu",
  "tika-vin08t29:45_3": "bhagavatā vuttaṁ, na cīvare, taṁ pana pādamūle ṭhapetvā dinnampi parammukhā dinnampi",
  "tika-vin08t29:45_4": "labbhateva. Vuttañhi aṭṭhakathāyaṁ (mahāva. aṭṭha. 379) ‘‘imaṁ cīvaraṁ itthannāmassa",
  "tika-vin08t29:45_5": "dammīti evaṁ parammukhā vā pādamūle ṭhapetvā ‘imaṁ tumhāka’nti evaṁ sammukhā vā detī’’ti,",
  "tika-vin08t29:45_6": "tasmā paṭiggahaṇakiccaṁ natthi, dāyakena cīvare dinne saṅghassa cittena sampaṭicchanamattameva pamāṇaṁ hoti.",
  "tika-vin08t29:46_0": "Sappāyapucchanañca evaṁ karonti – ekena bhikkhunā ‘‘bhonto saṅghā saṅghassa kathine",
  "tika-vin08t29:46_1": "sampatte kassa puggalassa sappāyārahaṁ hotī’’ti pucchite eko bhikkhu nāmaṁ vatvā",
  "tika-vin08t29:46_2": "‘‘itthannāmassa therassa sappāyārahaṁ hotī’’ti vadati, sappāyaiti ca nivāsanapārupanatthaṁ",
  "tika-vin08t29:46_3": "gahetvā vadanti. Etasmiṁ vacane saddato ca atthato ca adhippāyato ca yutti gavesitabbā",
  "tika-vin08t29:46_4": "hoti. Kathaṁ? Saddato vaggabhede satiyeva bahuvacanaṁ kattabbaṁ, na abhede, evaṁ",
  "tika-vin08t29:46_5": "saddato. Sappāyaitivacanañca anurūpattheyeva vattabbaṁ, na nivāsanapārupanatthe,",
  "tika-vin08t29:46_6": "evaṁ atthato. Idañca cīvaraṁ saṅgho kathinaṁ attharituṁ puggalassa deti, na nivāsanapārupanatthaṁ.",
  "tika-vin08t29:46_7": "Vuttañhi pāḷiyaṁ (mahāva. 307) ‘‘saṅgho imaṁ kathinadussaṁ itthannāmassa bhikkhuno",
  "tika-vin08t29:46_8": "deti kathinaṁ attharitu’’nti, tasmā yutti gavesitabbā hoti. ‘‘Paṭiggahaṇañca sappāya’’ntiādigāthāpi",
  "tika-vin08t29:46_9": "katthaci pāḷiyaṁ aṭṭhakathāṭīkādīsu ca na dissati, tasmā idha vuttanayeneva paṭipajjitabbaṁ.",
  "tika-vin08t29:47_0": "Sace bahū jiṇṇacīvarā, vuḍḍhassa dātabbanti idaṁ kathinacīvarassa saṅghikattā ‘‘na",
  "tika-vin08t29:47_1": "ca, bhikkhave, saṅghikaṁ yathāvuḍḍhaṁ paṭibāhitabbaṁ, yo paṭibāheyya, āpatti dukkaṭassā’’ti",
  "tika-vin08t29:47_2": "iminā pāḷinayena (cūḷava. 311) vuttaṁ. Eteneva nayena sabbesu balavacīvaresu santesupi",
  "tika-vin08t29:47_3": "vuḍḍhasseva dātabbanti siddhaṁ. Vuḍḍhesu…pe… dātabbanti karaṇasannidhimocanatthaṁ",
  "tika-vin08t29:47_4": "vuttaṁ. Tenevāha ‘‘sace vuḍḍho’’tyādi. Navakatarenapi hi karaṇasannidhiṁ mocetvā",
  "tika-vin08t29:47_5": "kathine atthate anumodanaṁ karontassa saṅghassa pañcānisaṁsalābho hotīti. Apicātiādinā",
  "tika-vin08t29:47_6": "saṅghena kattabbavattaṁ dasseti. Vacanakkamo pana evaṁ kātabbo – kathinadussaṁ labhitvā",
  "tika-vin08t29:47_7": "saṅghe sīmāya sannipatite ekena bhikkhunā ‘‘bhante, saṅghassa idaṁ kathinadussaṁ",
  "tika-vin08t29:47_8": "uppannaṁ, saṅgho imaṁ kathinadussaṁ kathannāmassa bhikkhuno dadeyya kathinaṁ attharitu’’nti",
  "tika-vin08t29:47_9": "vutte aññena ‘‘yo jiṇṇacīvaro, tassā’’ti vattabbaṁ, tato purimena ‘‘bahū jiṇṇacīvarā’’ti",
  "tika-vin08t29:47_10": "vā ‘‘natthi idha jiṇṇacīvarā’’ti vā vutte aparena ‘‘tena hi vuḍḍhassā’’ti vattabbaṁ,",
  "tika-vin08t29:47_11": "puna purimena ‘‘ko ettha vuḍḍho’’ti vutte itarena ‘‘itthannāmo bhikkhū’’ti vattabbaṁ,",
  "tika-vin08t29:47_12": "puna purimena ‘‘so bhikkhu tadaheva cīvaraṁ katvā attharituṁ sakkotī’’ti vutte itarena",
  "tika-vin08t29:47_13": "‘‘so sakkotī’’ti vā ‘‘saṅgho mahātherassa saṅgahaṁ karissatī’’ti vā vattabbaṁ, puna",
  "tika-vin08t29:47_14": "purimena ‘‘so mahāthero aṭṭhahi aṅgehi samannāgato’’ti vutte itarena ‘‘āma samannāgato’’ti",
  "tika-vin08t29:47_15": "vattabbaṁ, tato ‘‘sādhu suṭṭhu tassa dātabba’’nti vutte byattena bhikkhunā paṭibalena saṅgho ñātabbo.",
  "tika-vin08t29:48_0": "Ettha ca ‘‘bhante, saṅghassā’’tiādivacanaṁ ‘‘suṇātu me, bhante, saṅgho, idaṁ saṅghassa",
  "tika-vin08t29:48_1": "kathinadussaṁ uppannaṁ, yadi saṅghassa pattakallaṁ, saṅgho imaṁ kathinadussaṁ itthannāmassa",
  "tika-vin08t29:48_2": "bhikkhuno dadeyya kathinaṁ attharitu’’nti imāya ñattipāḷiyā sameti. ‘‘Yo jiṇṇacīvaro,",
  "tika-vin08t29:48_3": "tassā’’tiādi ‘‘saṅghena kassā’’tiādi ‘‘saṅghena kassa dātabbaṁ, yo jiṇṇacīvaro hotī’’tiādinā",
  "tika-vin08t29:48_4": "aṭṭhakathāvacanena (mahāva. aṭṭha. 306) sameti. ‘‘So mahāthero aṭṭhahaṅgehi samannāgato’’tiādi",
  "tika-vin08t29:48_5": "‘‘aṭṭhahaṅgehi samannāgato puggalo bhabbo kathinaṁ attharitu’’ntiādikāya parivārapāḷiyā",
  "tika-vin08t29:48_6": "(pari. 409) sametīti daṭṭhabbaṁ. Yassa pana dīyati, tassa ñattidutiyakammavācāya",
  "tika-vin08t29:48_7": "dātabbanti sambandho. Iminā imassa kathinadānakammassa garukattā na apalokanamattena",
  "tika-vin08t29:48_8": "dātabbanti imamatthaṁ pakāseti. Garukalahukānaṁ bhedo kammākammavinicchayakathāyaṁ āvi bhavissati.",
  "tika-vin08t29:49_0": "Evaṁ dinne pana kathine paccuddharitabbā adhiṭṭhātabbā vācā bhinditabbāti sambandho.",
  "tika-vin08t29:49_1": "Sace taṁ kathinadussaṁ niṭṭhitaparikammameva hotīti iminā kathinadussaṁ nāma na kevalaṁ",
  "tika-vin08t29:49_2": "pakatisāṭakameva hoti, atha kho pariniṭṭhitasattavidhapubbakiccacīvarampi hotīti",
  "tika-vin08t29:49_3": "dasseti, tasmā niṭṭhitacīvarasmiṁ dinne sattavidhapubbakiccakaraṇena attho natthi,",
  "tika-vin08t29:49_4": "kevalaṁ paccuddharaṇādīniyeva kātabbāni. Sace pana kiñci apariniṭṭhitaṁ hoti, antamaso",
  "tika-vin08t29:49_5": "kappabindumattampi, taṁ niṭṭhāpetvāyeva paccuddharaṇādīni kātabbāni. Gaṇṭhikapaṭṭapāsakapaṭṭāni",
  "tika-vin08t29:49_6": "pana sibbanantogadhāni, tānipi niṭṭhāpetvāyeva kātabbāni. Aniṭṭhāpento aniṭṭhitasibbanakiccameva",
  "tika-vin08t29:49_7": "hoti. Vuttañhi aṭṭhakathāyaṁ (pārā. aṭṭha. 2.462-463) ‘‘tattha katanti sūcikammapariyosānena",
  "tika-vin08t29:49_8": "kataṁ, sūcikammapariyosānaṁ nāma yaṁ kiñci sūciyā kattabbaṁ. Pāsakapaṭṭagaṇṭhikapaṭṭapariyosānaṁ",
  "tika-vin08t29:49_9": "katvā sūciyā paṭisāmana’’nti. Idañhi kathinavattaṁ nāma buddhappasatthanti ‘‘atthatakathinānaṁ",
  "tika-vin08t29:49_10": "vo bhikkhave pañca kappissantī’’tiādinā pasatthaṁ.",
  "tika-vin08t29:50": "Katapariyositaṁ pana kathinaṁ gahetvāti –",
  "tika-vin08t29:51": "‘‘Dhovanañca vicāro ca, chedanaṁ bandhanampi ca;",
  "tika-vin08t29:52": "Sibbanaṁ rajanaṁ kappaṁ, pubbakiccanti vuccatī’’ti. (vi. vi. 2707) –",
  "tika-vin08t29:53_0": "Vuttāni sattavidhapubbakaraṇāni katvā pariyosāpitaṁ kathinacīvaraṁ gahetvā. Atthārakena",
  "tika-vin08t29:53_1": "bhikkhunā paccuddharitabbā adhiṭṭhātabbā vācā bhinditabbāti sambandho. Saṅghāṭiyā",
  "tika-vin08t29:53_2": "kathinaṁ attharitukāmo bhikkhu pubbe ticīvarādhiṭṭhānena adhiṭṭhitaṁ porāṇikaṁ saṅghāṭiṁ",
  "tika-vin08t29:53_3": "‘‘imaṁ saṅghāṭiṁ paccuddharāmī’’ti vatvā paccuddharitabbā, tato anadhiṭṭhitaṁ navaṁ",
  "tika-vin08t29:53_4": "saṅghāṭiṁ ‘‘imaṁ saṅghāṭiṁ adhiṭṭhāmī’’ti vatvā adhiṭṭhātabbā, tato attharaṇakāle",
  "tika-vin08t29:53_5": "tameva adhiṭṭhitasaṅghāṭiṁ ‘‘imāya saṅghāṭiyā kathinaṁ attharāmī’’ti vācā bhinditabbāti",
  "tika-vin08t29:53_6": "attho. Esa nayo itaresu. Etena kathinatthāraṇaṁ nāma vacībhedakaraṇameva hoti, na",
  "tika-vin08t29:53_7": "kiñci kāyavikārakaraṇanti imamatthaṁ dīpeti . Tathā hi vuttaṁ vinayatthamañjūsāyaṁ",
  "tika-vin08t29:53_8": "(kaṅkhā. abhi. ṭī. kathinasikkhāpadavaṇṇanā) ‘‘attharitabbanti attharaṇaṁ kātabbaṁ,",
  "tika-vin08t29:53_9": "tañca kho tathāvacībhedakaraṇamevāti daṭṭhabba’’nti.",
  "tika-vin08t29:54_0": "Tattha paccuddhāro tividho ‘‘imaṁ saṅghāṭiṁ paccuddharāmī’’ti saṅghāṭiyā paccuddhāro,",
  "tika-vin08t29:54_1": "‘‘imaṁ uttarāsaṅgaṁ paccuddharāmī’’ti uttarāsaṅgassa paccuddhāro, ‘‘imaṁ antaravāsakaṁ",
  "tika-vin08t29:54_2": "paccuddharāmī’’ti antaravāsakassa paccuddhāroti. Vuttañhetaṁ parivāre (pari. 408)",
  "tika-vin08t29:54_3": "‘‘paccuddhāro tīhi dhammehi saṅgahito saṅghāṭiyā uttarāsaṅgena antaravāsakenā’’ti.",
  "tika-vin08t29:54_4": "Adhiṭṭhānaṁ tividhaṁ ‘‘imaṁ saṅghāṭiṁ adhiṭṭhāmī’’ti saṅghāṭiyā adhiṭṭhānaṁ, ‘‘imaṁ",
  "tika-vin08t29:54_5": "uttarāsaṅgaṁ adhiṭṭhāmī’’ti uttarāsaṅgassa adhiṭṭhānaṁ, ‘‘imaṁ antaravāsakaṁ adhiṭṭhāmī’’ti",
  "tika-vin08t29:54_6": "antaravāsakassa adhiṭṭhānanti. Vuttañhetaṁ parivāre (pari. 408) ‘‘adhiṭṭhānaṁ tīhi",
  "tika-vin08t29:54_7": "dhammehi saṅgahitaṁ saṅghāṭiyā uttarāsaṅgena antaravāsakenā’’ti.",
  "tika-vin08t29:55_0": "Atha vā adhiṭṭhānaṁ duvidhaṁ kāyena adhiṭṭhānaṁ, vācāya adhiṭṭhānanti. Tattha porāṇikaṁ",
  "tika-vin08t29:55_1": "saṅghāṭiṁ ‘‘imaṁ saṅghāṭiṁ paccuddharāmī’’ti paccuddharitvā navaṁ saṅghāṭiṁ hatthena",
  "tika-vin08t29:55_2": "gahetvā ‘‘imaṁ saṅghāṭiṁ adhiṭṭhāmī’’ti cittena ābhogaṁ katvā kāyavikārakaraṇena",
  "tika-vin08t29:55_3": "kāyena vā adhiṭṭhātabbaṁ, vacībhedaṁ katvā vācāya vā adhiṭṭhātabbaṁ. Vuttañhi aṭṭhakathāyaṁ",
  "tika-vin08t29:55_4": "(pārā. aṭṭha. 2.469; kaṅkhā. aṭṭha. kathinasikkhāpadavaṇṇanā) ‘‘tattha yasmā dve",
  "tika-vin08t29:55_5": "cīvarassa adhiṭṭhānāni kāyena vā adhiṭṭheti, vācāya vā adhiṭṭhetīti vuttaṁ, tasmā…pe…",
  "tika-vin08t29:55_6": "adhiṭṭhātabbā’’ti. Atha vā adhiṭṭhānaṁ duvidhaṁ sammukhādhiṭṭhānaparammukhādhiṭṭhānavasena.",
  "tika-vin08t29:55_7": "Tattha yadi cīvaraṁ hatthapāse ṭhitaṁ hoti, ‘‘imaṁ saṅghāṭiṁ adhiṭṭhāmī’’ti vacībhedaṁ",
  "tika-vin08t29:55_8": "katvā adhiṭṭhātabbaṁ, atha antogabbhe vā sāmantavihāre vā hoti, ṭhapitaṭṭhānaṁ sallakkhetvā",
  "tika-vin08t29:55_9": "‘‘etaṁ saṅghāṭiṁ adhiṭṭhāmī’’ti vacībhedaṁ katvā adhiṭṭhātabbaṁ. Vuttañhi aṭṭhakathāyaṁ",
  "tika-vin08t29:55_10": "(pārā. aṭṭha. 2.469; kaṅkhā. aṭṭha. kathinasikkhāpadavaṇṇanā) ‘‘tatra duvidhaṁ adhiṭṭhānaṁ",
  "tika-vin08t29:55_11": "sace hatthapāse hotī’’tiādi, vinayatthamañjūsāyañca (kaṅkhā. abhi. ṭī. kathinasikkhāpadavaṇṇanā)",
  "tika-vin08t29:55_12": "‘‘duvidhanti sammukhāparammukhābhedena duvidha’’nti.",
  "tika-vin08t29:56_0": "Atthāro katividho? Atthāro ekavidho. Vacībhedakaraṇeneva hi atthāro sampajjati, na",
  "tika-vin08t29:56_1": "kāyavikārakaraṇena. Ayamattho yathāvutta-parivārapāḷiyā ca ‘‘attharitabbanti attharaṇaṁ",
  "tika-vin08t29:56_2": "kātabbaṁ, tañca kho tathāvacībhedakaraṇamevāti daṭṭhabba’’nti vinayatthamañjūsāvacanena",
  "tika-vin08t29:56_3": "ca viññāyati. Atha vā atthāro tividho vatthuppabhedena. Tattha yadi saṅghāṭiyā kathinaṁ",
  "tika-vin08t29:56_4": "attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā,",
  "tika-vin08t29:56_5": "‘‘imāya saṅghāṭiyā kathinaṁ attharāmī’’ti vācā bhinditabbā. Atha uttarāsaṅgena kathinaṁ",
  "tika-vin08t29:56_6": "attharitukāmo hoti, porāṇako uttarāsaṅgo paccuddharitabbo, navo uttarāsaṅgo adhiṭṭhātabbo,",
  "tika-vin08t29:56_7": "‘‘iminā uttarāsaṅgena kathinaṁ attharāmī’’ti vācā bhinditabbā. Atha antaravāsakena",
  "tika-vin08t29:56_8": "kathinaṁ attharitukāmo hoti, porāṇako antaravāsako paccuddharitabbo, navo antaravāsako",
  "tika-vin08t29:56_9": "adhiṭṭhātabbo, ‘‘iminā antaravāsakena kathinaṁ attharāmī’’ti vācā bhinditabbā. Vuttañhetaṁ",
  "tika-vin08t29:56_10": "parivāre (pari. 413) ‘‘sace saṅghāṭiyā’’tiādi.",
  "tika-vin08t29:57_0": "Ettha siyā – kiṁ pana ‘‘imaṁ saṅghāṭiṁ paccuddharāmī’’ti visesaṁ katvāva paccuddharitabbā,",
  "tika-vin08t29:57_1": "udāhu ‘‘imaṁ paccuddharāmī’’ti sāmaññatopi paccuddharitabbāti? Parikkhāracoḷādhiṭṭhānena",
  "tika-vin08t29:57_2": "adhiṭṭhitaṁ cīvaraṁ ‘‘imaṁ paccuddharāmī’’ti sāmaññato paccuddharitabbaṁ, na ‘‘imaṁ",
  "tika-vin08t29:57_3": "saṅghāṭiṁ paccuddharāmī’’ti visesato paccuddharitabbaṁ. Kasmā? Pubbe aladdhanāmattā.",
  "tika-vin08t29:57_4": "Ticīvarādhiṭṭhānena adhiṭṭhitaṁ pana cīvaraṁ visesatoyeva paccuddharitabbaṁ, na sāmaññato.",
  "tika-vin08t29:57_5": "Kasmā? Paṭiladdhavisesanāmattā . Idha pana kathinādhikāre pubbeva ticīvarādhiṭṭhānena",
  "tika-vin08t29:57_6": "adhiṭṭhitattā visesatoyeva paccuddharitabbanti daṭṭhabbaṁ. Vuttañhetaṁ parivāre (pari.",
  "tika-vin08t29:57_7": "408) kathinādhikāre ‘‘paccuddhāro tīhi dhammehi saṅgahito saṅghāṭiyā uttarāsaṅgena",
  "tika-vin08t29:57_8": "antaravāsakenā’’ti. Kiṁ pana niccatecīvarikoyeva kathinaṁ attharituṁ labhati, udāhu",
  "tika-vin08t29:57_9": "avatthātecīvarikopīti? Tecīvariko duvidho dhutaṅgatecīvarikavinayatecīvarikavasena.",
  "tika-vin08t29:57_10": "Tattha dhutaṅgatecīvariko ‘‘atirekacīvaraṁ paṭikkhipāmi, tecīvarikaṅgaṁ samādiyāmī’’ti",
  "tika-vin08t29:57_11": "adhiṭṭhahitvā dhāraṇato sabbakālameva dhāreti. Vinayatecīvariko pana yadā ticīvarādhiṭṭhānena",
  "tika-vin08t29:57_12": "adhiṭṭhahitvā dhāretukāmo hoti, tadā tathā adhiṭṭhahitvā dhāreti. Yadā pana parikkhāracoḷādhiṭṭhānena",
  "tika-vin08t29:57_13": "adhiṭṭhahitvā dhāretukāmo hoti, tadā tathā adhiṭṭhahitvā dhāreti, tasmā ticīvarādhiṭṭhānassa",
  "tika-vin08t29:57_14": "dupparihārattā sabbadā dhāretuṁ asakkonto hutvā parikkhāracoḷavasena dhārentopi taṁ",
  "tika-vin08t29:57_15": "paccuddharitvā āsanne kāle ticīvarādhiṭṭhānena adhiṭṭhahantopi kathinaṁ attharituṁ",
  "tika-vin08t29:57_16": "labhatiyevāti daṭṭhabbaṁ.",
  "tika-vin08t29:58_0": "Kacci nu bho kathinadānakammavācābhaṇanasīmāyameva kathinaṁ attharitabbaṁ, udāhu",
  "tika-vin08t29:58_1": "aññasīmāyāti? Yadi kathinadānakammavācābhaṇanabaddhasīmā vassūpanāyikakhettabhūtaupacārasīmāya",
  "tika-vin08t29:58_2": "anto ṭhitā, evaṁ sati tasmiṁyeva sīmamaṇḍale attharaṇaṁ kātabbaṁ. Kathaṁ viññāyatīti",
  "tika-vin08t29:58_3": "ce? ‘‘Pariniṭṭhitapubbakaraṇameva ce dāyako saṅghassa deti, sampaṭicchitvā kammavācāya",
  "tika-vin08t29:58_4": "dātabbaṁ. Tena ca tasmiṁyeva sīmamaṇḍale adhiṭṭhahitvā attharitvā saṅgho anumodāpetabbo’’ti",
  "tika-vin08t29:58_5": "vajirabuddhiṭīkāyaṁ (vajira. ṭī. mahāvagga 308) āgatattā viññāyatīti. Yadi evaṁ ‘‘tasmiṁyeva",
  "tika-vin08t29:58_6": "sīmamaṇḍale’’icceva ṭīkāyaṁ vuttattā ‘‘yasmiṁ kismiñci sīmamaṇḍale kammavācaṁ bhaṇitvā",
  "tika-vin08t29:58_7": "tasmiṁyeva sīmamaṇḍale attharitabba’’nti vattabbaṁ, na ‘‘kathinadānakammavācābhaṇanabaddhasīmā",
  "tika-vin08t29:58_8": "vassūpanāyikakhettabhūtaupacārasīmāya anto ṭhitā’’ti visesaṁ katvā vattabbanti? Na",
  "tika-vin08t29:58_9": "na vattabbaṁ. Kammavācābhaṇanasīmā hi baddhasīmābhūtā, kathinatthārasīmā pana upacārasīmābhūtā,",
  "tika-vin08t29:58_10": "upacārasīmā ca nāma baddhasīmaṁ avattharitvāpi gacchati, tasmā sā sīmā baddhasīmā",
  "tika-vin08t29:58_11": "ca hoti upacārasīmā cāti tasmiṁyeva sīmamaṇḍale kathinadānakammavācaṁ bhaṇitvā tattheva",
  "tika-vin08t29:58_12": "attharaṇaṁ kātabbaṁ, na yasmiṁ kismiñci sīmamaṇḍale kammavācaṁ bhaṇitvā tattheva",
  "tika-vin08t29:58_13": "attharaṇaṁ kattabbanti daṭṭhabbaṁ. Evampi ‘‘upacārasīmāya’’icceva vattabbaṁ, na ‘‘vassūpanāyikakhettabhūtaupacārasīmāyā’’ti,",
  "tika-vin08t29:58_14": "tampi vattabbameva. Tesaṁ bhikkhūnaṁ vassūpanāyikakhettabhūtāya eva upacārasīmāya",
  "tika-vin08t29:58_15": "kathinatthāraṁ kātuṁ labhati, na aññaupacārasīmāya. Vuttañhi aṭṭhakathāyaṁ (mahāva.",
  "tika-vin08t29:58_16": "aṭṭha. 306) ‘‘aññasmiṁ vihāre vutthavassāpi na labhantīti mahāpaccariyaṁ vutta’’nti.",
  "tika-vin08t29:59_0": "Yathicchasi, tathā bhavatu, api tu khalu ‘‘kammavācābhaṇanasīmā baddhasīmābhūtā,",
  "tika-vin08t29:59_1": "kathinatthārasīmā upacārasīmābhūtā’’ti tumhehi vuttaṁ, tathābhūtabhāvo kathaṁ jānitabboti?",
  "tika-vin08t29:59_2": "Vuccate – kathinatthārasīmāyaṁ tāva upacārasīmābhūtabhāvo ‘‘sace pana ekasīmāya bahū",
  "tika-vin08t29:59_3": "vihārā honti, sabbe bhikkhū sannipātetvā ekattha kathinaṁ attharitabba’’nti imissā",
  "tika-vin08t29:59_4": "aṭṭhakathāya (mahāva. aṭṭha. 306) atthaṁ saṁvaṇṇetuṁ ‘‘ekasīmāyāti ekaupacārasīmāyāti",
  "tika-vin08t29:59_5": "attho yujjatī’’ti vajirabuddhiṭīkāyaṁ (vajira. ṭī. mahāvagga 306) āgatattā viññāyati.",
  "tika-vin08t29:59_6": "Kammavācābhaṇanasīmāya baddhasīmābhūtabhāvo pana ‘‘te ca kho hatthapāsaṁ avijahitvā",
  "tika-vin08t29:59_7": "ekasīmāyaṁ ṭhitā. Sīmā ca nāmesā baddhasīmā abaddhasīmāti duvidhā hotī’’ti kaṅkhāvitaraṇiyaṁ",
  "tika-vin08t29:59_8": "(kaṅkhā. aṭṭha. nidānavaṇṇanā) āgatattā ca ‘‘sīmā ca nāmesā katamā, yattha hatthapāsaṁ",
  "tika-vin08t29:59_9": "avijahitvā ṭhitā kammappattā nāma hontīti anuyogaṁ sandhāya sīmaṁ dassento vibhāgavantānaṁ",
  "tika-vin08t29:59_10": "sabhāvavibhāvanaṁ vibhāgadassanamukheneva hotīti ‘sīmā ca nāmesā’tiādimāhā’’ti vinayatthamañjūsāyaṁ",
  "tika-vin08t29:59_11": "(kaṅkhā. abhi. ṭī. nidānavaṇṇanā) āgatattā ca viññāyati.",
  "tika-vin08t29:60_0": "Tattha katividhā baddhasīmā, katividhā abaddhasīmāti? Tividhā baddhasīmā khaṇḍasīmāsamānasaṁvāsasīmāavippavāsasīmāvasena.",
  "tika-vin08t29:60_1": "Tividhā abaddhasīmā gāmasīmāudakukkhepasīmāsattabbhantarasīmāvasenāti daṭṭhabbā.",
  "tika-vin08t29:60_2": "Kathaṁ viññāyatīti ce? ‘‘Evaṁ ekādasa vipattisīmāyo atikkamitvā tividhasampattiyuttā",
  "tika-vin08t29:60_3": "nimittena nimittaṁ sambandhitvā sammatā sīmā baddhasīmāti veditabbā. Khaṇḍasīmā samānasaṁvāsasīmā",
  "tika-vin08t29:60_4": "avippavāsasīmāti tassāyeva bhedo. Abaddhasīmā pana gāmasīmā sattabbhantarasīmā udakukkhepasīmāti",
  "tika-vin08t29:60_5": "tividhā’’ti kaṅkhāvitaraṇiyaṁ (kaṅkhā. aṭṭha. nidānavaṇṇanā) āgatattā viññāyati.",
  "tika-vin08t29:60_6": "Evaṁ tīsu baddhasīmāsu , tīsu abaddhasīmāsūti chasuyeva sīmāsu kammappattasaṅghassa",
  "tika-vin08t29:60_7": "catuvaggakaraṇīyādikammassa kattabbabhāvavacanato suddhāya upacārasīmāya kammavācāya",
  "tika-vin08t29:60_8": "abhaṇitabbabhāvo viññāyati. Antoupacārasīmāya baddhasīmāya sati taṁ baddhasīmaṁ avattharitvāpi",
  "tika-vin08t29:60_9": "upacārasīmāya gamanato sā baddhasīmā kammavācābhaṇanārahā ca hoti kathinatthārārahā cāti veditabbaṁ.",
  "tika-vin08t29:61_0": "Nanu ca pannarasavidhā sīmā aṭṭhakathāsu (mahāva. aṭṭha. 379; kaṅkhā. aṭṭha. akālacīvarasikkhāpadavaṇṇanā)",
  "tika-vin08t29:61_1": "āgatā, atha kasmā chaḷeva vuttāti? Saccaṁ, tāsu pana pannarasasu sīmāsu upacārasīmā",
  "tika-vin08t29:61_2": "saṅghalābhavibhajanādiṭṭhānameva hoti, lābhasīmā tatruppādagahaṇaṭṭhānameva hotīti",
  "tika-vin08t29:61_3": "imā dve sīmāyo saṅghakammakaraṇaṭṭhānaṁ na honti, nigamasīmā nagarasīmā janapadasīmā",
  "tika-vin08t29:61_4": "raṭṭhasīmā rajjasīmā dīpasīmā cakkavāḷasīmāti imā pana sīmāyo gāmasīmāya samānagatikā",
  "tika-vin08t29:61_5": "gāmasīmāyameva antogadhāti na visuṁ vuttāti daṭṭhabbaṁ. Ettha ca upacārasīmāya baddhasīmaṁ",
  "tika-vin08t29:61_6": "avattharitvā gatabhāvo kathaṁ jānitabboti? ‘‘Upacārasīmā parikkhittassa vihārassa",
  "tika-vin08t29:61_7": "parikkhepena, aparikkhittassa parikkhepārahaṭṭhānena paricchinnā’’ti aṭṭhakathāyaṁ",
  "tika-vin08t29:61_8": "(mahāva. aṭṭha. 379) vuttattā parikkhepaparikkhepārahaṭṭhānānaṁ anto baddhasīmāya",
  "tika-vin08t29:61_9": "vijjamānāya taṁ avattharitvā upacārasīmā gatā. Tathā hi ‘‘imissā upacārasīmāya ‘saṅghassa",
  "tika-vin08t29:61_10": "dammī’ti dinnaṁ pana khaṇḍasīmasīmantarikāsu ṭhitānampi pāpuṇātī’’ti (mahāva. aṭṭha.",
  "tika-vin08t29:61_11": "379) vuttaṁ. Tena ñāyati ‘‘upacārasīmāya anto ṭhitā baddhasīmā upacārasīmāpi nāma",
  "tika-vin08t29:61_12": "hotī’’ti. Hotu, evaṁ sati antoupacārasīmāyaṁ baddhasīmāya sati tattheva kathinadānakammavācaṁ",
  "tika-vin08t29:61_13": "vācāpetvā tattheva kathinaṁ attharitabbaṁ bhaveyya, antoupacārasīmāyaṁ baddhasīmāya",
  "tika-vin08t29:61_14": "avijjamānāya kathaṁ karissantīti? Antoupacārasīmāyaṁ baddhasīmāya avijjamānāya bahiupacārasīmāyaṁ",
  "tika-vin08t29:61_15": "vijjamānabaddhasīmaṁ vā udakukkhepalabhanaṭṭhānaṁ vā gantvā kammavācaṁ vācāpetvā",
  "tika-vin08t29:61_16": "puna vihāraṁ āgantvā vassūpanāyikakhettabhūtāya upacārasīmāyaṁ ṭhatvā kathinaṁ attharitabbanti daṭṭhabbaṁ.",
  "tika-vin08t29:62_0": "Nanu ca bho evaṁ sante aññissā sīmāya ñatti, aññissā atthāro hoti, evaṁ sante ‘‘pariniṭṭhitapubbakaraṇameva",
  "tika-vin08t29:62_1": "ce dāyako saṅghassa deti, sampaṭicchitvā kammavācāya dātabbaṁ. Tena ca tasmiṁyeva",
  "tika-vin08t29:62_2": "sīmamaṇḍale adhiṭṭhahitvā attharitvā saṅgho anumodāpetabbo’’ti vuttena vajirabuddhiṭīkāvacanena",
  "tika-vin08t29:62_3": "(vajira. ṭī. mahāvagga 308) virujjhatīti? Nanu avocumha ‘‘kammavācābhaṇanasīmā baddhasīmābhūtā,",
  "tika-vin08t29:62_4": "kathinatthārasīmā upacārasīmābhūtā’’ti. Tasmā vajirabuddhiṭīkāvacanena na virujjhati.",
  "tika-vin08t29:62_5": "Tattha pubbe yebhuyyena baddhasīmavihārattā samaggaṁ saṅghaṁ sannipātetvā kammavācaṁ",
  "tika-vin08t29:62_6": "vācāpetvā upacārasīmabaddhasīmabhūte tasmiṁyeva vihāre attharaṇaṁ sandhāya vuttaṁ.",
  "tika-vin08t29:62_7": "Baddhasīmavihāre ahontepi antoupacārasīmāyaṁ baddhasīmāya vijjamānāya tattheva sīmamaṇḍale",
  "tika-vin08t29:62_8": "kammavācaṁ vācāpetvā tattheva attharitabbabhāvo amhehipi vuttoyeva. Yadi pana na",
  "tika-vin08t29:62_9": "ceva baddhasīmavihāro hoti, na ca antoupacārasīmāyaṁ baddhasīmā atthi, evarūpe vihāre",
  "tika-vin08t29:62_10": "kammavācaṁ vācāpetuṁ na labhati, aññaṁ baddhasīmaṁ vā udakukkhepaṁ vā gantvā kammavācaṁ",
  "tika-vin08t29:62_11": "vācāpetvā attano vihāraṁ āgantvā vassūpanāyikakhettabhūtāya upacārasīmāya ṭhatvā",
  "tika-vin08t29:62_12": "kathinaṁ attharitabbaṁ. Evameva paramparabhūtā bahavo ācariyavarā karontīti daṭṭhabbaṁ.",
  "tika-vin08t29:63_0": "Apare pana ācariyā ‘‘baddhasīmavirahāya suddhaupacārasīmāya sati tassaṁyeva upacārasīmāyaṁ",
  "tika-vin08t29:63_1": "ñattikammavācāpi vācetabbā, kathinaṁ attharitabbaṁ, na aññissā sīmāya ñatti, aññissā",
  "tika-vin08t29:63_2": "attharaṇaṁ kātabba’’nti vadanti. Ayaṁ pana nesamadhippāyo – ‘‘kathinatthatasīmāyanti",
  "tika-vin08t29:63_3": "upacārasīmaṁ sandhāya vutta’’nti vajirabuddhiṭīkāyaṁ (vajira. ṭī. mahāvagga 306)",
  "tika-vin08t29:63_4": "kathinatthāraṭṭhānabhūtāya sīmāya upacārasīmābhāvo vutto, tassaṁyeva ṭīkāyaṁ (vajira.",
  "tika-vin08t29:63_5": "ṭī. mahāvagga 308) pubbe niddiṭṭhapāṭhe ‘‘tasmiṁyeva sīmamaṇḍale adhiṭṭhahitvā attharitvā",
  "tika-vin08t29:63_6": "saṅgho anumodāpetabbo’’ti kammavācābhaṇanasīmāyameva attharitabbabhāvo ca vutto,",
  "tika-vin08t29:63_7": "tasmā aññissā sīmāya ñatti, aññissā attharaṇaṁ na kātabbaṁ, tassaṁyeva upacārasīmāyaṁ",
  "tika-vin08t29:63_8": "kammavācaṁ sāvetvā tasmiṁyeva atthāro kātabbo, upacārasīmato bahi ṭhitaṁ baddhasīmaṁ",
  "tika-vin08t29:63_9": "gantvā attharaṇakiccaṁ natthīti.",
  "tika-vin08t29:64_0": "Tatrevaṁ vicāraṇā kātabbā – idaṁ bhāsantaresu ‘‘ñattī’’ti kathitaṁ kathinadānakammaṁ",
  "tika-vin08t29:64_1": "catūsu saṅghakammesu ñattidutiyakammaṁ hoti, ñattidutiyakammassa navasu ṭhānesu kathinadānaṁ,",
  "tika-vin08t29:64_2": "garukalahukesu garukaṁ, yadi ‘‘upacārasīmāyaṁ cattāri saṅghakammāni kātabbānī’’ti",
  "tika-vin08t29:64_3": "pakaraṇesu āgataṁ abhavissā, evaṁ sante tesaṁ ācariyānaṁ vacanānurūpato upacārasīmāyaṁ",
  "tika-vin08t29:64_4": "kathinadānañattikammavācaṁ vācetabbaṁ abhavissā, na pana pakaraṇesu ‘‘upacārasīmāyaṁ",
  "tika-vin08t29:64_5": "cattāri saṅghakammāni kātabbānī’’ti āgataṁ, atha kho ‘‘saṅghalābhavibhajanaṁ, āgantukavattaṁ",
  "tika-vin08t29:64_6": "katvā ārāmappavisanaṁ , gamikassa bhikkhuno senāsanaāpucchanaṁ, nissayapaappassambhanaṁ,",
  "tika-vin08t29:64_7": "pārivāsikamānattacārikabhikkhūnaṁ aruṇuṭṭhāpanaṁ, bhikkhunīnaṁ ārāmappavisanaāpucchanaṁ",
  "tika-vin08t29:64_8": "iccevamādīni eva upacārasīmāya kattabbānī’’ti āgataṁ, tasmā kathinadānañattidutiyakammavācā",
  "tika-vin08t29:64_9": "kevalāyaṁ upacārasīmāyaṁ na vācetabbāti siddhā. Kathaṁ viññāyatīti ce? ‘‘Avippavāsasīmā",
  "tika-vin08t29:64_10": "nāma tiyojanāpi hoti, evaṁ sante tiyojane ṭhitā lābhaṁ gaṇhissanti, tiyojane ṭhatvā",
  "tika-vin08t29:64_11": "āgantukavattaṁ pūretvā ārāmaṁ pavisitabbaṁ bhavissati, gamiko tiyojanaṁ gantvā senāsanaṁ",
  "tika-vin08t29:64_12": "āpucchissati, nissayapaṭipannassa bhikkhuno tiyojanātikkame nissayo paṭippassambhissati,",
  "tika-vin08t29:64_13": "pārivāsikena tiyojanaṁ atikkamitvā aruṇaṁ uṭṭhapetabbaṁ bhavissati, bhikkhuniyā tiyojane",
  "tika-vin08t29:64_14": "ṭhatvā ārāmappavisanaṁ āpucchitabbaṁ bhavissati, sabbampetaṁ upacārasīmāya paricchedavaseneva",
  "tika-vin08t29:64_15": "kātuṁ vaṭṭati, tasmā upacārasīmāyameva bhājetabba’’nti evamādiaṭṭhakathāpāṭhato (mahāva.",
  "tika-vin08t29:64_16": "aṭṭha. 379) viññāyatīti.",
  "tika-vin08t29:65_0": "Athevaṁ vadeyyuṁ – ‘‘upacārasīmā ñattidutiyakammavācāya ṭhānaṁ na hotī’’ti tumhehi",
  "tika-vin08t29:65_1": "vuttaṁ, atha ca pana katapubbaṁ atthi. Tathā hi cīvarapaṭiggāhakasammuticīvaranidahakasammuticīvarabhājakasammutīnaṁ",
  "tika-vin08t29:65_2": "‘‘suṇātu me…pe… dhārayāmīti imāya kammavācāya vā apalokanena vā antovihāre sabbasaṅghamajjhepi",
  "tika-vin08t29:65_3": "khaṇḍasīmāyapi sammannituṁ vaṭṭatiyevā’’ti upacārasīmāyaṁ ñattidutiyakammavācāya",
  "tika-vin08t29:65_4": "nipphādetabbabhāvo aṭṭhakathāyaṁ (vi. saṅga. aṭṭha. 194) āgato. Bhaṇḍāgārassa pana",
  "tika-vin08t29:65_5": "‘‘imaṁ pana bhaṇḍāgāraṁ khaṇḍasīmaṁ gantvā khaṇḍasīmāya nisinnehi sammannituṁ na",
  "tika-vin08t29:65_6": "vaṭṭati, vihāramajjheyeva ‘suṇātu me, bhante, saṅgho, yadi saṅghassa pattakallaṁ,",
  "tika-vin08t29:65_7": "saṅgho itthannāmaṁ vihāraṁ bhaṇḍāgāraṁ sammanneyyā’tiādinā nayena kammavācāya vā",
  "tika-vin08t29:65_8": "apalokanena vā sammannitabba’’nti aṭṭhakathāyaṁ (vi. saṅga. aṭṭha. 197) upacārasīmāyameva",
  "tika-vin08t29:65_9": "ñattidutiyakammavācāya sammannitabbabhāvo āgatoti.",
  "tika-vin08t29:66_0": "Te evaṁ vattabbā – sacepi aṭṭhakathāyaṁ āgataṁ ‘‘antovihāre’’ti pāṭho ‘‘vihāramajjhe’’ti",
  "tika-vin08t29:66_1": "pāṭho ca upacārasīmaṁ sandhāya vuttoti maññamānā tumhe āyasmanto evaṁ avacuttha,",
  "tika-vin08t29:66_2": "te pana pāṭhā upacārasīmaṁ sandhāya aṭṭhakathācariyehi na vuttā, atha kho avippavāsasīmāsaṅkhātaṁ",
  "tika-vin08t29:66_3": "mahāsīmaṁ sandhāya vuttā. Kathaṁ viññāyatīti ce? Khaṇḍasīmāya vakkhamānattā. Khaṇḍasīmāya",
  "tika-vin08t29:66_4": "hi mahāsīmā eva paṭiyogī hoti. Upacārasīmāti ayamattho kathaṁ jānitabboti ce? ‘‘Imaṁ",
  "tika-vin08t29:66_5": "pana samānasaṁvāsakasīmaṁ sammannantehi pabbajjūpasampadādīnaṁ saṅghakammānaṁ sukhakaraṇatthaṁ",
  "tika-vin08t29:66_6": "paṭhamaṁ khaṇḍasīmā sammannitabbā…pe… evaṁ baddhāsu pana sīmāsu khaṇḍasīmāya ṭhitā",
  "tika-vin08t29:66_7": "bhikkhū mahāsīmāya kammaṁ karontānaṁ na kopenti , mahāsīmāya vā ṭhitā khaṇḍasīmāya",
  "tika-vin08t29:66_8": "kammaṁ karontānaṁ. Sīmantarikāya pana ṭhitā ubhinnampi na kopentī’’ti vuttaaṭṭhakathāpāṭhavasena",
  "tika-vin08t29:66_9": "(mahāva. aṭṭha. 138) jānitabboti. Atha vā tehi āyasmantehi ābhatabhaṇḍāgārasammutipāṭhavasenapi",
  "tika-vin08t29:66_10": "ayamattho viññāyati. Kathaṁ? Cīvarapaṭiggāhakādipuggalasammutiyo pana antovihāre",
  "tika-vin08t29:66_11": "sabbasaṅghamajjhepi khaṇḍasīmāyampi sammannituṁ vaṭṭati, bhaṇḍāgārasaṅkhātavihārasammuti",
  "tika-vin08t29:66_12": "pana vihāramajjheyevāti aṭṭhakathāyaṁ vuttaṁ, tattha visesakāraṇaṁ pariyesitabbaṁ.",
  "tika-vin08t29:67_0": "Tatrevaṁ visesakāraṇaṁ paññāyati – ‘‘aññissā sīmāya vatthu aññissā kammavācā’’ti",
  "tika-vin08t29:67_1": "vattabbadosaparihāratthaṁ vuttaṁ. Puggalasammutiyo hi puggalassa vatthuttā yadi mahāsīmabhūte",
  "tika-vin08t29:67_2": "antovihāre kattukāmā honti, sabbasaṅghamajjhe taṁ vatthubhūtaṁ puggalaṁ hatthapāse",
  "tika-vin08t29:67_3": "katvā kareyyuṁ. Yadi khaṇḍasīmāya kattukāmā, taṁ vatthubhūtaṁ puggalaṁ khaṇḍasīmaṁ",
  "tika-vin08t29:67_4": "ānetvā tattha sannipatitakammappattasaṅghassa hatthapāse katvā kareyyuṁ. Ubhayathāpi",
  "tika-vin08t29:67_5": "yathāvuttadoso natthi, bhaṇḍāgārasammuti pana bhaṇḍāgārassa vihārattā khaṇḍasīmaṁ",
  "tika-vin08t29:67_6": "ānetuṁ na sakkā, tasmā yadi taṁ sammutiṁ khaṇḍasīmāyaṁ ṭhatvā kareyyuṁ, vatthu mahāsīmāyaṁ",
  "tika-vin08t29:67_7": "hoti, kammavācā khaṇḍasīmāyanti yathāvuttadoso hoti, tasmiñca dose sati vatthuvipannattā",
  "tika-vin08t29:67_8": "kammaṁ vipajjati, tasmā mahāsīmabhūtavihāramajjheyeva sā sammuti kātabbāti aṭṭhakathācariyānaṁ",
  "tika-vin08t29:67_9": "mati, na upacārasīmāya ñattidutiyakammaṁ kātabbanti.",
  "tika-vin08t29:68_0": "Athāpi evaṁ vadeyyuṁ ‘‘vihārasaddena avippavāsasīmabhūtā mahāsīmāva vuttā, na upacārasīmā’’ti",
  "tika-vin08t29:68_1": "idaṁ vacanaṁ kathaṁ paccetabbanti? Imināyeva aṭṭhakathāvacanena. Yadi hi upacārasīmā",
  "tika-vin08t29:68_2": "vuttā bhaveyya, upacārasīmā nāma baddhasīmaṁ avattharitvāpi pavattā āvāsesu vā bhikkhūsu",
  "tika-vin08t29:68_3": "vā vaḍḍhantesu aniyamavasena vaḍḍhati, tasmā khaṇḍasīmaṁ avattharitvā pavattanato",
  "tika-vin08t29:68_4": "vihārena saha khaṇḍasīmā ekasīmāyeva hoti, evaṁ sati vihāre ṭhitaṁ bhaṇḍāgāraṁ khaṇḍasīmāya",
  "tika-vin08t29:68_5": "ṭhatvā sammannituṁ sakkā bhaveyya, na pana sakkā ‘‘khaṇḍasīmāya nisinnehi sammannituṁ",
  "tika-vin08t29:68_6": "na vaṭṭatī’’ti aṭṭhakathāyaṁ (mahāva. aṭṭha. 343) paṭisiddhattā. Tena ñāyati ‘‘imasmiṁ",
  "tika-vin08t29:68_7": "ṭhāne vihārasaddena avippavāsasīmabhūtā mahāsīmā vuttā, na upacārasīmā’’ti. Upacārasīmāya",
  "tika-vin08t29:68_8": "aniyamavasena vaḍḍhanabhāvo kathaṁ jānitabboti? ‘‘Upacārasīmā parikkhittassa vihārassa",
  "tika-vin08t29:68_9": "parikkhepena, aparikkhittassa parikkhepārahaṭṭhānena paricchinnā hoti. Apica bhikkhūnaṁ",
  "tika-vin08t29:68_10": "dhuvasannipātaṭṭhānato vā pariyante ṭhitabhojanasālato vā nibaddhavasanakaāvāsato",
  "tika-vin08t29:68_11": "vā thāmamajjhimassa purisassa dvinnaṁ leḍḍupātānaṁ anto upacārasīmā veditabbā, sā",
  "tika-vin08t29:68_12": "pana āvāsesu vaḍḍhantesu vaḍḍhati, parihāyantesu parihāyati. Mahāpaccariyaṁ pana",
  "tika-vin08t29:68_13": "‘bhikkhūsupi vaḍḍhantesu vaḍḍhatī’ti vuttaṁ, tasmā sace vihāre sannipatitabhikkhūhi",
  "tika-vin08t29:68_14": "saddhiṁ ekābaddhā hutvā yojanasatampi pūretvā nisīdanti, yojanasatampi upacārasīmāva",
  "tika-vin08t29:68_15": "hoti, sabbesaṁ lābho pāpuṇātī’’ti aṭṭhakathāyaṁ (mahāva. aṭṭha. 379) vacanatoti.",
  "tika-vin08t29:69_0": "Yadi evaṁ upacārasīmāya kathinatthatabhāvo kasmā vuttoti? Kathinattharaṇaṁ nāma na",
  "tika-vin08t29:69_1": "saṅghakammaṁ, puggalakammameva hoti, tasmā vassūpanāyikakhettabhūtāya upacārasīmāya",
  "tika-vin08t29:69_2": "kātabbā hoti. Ñattikammavācā pana saṅghakammabhūtā, tasmā upacārasīmāya kātuṁ na",
  "tika-vin08t29:69_3": "vaṭṭati, suvisodhitaparisāya baddhābaddhasīmāyameva vaṭṭatīti daṭṭhabbaṁ. Nanu ca",
  "tika-vin08t29:69_4": "bho ‘‘kathinaṁ attharituṁ ke labhanti, ke na labhanti? Gaṇanavasena tāva pacchimakoṭiyā",
  "tika-vin08t29:69_5": "pañca janā labhanti, uddhaṁ satasahassampi, pañcannaṁ heṭṭhā na labhantī’’ti aṭṭhakathāyaṁ",
  "tika-vin08t29:69_6": "vuttaṁ, atha kasmā ‘‘kathinattharaṇaṁ nāma na saṅghakammaṁ, puggalakammameva hotī’’ti",
  "tika-vin08t29:69_7": "vuttanti? ‘‘Na saṅgho kathinaṁ attharati, na gaṇo kathinaṁ attharati, puggalo kathinaṁ",
  "tika-vin08t29:69_8": "attharatī’’ti parivāre (pari. 414) vuttattā ca apalokanakammādīnaṁ catunnaṁ saṅghakammānaṁ",
  "tika-vin08t29:69_9": "ṭhānesu apaviṭṭhattā ca. Aṭṭhakathāyaṁ pana kathinatthārassa upacārabhūtaṁ kathinadānakammavācābhaṇanakālaṁ",
  "tika-vin08t29:69_10": "sandhāya vuttaṁ. Tasmiñhi kāle kathinadāyakā cattāro, paṭiggāhako ekoti pacchimakoṭiyā",
  "tika-vin08t29:69_11": "pañca honti, tato heṭṭhā na labhatīti. Ñattikammavācāya saṅghakammabhāvo kathaṁ jānitabboti?",
  "tika-vin08t29:69_12": "‘‘Catunnaṁ saṅghakammānaṁ ñattidutiyakammassa navasu ṭhānesu kathinadāna’’nti āgatattā,",
  "tika-vin08t29:69_13": "‘‘suṇātu me, bhante, saṅgho, idaṁ saṅghassa kathinadussaṁ uppanna’’ntiādinā vuttattā cāti.",
  "tika-vin08t29:70_0": "Apare pana ācariyā ‘‘bhāsantaresu ñattīti vuttā kathinadānakammavācā atthārakiriyāya",
  "tika-vin08t29:70_1": "pavisati, atthārakiriyā ca upacārasīmāyaṁ kātabbā, tasmā kathinadānakammavācāpi upacārasīmāyaṁ",
  "tika-vin08t29:70_2": "kātabbāyevā’’ti vadanti, tesaṁ ayamadhippāyo – mahāvaggapāḷiyaṁ (mahāva. 306) ‘‘evañca",
  "tika-vin08t29:70_3": "pana, bhikkhave, kathinaṁ attharitabba’’nti ārabhitvā ‘‘byattena bhikkhunā paṭibalena",
  "tika-vin08t29:70_4": "saṅgho ñāpetabbo…pe… evaṁ kho, bhikkhave, atthataṁ hoti kathina’’nti kathinadānañattikammavācāto",
  "tika-vin08t29:70_5": "paṭṭhāya yāva anumodanā pāṭho āgato, parivārapāḷiyañca (pari. 412) ‘‘kathinatthāro",
  "tika-vin08t29:70_6": "jānitabbo’’ti uddesassa niddese ‘‘sace saṅghassa kathinadussaṁ uppannaṁ hoti, saṅghena",
  "tika-vin08t29:70_7": "kathaṁ paṭipajjitabbaṁ, atthārakena kathaṁ paṭipajjitabbaṁ, anumodakena kathaṁ paṭipajjitabba’’nti",
  "tika-vin08t29:70_8": "pucchaṁ nīharitvā ‘‘saṅghena ñattidutiyena kammena kathinatthārakassa bhikkhuno dātabbaṁ…pe…",
  "tika-vin08t29:70_9": "anumodāmā’’ti ñattito paṭṭhāya yāva anumodanā pāṭho āgato, tasmā ñattito paṭṭhāya",
  "tika-vin08t29:70_10": "yāva anumodanā sabbo vidhi kathinatthārakiriyāyaṁ pavisati, tato kathinatthārakiriyāya",
  "tika-vin08t29:70_11": "upacārasīmāyaṁ kattabbāya sati ñattisaṅkhātakathinadānakammavācāpi upacārasīmāyaṁ kattabbāyevāti.",
  "tika-vin08t29:71_0": "Tatrevaṁ vicāraṇā kātabbā – atthārakiriyāya visuṁ anāgatāya sati ‘‘sabbo vidhi atthārakiriyāyaṁ",
  "tika-vin08t29:71_1": "pavisatī’’ti vattabbaṁ bhaveyya, atha ca pana mahāvaggapāḷiyañca parivārapāḷiyañca",
  "tika-vin08t29:71_2": "atthārakiriyā visuṁ āgatāyeva, tasmā ñattisaṅkhātā kathinadānakammavācā atthārakiriyāyaṁ",
  "tika-vin08t29:71_3": "na pavisati, kevalaṁ atthārakiriyāya upacārabhūtattā pana tato paṭṭhāya anukkamena",
  "tika-vin08t29:71_4": "vuttaṁ. Yathā ‘‘anujānāmi, bhikkhave, sīmaṁ sammannitu’’nti sīmāsammutiṁ anujānitvā",
  "tika-vin08t29:71_5": "‘‘evañca pana, bhikkhave, sammannitabbā’’ti sīmāsammutividhiṁ dassento ‘‘paṭhamaṁ",
  "tika-vin08t29:71_6": "nimittā kittetabbā…pe… evametaṁ dhārayāmī’’ti nimittakittanena saha sīmāsammutikammavācā",
  "tika-vin08t29:71_7": "desitā, tattha nimittakittanaṁ sīmāsammutikammaṁ na hoti, kammavācāyeva sīmāsammutikammaṁ",
  "tika-vin08t29:71_8": "hoti, tathāpi sīmāsammutikammavācāya upacārabhāvato saha nimittakittanena sīmāsammutikammavācā",
  "tika-vin08t29:71_9": "desitā. Yathā ca upasampadākammavidhiṁ desento ‘‘paṭhamaṁ upajjhaṁ gāhāpetabbo…pe…",
  "tika-vin08t29:71_10": "evametaṁ dhārayāmī’’ti upajjhāyagāhāpanādinā saha upasampadākammaṁ desitaṁ, tattha",
  "tika-vin08t29:71_11": "upajjhāyagāhāpanādi upasampadākammaṁ na hoti, ñatticatutthakammavācāyeva upasampadākammaṁ",
  "tika-vin08t29:71_12": "hoti, tathāpi upasampadākammassa samīpe bhūtattā upajjhāyagāhāpanādinā saha ñatticatutthakammavācā",
  "tika-vin08t29:71_13": "desitā, evamettha kathinadānakammavācā atthārakiriyā na hoti, tathāpi atthārakiriyāya",
  "tika-vin08t29:71_14": "upacārabhūtattā kathinadānañattidutiyakammavācāya saha kathinatthārakiriyā desitā,",
  "tika-vin08t29:71_15": "tasmā kathinadānakammavācā atthārakiriyāyaṁ na pavisatīti daṭṭhabbaṁ.",
  "tika-vin08t29:72_0": "Atha vā ñattidutiyakammavācā ca atthāro cāti ime dve dhammā atulyakiriyā atulyakattāro",
  "tika-vin08t29:72_1": "atulyakammā atulyakālā ca honti, tena viññāyati ‘‘bhāsantaresu ñattīti vuttā ñattidutiyakammavācā",
  "tika-vin08t29:72_2": "atthārakiriyāyaṁ na pavisatī’’ti. Tattha kathaṁ atulyakiriyā honti? Kammavācā dānakiriyā",
  "tika-vin08t29:72_3": "hoti, atthāro pannarasadhammānaṁ kāraṇabhūtā atthārakiriyā, evaṁ atulyakiriyā. Kathaṁ",
  "tika-vin08t29:72_4": "atulyakattāroti? Kammavācāya kattā saṅgho hoti, atthārassa kattā puggalo, evaṁ atulyakattāro",
  "tika-vin08t29:72_5": "honti. Kathaṁ atulyakammā honti? Kammavācāya kammaṁ kathinadussaṁ hoti, atthārassa",
  "tika-vin08t29:72_6": "kammaṁ kathinasaṅkhātā samūhapaññatti, evaṁ atulyakammā honti. Kathaṁ atulyakālā",
  "tika-vin08t29:72_7": "honti? Kathinadānakammavācā pubbakaraṇapaccuddhāraadhiṭṭhānānaṁ pubbe hoti, atthāro",
  "tika-vin08t29:72_8": "tesaṁ pacchā, evaṁ atulyakālā hontīti. Atha vā atthāro ‘‘imāya saṅghāṭiyā kathinaṁ",
  "tika-vin08t29:72_9": "attharāmī’’tiādinā vacībhedasaṅkhātena ekena dhammena saṅgahito, na ñattianussāvanādinā",
  "tika-vin08t29:72_10": "anekehi dhammehi saṅgahito. Vuttañhetaṁ parivāre (pari. 408) ‘‘atthāro ekena dhammena",
  "tika-vin08t29:72_11": "saṅgahito vacībhedenā’’ti. Imināpi kāraṇena jānitabbaṁ ‘‘na ñatti atthāre paviṭṭhā’’ti.",
  "tika-vin08t29:73_0": "Aññe pana ācariyā evaṁ vadanti – ‘‘kathinatthāraṁ ke labhanti, ke na labhantīti?",
  "tika-vin08t29:73_1": "Gaṇanavasena tāva pacchimakoṭiyā pañca janā labhanti, uddhaṁ satasahassampi, pañcannaṁ",
  "tika-vin08t29:73_2": "heṭṭhā na labhantī’’ti aṭṭhakathāyaṁ (mahāva. aṭṭha. 306) āgatattā ‘‘heṭṭhimantato",
  "tika-vin08t29:73_3": "pañca bhikkhū kathinatthāraṁ labhanti, tato appakatarā na labhantī’’ti viññāyati.",
  "tika-vin08t29:73_4": "‘‘Pañcannaṁ janānaṁ vaṭṭatīti pacchimakoṭiyā cattāro kathinadussassa dāyakā, eko",
  "tika-vin08t29:73_5": "paṭiggāhakoti pañcannaṁ janānaṁ vaṭṭatī’’ti kaṅkhāvitaraṇīṭīkāyaṁ (kaṅkhā. abhi.",
  "tika-vin08t29:73_6": "ṭī. kathinasikkhāpadavaṇṇanā) āgatattā tasmiṁ vākye ‘‘vaṭṭatī’’ti kiriyāya kattā",
  "tika-vin08t29:73_7": "‘‘so kathinatthāro’’ti vuccati, tasmā atthāroti iminā ‘‘imāya saṅghāṭiyā kathinaṁ",
  "tika-vin08t29:73_8": "attharāmī’’ti vuttaattharaṇakiriyā na adhippetā, catūhi bhikkhūhi atthārakassa bhikkhuno",
  "tika-vin08t29:73_9": "ñattiyā dānaṁ adhippetanti viññāyati. ‘‘Kathinatthāraṁ ke labhanti…pe… uddhaṁ satasahassanti",
  "tika-vin08t29:73_10": "idaṁ atthārakassa bhikkhuno saṅghassa kathinadussadānakammaṁ sandhāya vutta’’nti",
  "tika-vin08t29:73_11": "vinayavinicchayaṭīkāyaṁ vuttaṁ. Tasmimpi pāṭhe ñattiyā dinnaṁyeva sandhāya ‘‘pañca",
  "tika-vin08t29:73_12": "janā atthāraṁ labhantī’’ti idaṁ vacanaṁ aṭṭhakathācariyehi vuttaṁ, ‘‘imāya saṅghāṭiyā",
  "tika-vin08t29:73_13": "kathinaṁ attharāmī’’tiādi puggalassa attharaṇaṁ sandhāya na vuttanti ṭīkācariyassa",
  "tika-vin08t29:73_14": "adhippāyo. Evaṁ kaṅkhāvitaraṇīṭīkā-vinayavinicchayaṭīkākārakehi ācariyehi ‘‘ñattidutiyakammaṁ",
  "tika-vin08t29:73_15": "atthāro nāmā’’ti vinicchitattā upacārasīmāyaṁ kathinadānañattikammavācākaraṇaṁ yuttanti",
  "tika-vin08t29:73_16": "viññāyatīti vadanti.",
  "tika-vin08t29:74_0": "Tatrevaṁ vicāraṇā kātabbā – ‘‘ñattidutiyakammaṁyeva atthāro nāmā’’ti ṭīkācariyā na",
  "tika-vin08t29:74_1": "vadeyyuṁ. Vadeyyuṁ ce, aṭṭhakathāya viruddho siyā. Kathaṁ viruddhoti ce? ‘‘Chinnavassā",
  "tika-vin08t29:74_2": "vā pacchimikāya upagatā vā na labhanti, aññasmiṁ vihāre vutthavassāpi na labhantīti",
  "tika-vin08t29:74_3": "mahāpaccariyaṁ vutta’’nti aṭṭhakathāyaṁ (mahāva. aṭṭha. 306) āgatattā ‘‘te chinnavassādayo",
  "tika-vin08t29:74_4": "kathinatthāraṁ na labhantī’’ti viññāyati. Yadi ñattidutiyakammaṁ atthāro nāma siyā,",
  "tika-vin08t29:74_5": "evaṁ sati te bhikkhū ñattidutiyakammepi gaṇapūrakabhāvena appaviṭṭhā siyuṁ. Atha",
  "tika-vin08t29:74_6": "ca pana ‘‘purimikāya upagatānaṁ pana sabbe gaṇapūrakā hontī’’ti aṭṭhakathāya (mahāva.",
  "tika-vin08t29:74_7": "aṭṭha. 306) vuttattā te ñattidutiyakamme paviṭṭhāva honti, tasmā aṭṭhakathācariyo",
  "tika-vin08t29:74_8": "pañcānisaṁsahetubhūtaṁ ‘‘imāya saṅghāṭiyā kathinaṁ attharāmī’’tiādikaṁ vacībhedaṁyeva",
  "tika-vin08t29:74_9": "‘‘atthāro’’ti vadati, na ñattidutiyakammaṁ, tasmā te chinnavassādayo pañcānisaṁsahetubhūtaṁ",
  "tika-vin08t29:74_10": "kathinatthāraṁ na labhanti, ñattidutiyakamme pana catuvaggasaṅghapūrakabhāvaṁ labhantīti",
  "tika-vin08t29:74_11": "viññāyati. Punapi vuttaṁ aṭṭhakathāyaṁ ‘‘sace purimikāya upagatā cattāro vā honti",
  "tika-vin08t29:74_12": "tayo vā dve vā eko vā, itare gaṇapūrake katvā kathinaṁ attharitabba’’nti. Evaṁ alabbhamānakathinatthāreyeva",
  "tika-vin08t29:74_13": "chinnavassādayo gaṇapūrake katvā ñattidutiyakammavācāya kathinadussaṁ dāpetvā purimikāya",
  "tika-vin08t29:74_14": "upagatehi kathinassa attharitabbabhāvato ‘‘ñattidutiyakammaṁyeva atthāro nāmāti ṭīkācariyā",
  "tika-vin08t29:74_15": "na vadeyyu’’nti avacimhāti.",
  "tika-vin08t29:75_0": "Nanu ca bho imasmimpi aṭṭhakathāvacane ‘‘itare gaṇapūrake katvā kathinaṁ attharitabba’’nti",
  "tika-vin08t29:75_1": "vacanena catuvaggasaṅghena kattabbaṁ ñattidutiyakammaṁyeva ‘‘atthāro’’ti vuttanti?",
  "tika-vin08t29:75_2": "Na, pubbāparavirodhato. Pubbe hi chinnavassādīnaṁ kathinaṁ attharituṁ alabbhamānabhāvo",
  "tika-vin08t29:75_3": "vutto, idha ‘‘ñattidutiyakammaṁ atthāro’’ti vutte tesampi labbhamānabhāvo vutto bhaveyya,",
  "tika-vin08t29:75_4": "na aṭṭhakathācariyā pubbāparaviruddhaṁ katheyyuṁ, tasmā ‘‘katvā’’ti padaṁ ‘‘attharitabba’’nti",
  "tika-vin08t29:75_5": "padena sambajjhantena samānakālavisesanaṁ akatvā pubbakālavisesanameva katvā sambandhitabbaṁ,",
  "tika-vin08t29:75_6": "evaṁ sati pubbavacanenāparavacanaṁ gaṅgodakena yamunodakaṁ viya saṁsandati, pacchāpi",
  "tika-vin08t29:75_7": "ca ‘‘kammavācaṁ sāvetvā kathinaṁ attharāpetvā dānañca bhuñjitvā gamissantī’’ti visuṁ",
  "tika-vin08t29:75_8": "kammavācāsāvanaṁ visuṁ kathinattharaṇaṁ pubbāparānukkamato vuttaṁ , tasmā ñattidutiyakammaṁ",
  "tika-vin08t29:75_9": "atthāro nāma na hoti, kevalaṁ atthārassa kāraṇameva upacārameva hotīti daṭṭhabbaṁ.",
  "tika-vin08t29:75_10": "Kiñca bhiyyo – ‘‘na saṅgho kathinaṁ attharati, na gaṇo kathinaṁ attharati, puggalo",
  "tika-vin08t29:75_11": "kathinaṁ attharatī’’ti parivāravacanena (pari. 414) ayamattho jānitabboti.",
  "tika-vin08t29:76_0": "Yadi evaṁ kaṅkhāvitaraṇīṭīkā-vinayavinicchayaṭīkāsu āgatapāṭhānaṁ adhippāyo kathaṁ",
  "tika-vin08t29:76_1": "bhāsitabbo bhaveyya. Nanu kaṅkhāvitaraṇīṭīkāyaṁ ‘‘vaṭṭatī’’ti imissā kiriyāya kattā",
  "tika-vin08t29:76_2": "‘‘so kathinatthāro’’ti vutto, vinayavinicchayaṭīkāyañca ‘‘kathinadussadānakamma’’nti",
  "tika-vin08t29:76_3": "padaṁ ‘‘sandhāyā’’ti kiriyāya kammaṁ, kathinatthāro…pe… idaṁ ‘‘vutta’’nti kiriyāya",
  "tika-vin08t29:76_4": "kammaṁ hoti. Evaṁ ṭīkāsu nītatthato āgatapāṭhesu santesu ‘‘ñattidutiyakammaṁyeva",
  "tika-vin08t29:76_5": "atthāro nāmāti ṭīkācariyā na vadeyyu’’nti na vattabbanti? Yenākārena aṭṭhakathāvacanena",
  "tika-vin08t29:76_6": "ṭīkāvacanañca pubbāparaaṭṭhakathāvacanañca aviruddhaṁ bhaveyya, tenākārena ṭīkāpāṭhānaṁ",
  "tika-vin08t29:76_7": "adhippāyo gahetabbo. Kathaṁ? Kaṅkhāvitaraṇīaṭṭhakathāyaṁ (kaṅkhā. aṭṭha. kathinasikkhāpadavaṇṇanā)",
  "tika-vin08t29:76_8": "‘‘so sabbantimena paricchedena pañcannaṁ janānaṁ vaṭṭatī’’ti āgato, tasmiṁ aṭṭhakathāvacane",
  "tika-vin08t29:76_9": "codakena codetabbassa atthitāya taṁ pariharituṁ ‘‘pañcannaṁ janānaṁ vaṭṭatīti pacchimakoṭiyā",
  "tika-vin08t29:76_10": "cattāro kathinadussassa dāyakā, eko paṭiggāhakoti pañcannaṁ janānaṁ vaṭṭatī’’ti pāṭho",
  "tika-vin08t29:76_11": "ṭīkācariyena vutto, kathaṁ codetabbaṁ atthīti? Bho aṭṭhakathācariya ‘‘so sabbantimena",
  "tika-vin08t29:76_12": "paricchedena pañcannaṁ janānaṁ vaṭṭatī’’ti vutto, evaṁ sati pañcannaṁ kathinatthārakānaṁ",
  "tika-vin08t29:76_13": "eva so kathinatthāro vaṭṭati, na ekadviticatupuggalānanti attho āpajjati, evaṁ sati",
  "tika-vin08t29:76_14": "‘‘na saṅgho kathinaṁ attharati, na gaṇo kathinaṁ attharati, puggalo kathinaṁ attharatī’’ti",
  "tika-vin08t29:76_15": "āgatapāḷiyā virujjhanato āgamavirodho āpajjati, taṁ codanaṁ pariharanto ‘‘pañcannaṁ",
  "tika-vin08t29:76_16": "janānaṁ vaṭṭatīti pacchimakoṭiyā cattāro kathinadussassa dāyakā, eko paṭiggāhakoti",
  "tika-vin08t29:76_17": "pañcannaṁ janānaṁ vaṭṭatī’’ti pāṭho ṭīkācariyena vutto. Tatthāyamadhippāyo – bho",
  "tika-vin08t29:76_18": "codakācariya aṭṭhakathācariyena kathinatthārakāle pañcannaṁ atthārakānaṁ bhikkhūnaṁ",
  "tika-vin08t29:76_19": "vasena ‘‘so sabbantimena paricchedena pañcannaṁ janānaṁ vaṭṭatī’’ti pāṭho na vutto,",
  "tika-vin08t29:76_20": "atha kho saṅghena atthārakassa kathinadussadānakāle pacchimakoṭiyā cattāro kathinadussassa",
  "tika-vin08t29:76_21": "dāyakā, eko paṭiggāhakoti pañcannaṁ dāyakapaṭiggāhakapuggalānaṁ atthitāya so pacchā",
  "tika-vin08t29:76_22": "kattabbo atthāro vaṭṭati, kāraṇasampattiyā phalasampatti hoti, tasmā tasmiṁ aṭṭhakathāvacane",
  "tika-vin08t29:76_23": "āgamavirodho nāpajjatīti.",
  "tika-vin08t29:77_0": "Vinayavinicchayaṭīkāyampi ‘‘kathinatthāraṁ ke labhanti, ke na labhantīti? Gaṇanavasena",
  "tika-vin08t29:77_1": "tāva pacchimakoṭiyā pañca janā labhanti, uddhaṁ satasahassampi, pañcannaṁ heṭṭhā",
  "tika-vin08t29:77_2": "na labhantī’’ti aṭṭhakathāvacane parehi pucchitabbassa atthitāya taṁ pucchaṁ vissajjetuṁ",
  "tika-vin08t29:77_3": "‘‘idaṁ atthārakassa bhikkhuno saṅghassa kathinadussadānakammaṁ sandhāya vutta’’nti",
  "tika-vin08t29:77_4": "pāṭho ṭīkācariyena vutto. Kathaṁ pucchitabbanti ce? Bho aṭṭhakathācariya ‘‘heṭṭhimakoṭiyā",
  "tika-vin08t29:77_5": "pañcannaṁ janānaṁ vaṭṭatī’’ti idaṁ vacanaṁ kiṁ pañcānisaṁsassa kāraṇabhūtaṁ ‘‘imāya",
  "tika-vin08t29:77_6": "saṅghāṭiyā kathinaṁ attharāmī’’tiādiatthārakiriyaṁ sandhāya vuttaṁ, udāhu atthārassa",
  "tika-vin08t29:77_7": "kāraṇabhūtaṁ kathinadussadānakammanti. Kathaṁ vissajjanāti? Bho bhadramukha ‘‘heṭṭhimakoṭiyā",
  "tika-vin08t29:77_8": "pañcannaṁ janānaṁ vaṭṭatī’’ti idaṁ pañcānisaṁsassa kāraṇabhūtaṁ ‘‘imāya saṅghāṭiyā",
  "tika-vin08t29:77_9": "kathinaṁ attharāmī’’tiādikaṁ atthārakiriyaṁ sandhāya aṭṭhakathācariyena na vuttaṁ,",
  "tika-vin08t29:77_10": "atha kho atthārassa kāraṇabhūtaṁ kathinadānakammaṁ sandhāya vuttanti . Tatrāyamadhippāyo",
  "tika-vin08t29:77_11": "– saṅghena atthārakassa dinnadussena eva kathinatthāro sambhavati, na ṭhitikāya laddhacīvarena",
  "tika-vin08t29:77_12": "vā puggalikacīvarena vā sambhavati, tañca kathinadussadānakammaṁ cattāro kathinadussadāyakā,",
  "tika-vin08t29:77_13": "eko paṭiggāhakoti pañcasu bhikkhūsu vijjamānesuyeva sampajjati, na tato ūnesūti pacchimakoṭiyā",
  "tika-vin08t29:77_14": "pañcannaṁ vaṭṭati, kāraṇasiddhiyā phalasiddhi hoti, teneva ca kāraṇena ‘‘kathinadussadānakammaṁ",
  "tika-vin08t29:77_15": "vutta’’nti mukhyavasena avatvā ‘‘sandhāya vutta’’nti upacāravasenāha. Evaṁ vutteyeva",
  "tika-vin08t29:77_16": "aṭṭhakathāvacanassa pubbāparavirodho natthi, aṭṭhakathāvacanena ca ṭīkāvacanaṁ viruddhaṁ",
  "tika-vin08t29:77_17": "na hotīti daṭṭhabbaṁ, ‘‘apalokanādisaṅghakammakaraṇatthaṁ baddhasīmā bhagavatā anuññātā’’ti",
  "tika-vin08t29:77_18": "iminā vinayalakkhaṇena ca sameti.",
  "tika-vin08t29:78_0": "‘‘Imāya saṅghāṭiyā kathinaṁ attharāmī’’tiādikā pana atthārakiriyā apalokanādīsu catūsu",
  "tika-vin08t29:78_1": "saṅghakammesu appaviṭṭhā, adhiṭṭhānādayo viya pañcānisaṁsalābhakāraṇabhūtā puggalakiriyāva",
  "tika-vin08t29:78_2": "hotīti vassūpanāyikakhettabhūtāya antoupacārasīmāya kātabbā, tasmā antoupacārasīmāyaṁ",
  "tika-vin08t29:78_3": "baddhasīmāya avijjamānāya bahiupacārasīmāyaṁ baddhasīmaṁ vā udakukkhepasattabbhantaralabhamānaṭṭhānaṁ",
  "tika-vin08t29:78_4": "vā gantvā ñattidutiyakammena kathinadussaṁ dāpetvā puna vihāraṁ āgantvā antoupacārasīmāyameva",
  "tika-vin08t29:78_5": "kathinattharaṇaṁ pubbācariyehi kataṁ, taṁ sukatameva hotīti daṭṭhabbaṁ. Evaṁ aggahetvā",
  "tika-vin08t29:78_6": "suddhaupacārasīmāyameva ñattidutiyakammaṁ kātabbanti gayhamāne sati tesaṁ āyasmantānaṁ",
  "tika-vin08t29:78_7": "diṭṭhānugatiṁ āpajjamānā sissānusissā dhuvavāsatthāya vihāradānādiapalokanakammaṁ",
  "tika-vin08t29:78_8": "vā uposathapavāraṇādiñattikammaṁ vā sīmāsammannanādiñattidutiyakammaṁ vā upasampadādiñatticatutthakammaṁ",
  "tika-vin08t29:78_9": "vā upacārasīmāyameva kareyyuṁ, evaṁ karontā bhagavato sāsane mahantaṁ jaṭaṁ mahantaṁ",
  "tika-vin08t29:78_10": "gumbaṁ mahantaṁ visamaṁ kareyyuṁ, tasmā tamakaraṇatthaṁ yuttito ca āgamato ca anekāni",
  "tika-vin08t29:78_11": "kāraṇāni āharitvā kathayimhāti.",
  "tika-vin08t29:79": "Sāsane gāravaṁ katvā, saddhammassānulomato;",
  "tika-vin08t29:80": "Mayā kataṁ vinicchayaṁ, sammā cintentu sādhavo.",
  "tika-vin08t29:81": "Punappunaṁ vicintetvā, yuttaṁ ce hoti gaṇhantu;",
  "tika-vin08t29:82": "No ce yuttaṁ mā gaṇhantu, sammāsambuddhasāvakāti.",
  "tika-vin08t29:83_0": "Ito parānipi kāraṇasādhakāni āharanti ācariyā, tesaṁ paṭivacanena ativitthāro bhavissati,",
  "tika-vin08t29:83_1": "upacārasīmāya catunnaṁ saṅghakammānaṁ kataṭṭhānabhāvo pubbe vuttova, tasmā taṁ vacanaṁ",
  "tika-vin08t29:83_2": "manasi katvā saṁsayaṁ akatvā dhāretabboti.",
  "tika-vin08t29:84_0": "‘‘Imāya saṅghāṭiyā kathinaṁ attharāmī’’ti vācā bhinditabbāti kiṁ ettakena vacībhedena",
  "tika-vin08t29:84_1": "kathinaṁ atthataṁ hoti, udāhu añño koci kāyavikāro kātabbo? Na kātabbo. Ettakeneva",
  "tika-vin08t29:84_2": "hi vacībhedena atthataṁ hoti, kathinaṁ. Vuttañhetaṁ parivāre (pari. 408) ‘‘atthāro",
  "tika-vin08t29:84_3": "ekena dhammena saṅgahito vacībhedenā’’ti.",
  "tika-vin08t29:85_0": "Evaṁ kathinatthāraṁ dassetvā anumodāpanaanumodane dassento ‘‘tena kathinatthārakenā’’tiādimāha.",
  "tika-vin08t29:85_1": "Tattha yena bhikkhunā ‘‘imāya saṅghāṭiyā kathinaṁ attharāmī’’tiādinā vacībhedena",
  "tika-vin08t29:85_2": "kathinaṁ atthataṁ, tena ‘‘kathinassa atthārā pannarasa dhammā jāyantī’’ti parivāre",
  "tika-vin08t29:85_3": "(pari. 403) āgatattā kathinatthārena saheva pañca ānisaṁsā āgatā, atha kasmā saṅghaṁ",
  "tika-vin08t29:85_4": "anumodāpetīti? Kiñcāpi atthārakassa bhikkhuno pañca ānisaṁsā āgatā, saṅghassa pana",
  "tika-vin08t29:85_5": "anāgatā, tasmā saṅghassa ca āgamanatthaṁ saṅghaṁ anumodāpeti, saṅgho ca anumodanaṁ",
  "tika-vin08t29:85_6": "karoti, evaṁ kate ubhinnampi ānisaṁsā āgatā honti. Vuttañhetaṁ parivāre (pari. 403)",
  "tika-vin08t29:85_7": "‘‘dvinnaṁ puggalānaṁ atthataṁ hoti kathinaṁ atthārakassa ca anumodakassa cā’’ti.",
  "tika-vin08t29:85_8": "Ettha ca kathinatthārakabhikkhuto vuḍḍhataro bhikkhu tasmiṁ saṅghe atthi, idha vuttanayena",
  "tika-vin08t29:85_9": "atthārakena ‘‘bhante’’ti vattabbaṁ, anumodakena ‘‘āvuso’’ti. Yadi pana kathinatthārako",
  "tika-vin08t29:85_10": "bhikkhu sabbesaṁ vuḍḍhataro hoti, tena ‘‘āvuso’’ti vattabbaṁ, itarehi ‘‘bhante’’ti,",
  "tika-vin08t29:85_11": "evaṁ sesanayadvayepi. Evaṁ sabbesaṁ atthataṁ hoti kathinanti. Imesu pana saṅghapuggalesu",
  "tika-vin08t29:85_12": "ye tasmiṁ vihāre purimikāya vassaṁ upagantvā paṭhamapavāraṇāya pavāritā, teyeva anumodituṁ",
  "tika-vin08t29:85_13": "labhanti, chinnavassā vā pacchimikāya upagatā vā aññasmiṁ vihāre vutthavassā vā na",
  "tika-vin08t29:85_14": "labhanti, ananumodantāpi ānisaṁsaṁ na labhanti.",
  "tika-vin08t29:86_0": "Evaṁ kathinatthāraṁ dassetvā idāni cīvaravibhāgaṁ dassetuṁ ‘‘evaṁ atthate pana kathine’’tiādimāha.",
  "tika-vin08t29:86_1": "Tattha sace kathinacīvarena saddhiṁ ābhataṁ ānisaṁsanti iminā ekaṁ atthatacīvarameva",
  "tika-vin08t29:86_2": "kathinacīvaraṁ nāma, tato aññaṁ tena saddhiṁ ābhataṁ sabbaṁ cīvaraṁ kathinānisaṁsacīvaraṁ",
  "tika-vin08t29:86_3": "nāmāti dasseti. Vakkhati hi ‘‘avasesakathinānisaṁse balavavatthānī’’tiādi. Tena ñāyati",
  "tika-vin08t29:86_4": "‘‘vatthameva idha ānisaṁso nāma, na aggho, kathinasāṭakena saddhiṁ ābhatānaṁ aññasāṭakānaṁ",
  "tika-vin08t29:86_5": "bahulavasena attharitabbaṁ, na kathinasāṭakassa mahagghavasenā’’ti. Bhikkhusaṅgho",
  "tika-vin08t29:86_6": "anissaro, atthatakathino bhikkhuyeva issaro. Kasmā? Dāyakehi vicāritattā. Bhikkhusaṅgho",
  "tika-vin08t29:86_7": "issaro, kasmā? Dāyakehi avicāritattā, mūlakathinassa ca saṅghe dinnattā. Avasesakathinānisaṁseti",
  "tika-vin08t29:86_8": "tassa dinnavatthehi avasesakathinānisaṁsavatthe. Balavavatthānīti attharitabbakathinasāṭakaṁyeva",
  "tika-vin08t29:86_9": "ahataṁ vā ahatakappaṁ vā dātuṁ vaṭṭati, ānisaṁsacīvaraṁ pana yathāsatti yathābalaṁ",
  "tika-vin08t29:86_10": "purāṇaṁ vā abhinavaṁ vā dubbalaṁ vā balavaṁ vā dātuṁ vaṭṭati, tasmā tesu dubbalavatthe",
  "tika-vin08t29:86_11": "ṭhitikāya dinne laddhabhikkhussa upakārakaṁ na hoti, tasmā upakāraṇayoggāni balavavatthāni",
  "tika-vin08t29:86_12": "dātabbānīti adhippāyo. Vassāvāsikaṭhitikāya dātabbānīti yattakā bhikkhū vassāvāsikacīvaraṁ",
  "tika-vin08t29:86_13": "labhiṁsu, te ṭhapetvā tesaṁ heṭṭhato paṭṭhāya yathākkamaṁ dātabbāni. Therāsanato",
  "tika-vin08t29:86_14": "paṭṭhāyāti yattakā bhikkhū tissaṁ kathinatthatasīmāyaṁ santi, tesu jeṭṭhakabhikkhuto",
  "tika-vin08t29:86_15": "paṭṭhāya dātabbāni. Āsanaggahaṇaṁ pana yathāvuḍḍhaṁ nisinne sandhāya kataṁ. Etena",
  "tika-vin08t29:86_16": "vassāvāsikakathinānisaṁsānaṁ samānagatikataṁ dīpeti. Garubhaṇḍaṁ na bhājetabbanti",
  "tika-vin08t29:86_17": "kathinasāṭakena saddhiṁ ābhatesu mañcapīṭhādikaṁ garubhaṇḍaṁ na bhājetabbaṁ, saṅghikavaseneva",
  "tika-vin08t29:86_18": "paribhuñjitabbanti attho. Tattha garubhaṇḍavinicchayo anantarakathāyaṁ āvi bhavissati.",
  "tika-vin08t29:87_0": "Imasmiṁ pana ṭhāne vattabbaṁ atthi. Kathaṁ? Idāni bhikkhū kathinānisaṁsacīvaraṁ kusapātaṁ",
  "tika-vin08t29:87_1": "katvā vibhajanti, taṁ yuttaṁ viya na dissatīti. Kasmāti ce? ‘‘Avasesakathinānisaṁse",
  "tika-vin08t29:87_2": "balavavatthāni vassāvāsikaṭhitikāya dātabbāni, ṭhitikāya abhāve therāsanato paṭṭhāya",
  "tika-vin08t29:87_3": "dātabbānī’’ti vacanatoti. Evaṁ sante kattha kusapāto kātabboti? Bhaṇḍāgāre ṭhapitacīvareti.",
  "tika-vin08t29:87_4": "Kathaṁ viññāyatīti ce? ‘‘Ussannaṁ hotīti bahu rāsikataṁ hoti, bhaṇḍāgāraṁ na gaṇhāti.",
  "tika-vin08t29:87_5": "Sammukhībhūtenāti antoupacārasīmāyaṁ ṭhitena. Bhājetunti kālaṁ ghosāpetvā paṭipāṭiyā",
  "tika-vin08t29:87_6": "bhājetuṁ…pe… evaṁ ṭhapitesu cīvarapaṭivīsesu kuso pātetabbo’’ti aṭṭhakathāyaṁ (mahāva.",
  "tika-vin08t29:87_7": "aṭṭha. 343) vuttattā, tasmā imissaṁ aṭṭhakathāyaṁ vuttanayeneva bhājetabbanti amhākaṁ khanti.",
  "tika-vin08t29:88_0": "Ekacce pana bhikkhū ekekassa ekekasmiṁ cīvare appahonte cīvaraṁ parivattetvā akappiyavatthuṁ",
  "tika-vin08t29:88_1": "gahetvā bhājenti, taṁ atioḷārikameva. Aññepi ekaccānaṁ cīvarānaṁ mahagghatāya ekaccānaṁ",
  "tika-vin08t29:88_2": "appagghatāya samagghaṁ kātuṁ na sakkāti tatheva karonti, tampi oḷārikameva. Tattha",
  "tika-vin08t29:88_3": "hi akappiyavatthunā parivattanepi tassa vicāraṇepi bhāgaggahaṇepi āpattiyeva hoti.",
  "tika-vin08t29:88_4": "Eke ‘‘kathinaṁ nāma dubbicāraṇīya’’nti vatvā attharaṇaṁ na karonti, puggalikavaseneva",
  "tika-vin08t29:88_5": "yathājjhāsayaṁ vicārenti, taṁ pana yadi dāyakehi puggalasseva dinnaṁ, puggalena ca",
  "tika-vin08t29:88_6": "saṅghassa apariccajitaṁ, evaṁ sati attano santakattā yuttaṁ viya dissati. Yadi pana",
  "tika-vin08t29:88_7": "saṅghassa vā gaṇassa vā dinnaṁ, puggalassa dinnepi saṅghassa vā gaṇassa vā pariccajitaṁ,",
  "tika-vin08t29:88_8": "evaṁ sante saṅghagaṇānaṁ santakattā ayuttaṁ bhaveyya. Apare pana kathinavasena paṭiggahite",
  "tika-vin08t29:88_9": "vicāretuṁ dukkaranti maññamānā ‘‘na mayaṁ kathinavasena paṭiggaṇhāma, vassāvāsikabhāveneva",
  "tika-vin08t29:88_10": "paṭiggaṇhāmā’’ti vatvā yathāruci vicārenti, tampi ayuttaṁ. Vassāvāsikampi hi saṅghassa",
  "tika-vin08t29:88_11": "dinnaṁ saṅghikaṁ hotiyeva, puggalassa dinnaṁ puggalikaṁ. Kathaṁ viññāyatīti ce? ‘‘Sace",
  "tika-vin08t29:88_12": "pana tesaṁ senāsane paṁsukūliko vasati, āgatañca taṁ disvā ‘tumhākaṁ vassāvāsikaṁ",
  "tika-vin08t29:88_13": "demā’ti vadanti, tena saṅghassa ācikkhitabbaṁ. Sace tāni kulāni saṅghassa dātuṁ na",
  "tika-vin08t29:88_14": "icchanti, ‘tumhākaṁyeva demā’ti vadanti, sabhāgo bhikkhu ‘vattaṁ katvā gaṇhāhī’ti",
  "tika-vin08t29:88_15": "vattabbo, paṁsukūlikassa panetaṁ na vaṭṭatī’’ti aṭṭhakathāyaṁ (cūḷava. aṭṭha. 318;",
  "tika-vin08t29:88_16": "vi. saṅga. aṭṭha. 219) vuttattā.",
  "tika-vin08t29:89_0": "Vassāvāsikaṁ duvidhaṁ saddhādeyyatatruppādavasena. Vuttañhi aṭṭhakathāyaṁ (cūḷava.",
  "tika-vin08t29:89_1": "aṭṭha. 318) ‘‘iti saddhādeyye dāyakamanussā pucchitabbā, tatruppāde pana kappiyakārakā",
  "tika-vin08t29:89_2": "pucchitabbā’’ti. Saddhādeyyavassāvāsikampi savihārāvihāravasena duvidhaṁ. Vuttañhetaṁ",
  "tika-vin08t29:89_3": "aṭṭhakathāyaṁ (cūḷava. aṭṭha. 318) ‘‘mahāpadumatthero panāha na evaṁ kātabbaṁ. Manussā",
  "tika-vin08t29:89_4": "hi attano āvāsapaṭijagganatthāya paccayaṁ denti, tasmā aññehi bhikkhūhi tattha pavisitabba’’nti,",
  "tika-vin08t29:89_5": "‘‘yesaṁ pana senāsanaṁ natthi, kevalaṁ paccayameva denti, tesaṁ paccayaṁ avassāvāsike",
  "tika-vin08t29:89_6": "senāsane gāhetuṁ vaṭṭatī’’ti ca. Tatruppādavassāvāsikaṁ nāma kappiyakārakānaṁ hatthe",
  "tika-vin08t29:89_7": "kappiyavatthupaabhuñjanatthāya dinnavatthuto nibbattaṁ. Vuttampi cetaṁ aṭṭhakathāyaṁ",
  "tika-vin08t29:89_8": "(cūḷava. aṭṭha. 318) ‘‘kappiyakārakānañhi hatthe ‘kappiyabhaṇḍaṁ paribhuñjathā’ti",
  "tika-vin08t29:89_9": "dinnavatthuto yaṁ yaṁ kappiyaṁ, taṁ sabbaṁ paribhuñjituṁ anuññāta’’nti. Evaṁ vassāvāsikacīvarampi",
  "tika-vin08t29:89_10": "pubbe yebhuyyena saṅghasseva denti, tasmā ‘‘kathinacīvaraṁ demā’’ti vutte kathinacīvarabhāvena",
  "tika-vin08t29:89_11": "paṭiggahetabbaṁ, ‘‘vassāvāsikaṁ demā’’ti vutte vassāvāsikacīvarabhāveneva paṭiggahetabbaṁ.",
  "tika-vin08t29:89_12": "Kasmā? ‘‘Yathā dāyakā vadanti, tathā paṭipajjitabba’’nti (cūḷava. aṭṭha. 325) vacanato.",
  "tika-vin08t29:90_0": "Kiñci avatvā hatthe vā pādamūle vā ṭhapetvā gate kiṁ kātabbanti? Tattha sace ‘‘idaṁ",
  "tika-vin08t29:90_1": "vatthu cetiyassa vā saṅghassa vā parapuggalassa vā atthāya pariṇata’’nti jāneyya,",
  "tika-vin08t29:90_2": "tesaṁ atthāya paṭiggahetabbaṁ. Atha ‘‘mamatthāya pariṇata’’nti jāneyya, attano atthāya",
  "tika-vin08t29:90_3": "paṭiggahetabbaṁ. Vuttañhetaṁ parivāre (pari. 329) ‘‘nava adhammikadānānī’’tiādi.",
  "tika-vin08t29:90_4": "Atha na kiñci jāneyya, attano hatthe vā pādamūle vā kiñci avatvā ṭhapitaṁ tasseva",
  "tika-vin08t29:90_5": "puggalikaṁ hoti. Na hi cetiyādīnaṁ atthāya pariṇataṁ kiñci avatvā bhikkhussa hatthe",
  "tika-vin08t29:90_6": "vā pādamūle vā ṭhapetīti. Vuttañhetaṁ samantapāsādikāyaṁ (mahāva. aṭṭha. 379) ‘‘puggalassa",
  "tika-vin08t29:90_7": "detīti ‘imaṁ cīvaraṁ itthannāmassa dammī’ti evaṁ parammukhā vā pādamūle ṭhapetvā",
  "tika-vin08t29:90_8": "‘imaṁ, bhante, tumhākaṁ dammī’ti evaṁ sammukhā vā detī’’tiādi.",
  "tika-vin08t29:91_0": "‘‘Imissaṁ aṭṭhakathāyaṁ vuttanayeneva bhājetabba’’nti vuttaṁ, kathaṁ bhājetabbanti?",
  "tika-vin08t29:91_1": "‘‘Avasesakathinānisaṁse balavavatthāni vassāvāsikaṭhitikāya dātabbānī’’ti vuttattā",
  "tika-vin08t29:91_2": "ye bhikkhū imasmiṁ vasse vassāvāsikaṁ na labhiṁsu, tesaṁ heṭṭhato paṭṭhāya ekekaṁ",
  "tika-vin08t29:91_3": "cīvaraṁ vā sāṭakaṁ vā dātabbaṁ. Atha cīvarānaṁ vā sāṭakānaṁ vā avasiṭṭhesu santesu",
  "tika-vin08t29:91_4": "puna therāsanato paṭṭhāya dutiyabhāgo dātabbo. Tato cīvaresu vā sāṭakesu vā khīṇesu",
  "tika-vin08t29:91_5": "ye labhanti, tesu pacchimassa vassādīni sallakkhetabbāni. Na kevalaṁ tasmiṁ kathinatthatadivase",
  "tika-vin08t29:91_6": "dinnadussāni eva kathinānisaṁsāni nāma honti, atha kho yāva kathinassa ubbhārā saṅghaṁ",
  "tika-vin08t29:91_7": "uddissa dinnacīvarānipi saṅghikena tatruppādena ārāmikehi ābhatacīvarānipi kathinānisaṁsāniyeva",
  "tika-vin08t29:91_8": "honti. Tasmā tādisesu cīvaresu uppajjamānesu yathāvuttasallakkhitavassassa bhikkhuno",
  "tika-vin08t29:91_9": "heṭṭhato paṭṭhāya punappunaṁ gāhetabbaṁ. ‘‘Ṭhitikāya abhāve therāsanato paṭṭhāya",
  "tika-vin08t29:91_10": "dātabbānī’’ti (mahāva. aṭṭha. 306) vacanato tasmiṁ vasse vassāvāsikacīvarānaṁ anuppajjanato",
  "tika-vin08t29:91_11": "vā uppajjamānesupi ṭhitikāya agāhāpanato vā vassāvāsikaṭhitikāya abhāve sati laddhabbakathinānisaṁse",
  "tika-vin08t29:91_12": "tassaṁ upacārasīmāyaṁ sabbe bhikkhū paṭipāṭiyā nisīdāpetvā therāsanato paṭṭhāya ṭhitikaṁ",
  "tika-vin08t29:91_13": "katvā ekekassa bhikkhuno ekekaṁ cīvaraṁ vā sāṭakaṁ vā dātabbaṁ. Saṅghanavakassa dānakālepi",
  "tika-vin08t29:91_14": "mahātherā āgacchanti, ‘‘bhante, vīsativassānaṁ dīyati, tumhākaṁ ṭhitikā atikkantā’’ti",
  "tika-vin08t29:91_15": "na vattabbā, ṭhitikaṁ ṭhapetvā tesaṁ datvā pacchā ṭhitikāya dātabbaṁ. Dutiyabhāge",
  "tika-vin08t29:91_16": "pana therāsanaṁ āruḷhe pacchā āgatānaṁ paṭhamabhāgo na pāpuṇāti, dutiyabhāgato vassaggena",
  "tika-vin08t29:91_17": "dātabbo. Ayaṁ ṭhitikāvicāro catupaccayabhājanakathāto (vi. saṅga. aṭṭha. 202) gahetabboti.",
  "tika-vin08t29:92_0": "Nanu ca bho ekaccāni kathinānisaṁsacīvarāni mahagghāni, ekaccāni appagghāni honti,",
  "tika-vin08t29:92_1": "kathaṁ ekekassa ekekasmiṁ dinne agghasamattaṁ bhaveyyāti? Vuccate – bhaṇḍāgāracīvarabhājane",
  "tika-vin08t29:92_2": "agghasamattaṁ icchitabbaṁ. Tathā hi vuttaṁ cīvarakkhandhake (mahāva. 343) ‘‘tena",
  "tika-vin08t29:92_3": "kho pana samayena saṅghassa bhaṇḍāgāre cīvaraṁ ussannaṁ hoti. Bhagavato etamatthaṁ",
  "tika-vin08t29:92_4": "ārocesuṁ – anujānāmi, bhikkhave, sammukhībhūtena saṅghena bhājetuṁ…pe… atha kho cīvarabhājakānaṁ",
  "tika-vin08t29:92_5": "bhikkhūnaṁ etadahosi ‘kathaṁ nu kho cīvaraṁ bhājetabba’nti. Bhagavato etamatthaṁ",
  "tika-vin08t29:92_6": "ārocesuṁ – anujānāmi, bhikkhave, paṭhamaṁ uccinitvā tulayitvā vaṇṇāvaṇṇaṁ katvā bhikkhū",
  "tika-vin08t29:92_7": "gaṇetvā vaggaṁ bandhitvā cīvarapaṭivīsaṁ ṭhapetu’’nti. Aṭṭhakathāyañca (mahāva. aṭṭha.",
  "tika-vin08t29:92_8": "343) ‘‘uccinitvāti ‘idaṁ thūlaṁ, idaṁ saṇhaṁ, idaṁ ghanaṁ, idaṁ tanukaṁ, idaṁ paribhuttaṁ,",
  "tika-vin08t29:92_9": "idaṁ aparibhuttaṁ, idaṁ dīghato ettakaṁ, puthulato ettaka’nti evaṁ vatthāni vicinitvā.",
  "tika-vin08t29:92_10": "Tulayitvāti ‘idaṁ ettakaṁ agghati, idaṁ ettaka’nti evaṁ agghaparicchedaṁ katvā. Vaṇṇāvaṇṇaṁ",
  "tika-vin08t29:92_11": "katvāti sace sabbesaṁ ekekameva dasadasaagghanakaṁ pāpuṇāti, iccetaṁ kusalaṁ. No",
  "tika-vin08t29:92_12": "ce pāpuṇāti, yaṁ nava vā aṭṭha vā agghati, taṁ aññena ekaagghanakena ca dviagghanakena",
  "tika-vin08t29:92_13": "ca saddhiṁ bandhitvā etena upāyena same paṭivīse ṭhapetvāti attho . Bhikkhū gaṇetvā",
  "tika-vin08t29:92_14": "vaggaṁ bandhitvāti sace ekekassa dīyamāne divaso na pahoti, dasa dasa bhikkhū gaṇetvā",
  "tika-vin08t29:92_15": "dasa dasa cīvarapaṭivīse ekavaggaṁ bandhitvā ekaṁ bhaṇḍikaṁ katvā evaṁ cīvarapaṭivīsaṁ",
  "tika-vin08t29:92_16": "ṭhapetuṁ anujānāmīti attho. Evaṁ ṭhapitesu cīvarapaṭivīsesu kuso pātetabbo’’ti vuttaṁ.",
  "tika-vin08t29:92_17": "Tena ñāyati ‘‘bhaṇḍāgāracīvarabhājane agghasamattaṁ icchitabbaṁ, kusapāto ca kātabbo’’ti.",
  "tika-vin08t29:93_0": "Imasmiṁ pana kathinānisaṁsacīvarabhājane agghasamattaṁ na icchitabbaṁ, kusapāto ca",
  "tika-vin08t29:93_1": "na kātabbo. Tathā hi vuttaṁ kathinakkhandhakaṭṭhakathāyaṁ (mahāva. aṭṭha. 306) ‘‘evaṁ",
  "tika-vin08t29:93_2": "atthate pana kathine sace kathinacīvarena saddhiṁ ābhataṁ ānisaṁsaṁ dāyakā ‘yena",
  "tika-vin08t29:93_3": "amhākaṁ kathinaṁ gahitaṁ, tasseva demā’ti denti, bhikkhusaṅgho anissaro. Atha avicāretvāva",
  "tika-vin08t29:93_4": "datvā gacchanti, bhikkhusaṅgho issaro, tasmā sace kathinatthārakassa sesacīvarānipi",
  "tika-vin08t29:93_5": "dubbalāni honti, saṅghena apaloketvā tesampi atthāya vatthāni dātabbāni, kammavācā",
  "tika-vin08t29:93_6": "pana ekāyeva vaṭṭati. Avasesakathinānisaṁse balavavatthāni vassāvāsikaṭhitikāya dātabbāni.",
  "tika-vin08t29:93_7": "Ṭhitikāya abhāve therāsanato paṭṭhāya dātabbāni’’icceva vuttaṁ, na vuttaṁ ‘‘agghaparicchedaṁ",
  "tika-vin08t29:93_8": "katvā’’ti vā ‘‘kusapāto kātabbo’’ti vā. Tena ñāyati ‘‘kathinānisaṁsacīvarāni vassāvāsikaṭhitikāya",
  "tika-vin08t29:93_9": "vā vuḍḍhatarato vā paṭṭhāyeva dātabbāni, neva agghasamattaṁ kātabbaṁ, na kuso pātetabbo’’ti.",
  "tika-vin08t29:94_0": "Idāni pana vassāvāsikabhāvena adinnattā vassāvāsikaṭhitikāya akatattā ca kathinatthatacīvarato",
  "tika-vin08t29:94_1": "ca kathinatthārakassa avasesacīvaratthāya dinnavatthato ca avasesakathinānisaṁse",
  "tika-vin08t29:94_2": "balavavatthāni vuḍḍhatarato paṭṭhāya ekassa bhikkhussa ekaṁ vatthaṁ dātabbaṁ, tesu",
  "tika-vin08t29:94_3": "pana varaṁ varaṁ vuḍḍhassa dātabbaṁ . Kathaṁ viññāyatīti ce? ‘‘Pacchimavassūpanāyikadivase",
  "tika-vin08t29:94_4": "pana sace kālaṁ ghosetvā sannipatite saṅghe koci dasahatthaṁ vatthaṁ āharitvā vassāvāsikaṁ",
  "tika-vin08t29:94_5": "deti, āgantuko sace bhikkhusaṅghatthero hoti, tassa dātabbaṁ. Navako ce hoti, sammatena",
  "tika-vin08t29:94_6": "bhikkhunā saṅghatthero vattabbo ‘sace, bhante, icchatha, paṭhamabhāgaṁ muñcitvā idaṁ",
  "tika-vin08t29:94_7": "vatthaṁ gaṇhathā’ti. Amuñcantassa na dātabbaṁ. Sace pana pubbe gāhitaṁ muñcitvā gaṇhāti,",
  "tika-vin08t29:94_8": "dātabbaṁ. Eteneva upāyena dutiyattherato paṭṭhāya parivattetvā pattaṭṭhāne āgantukassa",
  "tika-vin08t29:94_9": "dātabbaṁ. Sace paṭhamavassūpagatā dve tīṇi cattāri pañca vā vatthāni alatthuṁ, laddhaṁ",
  "tika-vin08t29:94_10": "laddhaṁ eteneva upāyena vissajjāpetvā yāva āgantukassa samakaṁ hoti, tāva dātabbaṁ.",
  "tika-vin08t29:94_11": "Tena pana samake laddhe avasiṭṭho anubhāgo therāsane dātabbo’’ti senāsanakkhandhakaṭṭhakathāyaṁ",
  "tika-vin08t29:94_12": "(cūḷava. aṭṭha. 318) vacanato taṁsaṁvaṇṇanābhūtāyaṁ vimativinodaniyañca (vi. vi.",
  "tika-vin08t29:94_13": "ṭī. cūḷavagga 2.318) ‘‘āgantuko sace bhikkhūti cīvare gāhite pacchā āgato āgantuko",
  "tika-vin08t29:94_14": "bhikkhu. Pattaṭṭhāneti vassaggena pattaṭṭhāne. Paṭhamavassūpagatāti āgantukassa āgamanato",
  "tika-vin08t29:94_15": "puretarameva pacchimikāya vassūpanāyikāya vassūpagatā. Laddhaṁ laddhanti dāyakānaṁ",
  "tika-vin08t29:94_16": "santikā āgatāgatasāṭaka’’nti vacanato, vajirabuddhiṭīkāyañca (vajira. ṭī. cūḷavagga",
  "tika-vin08t29:94_17": "318) ‘‘paṭhamabhāgaṁ muñcitvāti idaṁ ce paṭhamagāhitavatthuto mahagghaṁ hotīti likhita’’nti",
  "tika-vin08t29:94_18": "vacanato ca viññāyati. Evaṁ aṭṭhakathāyaṁ ṭīkāsu ca vassāvāsikadāne pacchā ābhataṁ",
  "tika-vin08t29:94_19": "mahagghavatthaṁ mahātherato paṭṭhāya parivattetvā tehi anicchitaṁyeva vassaggena",
  "tika-vin08t29:94_20": "pattassa pacchā āgatassa bhikkhuno dātabbabhāvassa vuttattā varaṁ varaṁ vuḍḍhassa",
  "tika-vin08t29:94_21": "dātabbanti viññāyati.",
  "tika-vin08t29:95_0": "‘‘Sace paṭhamavassūpagatā dve tīṇi cattāri pañca vā vatthāni alatthu’’nti vatthagaṇanāya",
  "tika-vin08t29:95_1": "eva vuttattā, agghagaṇanāya avuttattā ca kathinānisaṁsavatthassa ca vassāvāsikagatikabhāvassa",
  "tika-vin08t29:95_2": "vacanato kathinānisaṁsavatthāni vatthagaṇanāvaseneva bhājetabbāni, na agghasamabhāvenāti",
  "tika-vin08t29:95_3": "ca daṭṭhabbāni, teneva ca kāraṇena ‘‘yo bahūni kathinānisaṁsavatthāni deti, tassa",
  "tika-vin08t29:95_4": "santakeneva attharitabba’’nti (mahāva. aṭṭha. 306) vuttaṁ. Bahūni hi kathinānisaṁsavatthāni",
  "tika-vin08t29:95_5": "vibhajanakāle saṅghassa upakārakāni hontīti.",
  "tika-vin08t29:96": "Pāḷiaṭṭhakathādīhi, netvā vuttaṁ vinicchayaṁ;",
  "tika-vin08t29:97": "Kathine cīvare mayhaṁ, cintayantu vicakkhaṇā.",
  "tika-vin08t29:98": "Cintayitvā punappunaṁ, yuttaṁ ce dhārayantu taṁ;",
  "tika-vin08t29:99": "Ayuttañce ito aññaṁ, pariyesantu kāraṇanti.",
  "tika-vin08t29:100_0": "‘‘Yo ca tattha cīvaruppādo, so nesaṁ bhavissatī’’ti cīvarasseva atthatakathinānaṁ",
  "tika-vin08t29:100_1": "bhikkhūnaṁ santakabhāvassa bhagavatā vuttattā cīvarato aññāni saṅghaṁ uddissa dinnāni",
  "tika-vin08t29:100_2": "piṇḍapātādīni vatthūni upacārasīmaṁ paviṭṭhassa āgatāgatassa saṅghassa santakaṁ honti.",
  "tika-vin08t29:100_3": "Tathā hi vuttaṁ aṭṭhakathāyaṁ (mahāva. aṭṭha. 306) ‘‘kathinaṁ attharāpetvā dānañca",
  "tika-vin08t29:100_4": "bhuñjitvā gamissanti , ānisaṁso pana itaresaṁyeva hotī’’ti. ‘‘Anujānāmi, bhikkhave,",
  "tika-vin08t29:100_5": "sāmaṇerānaṁ upaḍḍhapaṭivīsaṁ dātu’’nti (mahāva. 343) pāṭhaṁ upanissāya kathinānisaṁsacīvarampi",
  "tika-vin08t29:100_6": "sāmaṇerānaṁ upaḍḍhapaṭivīsaṁyeva denti, na panevaṁ kātabbaṁ. Bhaṇḍāgāre ṭhapitañhi",
  "tika-vin08t29:100_7": "akālacīvarameva sāmaṇerānaṁ upaḍḍhapaṭivīsaṁ katvā dātabbaṁ. Vassāvāsikakathinānisaṁsādikālacīvaraṁ",
  "tika-vin08t29:100_8": "pana samakameva dātabbaṁ. Vuttañhetaṁ cīvarakkhandhakaṭṭhakathāyaṁ (mahāva. aṭṭha.",
  "tika-vin08t29:100_9": "343) ‘‘sāmaṇerānaṁ upaḍḍhapaṭivīsanti ettha ye sāmaṇerā attissarā bhikkhusaṅghassa",
  "tika-vin08t29:100_10": "kattabbakammaṁ na karonti, uddesaparipucchāsu yuttā ācariyupajjhāyānaṁyeva vattapaṭipattiṁ",
  "tika-vin08t29:100_11": "karonti, aññesaṁ na karonti, etesaṁyeva upaḍḍhabhāgo dātabbo. Ye pana purebhattañca",
  "tika-vin08t29:100_12": "pacchābhattañca bhikkhusaṅghasseva kattabbakiccaṁ karonti, tesaṁ samako dātabbo.",
  "tika-vin08t29:100_13": "Idañca piṭṭhisamaye uppannena bhaṇḍāgāre ṭhapitena akālacīvareneva kathitaṁ, kālacīvaraṁ",
  "tika-vin08t29:100_14": "pana samakameva dātabba’’nti.",
  "tika-vin08t29:101_0": "Kacci nu kho sāmaṇerā vassaṁ upagatā, yena ānisaṁsaṁ labheyyunti? Āma upagatāti.",
  "tika-vin08t29:101_1": "Kathaṁ viññāyatīti? ‘‘Atha cattāro bhikkhū upagatā, eko paripuṇṇavasso sāmaṇero,",
  "tika-vin08t29:101_2": "so ce pacchimikāya upasampajjati, gaṇapūrako ceva hoti, ānisaṁsañca labhatī’’ti aṭṭhakathāyaṁ",
  "tika-vin08t29:101_3": "(mahāva. aṭṭha. 306) vacanato vajirabuddhiṭīkāyañca (vajira. ṭī. mahāvagga 306) ‘‘pacchimikāya",
  "tika-vin08t29:101_4": "upasampanno paṭhamapavāraṇāya pavāretumpi labhati, vassiko ca hoti, ānisaṁsañca labhatīti",
  "tika-vin08t29:101_5": "sāmaṇerānaṁ vassūpagamanaṁ anuññātaṁ hoti. Sāmaṇerā kathinānisaṁsaṁ labhantīti vadantī’’ti vacanatoti.",
  "tika-vin08t29:102_0": "Tatruppādesu kathinānisaṁsesu yadi ārāmikā taṇḍulādīhi vatthāni cetāpenti, vatthehipi",
  "tika-vin08t29:102_1": "taṇḍulādīni cetāpenti, tattha kathaṁ paṭipajjitabbanti? Vibhajanakāle vijjamānavatthuvasena",
  "tika-vin08t29:102_2": "kātabbaṁ. Tathā hi vuttaṁ vajirabuddhiṭīkāyaṁ (vajira. ṭī. mahāvagga 306) ‘‘tatruppādena",
  "tika-vin08t29:102_3": "taṇḍulādinā vatthūsu cetāpitesu atthatakathinānameva tāni vatthāni pāpuṇanti. Vatthehi",
  "tika-vin08t29:102_4": "pana taṇḍulādīsu cetāpitesu sabbesaṁ tāni pāpuṇantīti vutta’’nti. ‘‘Sace pana ekasīmāyaṁ",
  "tika-vin08t29:102_5": "bahū vihārā hontī’’ti ettha katarasīmā adhippetāti? Upacārasīmā. Upacārasīmāyaṁyeva",
  "tika-vin08t29:102_6": "hi saṅghalābhavibhajanādikaṁ sijjhati. Vuttañhetaṁ vajirabuddhiṭīkāyaṁ (vajira. ṭī.",
  "tika-vin08t29:102_7": "mahāvagga 306) ‘‘kathinatthatasīmāyanti upacārasīmaṁ sandhāya vuttaṁ, upacārasīmaṭṭhassa",
  "tika-vin08t29:102_8": "matakacīvarādibhāgiyatāya baddhasīmāya tatruppādābhāvato viññeyyametaṁ ‘upacārasīmāva adhippetā’ti’’.",
  "tika-vin08t29:103_0": "Evaṁ kathinatthāraṁ dassetvā saṅghe rucitāya mātikāpalibodhaubbhāre adassetvāva ante",
  "tika-vin08t29:103_1": "ānisaṁsaṁ dassetuṁ ‘‘atthatakathinānaṁ vo bhikkhave’’tiādimāha. Tattha aṭṭhavidhā",
  "tika-vin08t29:103_2": "mātikā pakkamanantikā, niṭṭhānantikā, sanniṭṭhānantikā, nāsanantikā, savanantikā,",
  "tika-vin08t29:103_3": "āsāvacchedikā, sīmātikkantikā, sahubbhārāti. Tattha atthatakathino bhikkhu katapariyositaṁ",
  "tika-vin08t29:103_4": "cīvaraṁ ādāya ‘‘imaṁ vihāraṁ na paccessāmī’’ti pakkamati, tassa bhikkhuno upacārasīmātikkameneva",
  "tika-vin08t29:103_5": "kathinubbhāro bhavati, pañcānisaṁsāni alabhaneyyo hoti. Ayaṁ kathinubbhāro pakkamanamevassa",
  "tika-vin08t29:103_6": "antabhūtattā pakkamanantiko nāma hoti.",
  "tika-vin08t29:104_0": "Atthatakathino bhikkhu aniṭṭhitameva attano bhāgabhūtaṁ cīvaraṁ ādāya aññaṁ vihāraṁ",
  "tika-vin08t29:104_1": "gato, tassa bahiupacārasīmagatassa evaṁ hoti ‘‘imasmiṁyeva vihāre imaṁ cīvaraṁ kāressāmi,",
  "tika-vin08t29:104_2": "na purāṇavihāraṁ paccessāmī’’ti, so bahisīmāyameva taṁ cīvaraṁ kāreti, tassa bhikkhuno",
  "tika-vin08t29:104_3": "tasmiṁ cīvare niṭṭhite kathinubbhāro hoti. Ayaṁ kathinubbhāro cīvaraniṭṭhānamevassa",
  "tika-vin08t29:104_4": "antoti niṭṭhānantiko nāma.",
  "tika-vin08t29:105_0": "Bhikkhu atthatakathino akatacīvaramādāya pakkamati, tassa bahiupacārasīmagatassa",
  "tika-vin08t29:105_1": "evaṁ hoti ‘‘imaṁ cīvaraṁ neva kāressāmi, porāṇavihārañca na paccessāmī’’ti, tassa",
  "tika-vin08t29:105_2": "bhikkhuno tena sanniṭṭhānena kathinubbhāro hoti. Ayaṁ kathinubbhāro sanniṭṭhānamevassa",
  "tika-vin08t29:105_3": "antoti sanniṭṭhānantiko nāma.",
  "tika-vin08t29:106_0": "Atthatakathino bhikkhu akatameva cīvaraṁ ādāya pakkamati, bahisīmagatassa tassa evaṁ",
  "tika-vin08t29:106_1": "hoti ‘‘idhevimaṁ cīvaraṁ kāressāmi, na ca porāṇavihāraṁ paccessāmī’’ti, tassa cīvaraṁ",
  "tika-vin08t29:106_2": "kurumānaṁ corādīhi nassati, agyādīhi vinassati, kathinubbhāro hoti. Ayaṁ kathinubbhāro",
  "tika-vin08t29:106_3": "nāsanamevassa antoti nāsanantiko nāma.",
  "tika-vin08t29:107_0": "Atthatakathino bhikkhu akatacīvaramādāya ‘‘imaṁ vihāraṁ paccessāmī’’ti cintetvā pakkamati",
  "tika-vin08t29:107_1": ", tassa bahisīmagatassa evaṁ hoti ‘‘idhevimaṁ cīvaraṁ kāressāmī’’ti, so katacīvaro",
  "tika-vin08t29:107_2": "suṇāti ‘‘vihāre kira saṅghena kathinaṁ ubbhata’’nti, tena savanamattenassa kathinaṁ",
  "tika-vin08t29:107_3": "ubbhataṁ hoti. Ayaṁ kathinabbhāro savanamevassa antoti savanantiko nāma.",
  "tika-vin08t29:108_0": "Atthatakathino bhikkhu aññattha paccāsācīvarakāraṇā pakkamati, tassa bahisīmagatassa",
  "tika-vin08t29:108_1": "evaṁ hoti ‘‘idha bahisīmāyameva cīvarapaccāsaṁ payirupāsāmi, na vihāraṁ paccessāmī’’ti,",
  "tika-vin08t29:108_2": "so tattheva taṁ cīvarapaccāsaṁ payirupāsati, so taṁ cīvarapaccāsaṁ alabhamāno cīvarāsā",
  "tika-vin08t29:108_3": "pacchijjati, teneva tassa bhikkhuno kathinubbhāro bhavati. Ayaṁ kathinubbhāro āsāvacchedasahitattā āsāvacchediko nāma.",
  "tika-vin08t29:109_0": "Atthatakathino bhikkhu akatacīvaraṁ ādāya ‘‘imaṁ vihāraṁ paccessāmī’’ti cintetvā",
  "tika-vin08t29:109_1": "pakkamati, so bahisīmagato taṁ cīvaraṁ kāreti, so katacīvaro ‘‘vihāraṁ paccessāmī’’ti",
  "tika-vin08t29:109_2": "cintento bahiupacārasīmāyameva kathinubbhārakālaṁ vītināmeti, tassa kathinubbhāro",
  "tika-vin08t29:109_3": "bhavati. Ayaṁ kathinubbhāro cīvarakālassa antimadivasasaṅkhātāya sīmāya atikkantattā",
  "tika-vin08t29:109_4": "sīmātikkantiko nāma.",
  "tika-vin08t29:110_0": "Atthatakathino bhikkhu cīvaraṁ ādāya ‘‘imaṁ vihāraṁ paccessāmī’’ti cintetvā pakkamati,",
  "tika-vin08t29:110_1": "so katacīvaro ‘‘vihāraṁ paccessāmī’’ti cintento paccāgantvā vihāre kathinubbhāraṁ",
  "tika-vin08t29:110_2": "pappoti, tassa bhikkhuno vihāre bhikkhūhi saha kathinubbhāro bhavati. Ayaṁ kathinubbhāro",
  "tika-vin08t29:110_3": "vihāre bhikkhūhi saha katattā sahubbhāro nāma. Ayaṁ aṭṭhavidho kathinubbhāro aṭṭha",
  "tika-vin08t29:110_4": "mātikā nāma. Vuttañhetaṁ kathinakkhandhakapāḷiyaṁ (mahāva. 310) ‘‘aṭṭhimā, bhikkhave,",
  "tika-vin08t29:110_5": "mātikā kathinassa ubbhārāya pakkamanantikā niṭṭhānantikā sanniṭṭhānantikā nāsanantikā",
  "tika-vin08t29:110_6": "savanantikā āsāvacchedikā sīmātikkantikā sahubbhārāti. Bhikkhu atthatakathino katacīvaramādāya",
  "tika-vin08t29:110_7": "pakkamati ‘na paccessa’nti, tassa bhikkhuno pakkamanantiko kathinubbhāro’’tiādi,",
  "tika-vin08t29:110_8": "vinayavinicchayappakaraṇe ca –",
  "tika-vin08t29:111": "‘‘Pakkamanañca niṭṭhānaṁ, sanniṭṭhānañca nāsanaṁ;",
  "tika-vin08t29:112": "Savanamāsā ca sīmā ca, sahubbhāroti aṭṭhimā’’ti. (vi. vi. 2709);",
  "tika-vin08t29:113_0": "Palibodho duvidho āvāsapalibodho, cīvarapalibodhoti. Tattha ‘‘yasmiṁ vihāre kathinaṁ",
  "tika-vin08t29:113_1": "atthataṁ hoti, tasmiṁ vasissāmī’’ti aññattha gacchantopi ‘‘puna taṁ vihāraṁ āgacchissāmī’’ti",
  "tika-vin08t29:113_2": "sāpekkho hoti. Ayaṁ āvāsapalibodho nāma. Tassa bhikkhuno cīvaraṁ akataṁ vā hoti apariyositaṁ",
  "tika-vin08t29:113_3": "vā, ‘‘aññato cīvaraṁ lacchāmī’’ti āsā vā anupacchinnā hoti. Ayaṁ cīvarapalibodho",
  "tika-vin08t29:113_4": "nāma. Vuttañhetaṁ kathinakkhandhake (mahāva. 325) ‘‘katame ca, bhikkhave, dve kathinassa",
  "tika-vin08t29:113_5": "palibodhā? Āvāsapalibodho ca cīvarapalibodho ca. Kathañca, bhikkhave, āvāsapalibodho",
  "tika-vin08t29:113_6": "hoti? Idha, bhikkhave, bhikkhu vasati vā tasmiṁ āvāse, sāpekkho vā pakkamati ‘paccessa’nti,",
  "tika-vin08t29:113_7": "evaṁ kho, bhikkhave, āvāsapalibodho hoti. Kathañca, bhikkhave, cīvarapalibodho hoti?",
  "tika-vin08t29:113_8": "Idha, bhikkhave, bhikkhuno cīvaraṁ akataṁ vā hoti vippakataṁ vā, cīvarāsā vā anupacchinnā,",
  "tika-vin08t29:113_9": "evaṁ kho, bhikkhave, cīvarapalibodho hotī’’ti.",
  "tika-vin08t29:114_0": "Ubbhāro duvidho aṭṭhamātikāubbhāraantarubbhāravasena. Tattha bahiupacārasīmagatānaṁ",
  "tika-vin08t29:114_1": "bhikkhūnaṁ vasena vuttā satta kathinubbhārā ca bahiupacārasīmaṁ gantvā nivattetvā",
  "tika-vin08t29:114_2": "kathinatthatavihāre antarubbhāraṁ patvā bhikkhūhi saha antarubbhārassa katattā sahubbhārasaṅkhāto",
  "tika-vin08t29:114_3": "eko kathinubbhāro cāti ime aṭṭha kathinubbhārā aṭṭhamātikāya paviṭṭhattā aṭṭhamātikāubbhāro",
  "tika-vin08t29:114_4": "nāma. Bahisīmaṁ agantvā tasmiṁyeva vihāre nisīditvā kathinubbhāraṁ ñattidutiyakammavācāya",
  "tika-vin08t29:114_5": "kathinubbhāro aṭṭhamātikāya appaviṭṭho hutvā kālaparicchedaṁ appatvā antarāyeva katattā antarubbhāro nāma.",
  "tika-vin08t29:115_0": "Antarubbhārasahubbhārā ñattidutiyakammavācāyeva katā, evaṁ sante ko tesaṁ visesoti?",
  "tika-vin08t29:115_1": "Antarubbhāro bahisīmaṁ agantvā antosīmāyameva ṭhitehi bhikkhūhi kato. Sahubbhāro",
  "tika-vin08t29:115_2": "bahisīmaṁ gatena bhikkhunā paccāgantvā taṁ antarubbhāraṁ patvā tehi antosīmaṭṭhehi",
  "tika-vin08t29:115_3": "bhikkhūhi saha katoti ayametesaṁ viseso. Pakkamanantikādayo satta kathinubbhārā na",
  "tika-vin08t29:115_4": "kammavācāya katā, kevalaṁ dvinnaṁ palibodhānaṁ upacchedena pañcahi ānisaṁsehi vigatattā",
  "tika-vin08t29:115_5": "kathinubbhārā nāma honti. Vuttañhetaṁ ācariyabuddhadattattherena vinayavinicchaye –",
  "tika-vin08t29:116": "‘‘Aṭṭhannaṁ mātikānaṁ vā, antarubbhāratopi vā;",
  "tika-vin08t29:117": "Ubbhārāpi duve vuttā, kathinassa mahesinā’’ti.",
  "tika-vin08t29:118_0": "Taṭṭīkāyampi ‘‘aṭṭhannaṁ mātikānanti bahisīmagatānaṁ vasena vuttā. Pakkamanantikādayo",
  "tika-vin08t29:118_1": "satta mātikā bahisīmaṁ gantvā antarubbhāraṁ sampattassa vasena vuttā, sahubbhāro",
  "tika-vin08t29:118_2": "imāsaṁ aṭṭhannaṁ mātikānaṁ vasena ca. Antarubbhāratopi vāti bahisīmaṁ agantvā tattheva",
  "tika-vin08t29:118_3": "vasitvā kathinubbhārakammena ubbhatakathinānaṁ vasena labbhanato antarubbhāroti mahesinā",
  "tika-vin08t29:118_4": "kathinassa ubbhārā duve vuttāti yojanā. Bahisīmaṁ gantvā āgatassa vasena saubbhāro,",
  "tika-vin08t29:118_5": "bahisīmaṁ agatānaṁ vasena antarubbhāroti ekoyeva ubbhāro dvidhā vutto’’ti vuttaṁ.",
  "tika-vin08t29:119_0": "Kasmā pana antarubbhāravasena kammavācāya kathinaṁ ubbhatanti? Mahādānaṁ dātukāmehi",
  "tika-vin08t29:119_1": "upāsakehi āgatassa saṅghassa akālacīvaraṁ dātukāmehi yācitattā. Vuttañhi bhikkhunīvibhaṅgapāḷiyaṁ",
  "tika-vin08t29:119_2": "(pāci. 925) ‘‘tena kho pana samayena aññatarena upāsakena saṅghaṁ uddissa vihāro",
  "tika-vin08t29:119_3": "kārāpito hoti, so tassa vihārassa mahe ubhatosaṅghassa akālacīvaraṁ dātukāmo hoti.",
  "tika-vin08t29:119_4": "Tena kho pana samayena ubhatosaṅghassa kathinaṁ atthataṁ hoti. Atha kho so upāsako",
  "tika-vin08t29:119_5": "saṅghaṁ upasaṅkamitvā kathinuddhāraṁ yācī’’tiādi. Kathaṁ pana kammavācā kātabbāti?",
  "tika-vin08t29:119_6": "‘‘Suṇātu me, bhante, saṅgho, yadi saṅghassa pattakallaṁ, saṅgho kathinaṁ uddhareyya,",
  "tika-vin08t29:119_7": "esā ñatti. Suṇātu me, bhante, saṅgho, saṅgho kathinaṁ uddharati. Yassāyasmato khamati",
  "tika-vin08t29:119_8": "kathinassa uddhāro, so tuṇhassa. Yassa nakkhamati, so bhāseyya. Ubbhataṁ saṅghena",
  "tika-vin08t29:119_9": "kathinaṁ, khamati saṅghassa, tasmā tuṇhī, evametaṁ dhārayāmī’’ti evaṁ kātabbāti.",
  "tika-vin08t29:119_10": "Vuttañhi bhikkhunīvibhaṅge ‘‘anujānāmi, bhikkhave, kathinaṁ uddharituṁ, evañca pana,",
  "tika-vin08t29:119_11": "bhikkhave, kathinaṁ uddharitabbaṁ. Byattena bhikkhunā paṭibalena saṅgho ñāpetabbo",
  "tika-vin08t29:119_12": "– suṇātu me…pe… dhārayāmī’’ti.",
  "tika-vin08t29:120_0": "Etena ca kathinubbhārena pubbe kataṁ kathinadussadānañattidutiyakammavācaṁ ubbhatanti",
  "tika-vin08t29:120_1": "vadanti, na pana kathinadussadānañattidutiyakammaṁ ubbhataṁ, atha kho atthārakammamevāti",
  "tika-vin08t29:120_2": "daṭṭhabbaṁ. Yadi hi kathinadussadānañattidutiyakammaṁ ubbhataṁ bhaveyya, tāya kammavācāya",
  "tika-vin08t29:120_3": "kathinadussadānassa sijjhanato imāya kathinubbhārakammavācāya taṁ pubbe dinnadussaṁ",
  "tika-vin08t29:120_4": "puna āharāpetabbaṁ siyā, na pañcānisaṁsavigamanaṁ. Yasmā pana imāya kathinubbhārakammavācāya",
  "tika-vin08t29:120_5": "pañcānisaṁsavigamanameva hoti, na pubbe dinnakathinadussassa puna āharāpanaṁ. Tena",
  "tika-vin08t29:120_6": "viññāyati ‘‘pañcānisaṁsalābhakāraṇaṁ attharaṇakammameva imāya kathinabbhārakammavācāya",
  "tika-vin08t29:120_7": "uddharīyati, na kathinadussadānañattidutiyakammavācāti, tasmā kathinubbhārakammavācākaraṇato",
  "tika-vin08t29:120_8": "pacchā saṅghassa uppannaṁ cīvaraṁ akālacīvaraṁ hoti, saṅgho pañcānisaṁse na labhati,",
  "tika-vin08t29:120_9": "cīvaraṁ sabbasaṅghikaṁ hutvā āgatāgatassa saṅghassa bhājanīyaṁ hotīti daṭṭhabbaṁ.",
  "tika-vin08t29:120_10": "Ayamattho kathinadussadānañattidutiyakammavācāya ca kathinubbhārakammavācāya ca atthañca",
  "tika-vin08t29:120_11": "adhippāyañca suṭṭhu vinicchinitvā pubbāparaṁ saṁsanditvā paccetabboti.",
  "tika-vin08t29:121_0": "Ettha siyā – kathinubbhāraṁ yācantānaṁ sabbesaṁ kathinubbhāro dātabbo, udāhu ekaccānanti,",
  "tika-vin08t29:121_1": "kiñcettha – yadi tāva sabbesaṁ dātabbo, kathinubbhārakammena pañcānisaṁsavigamanato",
  "tika-vin08t29:121_2": "saṅghassa lābhantarāyo bhaveyya, atha ekaccānaṁ mukholokanaṁ viya siyāti? Yadi kathinatthāramūlakalābhato",
  "tika-vin08t29:121_3": "kathinubbhāramūlakalābho mahanto bhaveyya, tesaṁ yācantānaṁ kathinubbhāro dātabbo.",
  "tika-vin08t29:121_4": "Yadi appako, na dātabbo. Yadi samo, kulappasādatthāya dātabboti. Tathā hi vuttaṁ",
  "tika-vin08t29:121_5": "aṭṭhakathāyaṁ (pāci. aṭṭha. 927) ‘‘kīdiso kathinuddhāro dātabbo, kīdiso na dātabboti?",
  "tika-vin08t29:121_6": "Yassa atthāramūlako ānisaṁso mahā, ubbhāramūlako appo, evarūpo na dātabbo. Yassa",
  "tika-vin08t29:121_7": "pana atthāramūlako ānisaṁso appo, ubbhāramūlako mahā, evarūpo dātabbo. Samānisaṁsopi",
  "tika-vin08t29:121_8": "saddhāparipālanatthaṁ dātabbovā’’ti. Imināpi viññāyati ‘‘pañcānisaṁsānaṁ kāraṇabhūtaṁ",
  "tika-vin08t29:121_9": "atthārakammameva uddharīyati, na kathinadussadānabhūtaṁ ñattidutiyakamma’’nti.",
  "tika-vin08t29:122_0": "Ānisaṁsakathāyaṁ pañcāti idāni vuccamānā anāmantacārādayo pañca kiriyā. Kappissantīti",
  "tika-vin08t29:122_1": "kappā bhavissanti, anāpattikāraṇā bhavissantīti attho. Anāmantacāroti anāmantetvā",
  "tika-vin08t29:122_2": "caraṇaṁ. Yo hi dāyakehi bhattena nimantito hutvā sabhatto samāno vihāre santaṁ bhikkhuṁ",
  "tika-vin08t29:122_3": "anāmantetvā kulesu cārittaṁ āpajjati, tassa bhikkhuno cārittasikkhāpadena pācittiyāpatti",
  "tika-vin08t29:122_4": "hoti, sā āpatti atthatakathinassa na hotīti attho. Tattha cārittasikkhāpadaṁ nāma",
  "tika-vin08t29:122_5": "‘‘yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ",
  "tika-vin08t29:122_6": "vā pacchābhattaṁ vā kulesu cārittaṁ āpajjeyya aññatra samayā, pācittiyaṁ. Tatthāyaṁ",
  "tika-vin08t29:122_7": "samayo cīvaradānasamayo cīvarakārasamayo, ayaṁ tattha samayo’’ti acelakavagge pañcamasikkhāpadaṁ",
  "tika-vin08t29:122_8": "(pāci. 299-300). Cīvaravippavāsoti tiṇṇaṁ cīvarānaṁ aññatarena vā sabbena vā vinā",
  "tika-vin08t29:122_9": "hatthapāse akatvā aruṇuṭṭhāpanaṁ, evaṁ karotopi dutiyakathinasikkhāpadena āpatti",
  "tika-vin08t29:122_10": "na hotīti adhippāyo. Tattha ca dutiyakathinasikkhāpadaṁ nāma ‘‘niṭṭhitacīvarasmiṁ",
  "tika-vin08t29:122_11": "pana bhikkhunā ubbhatasmiṁ kathine ekarattampi ce bhikkhu ticīvarena vippavaseyya",
  "tika-vin08t29:122_12": "aññatra bhikkhusammutiyā, nissaggiyaṁ pācittiya’’nti āgataṁ nissaggiyesu dutiyasikkhāpadaṁ (pārā. 472).",
  "tika-vin08t29:123_0": "Gaṇabhojananti etena gaṇabhojanasikkhāpadena anāpatti vuttāti sambandho. Tattha gaṇabhojanaṁ",
  "tika-vin08t29:123_1": "nāma ‘‘amhākaṁ bhattaṁ dethā’’ti bhikkhūnaṁ viññattiyā vā ‘‘amhākaṁ bhattaṁ gaṇhathā’’ti",
  "tika-vin08t29:123_2": "dāyakānaṁ nimantanena vā akappiyavohārena cattāro vā atirekā vā bhikkhū ekato paṭiggaṇhitvā",
  "tika-vin08t29:123_3": "ekato bhuñjanaṁ. Gaṇabhojanasikkhāpadaṁ nāma ‘‘gaṇabhojane aññatra samayā pācittiyaṁ.",
  "tika-vin08t29:123_4": "Tatthāyaṁ samayo gilānasamayo cīvaradānasamayo cīvarakārasamayo addhānagamanasamayo",
  "tika-vin08t29:123_5": "nāvābhiruhanasamayo mahāsamayo samaṇabhattasamayo, ayaṁ tattha samayo’’ti āgataṁ",
  "tika-vin08t29:123_6": "bhojanavagge dutiyasikkhāpadaṁ (pāci. 215). Anadhiṭṭhitaṁ avikappitaṁ vaṭṭatīti paṭhamakathinasikkhāpadena",
  "tika-vin08t29:123_7": "āpatti na hotīti adhippāyo. Tattha paṭhamakathinasikkhāpadaṁ nāma ‘‘niṭṭhitacīvarasmiṁ",
  "tika-vin08t29:123_8": "pana bhikkhunā ubbhatasmiṁ kathine dasāhaparamaṁ atirekacīvaraṁ dhāretabbaṁ, taṁ",
  "tika-vin08t29:123_9": "atikkāmayato nissaggiyaṁ pācittiya’’nti āgataṁ nissaggiyesu paṭhamasikkhāpadaṁ (pārā.",
  "tika-vin08t29:123_10": "472). Kathinatthatasīmāyāti upacārasīmaṁ sandhāya vuttaṁ. Matakacīvaranti matassa",
  "tika-vin08t29:123_11": "cīvaraṁ. Tatruppādenāti saṅghasantakena ārāmuyyānakhettavatthuādinā. Yaṁ saṅghikaṁ",
  "tika-vin08t29:123_12": "cīvaraṁ uppajjati, taṁ tesaṁ bhavissatīti iminā cīvarameva kathinatthārakānaṁ bhikkhūnaṁ",
  "tika-vin08t29:123_13": "santakaṁ hoti, tato aññaṁ piṇḍapātabhesajjādikaṁ āgatāgatassa saṅghassa santakaṁ hotīti dasseti.",
  "tika-vin08t29:124": "Evaṁ aṭṭhaṅgasampanno, lajjī bhikkhu supesalo;",
  "tika-vin08t29:125": "Kareyya kathinatthāraṁ, ubbhārañcāpi sādhukanti.",
  "tika-vin08t29:126": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t29:127": "Kathinatthāravinicchayakathālaṅkāro nāma",
  "tika-vin08t29:128": "Ekūnatiṁsatimo paricchedo."
}