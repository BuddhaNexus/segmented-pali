{
  "tika-s0103t7:0": "8. Siṅgālasuttavaṇṇanā",
  "tika-s0103t7:1": "Nidānavaṇṇanā",
  "tika-s0103t7:2_0": "242. Pākārena parikkhittanti padaṁ ānetvā sambandho. Gopuraṭṭālakayuttanti dvārapāsādena",
  "tika-s0103t7:2_1": "ceva tattha tattha pākāramatthake patiṭṭhāpitaaṭṭālakehi ca yuttaṁ. Veḷūhi parikkhittattā,",
  "tika-s0103t7:2_2": "abbhantare pupphūpagaphalūpagarukkhasañchannattā ca nīlobhāsaṁ. Chāyūdakasampattiyā,",
  "tika-s0103t7:2_3": "bhūmibhāgasampattiyā ca manoramaṁ.",
  "tika-s0103t7:3": "Kāḷakavesenāti kalandakarūpena. Nivāpanti bhojanaṁ. Tanti uyyānaṁ.",
  "tika-s0103t7:4_0": "‘‘Kho panā’’ti vacanālaṅkāramattametanti tena samayenāti atthavacanaṁ yuttaṁ. Gahapati",
  "tika-s0103t7:4_1": "mahāsāloti gahapatibhūto mahāsāro, ra-kārassa la-kāraṁ katvā ayaṁ niddeso. Vibhavasampattiyā",
  "tika-s0103t7:4_2": "mahāsārappatto kuṭumbiko. ‘‘Putto panassa assaddho’’tiādi aṭṭhuppattiko yaṁ suttanikkhepoti",
  "tika-s0103t7:4_3": "taṁ aṭṭhuppattiṁ dassetuṁ āraddhaṁ. Kammaphalasaddhāya abhāvena assaddho. Ratanattaye",
  "tika-s0103t7:4_4": "pasādābhāvena appasanno. Evamāhāti evaṁ idāni vuccamānākārena vadati.",
  "tika-s0103t7:5": "Yāvajīvaṁ anussaraṇīyā hoti hitesitāya vuttā pacchimā vācāti adhippāyena. Puthudisāti visuṁ visuṁ disā, tā pana anekāti āha ‘‘bahudisā’’ti.",
  "tika-s0103t7:6_0": "243.‘‘Na tāva paviṭṭho’’tiādīsu vattabbaṁ heṭṭhā vuttameva. Na idānevāti na imāya",
  "tika-s0103t7:6_1": "eva velāya. Kiṁ carahīti āha ‘‘paccūsasamayepī’’tiādi. Gihivinayanti gihīnaṁ gahaṭṭhānaṁ",
  "tika-s0103t7:6_2": "vinayatantibhūtaṁ ‘‘gihinā evaṁ vattitabba’’nti gahaṭṭhācārassa gahaṭṭhavattassa",
  "tika-s0103t7:6_3": "anavasesato imasmiṁ sutte savisesaṁ katvā vuttattā. Tathevāti yathā buddhacakkhunā",
  "tika-s0103t7:6_4": "diṭṭhaṁ, tatheva passi. Namassati vattavasena kattabbanti gahetvā ṭhitattā.",
  "tika-s0103t7:7": "Chadisādivaṇṇanā",
  "tika-s0103t7:8_0": "244.Vacanaṁ sutvāva cintesi buddhānubhāvena attasammāpaṇidhānanimittena puññabalena",
  "tika-s0103t7:8_1": "ca codiyamāno. Na kira tā etāti tā cha disā etā idāni mayā namassiyamānā puratthimādikā",
  "tika-s0103t7:8_2": "na honti kirāti. Nipātamattanti anatthakabhāvaṁ tassa vadati. Pucchāpadanti pucchāvacanaṁ.",
  "tika-s0103t7:9_0": "Bhagavā gahapatiputtena namassitabbā cha disā pucchito desanākusalatāya ādito eva",
  "tika-s0103t7:9_1": "tā akathetvā tassa tāva paṭipattiyā naṁ bhājanabhūtaṁ kātuṁ vajjanīyavajjanatthañceva",
  "tika-s0103t7:9_2": "sevitabbasevanatthañca ovādaṁ dento ‘‘yato kho gahapatiputtā’’tiādinā desanaṁ ārabhi.",
  "tika-s0103t7:9_3": "Tattha kammakilesāti kammabhūtā saṁkilesā. Kilissantīti kiliṭṭhā malīnā viya ṭhitā,",
  "tika-s0103t7:9_4": "upatāpitā ca hontīti attho. Tasmāti kilissananimittattā. Yadipi surāpānaṁ pañcaverabhāvena",
  "tika-s0103t7:9_5": "upāsakehi parivajjanīyaṁ, tassa pana apāyamukhabhāvena parato vattukāmatāya pāṇātipātādike",
  "tika-s0103t7:9_6": "eva sandhāya ‘‘cattāro’’ti vuttaṁ, na ‘‘pañcā’’ti. ‘‘Visuṁ akammapathabhāvato cā’’ti",
  "tika-s0103t7:9_7": "apare. ‘‘Surāpānampi ‘surāmerayapānaṁ, bhikkhave, āsevitaṁ bhāvitaṁ bahulīkataṁ nirayasaṁvattanika’ntiādi",
  "tika-s0103t7:9_8": "(a. ni. 8.40) vacanato visuṁ kammapathabhāvena āgataṁ. Tathā hi taṁ duccaritakammaṁ",
  "tika-s0103t7:9_9": "hutvā duggatigāmipiṭṭhivattakabhāvena niyata’’nti keci, tesaṁ matena ekādasa kammapathā",
  "tika-s0103t7:9_10": "siyuṁ . Tasmā yathāvuttesveva kammapathesu upakārakattasabhāgattavasena anuppaveso",
  "tika-s0103t7:9_11": "daṭṭhabboti ‘‘visuṁ akammapathabhāvato cā’’ti suvuttametaṁ. Surāpānassa bhogāpāyamukhabhāvena",
  "tika-s0103t7:9_12": "vattukāmatāya ‘‘cattāro’’ tveva avoca. Tiṭṭhati ettha phalaṁ tadāyattavuttitāyāti",
  "tika-s0103t7:9_13": "ṭhānaṁ, hetūti āha ‘‘ṭhānehīti kāraṇehī’’ti. Apenti apagacchanti, apeti vā etehīti",
  "tika-s0103t7:9_14": "apāyā, apāyānaṁ, apāyā eva vā mukhāni dvārānīti apāyamukhāni. Vināsamukhānīti etthāpi eseva nayo.",
  "tika-s0103t7:10_0": "Kiñcāpi ‘‘ariyasāvakassā’’ti pubbe sādhāraṇato vuttaṁ, visesato pana paṭhamāya bhūmiyaṁ",
  "tika-s0103t7:10_1": "ṭhitasseva vakkhamānanayo yujjatīti ‘‘soti so sotāpanno’’ti vuttaṁ. Pāpaka-saddo",
  "tika-s0103t7:10_2": "nihīnapariyāyoti ‘‘lāmakehī’’ti vuttaṁ. Apāyadukkhaṁ, vaṭṭadukkhañca pāpentīti vā",
  "tika-s0103t7:10_3": "pāpakā, tehi pāpakehi. Cha disā paṭicchādentoti tena tena bhāgena dissantīti ‘‘disā’’ti",
  "tika-s0103t7:10_4": "saññite cha bhāge satte yathā tehi saddhiṁ attano chiddaṁ na hoti, evaṁ paṭicchādento",
  "tika-s0103t7:10_5": "paṭisandhārento. Vijinanatthāyāti abhibhavanatthāya. Yo hi diṭṭhadhammikaṁ, samparāyikañca",
  "tika-s0103t7:10_6": "anatthaṁ parivajjanavasena abhibhavati, tato eva tadubhayatthaṁ sampādeti, so ubhayalokavijayāya",
  "tika-s0103t7:10_7": "paṭipanno nāma hoti paccatthikaniggaṇhanato, sakatthasampādanato ca. Tenāha ‘‘ayañceva",
  "tika-s0103t7:10_8": "loko’’tiādi. Pāṇātipātādīni pañca verāni verappasavanato. Āraddho hotīti saṁsādhito",
  "tika-s0103t7:10_9": "hoti, tayidaṁ saṁsādhanaṁ kittisaddena idha sattānaṁ cittatosanena , verābhāvāpādanena",
  "tika-s0103t7:10_10": "ca hotīti āha ‘‘paritosito ceva nipphādito cā’’ti. Puna pañca verānīti pañca veraphalāni uttarapadalopena.",
  "tika-s0103t7:11_0": "Katamassāti katame assa. Kilesasampayuttattā kilesoti taṁyogato taṁsadisaṁ vadati",
  "tika-s0103t7:11_1": "yathā ‘‘pītisukhaṁ paṭhamaṁ jhānaṁ, (dī. ni. 1.226; ma. ni. 1.271, 287, 297; saṁ.",
  "tika-s0103t7:11_2": "ni. 2.152; a. ni. 4.123; 5.28; pārā. 11; dha. sa. 499; vibha. 508) nīlaṁ vattha’’nti",
  "tika-s0103t7:11_3": "ca. Sampayuttatā cettha tadekaṭṭhatāya veditabbā, na ekuppādāditāya. Evañca katvā",
  "tika-s0103t7:11_4": "pāṇātipātakammassa diṭṭhimānalobhādīhipi kiliṭṭhatā siddhā hoti, micchācārassa dosādīhi",
  "tika-s0103t7:11_5": "kiliṭṭhatā. Tenāha ‘‘saṁkilesoyevā’’tiādi. Pubbe vuttaatthavasena pana sammukhenapi",
  "tika-s0103t7:11_6": "nesaṁ kilesapariyāyo labbhateva. Etadatthaparidīpakamevāti yo ‘‘pāṇātipāto kho’’tiādinā",
  "tika-s0103t7:11_7": "vutto, etassa atthassa paridīpakameva. Yadi evaṁ kasmā puna vuttanti āha ‘‘gāthābandha’’nti,",
  "tika-s0103t7:11_8": "tassa atthassa sukhaggahaṇatthaṁ bhagavā gāthābandhaṁ avocāti adhippāyo.",
  "tika-s0103t7:12": "Catuṭhānādivaṇṇanā",
  "tika-s0103t7:13_0": "246. ‘‘Pāpakammaṁ karotī’’ti kasmā ayaṁ uddesaniddeso pavattoti antolīnacodanaṁ sandhāya",
  "tika-s0103t7:13_1": "‘‘idaṁ bhagavā’’tiādi vuttaṁ. Sukkapakkhavasena hi uddeso kato, kaṇhapakkhavasena",
  "tika-s0103t7:13_2": "ca niddeso āraddho. Kāraketi pāpakammassa kārake. Akārako pākaṭo hoti yathā paṭipajjanto",
  "tika-s0103t7:13_3": "pāpaṁ karoti nāma, tathā appaṭipajjanato. Saṁkilesadhammavivajjanapubbakaṁ vodānadhammapaṭipattiācikkhanaṁ",
  "tika-s0103t7:13_4": "idha desanākosallaṁ. Paṭhamataraṁ kārakaṁ dassento āha yathā ‘‘vāmaṁ muñca dakkhiṇaṁ",
  "tika-s0103t7:13_5": "gaṇhā’’ti (dha. sa. aṭṭha. 498) tathā hi bhagavā aṭṭhatiṁsa maṅgalāni dassento ‘‘asevanā",
  "tika-s0103t7:13_6": "ca bālāna’’nti (khu. pā. 5.3; su. ni. 262) vatvā ‘‘paṇḍitānañca sevanā’’ti (khu.",
  "tika-s0103t7:13_7": "pā. 5.3; su. ni. 262) avoca. Chandāgatinti ettha sandhivasena saralopoti dassento",
  "tika-s0103t7:13_8": "āha ‘‘chandena pemena agati’’nti. Chandāti hetumhi nissakkavacananti āha ‘‘chandenā’’ti.",
  "tika-s0103t7:13_9": "Chanda-saddo cettha taṇhāpariyāyo, na kusalacchandādipariyāyoti āha ‘‘pemenā’’ti.",
  "tika-s0103t7:13_10": "Parapadesūti ‘‘dosāgatiṁ gacchanto’’tiādīsu vākyesu. ‘‘Eseva nayo’’ti iminā ‘‘dosena",
  "tika-s0103t7:13_11": "kopenā’’ti evamādi atthavacanaṁ atidisati. Mittoti daḷhamitto, sambhattoti attho.",
  "tika-s0103t7:13_12": "Sandiṭṭhoti diṭṭhamattasahāyo. Pakativeravasenāti pakatiyā uppannaveravasena, cirakālānubandhavirodhavasenāti",
  "tika-s0103t7:13_13": "attho. Tenevāha ‘‘taṅkhaṇuppannakodhavasena vā’’ti. Yaṁ vā taṁ vā ayuttaṁ akāraṇaṁ",
  "tika-s0103t7:13_14": "vatvā. Visame corādike, visamāni vā kāyaduccaritādīni samādāya vattanena nissito visamanissito.",
  "tika-s0103t7:14": "Chandāgatiādīni na gacchati maggeneva catunnampi agatigamanānaṁ pahīnattā, agatigamanānīti ca tathāpavattā apāyagamanīyā akusalacittuppādā veditabbā agati gacchati etehīti.",
  "tika-s0103t7:15_0": "Yassati tena kittīyatīti yaso, thutighoso. Yassati tena purecarānucarabhāvena parivārīyatīti",
  "tika-s0103t7:15_1": "yaso, parivāroti āha ‘‘kittiyasopi parivārayasopī’’ti. Parihāyatīti pubbe yo ca yāvatake",
  "tika-s0103t7:15_2": "labbhati, tato parito hāyati parikkhayaṁ gacchati.",
  "tika-s0103t7:16": "Chaapāyamukhādivaṇṇanā",
  "tika-s0103t7:17_0": "247. Pūve bhājane pakkhipitvā tajjaṁ udakaṁ datvā madditvā katā pūvasurā. Evaṁ sesasurāpi.",
  "tika-s0103t7:17_1": "Kiṇṇāti pana tassā surāya bījaṁ vuccati, ye ‘‘surāmodakā’’ tipi vuccanti, te pakkhipitvā",
  "tika-s0103t7:17_2": "katā kiṇṇapakkhittā. Harītakīsāsapādinānāsambhārehi saṁyojitā sambhārasaṁyuttā. Madhukatālanāḷikerādipuppharaso",
  "tika-s0103t7:17_3": "cirapārivāsiko pupphāsavo. Panasādiphalaraso phalāsavo. Muddikāraso madhvāsavo. Ucchuraso",
  "tika-s0103t7:17_4": "guḷāsavo. Harītakāmalakakaṭukabhaṇḍādinānāsambhārānaṁ raso cirapārivāsiko sambhārasaṁyutto.",
  "tika-s0103t7:17_5": "Taṁ sabbampīti taṁ sabbaṁ dasavidhampi. Madakaraṇavasenamajjaṁ pivantaṁ madayatīti",
  "tika-s0103t7:17_6": "katvā. Surāmerayamajje pamādaṭṭhānaṁ surāmerayamajjapamādaṭṭhānaṁ. Anu anu yogoti",
  "tika-s0103t7:17_7": "punappunaṁ taṁsamaṅgitā. Tenāha ‘‘punappunaṁ karaṇa’’nti, aparāparaṁ pavattananti",
  "tika-s0103t7:17_8": "attho. Uppannā ceva bhogā parihāyanti pānabyasanena byasanakaraṇato. Anuppannā ca",
  "tika-s0103t7:17_9": "nuppajjanti pamattassa kammantesu ñāyakaraṇābhāvato. Bhogānanti bhuñjitabbaṭṭhena",
  "tika-s0103t7:17_10": "‘‘bhogā’’ti laddhanāmānaṁ kāmaguṇānaṁ. Apāyamukha-saddassa attho heṭṭhā vutto eva.",
  "tika-s0103t7:17_11": "Avelāyāti ayuttavelāya. Yadā vicarato attharakkhādayo na honti. Visikhāsu cariyāti racchāsu vicaraṇaṁ.",
  "tika-s0103t7:18_0": "Samajjā vuccati maho, yattha naccānipi payojīyanti, tesaṁ dassanādiatthaṁ tattha",
  "tika-s0103t7:18_1": "abhirativasena caraṇaṁ upagamanaṁ samajjābhicaraṇaṁ. Naccādidassanavasenāti naccādīnaṁ",
  "tika-s0103t7:18_2": "dassanādivasenāti ādisaddalopo daṭṭhabbo, dassanena vā savanampi gahitaṁ virūpekasesanayena.",
  "tika-s0103t7:18_3": "Ālocanasabhāvatāya vā pañcaviññāṇānaṁ savanakiriyāyapi dassanasaṅkhepasambhavato",
  "tika-s0103t7:18_4": "‘‘dassanavasena’’ icceva vuttaṁ. Idha cittālasiyatā akāraṇanti ‘‘kāyālasiyatā’’ti",
  "tika-s0103t7:18_5": "vuttaṁ. Yuttappayuttatāti tappasutatā atirekataratāya.",
  "tika-s0103t7:19": "Surāmerayassa chaādīnavādivaṇṇanā",
  "tika-s0103t7:20_0": "248. Sayaṁ daṭṭhabbanti sandiṭṭhaṁ. Sandiṭṭhameva sandiṭṭhikaṁ, dhanajānisaddāpekkhāya",
  "tika-s0103t7:20_1": "pana itthiliṅgavasena niddeso, diṭṭhadhammikāti ayamettha atthoti āha ‘‘idhalokabhāvinī’’ti.",
  "tika-s0103t7:20_2": "Samaṁ, sammā passitabbāti vā sandiṭṭhikā, pānasamakālabhāvinīti attho. Kalahappavaḍḍhanī",
  "tika-s0103t7:20_3": "mittassa kalahe anādīnavadassibhāvato. Khettaṁ uppattiṭṭhānabhāvato. Āyatananti vā",
  "tika-s0103t7:20_4": "kāraṇaṁ, ākaro vāti attho. Paraloke akittiṁ pāpuṇanti akittisaṁvattaniyassa kammassa",
  "tika-s0103t7:20_5": "pasavanato. Kopīnaṁ vā pākaṭabhāvena akattabbarahassakammaṁ. Surāmadamattā ca pubbe",
  "tika-s0103t7:20_6": "attanā kataṁ tādisaṁ kammaṁ amattakāle chādentā vicaritvā mattakāle paccatthikānampi",
  "tika-s0103t7:20_7": "vivaranti pākaṭaṁ karonti, tena tesaṁ sā surā tassa kopīnassa nidaṁsanato ‘‘kopīnanidaṁsanī’’ti",
  "tika-s0103t7:20_8": "vuccatīti evamettha attho daṭṭhabbo. Kammassakatāpaññanti nidassanamattaṁ daṭṭhabbaṁ.",
  "tika-s0103t7:20_9": "‘‘Yaṁ kiñci lokiyaṁ paññaṁ dubbalaṁ karotiyevā’’ti hi sakkā viññātuṁ. Tathā hi byatirekamukhena",
  "tika-s0103t7:20_10": "tamatthaṁ patiṭṭhapetuṁ ‘‘maggapaññaṁ panā’’tiādi vuttaṁ. ‘‘Antomukhameva na pavisatī’’ti",
  "tika-s0103t7:20_11": "iminā surāya maggapaññādubbalakaraṇassa durasamussāritabhāvamāha . Nanu cevaṁ surāya",
  "tika-s0103t7:20_12": "tassā paññāya dubbalīkaraṇe sāmatthiyavighāto acodito hoti ariyānaṁ anuppayogasseva",
  "tika-s0103t7:20_13": "coditattāti? Nayidaṁ evaṁ upayogopi nāma sadā tesaṁ natthi, kuto kiccakaraṇanti imassa",
  "tika-s0103t7:20_14": "atthassa vuttattā. Atha pana aṭṭhānaparikappavasenassā kadāci siyā upayogo, tathāpi",
  "tika-s0103t7:20_15": "so tassā dubbaliyaṁ īsakampi kātuṁ nālameva sammadeva paṭipakkhadūrībhāvena suppatiṭṭhitabhāvato.",
  "tika-s0103t7:20_16": "Tenāha ‘‘maggapaññaṁ pana dubbalaṁ kātuṁ na sakkotī’’ti. Maggasīsena cettha ariyānaṁ",
  "tika-s0103t7:20_17": "sabbassāpi lokiyalokuttarāya paññāya dubbalabhāvāpādāne asamatthatā dassitāti daṭṭhabbaṁ.",
  "tika-s0103t7:20_18": "Pajjati etena phalanti padaṁ, kāraṇaṁ.",
  "tika-s0103t7:21_0": "249.Attāpissa akālacārissa agutto sarasato arakkhito upakkamatopi parivajjanīyānaṁ",
  "tika-s0103t7:21_1": "aparivajjanato. Tenāha ‘‘avelāya caranto hī’’tiādi. Kaṇṭakādīnipīti pi-saddena sobbhādike",
  "tika-s0103t7:21_2": "saṅgaṇhāti. Verinopīti pi-saddena corādikā saṅgayhanti. Puttadārāti ettha puttaggahaṇena",
  "tika-s0103t7:21_3": "puttīpi gahitāti āha ‘‘puttadhītaro’’ti. Bahi patthananti kāmapatthanāvasena antogehassitato",
  "tika-s0103t7:21_4": "nibaddhavatthuto bahiddhā patthanaṁ katvā. Aññehi katapāpakammesūti parehi katāsu",
  "tika-s0103t7:21_5": "pāpakiriyāsu. Saṅkitabbo hoti akāle tattha tattha caraṇato. Ruhati yasmiṁ padese",
  "tika-s0103t7:21_6": "corikā pavattā, tattha parehi diṭṭhattā. Vattuṁ na sakkāti ‘‘ettakaṁ dukkhaṁ, ettakaṁ",
  "tika-s0103t7:21_7": "domanassa’’nti paricchinditvā vattuṁ na sakkā. Taṁ sabbampi vikālacārimhi puggale",
  "tika-s0103t7:21_8": "āharitabbaṁ tassa upari pakkhipitabbaṁ hoti. Kathaṁ? Aññasmiṁ puggale tathārūpe āsaṅkitabbe",
  "tika-s0103t7:21_9": "asati. Itīti evaṁ. Soti vikālacārī. Purakkhato purato attano upari āsaṅkante katvā carati.",
  "tika-s0103t7:22_0": "250.Naṭanāṭakādinaccanti naṭehi nāṭakehi naccitabbanāṭakādinaccavidhi. Ādi-saddena",
  "tika-s0103t7:22_1": "avasiṭṭhaṁ sabbaṁ saṅgaṇhāti. ‘‘Tattha gantabbaṁ hotī’’ti vatvā tatthassa gamanena",
  "tika-s0103t7:22_2": "yathā anuppannānaṁ bhogānaṁ anuppādo, uppannānañca vināso hoti, taṁ dassetuṁ ‘‘tassā’’tiādi",
  "tika-s0103t7:22_3": "vuttaṁ. Gītanti saragataṁ, pakaraṇagataṁ , tāḷagataṁ, apadhānagatanti gandhabbasatthavihitaṁ",
  "tika-s0103t7:22_4": "aññampi sabbaṁ gītaṁ veditabbaṁ. Vāditanti vīṇāveṇumudiṅgādivādanaṁ. Akkhānanti bhāratayuddhasītāharaṇādiakkhānaṁ.",
  "tika-s0103t7:22_5": "Pāṇissaranti kaṁsatāḷaṁ, ‘‘pāṇitāḷa’’ntipi vadanti. Kumbhathūnanti caturassaambaṇakatāḷaṁ.",
  "tika-s0103t7:22_6": "‘‘Kuṭabherisaddo’’ti keci. ‘‘Eseva nayo’’ti iminā ‘‘kasmiṁ ṭhāne’’tiādinā nacce vuttamatthaṁ gītādīsu atidisati.",
  "tika-s0103t7:23_0": "251.Jayanti jūtaṁ jinanto. Veranti jitena kīḷakapurisena jayanimittaṁ attano upari",
  "tika-s0103t7:23_1": "veraṁ virodhaṁ pasavati uppādeti. Tañhissa verapasavanaṁ dassetuṁ ‘‘jitaṁ mayā’’tiādi",
  "tika-s0103t7:23_2": "vuttaṁ. Jinoti jūtaparājayāpannāya dhanajāniyā jino. Tenāha ‘‘aññena jito samāno’’tiādi.",
  "tika-s0103t7:23_3": "Vittaṁ anusocatīti taṁ jinaṁ vittaṁ uddissa anutthunati. Vinicchayaṭṭhāneti yasmiṁ",
  "tika-s0103t7:23_4": "kismiñci aṭṭavinicchayaṭṭhāne. Sakkhipuṭṭhassāti sakkhibhāvena puṭṭhassa. Akkhasoṇḍoti",
  "tika-s0103t7:23_5": "akkhadhutto. Jūtakaroti jūtapamādaṭṭhānānuyutto. Tvampi nāma kulaputtoti kulaputto",
  "tika-s0103t7:23_6": "nāma tvaṁ, na mayaṁ tayi kolaputtiyaṁ idāni passāmāti adhippāyo. Chinnabhinnakoti",
  "tika-s0103t7:23_7": "chinnabhinnahirottappo, ahiriko anottappīti attho. Tassa kāraṇāti tassa atthāya.",
  "tika-s0103t7:24": "Anicchitoti na icchito. Positabbā bhavissati jūtaparājayena sabbakālaṁ rittatucchabhāvato.",
  "tika-s0103t7:25": "Pāpamittatāya chaādīnavādivaṇṇanā",
  "tika-s0103t7:26_0": "252.Akkhadhuttāti akkhesu dhuttā, akkhanimittaṁ atthavināsakā. Itthisoṇḍāti itthīsu",
  "tika-s0103t7:26_1": "soṇḍā, itthisambhoganimittaṁ ātappanakā. Tathā bhattasoṇḍādayo veditabbā. Pipāsāti",
  "tika-s0103t7:26_2": "uparūpari surāpipāsā. Tenāha ‘‘pānasoṇḍā’’ti. Nekatikādayo heṭṭhā vuttā eva. Mettiuppattiṭṭhānatāya",
  "tika-s0103t7:26_3": "mittā honti. Tasmāti pāpamittatāya.",
  "tika-s0103t7:27_0": "253.Kammantanti kammaṁ, yathā suttaṁyeva suttanto, evaṁ kammaṁyeva kammanto, taṁ",
  "tika-s0103t7:27_1": "kātuṁ gacchāmāti vutto. Kammaṁ vā anto niṭṭhānaṁ gacchati etthāti kammanto, kammakaraṇaṭṭhānaṁ,",
  "tika-s0103t7:27_2": "taṁ gacchāmāti vutto.",
  "tika-s0103t7:28_0": "Pannasakhāti suraṁ pātuṁ panne paṭipajjante eva sakhāti pannasakhā. Tenāha ‘‘ayamevattho’’ti.",
  "tika-s0103t7:28_1": "‘‘Sammiyasammiyo’’ti vacanamettha atthīti sammiyasammiyo. Tenāha ‘‘sammasammāti vadanto’’ti.",
  "tika-s0103t7:28_2": "Sahāyo hotīti sahāyo viya hoti. Otārameva gavesatīti randhameva pariyesati anatthamassa",
  "tika-s0103t7:28_3": "kātukāmo. Verappasavoti parehi attani verassa pasavanaṁ anupavattanaṁ. Tenāha ‘‘verabahulatā’’ti.",
  "tika-s0103t7:28_4": "Paresaṁ kariyamāno anattho ettha atthīti anattho, tabbhāvo anatthatāti āha ‘‘anatthakāritā’’ti.",
  "tika-s0103t7:28_5": "Yo hi paresaṁ anatthaṁ karoti, so atthato attano anatthakāro nāma, tasmā anatthatāti",
  "tika-s0103t7:28_6": "ubhayānatthakāritā. Ariyo vuccati satto, kucchito ariyo kadariyo. Yassa dhammassa",
  "tika-s0103t7:28_7": "vasena so ‘‘kadariyo’’ti vuccati, so dhammo kadariyatā, macchariyaṁ. Taṁ pana dubbisajjanīyabhāve",
  "tika-s0103t7:28_8": "ṭhitaṁ sandhāyāha ‘‘suṭṭhu kadariyatā thaddhamacchariyabhā’’voti. Avipaṇṇasabhāvato",
  "tika-s0103t7:28_9": "uṭṭhātuṁ asakkonto ca iṇaṁ gaṇhanto saṁsīdantova iṇaṁ vigāhati nāma. Sūriye anuggate",
  "tika-s0103t7:28_10": "eva kammante anārabhanto rattiṁ anuṭṭhānasīlo.",
  "tika-s0103t7:29_0": "Atthāti dhanāni. Atikkamantīti apagacchanti. Atha vā atthāti kiccāni. Atikkamantīti",
  "tika-s0103t7:29_1": "atikkantakālāni honti, tesaṁ atikkamopi atthato dhanānameva atikkamo. Iminā kathāmaggenāti",
  "tika-s0103t7:29_2": "iminā ‘‘yato kho gahapatiputtā’’tiādi (dī. ni. 3.244) nayappavattena kathāsaṅkhātena",
  "tika-s0103t7:29_3": "hitādhigamūpāyena. Ettakaṁ kammanti cattāro kammakilesā, cattāri agatigamanāni, cha",
  "tika-s0103t7:29_4": "bhogānaṁ apāyamukhānīti evaṁ vuttaṁ cuddasavidhaṁ pāpakammaṁ.",
  "tika-s0103t7:30": "Mittapatirūpakavaṇṇanā",
  "tika-s0103t7:31_0": "254.Anatthoti ‘‘bhogajāni, āyasakyaṁ, parisamajjhe maṅkubhāvo, sammūḷhamaraṇa’’nti",
  "tika-s0103t7:31_1": "evaṁ ādiko diṭṭhadhammiko ‘‘duggatiparikileso, sugatiyañca appāyukatā, bahvābādhatā,",
  "tika-s0103t7:31_2": "atidaliddatā, appannapānatā’’ti evaṁ ādiko ca anattho uppajjati. Yāni kānici bhayānīti",
  "tika-s0103t7:31_3": "attānuvādabhayaparānuvādabhayadaṇḍabhayādīni loke labbhamānāni yāni kānici bhayāni.",
  "tika-s0103t7:31_4": "Upaddavāti antarāyā. Upasaggāti sarīrena saṁsaṭṭhāni viya uparūpari uppajjanakāni",
  "tika-s0103t7:31_5": "byasanāni. Aññadatthūti ekantenāti etasmiṁ atthe nipāto ‘‘aññadatthudaso’’tiādīsu",
  "tika-s0103t7:31_6": "(dī. ni. 1.42) viyāti vuttaṁ ‘‘ekaṁsenā’’ti. Yaṁ kiñci gahaṇayogyaṁ haratiyeva gaṇhātiyeva.",
  "tika-s0103t7:31_7": "Vācā eva paramā etassa kammanti vacīparamo. Tenāha ‘‘vacanamattenevā’’tiādi. Anuppiyanti",
  "tika-s0103t7:31_8": "takkanaṁ, yaṁ vā ‘‘rucī’’ti vuccati yehi surāpānādīhi bhogā apenti vigacchanti, tesu",
  "tika-s0103t7:31_9": "tesaṁ apāyesu byasanahetūsu sahāyo hoti.",
  "tika-s0103t7:32_0": "255.Hārakoyeva hoti, na dāyako, tamassa ekaṁsato hārakabhāvaṁ dassetuṁ ‘‘sahāyassā’’tiādi",
  "tika-s0103t7:32_1": "vuttaṁ. Yaṁ kiñci appakanti pupphaphalādi yaṁ kiñci parittaṁ vatthuṁ datvā, bahuṁ",
  "tika-s0103t7:32_2": "pattheti bahuṁ mahagghaṁ vatthayugādiṁ paccāsīsati. Dāso viya hutvā mittassa taṁ",
  "tika-s0103t7:32_3": "taṁ kiccaṁ karonto kathaṁ amitto nāma jātoti āha ‘‘aya’’ntiādi. Yassa kiccaṁ karoti",
  "tika-s0103t7:32_4": "anatthaparihāratthaṁ, attano mittabhāvadassanatthañca, taṁ sevati. Atthakāraṇāti",
  "tika-s0103t7:32_5": "vaḍḍhinimittaṁ, ayametesaṁ bhedo.",
  "tika-s0103t7:33": "256.Pareti paradivase. Na āgato sīti āgato nāhosi. Khīṇanti tādisassa, asukassa ca dinnattā. Sassasaṅgaheti sassato kātabbadhaññasaṅgahe kate. ",
  "tika-s0103t7:34_0": "257. ‘‘Dānādīsu yaṁ kiñci karomā’’ti vutte ‘‘sādhu samma karomā’’ti anujānātīti imamatthaṁ",
  "tika-s0103t7:34_1": "‘‘kalyāṇepi eseva nayo’’ti atidisati. Nanu evaṁ anujānanto ayaṁ mitto eva, na amitto",
  "tika-s0103t7:34_2": "mittapatirūpakoti? Anuppiyabhāṇīdassanamattametaṁ. Sahāyena vā desakālaṁ, tasmiṁ",
  "tika-s0103t7:34_3": "vā kate uppajjanakavirodhādiṁ asallakkhetvā ‘‘karomā’’ti vutte yo taṁ jānanto eva",
  "tika-s0103t7:34_4": "‘‘sādhu samma karomā’’ti anuppiyaṁ bhaṇati, taṁ sandhāya vuttaṁ ‘‘kalyāṇaṁ pissa",
  "tika-s0103t7:34_5": "anujānātī’’ti. Tena vuttaṁ ‘‘kalyāṇepi eseva nayo’’ti.",
  "tika-s0103t7:35": "259.Mittapatirūpakā ete mittāti evaṁ jānitvā.",
  "tika-s0103t7:36": "Suhadamittavaṇṇanā",
  "tika-s0103t7:37": "260.Sundarahadayāti pemassa atthivasena bhaddacittā.",
  "tika-s0103t7:38_0": "261.Pamattaṁ rakkhatīti ettha pamādavasena kiñci ayutte kate tādise kāle rakkhaṇaṁ",
  "tika-s0103t7:38_1": "‘‘bhītassa saraṇaṁ hotī’’ti imināva taṁ gahitanti tato aññameva pamattassa rakkhaṇavidhiṁ",
  "tika-s0103t7:38_2": "dassetuṁ ‘‘majjaṁ pivitvā’’tiādi vuttaṁ. Gehe ārakkhaṁ asaṁvihitassa bahigamanampi",
  "tika-s0103t7:38_3": "pamādapakkhikamevāti ‘‘sahāyo bahigato vā hotī’’ti vuttaṁ. Bhayaṁ harantoti bhayaṁ",
  "tika-s0103t7:38_4": "paṭibāhanto. Bhogahetutāya phalūpacārena dhanaṁ ‘‘bhoga’’nti vadati. Kiccakaraṇīyeti",
  "tika-s0103t7:38_5": "khuddake, mahante ca kātabbe uppanne.",
  "tika-s0103t7:39_0": "262.Nigūhituṁ yuttakathanti nigūhituṁ chādetuṁ yuttakathaṁ, nigūhituṁ vā yuttā kathā",
  "tika-s0103t7:39_1": "etassāti nigūhituṁ yuttakathaṁ, attano kammaṁ. Rakkhatīti anāvikaronto chādeti. Jīvitampīti",
  "tika-s0103t7:39_2": "pi-saddena kimaṅgaṁ pana aññaṁ pariggahitavatthunti dasseti.",
  "tika-s0103t7:40_0": "263.Passantesu passantesūti āmeḍitavacanena nivāriyamānassa pāpassa punappunaṁ karaṇaṁ",
  "tika-s0103t7:40_1": "dīpeti. Punappunaṁ karonto hi pāpato visesena nivāretabbo hoti. Saraṇesūti saraṇesu",
  "tika-s0103t7:40_2": "vattassu abhinnāni katvā paṭipajja, saraṇesu vā upāsakabhāvena vattassu. Nipuṇanti",
  "tika-s0103t7:40_3": "saṇhaṁ. Kāraṇanti kammassakatādibhedayuttaṁ. Idaṁ kammanti imaṁ dānādibhedaṁ kusalakammaṁ.",
  "tika-s0103t7:40_4": "‘‘Kamma’’nti sādhāraṇato vuttassāpi tassa ‘‘sagge nibbattantī’’ti padantarasannidhānena",
  "tika-s0103t7:40_5": "saddhāhirottappālobhādiguṇadhammasamaṅgitā viya kusalabhāvo jotito hoti. Saddhādayo",
  "tika-s0103t7:40_6": "hi dhammā saggagāmimaggo. Yathāha –",
  "tika-s0103t7:41": "‘‘Saddhā hiriyaṁ kusalañca dānaṁ,",
  "tika-s0103t7:42": "Dhammā ete sappurisānuyātā;",
  "tika-s0103t7:43": "Etañhi maggaṁ diviyaṁ vadanti,",
  "tika-s0103t7:44": "Etena hi gacchati devaloka’’nti. (a. ni. 8.32);",
  "tika-s0103t7:45_0": "264. Bhavanaṁ sampattivaḍḍhanaṁ bhavoti attho, tappaṭikkhepena abhavoti āha ‘‘abhavena",
  "tika-s0103t7:45_1": "avuḍḍhiyā’’ti. Pārijuññanti jāni. Anattamano hotīti attamano na hoti anukampakabhāvato.",
  "tika-s0103t7:45_2": "Aññadatthu taṁ abhavaṁ attani āpatitaṁ viya maññati. Idāni taṁ bhavaṁ sarūpato dassetuṁ",
  "tika-s0103t7:45_3": "‘‘tathārūpa’’ntiādi vuttaṁ. Virūpoti bībhaccho. Na pāsādikoti tasseva vevacanaṁ.",
  "tika-s0103t7:45_4": "Sujātoti sundarajātiko jātisampanno.",
  "tika-s0103t7:46_0": "265.Jalanti jalanto. Aggīvāti aggikkhandho viya. Bhāsatīti virocati. Yasmāssa bhagavatā",
  "tika-s0103t7:46_1": "savisesaṁ virocanaṁ loke pākaṭabhāvañca dassetuṁ ‘‘jalaṁ aggīva bhāsatī’’ti vuttaṁ,",
  "tika-s0103t7:46_2": "tasmā yadā aggi savisesaṁ virocati, yattha ca ṭhito dūre ṭhitānampi paññāyati, taṁ",
  "tika-s0103t7:46_3": "dassanādivasena tamatthaṁ vibhāvetuṁ ‘‘ratti’’ntiādi vuttaṁ.",
  "tika-s0103t7:47_0": "‘‘Bhamarasseva irīyato’’ti etenevassa bhogasaṁharaṇaṁ dhammikaṁ ñāyopetanti dassento",
  "tika-s0103t7:47_1": "‘‘attānampī’’tiādimāha. Rāsiṁ karontassāti yathāssa dhanadhaññādibhogajātaṁ sampiṇḍitaṁ",
  "tika-s0103t7:47_2": "rāsibhūtaṁ hutvā tiṭṭhati, evaṁ irīyato āyūhantassa ca. Cakkappamāṇanti rathacakkappamāṇaṁ.",
  "tika-s0103t7:47_3": "Nicayanti vuḍḍhiṁ parivuḍḍhiṁ. ‘‘Bhogā sannicayaṁ yantī’’ti keci paṭhanti.",
  "tika-s0103t7:48_0": "Samāhatvāti saṁharitvā. Alaṁ-saddo ‘‘alameva sabbasaṅkhāresu nibbindituṁ, alaṁ virajjitu’’ntiādīsu",
  "tika-s0103t7:48_1": "(dī. ni. 2.272; saṁ. ni. 2.124, 129, 134, 143) yuttanti imamatthaṁ joteti, ‘‘alamariyañāṇadassanavisesa’’ntiādīsu",
  "tika-s0103t7:48_2": "(ma. ni. 1.328) pariyattanti. Yo veṭhitattotiādīsu (su. ni. 217) viya atta-saddo",
  "tika-s0103t7:48_3": "sabhāvapariyāyoti taṁ sabbaṁ dassento ‘‘yuttasabhāvo’’tiādimāha. Saṇṭhapetunti sammā",
  "tika-s0103t7:48_4": "ṭhapetuṁ, sammadeva pavattetunti attho.",
  "tika-s0103t7:49_0": "Evaṁ vibhajantoti evaṁ vuttanayena attano dhanaṁ catudhā vibhajanto vibhajanahetu",
  "tika-s0103t7:49_1": "mittāni ganthati soḷasa kalyāṇamittāni mettāya ajīrāpanena pabandhati. Tenāha ‘‘abhejjamānāni",
  "tika-s0103t7:49_2": "ṭhapetī’’ti . Kathaṁ pana vuttanayena catudhā bhogānaṁ vibhajanena mittāni ganthatīti",
  "tika-s0103t7:49_3": "āha ‘‘yassa hī’’tiādi. Tenāha bhagavā ‘‘dadaṁ mittāni ganthatī’’ti (saṁ. ni. 1.246).",
  "tika-s0103t7:49_4": "Bhuñjeyyāti upabhuñjeyya, upayuñjeyya cāti attho. Samaṇabrāhmaṇakapaṇaddhikādīnaṁ",
  "tika-s0103t7:49_5": "dānavasena ceva adhivatthadevatādīnaṁ petabalivasena, nhāpitādīnaṁ vetanavasena ca",
  "tika-s0103t7:49_6": "viniyogopi upayogo eva. Tathā hi vakkhati ‘‘imesu panā’’tiādi āyo nāma heṭṭhimantena",
  "tika-s0103t7:49_7": "vayato catugguṇo icchitabbo, aññathā vayo avicchedavasena na santāneyya, nidheyya,",
  "tika-s0103t7:49_8": "bhājeyya ca asambhateti vuttaṁ ‘‘dvīhi kammaṁ payojaye’’ti. Nidhetvāti nidahitvā,",
  "tika-s0103t7:49_9": "bhūmigataṁ katvāti attho. Rājādivasenāti ādi-saddena aggiudakacoradubbhikkhādike",
  "tika-s0103t7:49_10": "saṅgaṇhāti. Nhāpitādīnanti ādi-saddena kulālarajakādīnaṁ saṅgaho.",
  "tika-s0103t7:50": "Chaddisāpaṭicchādanakaṇḍavaṇṇanā",
  "tika-s0103t7:51_0": "266.Catūhi kāraṇehīti na chandagamanādīhi catūhi kāraṇehi . Akusalaṁ pahāyāti ‘‘cattāro",
  "tika-s0103t7:51_1": "kammakilesā’’ti vuttaṁ akusalañceva agatigamanākusalañca pajahitvā. Chahi kāraṇehīti",
  "tika-s0103t7:51_2": "surāpānādīsu ādīnavadassanasaṅkhātehi chahi kāraṇehi. Surāpānānuyogādibhedaṁ chabbidhaṁ",
  "tika-s0103t7:51_3": "bhogānaṁ apāyamukhaṁ vināsamukhaṁ vajjetvā. Soḷasa mittānīti upakārādivasena cattāro,",
  "tika-s0103t7:51_4": "pamattarakkhaṇādikiccavisesavasena paccekaṁ cattāro cattāro katvā soḷasavidhe kalyāṇamitte",
  "tika-s0103t7:51_5": "sevanto bhajanto. Satthavāṇijjādimicchājīvaṁ pahāya ñāyeneva vattanato dhammikena",
  "tika-s0103t7:51_6": "ājīvena jīvati. Namassitabbāti upakāravasena, guṇavasena ca namassitabbā sabbadā",
  "tika-s0103t7:51_7": "natena hutvā vattitabbā. Disā-saddassa attho heṭṭhā vutto eva. Āgamanabhayanti tattha",
  "tika-s0103t7:51_8": "sammā appaṭipattiyā, micchāpaṭipattiyā ca uppajjanakaanattho. So hi bhāyanti etasmāti",
  "tika-s0103t7:51_9": "‘‘bhaya’’nti vuccati. Yena kāraṇena mātāpituādayo puratthimādibhāvena apadiṭṭhā,",
  "tika-s0103t7:51_10": "taṁ dassetuṁ ‘‘pubbupakāritāyā’’tiādi vuttaṁ, tena atthasarikkhatāya nesaṁ puratthimādibhāvoti",
  "tika-s0103t7:51_11": "dasseti. Tathā hi mātāpitaro puttānaṁ puratthimabhāvena tāva upakāribhāvena dissanato,",
  "tika-s0103t7:51_12": "apadissanato ca puratthimā disā. Ācariyā antevāsikassa dakkhiṇabhāvena, hitāhitaṁ",
  "tika-s0103t7:51_13": "patikusalabhāvena dakkhiṇārahatāya ca vuttanayena dakkhiṇā disā. Iminā nayena ‘‘pacchimā",
  "tika-s0103t7:51_14": "disā’’tiādīsu yathārahaṁ attho veditabbo. Gharāvāsassa dukkhabahulatāya te te ca",
  "tika-s0103t7:51_15": "kiccavisesā yathāuppatitadukkhanittharaṇatthāti vuttaṁ ‘‘te te dukkhavisese uttaratī’’ti.",
  "tika-s0103t7:51_16": "Yasmā dāsakammakarā sāmikassa pādānaṁ payirupāsanavasena ceva tadanucchavikakiccasādhanavasena",
  "tika-s0103t7:51_17": "ca yebhuyyena santikāvacarā, tasmā vuttaṁ ‘‘pādamūle patiṭṭhānavasenā’’ti. Guṇehīti",
  "tika-s0103t7:51_18": "uparibhāvāvahehi guṇehi. Upari ṭhitabhāvenāti saggamagge mokkhamagge ca patiṭṭhitabhāvena.",
  "tika-s0103t7:52_0": "267.Bhatoti posito, taṁ pana bharaṇaṁ jātakālato paṭṭhāya sukhapaccayūpaharaṇena",
  "tika-s0103t7:52_1": "dukkhapaccayāpaharaṇena ca tehi pavattitanti dassetuṁ ‘‘thaññaṁ pāyetvā’’tiādi vuttaṁ.",
  "tika-s0103t7:52_2": "Jaggitoti paṭijaggito. Teti mātāpitaro.",
  "tika-s0103t7:53_0": "Mātāpitūnaṁ santakaṁ khettādiṁ avināsetvā rakkhitaṁ tesaṁ paramparāya ṭhitiyā kāraṇaṁ",
  "tika-s0103t7:53_1": "hotīti ‘‘taṁ rakkhanto kulavaṁsaṁ saṇṭhapeti nāmā’’ti vuttaṁ. Adhammikavaṁsatoti",
  "tika-s0103t7:53_2": "‘‘kulappadesādinā attanā sadisaṁ ekaṁ purisaṁ ghaṭetvā vā gīvāyaṁ vā hatthe vā bandhamaṇiyaṁ",
  "tika-s0103t7:53_3": "vā hāretabba’’nti evaṁ ādinā pavattaadhammikapaveṇito. Hāretvāti apanetvā taṁ gāhaṁ",
  "tika-s0103t7:53_4": "vissajjāpetvā. Mātāpitaro tato gāhato vivecaneneva hi āyatiṁ tesaṁ paramparāhārikā",
  "tika-s0103t7:53_5": "siyā. Dhammikavaṁseti hiṁsādiviratiyā dhammike vaṁse dhammikāya paveṇiyaṁ. Ṭhapentoti",
  "tika-s0103t7:53_6": "patiṭṭhapento. Salākabhattādīni anupacchinditvāti salākabhattadānādīni avicchinditvā.",
  "tika-s0103t7:54_0": "Dāyajjaṁ paṭipajjāmīti ettha yasmā dāyapaṭilābhassa yogyabhāvena vattamānoyeva dāyajjaṁ",
  "tika-s0103t7:54_1": "paṭipajjati nāma, na itaro, tasmā tamatthaṁ dassetuṁ ‘‘mātāpitaro’’tiādi vuttaṁ.",
  "tika-s0103t7:54_2": "Dāraketi putte. Vinicchayaṁ patvāti ‘‘puttassa cajavissajjana’’nti evaṁ āgataṁ vinicchayaṁ",
  "tika-s0103t7:54_3": "āgamma. Dāyajjaṁ paṭipajjāmīti vuttanti ‘‘dāyajjaṁ paṭipajjāmī’’ ti idaṁ catutthaṁ",
  "tika-s0103t7:54_4": "vattanaṭṭhānaṁ vuttaṁ. Tesanti mātāpitūnaṁ. Tatiyadivasato paṭṭhāyāti matadivasato",
  "tika-s0103t7:54_5": "tatiyadivasato paṭṭhāya.",
  "tika-s0103t7:55_0": "Pāpato nivāraṇaṁ nāma anāgatavisayaṁ. Sampattavatthutopi hi nivāraṇaṁ vītikkame anāgate",
  "tika-s0103t7:55_1": "eva siyā, na vattamāne. Nibbattitā pana pāpakiriyā garahaṇamattapaṭikārāti āha ‘‘katampi",
  "tika-s0103t7:55_2": "garahantī’’ti. Nivesentīti patiṭṭhapenti. Vuttappakārā mātāpitaro anavajjameva sippaṁ",
  "tika-s0103t7:55_3": "sikkhāpentīti vuttaṁ ‘‘muddāgaṇanādisippa’’nti. Rūpādīhīti ādi-saddena bhogaparivārādiṁ",
  "tika-s0103t7:55_4": "saṅgaṇhāti. Anurūpenāti anucchavikena.",
  "tika-s0103t7:56_0": "Niccabhūto samayo abhiṇhakaraṇakālo. Abhiṇhattho hi ayaṁ nicca-saddo ‘‘niccapahaṁsito",
  "tika-s0103t7:56_1": "niccapahaṭṭho’’tiādīsu viya. Yuttapattakālo eva samayo kālasamayo. ‘‘Uṭṭhāya samuṭṭhāyā’’ti",
  "tika-s0103t7:56_2": "imināssa niccameva dāne tesaṁ yuttapayuttataṁ dasseti. Sikhāṭhapanaṁ dārakakāle.",
  "tika-s0103t7:56_3": "Āvāhavivāhaṁ puttadhītūnaṁ yobbanappattakāle.",
  "tika-s0103t7:57_0": "Taṁ bhayaṁ yathā nāgacchati, evaṁ pihitā hoti ‘‘puratthimā disā’’ti vibhattiṁ pariṇāmetvā",
  "tika-s0103t7:57_1": "yojanā. Yathā pana taṁ bhayaṁ āgaccheyya, yathā ca nāgaccheyya, tadubhayaṁ dassetuṁ",
  "tika-s0103t7:57_2": "‘‘sace hī’’tiādi vuttaṁ. Vippaṭipannāti ‘‘bhato ne bharissāmī’’tiādinā uttasammāpaṭipattiyā",
  "tika-s0103t7:57_3": "akāraṇena ceva tappaṭipakkhamicchāpaṭipattiyā akaraṇena ca vippaṭipannā puttā assu.",
  "tika-s0103t7:57_4": "Etaṁ bhayanti etaṁ ‘‘mātāpitūnaṁ appatirūpāti viññūnaṁ garahitabbatābhayaṁ, paravādabhaya’’nti",
  "tika-s0103t7:57_5": "evamādi āgaccheyya puttesu. Puttānaṁ nānurūpāti ettha ‘‘puttāna’’nti padaṁ etaṁ bhayaṁ",
  "tika-s0103t7:57_6": "puttānaṁ āgaccheyyāti evaṁ idhāpi ānetvā sambandhitabbaṁ. Tādisānañhi mātāpitūnaṁ",
  "tika-s0103t7:57_7": "puttānaṁ ovādānusāsaniyo dātuṁ samatthakālato paṭṭhāya tā tesaṁ dātabbā evāti katvā",
  "tika-s0103t7:57_8": "tathā vuttaṁ. Puttānañhi vasenāyaṁ desanā anāgatā sammāpaṭipannesu ubhosu attano,",
  "tika-s0103t7:57_9": "mātāpitūnañca vasena uppajjanakatāya sabbaṁ bhayaṁ na hoti sammāpaṭipannattā. Evaṁ",
  "tika-s0103t7:57_10": "paṭipannattā eva paṭicchannā hoti tattha kātabbapaṭisanthārassa sammadeva katattā.",
  "tika-s0103t7:57_11": "Khemāti anupaddavā. Yathāvuttasammāpaṭipattiyā akaraṇena hi uppajjanakaupaddavā karaṇena na hontīti.",
  "tika-s0103t7:58_0": "‘‘Na kho te’’tiādinā vutto saṅgītianāruḷho bhagavatā tadā tassa vutto paramparāgato",
  "tika-s0103t7:58_1": "attho veditabbo. Tenāha ‘‘bhagavā siṅgālakaṁ etadavocā’’ti. Ayañhīti ettha hi-saddo",
  "tika-s0103t7:58_2": "avadhāraṇe. Tathā hi ‘‘no aññā’’ti aññadisaṁ nivatteti.",
  "tika-s0103t7:59_0": "268. Ācariyaṁ dūratova disvā uṭṭhānavacaneneva tassa paccuggamanādisāmīcikiriyā avuttasiddhāti",
  "tika-s0103t7:59_1": "taṁ dassento ‘‘paccuggamanaṁ katvā’’tiādimāha. Upaṭṭhānenāti payirupāsanena. Tikkhattuṁupaṭṭhānagamanenāti",
  "tika-s0103t7:59_2": "pāto, majjhanhike, sāyanti tīsu kālesu upaṭṭhānatthaṁ upagamanena. Sippuggahaṇatthaṁ",
  "tika-s0103t7:59_3": "pana upagamanaṁ upaṭṭhānantogadhaṁ payojanavasena gamanabhāvatoti āha ‘‘sippuggahaṇa…pe…",
  "tika-s0103t7:59_4": "hotī’’ti. Sotuṁ icchā sussūsā, sā pana ācariye sikkhitabbasikkhe ca ādaragāravapubbikā",
  "tika-s0103t7:59_5": "icchitabbā ‘‘addhā iminā sippena sikkhitena evarūpaṁguṇaṁ paṭilabhissāmī’’ti. Tathābhūtañca",
  "tika-s0103t7:59_6": "taṁ savanaṁ saddhāpubbaṅgamaṁ hotīti āha ‘‘saddahitvā savanenā’’ti. Vuttamevatthaṁ",
  "tika-s0103t7:59_7": "byatirekavasena dassetuṁ ‘‘asaddahitvā…pe… nādhigacchatī’’ti vuttaṁ. Tasmā tassattho",
  "tika-s0103t7:59_8": "vuttapaṭipakkhanayena veditabbo. Yaṁ sandhāya ‘‘avasesakhuddakapāricariyāyā’’ti vuttaṁ,",
  "tika-s0103t7:59_9": "taṁ vibhajanaṁ anavasesato dassetuṁ ‘‘antevāsikena hī’’tiādi vuttaṁ. Paccupaṭṭhānādīnīti",
  "tika-s0103t7:59_10": "ādi-saddena āsanapaññāpanaṁ bījananti evamādiṁ saṅgaṇhāti. Antevāsikavattanti antevāsikena",
  "tika-s0103t7:59_11": "ācariyamhi sammāvattitabbavattaṁ. Sippapaṭiggahaṇenāti sippaganthassa sakkaccaṁ uggahaṇena.",
  "tika-s0103t7:59_12": "Tassa hi suṭṭhu uggahaṇena tadanusārenassa payogopi sammadeva uggahito hotīti. Tenāha",
  "tika-s0103t7:59_13": "‘‘thokaṁ gahetvā’’tiādi.",
  "tika-s0103t7:60_0": "Suvinītaṁ vinentīti idha ācāravinayo adhippeto. Sippasmiṁ pana sikkhāpanavinayo ‘‘suggahitaṁ",
  "tika-s0103t7:60_1": "gāhāpentī’’ti imināva saṅgahitoti vuttaṁ ‘‘evaṁ te nisīditabba’’ntiādi. Ācariyā hi",
  "tika-s0103t7:60_2": "nāma antevāsike na diṭṭhadhammike eva vinenti, atha kho samparāyikepīti āha ‘‘pāpamittā",
  "tika-s0103t7:60_3": "vajjetabbā’’ti. Sippaganthassa uggaṇhanaṁ nāma yāvadeva payogasampādanatthanti āha",
  "tika-s0103t7:60_4": "‘‘payogaṁ dassetvā gaṇhāpentī’’ti. Mittāmaccesūti attano mittāmaccesu. Paṭiyādentīti",
  "tika-s0103t7:60_5": "pariggahetvā naṁ mamattavasena paṭiyādenti. ‘‘Ayaṁ amhākaṁ antevāsiko’’tiādinā hi",
  "tika-s0103t7:60_6": "attano pariggahitadassanamukhena ceva ‘‘bahussuto’’tiādinā tassa guṇapariggaṇhanamukhe",
  "tika-s0103t7:60_7": "ca taṁ tesaṁ paṭiyādenti. Sabbadisāsu rakkhaṁ karonti cātuddisabhāvasampādanenassa",
  "tika-s0103t7:60_8": "sabbattha sukhajīvibhāvasādhanato. Tenāha ‘‘uggahitasippo hī’’tiādi. Sattānañhi duvidhā",
  "tika-s0103t7:60_9": "sarīrarakkhā abbhantaraparissayapaṭighātena, bāhiraparissayapaṭighātena ca. Tattha",
  "tika-s0103t7:60_10": "abbhantaraparissayo khuppipāsādibhedo, so lābhasiddhiyā paṭihaññati tāya tajjāparihārasaṁvidhānato.",
  "tika-s0103t7:60_11": "Bāhiraparissayo coraamanussādihetuko, so vijjāsiddhiyā paṭihaññati tāya tajjāparihārasaṁvidhānato.",
  "tika-s0103t7:60_12": "Tena vuttaṁ ‘‘yaṁ yaṁ disa’’ntiādi.",
  "tika-s0103t7:61_0": "Pubbe ‘‘uggahitasippo hī’’tiādinā sippasikkhāpaneneva lābhuppattiyā disāsu parittāṇakaraṇaṁ",
  "tika-s0103t7:61_1": "dassitaṁ, idāni ‘‘yaṁ vā so’’tiādinā tassa uggahitasippassa nipphattivasena guṇakittanamukhena",
  "tika-s0103t7:61_2": "paggaṇhanenapi lābhuppattiyāti ayametesaṁ vikappānaṁ bhedo. Sesanti ‘‘paṭicchannā",
  "tika-s0103t7:61_3": "hotī’’tiādikaṁ pāḷiāgataṁ, ‘‘evañca pana vatvā’’tiādikaṁ aṭṭhakathāgatañca. Etthāti",
  "tika-s0103t7:61_4": "etasmiṁ dutiyadisāvāre. Purimanayenevāti pubbe paṭhamadisāvāre vuttanayeneva.",
  "tika-s0103t7:62_0": "269.Sammānanā nāma sambhāvanā, sā pana atthacariyālakkhaṇā ca dānalakkhaṇā ca catutthapañcamaṭṭhāneheva",
  "tika-s0103t7:62_1": "saṅgahitāti piyavacanalakkhaṇaṁ taṁ dassetuṁ ‘‘sambhāvitakathākathanenā’’ti vuttaṁ.",
  "tika-s0103t7:62_2": "Vigatamānanā vimānanā, na vimānanā avimānanā, vimānanāya akaraṇaṁ. Tenāha ‘‘yathā",
  "tika-s0103t7:62_3": "dāsakammakarādayo’’tiādi. Sāmikena hi vimānitānaṁ itthīnaṁ sabbo parijano vimānetiyeva",
  "tika-s0103t7:62_4": ". Paricarantoti indriyāni paricaranto. Taṁ aticarati nāma taṁ attano gihiniṁ atimaññitvā",
  "tika-s0103t7:62_5": "agaṇetvā vattanato. Issariyavossaggenāti ettha yādiso issariyavossaggo gihiniyā anucchaviko,",
  "tika-s0103t7:62_6": "taṁ dassento ‘‘bhattagehe vissaṭṭhe’’ti āha. Gehe eva ṭhatvā vicāretabbampi hi kasivāṇijjādikammaṁ",
  "tika-s0103t7:62_7": "kulitthiyā bhāro na hoti, sāmikasseva bhāro, tato āgatasāpateyyaṁ pana tāya suguttaṁ",
  "tika-s0103t7:62_8": "katvā ṭhapetabbaṁ hoti. ‘‘Sabbaṁ issariyaṁ vissaṭṭhaṁ nāma hotī’’ti etā maññantīti",
  "tika-s0103t7:62_9": "adhippāyo. Itthiyo nāma puttalābhena viya mahagghavipulālaṅkāralābhenapi na santussantevāti",
  "tika-s0103t7:62_10": "tāsaṁ tosanaṁ alaṅkāradānanti āha ‘‘attano vibhavānurūpenā’’ti.",
  "tika-s0103t7:63_0": "Kulitthiyā saṁvihitabbakammantā nāma āhārasampādanavicārappakārāti āha ‘‘yāgubhattapacanakālādīnī’’tiādi.",
  "tika-s0103t7:63_1": "Sammānanādīhi yathārahaṁ piyavacanehi ceva bhojanadānādīhi ca paheṇakapesanādīhi",
  "tika-s0103t7:63_2": "aññato, tattheva vā uppannassa paṇṇākārassa chaṇadivasādīsu pesetabbapiyabhaṇḍehi",
  "tika-s0103t7:63_3": "ca saṅgahitaparijanā. Gehasāminiyā antogehajano niccaṁ saṅgahito evāti vuttaṁ ‘‘idha",
  "tika-s0103t7:63_4": "parijano nāma…pe… ñātijano’’ti. Ābhatadhananti bāhirato antogehaṁ pavesitadhanaṁ.",
  "tika-s0103t7:63_5": "Gihiniyā nāma paṭhamaṁ āhārasampādane kosallaṁ icchitabbaṁ, tattha ca yuttapayuttatā,",
  "tika-s0103t7:63_6": "tato sāmikassa itthijanāyattesu kiccākiccesu, tato puttānaṁ parijanassa kātabbakiccesūti",
  "tika-s0103t7:63_7": "āha ‘‘yāgubhattasampādanādīsū’’tiādi. ‘‘Nikkosajjā’’ti vatvā tameva nikkosajjataṁ",
  "tika-s0103t7:63_8": "byatirekato, anvayato ca vibhāvetuṁ ‘‘yathā’’tiādi vuttaṁ. Idhāti imasmiṁ tatiyadisāvāre.",
  "tika-s0103t7:63_9": "Purimanayenevāti paṭhamadisāvāre vuttanayeneva. Iti bhagavā ‘‘pacchimā disā puttadārā’’ti",
  "tika-s0103t7:63_10": "uddisitvāpi dāravaseneva pacchimaṁ disaṁ vissajjesi, na puttavasena. Kasmā? Puttā",
  "tika-s0103t7:63_11": "hi dārakakāle attano mātu anuggaṇhaneneva anuggahitā honti anukampitā, viññutaṁ pattakāle",
  "tika-s0103t7:63_12": "pana yathā tepi tadā anuggahetabbā, svāyaṁ vidhi ‘‘pāpā nivārentī’’tiādinā paṭhamadisāvāre",
  "tika-s0103t7:63_13": "dassito evāti kiṁ puna vissajjanenāti. Dānādisaṅgahavatthūsu yaṁ vattabbaṁ, taṁ heṭṭhā vuttamevāti.",
  "tika-s0103t7:64_0": "270. Cattāripi ṭhānāni laṅghitvā pañcamameva ṭhānaṁ vivarituṁ ‘‘avisaṁvādanatāyā’’tiādi",
  "tika-s0103t7:64_1": "vuttaṁ. Tattha yassa yassa nāmaṁ gaṇhātīti sahāyo atthikabhāvena yassa yassa vatthuno",
  "tika-s0103t7:64_2": "nāmaṁ katheti. Avisaṁvādetvāti ettha duvidhaṁ avisaṁvādanaṁ vācāya, payogena cāti",
  "tika-s0103t7:64_3": "taṁ duvidhampi dassetuṁ ‘‘idampī’’tiādi vuttaṁ. ‘‘Dānenā’’ti ca idaṁ nidassanamattaṁ",
  "tika-s0103t7:64_4": "daṭṭhabbaṁ itarasaṅgahavatthuvasenapi avisaṁvādetvā saṅgaṇhanassa labbhanato, icchitabbato",
  "tika-s0103t7:64_5": "ca. Aparā pacchimā pajā aparapajā, aparāparaṁ uppannā vā pajā aparapajā. Paṭipūjanā",
  "tika-s0103t7:64_6": "nāma mamāyanā, sakkārakiriyā cāti tadubhayaṁ dassetuṁ ‘‘kelāyantī’’tiādi vuttaṁ.",
  "tika-s0103t7:64_7": "Mamāyantīti mamattaṁ karonti.",
  "tika-s0103t7:65_0": "271.Yathābalaṁ kammantasaṁvidhānenāti dāsakammakarānaṁ yathābalaṁ balānurūpaṁ tesaṁ",
  "tika-s0103t7:65_1": "tesaṁ kammantānaṁ saṁvidahanena vicāraṇena, kārāpanenāti attho. Tenāha ‘‘daharehī’’tiādi.",
  "tika-s0103t7:65_2": "Bhattavetanānuppadānenāti tassa tassa dāsakammakarassa anurūpaṁ bhattassa, vetanassa",
  "tika-s0103t7:65_3": "ca padānena . Tenevāha ‘‘ayaṁ khuddakaputto’’tiādi. Bhesajjādīnīti ādi-saddena sappāyāhāravasanaṭṭhānādiṁ",
  "tika-s0103t7:65_4": "saṅgaṇhāti. Sātabhāvo eva rasānaṁ acchariyatāti āha ‘‘acchariye madhurarase’’ti.",
  "tika-s0103t7:65_5": "Tesanti dāsakammakarānaṁ. Vossajjanenāti kammakaraṇato vissajjanena. Velaṁ ñatvāti",
  "tika-s0103t7:65_6": "‘‘pahārāvaseso, upaḍḍhapahārāvaseso vā divaso’’ti velaṁ jānitvā. Yo koci mahussavo",
  "tika-s0103t7:65_7": "chaṇo nāma. Kattikussavo, phagguṇussavoti evaṁ nakkhattasallakkhito mahussavo nakkhattaṁ.Pubbuṭṭhāyitā,",
  "tika-s0103t7:65_8": "pacchānipātitā ca mahāsudassane vuttā evāti idha anāmaṭṭhā.",
  "tika-s0103t7:66_0": "Dinnādāyinoti pubbapadāvadhāraṇavasena sāvadhāraṇavacananti avadhāraṇena nivattitaṁ",
  "tika-s0103t7:66_1": "dassetuṁ ‘‘corikāya kiñci aggahetvā’’ti vuttaṁ. Tenāha ‘‘sāmikehi dinnasseva ādāyino’’ti.",
  "tika-s0103t7:66_2": "Na mayaṁ kiñci labhāmāti anujjhāyitvāti paṭisedhadvayena tehi laddhabbassa lābhaṁ",
  "tika-s0103t7:66_3": "dasseti. ‘‘Kiṁ etassa kammena katenāti anujjhāyitvā’’ti idaṁ tuṭṭhahadayatāya kāraṇadassanaṁ",
  "tika-s0103t7:66_4": "paṭipakkhadūrībhāvato. Tuṭṭhahadayatādassanampi kammassa sukatakāritāya kāraṇadassanaṁ.",
  "tika-s0103t7:66_5": "Kitti eva vaṇṇo kittivaṇṇo, taṁ kittivaṇṇaṁ guṇakathaṁ haranti, taṁ taṁ disaṁ upāharantīti",
  "tika-s0103t7:66_6": "kittivaṇṇaharā. Tathā tathā kittetabbato hi kitti, guṇo, tesaṁ vaṇṇanaṁ kathanaṁ",
  "tika-s0103t7:66_7": "vaṇṇo. Tenāha ‘‘guṇakathāhārakā’’ti.",
  "tika-s0103t7:67_0": "272. Kāraṇabhūtā mettā etesaṁ atthīti mettāni, kāyakammādīni. Yāni pana tāni yathā",
  "tika-s0103t7:67_1": "yathā ca sambhavanti, taṁ dassetuṁ ‘‘tatthā’’tiādi vuttaṁ. ‘‘Vihāragamana’’ntiādīsu",
  "tika-s0103t7:67_2": "‘‘mettacittaṁ paccupaṭṭhāpetvā’’ti padaṁ āharitvā yojetabbaṁ. Anāvaṭadvāratāyāti",
  "tika-s0103t7:67_3": "ettha dvāraṁ nāma alobhajjhāsayatā dānassa mukhabhāvato. Tassa sato deyyadhammassa",
  "tika-s0103t7:67_4": "dātukāmatā anāvaṭatā evañhi gharamāvasanto kulaputto gehadvāre pihitepi anāvaṭadvāro",
  "tika-s0103t7:67_5": "eva, aññathā apihitepi gharadvāre āvaṭadvāro evāti. Tena vuttaṁ ‘‘tatthā’’tiādi.",
  "tika-s0103t7:67_6": "Vivaritvāpi vasantoti vacanaseso. Pidahitvāpīti etthāpi eseva nayo. ‘‘Sīlavantesū’’ti",
  "tika-s0103t7:67_7": "idaṁ paṭiggāhakato dakkhiṇavisuddhidassanatthaṁ vuttaṁ. Karuṇākhettepi dānena anāvaṭadvāratā",
  "tika-s0103t7:67_8": "eva. ‘‘Santaññevā’’ti iminā asantaṁ natthivacanaṁ pucchitapaṭivacanaṁ viya icchitabbaṁ",
  "tika-s0103t7:67_9": "evāti dasseti viññūnaṁ atthikānaṁ cittamaddavakaraṇato. ‘‘Purebhattaṁ paribhuñjitabbaka’’nti",
  "tika-s0103t7:67_10": "idaṁ yāvakālike eva āmisabhāvassa niruḷhatāya vuttaṁ.",
  "tika-s0103t7:68_0": "‘‘Sabbe sattā’’ti idaṁ tesaṁ samaṇabrāhmaṇānaṁ ajjhāsayasampattidassanaṁ pakkhapātābhāvadīpanato,",
  "tika-s0103t7:68_1": "odhiso pharaṇāyapi mettābhāvanāya labbhanato. Yāya kusalābhivaḍḍhiākaṅkhāya tesaṁ",
  "tika-s0103t7:68_2": "upaṭṭhākānaṁ, tathā nesaṁ gehapavisanaṁ, taṁ sandhāyāha ‘‘pavisantāpi kalyāṇena cetasā",
  "tika-s0103t7:68_3": "anukampanti nāmā’’ti. Sutassa pariyodāpanaṁ nāma tassa yāthāvato atthaṁ vibhāvetvā",
  "tika-s0103t7:68_4": "vicikicchātamavidhamanena visodhananti āha ‘‘atthaṁ kathetvā kaṅkhaṁ vinodentī’’ti.",
  "tika-s0103t7:68_5": "Savanaṁ nāma dhammassa yāvadeva sammāpaṭipajjanāya asati tasmiṁ tassa niratthakabhāvato,",
  "tika-s0103t7:68_6": "tasmā sutassa pariyodāpanaṁ nāma sammāpaṭipajjāpananti āha ‘‘tathattāya vā paṭipajjāpentī’’ti.",
  "tika-s0103t7:69_0": "273.Alamattoti samatthasabhāvo, so ca atthato samattho evāti ‘‘agāraṁ ajjhāvasanasamattho’’ti",
  "tika-s0103t7:69_1": "vuttaṁ. Disānamassanaṭṭhāneti yathāvuttadisānaṁ paccupaṭṭhānasaññite namassanakāraṇe.",
  "tika-s0103t7:69_2": "Paṇḍito hutvā kusalo cheko labhate yasanti yojanā. Saṇhaguṇayogato saṇho, saṇhaguṇoti",
  "tika-s0103t7:69_3": "panettha sukhumanipuṇapaññā, muduvācāti dassento ‘‘sukhuma…pe… bhaṇanena vā’’ti vuttaṁ.",
  "tika-s0103t7:69_4": "Disānamassanaṭṭhānenāti yena ñāṇena yathāvuttā cha disā vuttanayena paṭipajjanto",
  "tika-s0103t7:69_5": "namassati nāma, taṁ ñāṇaṁ disānamassanaṭṭhānaṁ, tena paṭibhānavā. Tena hi taṁtaṁkiccayuttapattavasena",
  "tika-s0103t7:69_6": "paṭipajjanto idha ‘‘paṭibhānavā’’ti vutto. Nivātavuttīti paṇipātasīlo. Atthaddhoti",
  "tika-s0103t7:69_7": "na thaddho thambharahitoti cittassa uddhumātalakkhaṇena thambhitabhāvena virahito.",
  "tika-s0103t7:69_8": "Uṭṭhānavīriyasampannoti kāyikena vīriyena samannāgato. Nirantarakaraṇavasenāti āraddhassa",
  "tika-s0103t7:69_9": "kammassa satatakāritāvasena. Ṭhānuppattiyā paññāyāti tasmiṁ tasmiṁ atthakicce upaṭṭhite",
  "tika-s0103t7:69_10": "ṭhānaso taṅkhaṇe eva uppajjanakapaññāya.",
  "tika-s0103t7:70_0": "Saṅgahakaroti yathārahaṁ sattānaṁ saṅgaṇhanako. Mittakaroti mittabhāvakaro, so pana",
  "tika-s0103t7:70_1": "atthato mitte pariyesanako nāma hotīti vuttaṁ ‘‘mittagavesano’’ti. Yathāvuttaṁ vadaṁ",
  "tika-s0103t7:70_2": "vacanaṁ jānātīti vadaññūti āha ‘‘pubbakārinā vuttavacanaṁ jānātī’’ti. Idāni tamevatthaṁ",
  "tika-s0103t7:70_3": "saṅkhepena vuttaṁ vitthāravasena dassetuṁ ‘‘sahāyakassā’’tiādi vuttaṁ. Pubbe yathāpavattāya",
  "tika-s0103t7:70_4": "vācāya jānane vadaññutaṁ dassetvā idāni ākārasallakkhaṇena appavattāya vācāya jānanepi",
  "tika-s0103t7:70_5": "vadaññutaṁ dassetuṁ ‘‘apicā’’tiādi vuttaṁ. ‘‘Yena yena vā panā’’tiādinā vacanīyatthataṁ",
  "tika-s0103t7:70_6": "vadaññū-saddassa dasseti. Netāti yathādhippetamatthaṁ paccakkhato pāpetā. Tenāha",
  "tika-s0103t7:70_7": "‘‘taṁ tamatthaṁ dassento paññāya netā’’ti. Neti taṁ tamatthanti ānetvā sambandho.",
  "tika-s0103t7:70_8": "Punappunaṁ netīti anu anu neti, taṁ tamatthanti ānetvā yojanā.",
  "tika-s0103t7:71_0": "Tasmiṁ tasminti tasmiṁ tasmiṁ dānādīhi saṅgahehi saṅgahetabbe puggale. Āṇiyāti akkhasīsagatāya",
  "tika-s0103t7:71_1": "āṇiyā. Yāyatoti gacchato. Puttakāraṇāti puttanimittaṁ. Puttahetukañhi puttena kattabbaṁ mānaṁ vā pūjaṁ vā.",
  "tika-s0103t7:72_0": "Upayogavacaneti upayogatthe. Vuccatīti vacanaṁ, attho. Upayogavacane vā vattabbe.",
  "tika-s0103t7:72_1": "Paccattanti paccattavacanaṁ. Sammā pekkhantīti sammadeva kātabbe pekkhanti. Pasaṁsanīyāti",
  "tika-s0103t7:72_2": "pasaṁsitabbā. Bhavanti ete saṅgahetabbe tattha puggale yathārahaṁ pavattentāti adhippāyo.",
  "tika-s0103t7:73_0": "274.‘‘Iti bhagavā’’tiādi nigamanaṁ. Yā disāti yā mātāpituādilakkhaṇā puratthimādidisā.",
  "tika-s0103t7:73_1": "Namassāti namasseyyāsīti attho ‘‘yathā kathaṁ panā’’tiādikāya gahapatiputtassa pucchāya",
  "tika-s0103t7:73_2": "vasena desanāya āraddhattā ‘‘pucchāya ṭhatvā’’ti vuttaṁ. Akathitaṁ natthi gihīhi",
  "tika-s0103t7:73_3": "kattabbakamme appamādapaṭipattiyā anavasesato kathitattā. Mātāpituādīsu hi tehi ca",
  "tika-s0103t7:73_4": "paṭipajjitabbapaṭipattiyā niravasesato kathaneneva rājādīsupi paṭipajjitabbavidhi",
  "tika-s0103t7:73_5": "atthato kathito eva hotīti. Gihino vinīyanti, vinayaṁ upenti etenāti gihivinayo.",
  "tika-s0103t7:73_6": "Yathānusiṭṭhanti yathā idha satthārā anusiṭṭhaṁ gihicārittaṁ , tathā tena pakārena",
  "tika-s0103t7:73_7": "taṁ avirādhetvā. Paṭipajjamānassa vuddhiyeva pāṭikaṅkhāti diṭṭhadhammikasamparāyikaparamatthehi",
  "tika-s0103t7:73_8": "vuddhiyeva icchitabbā avassambhāvinīti.",
  "tika-s0103t7:74": "Siṅgālasuttavaṇṇanāya līnatthappakāsanā."
}