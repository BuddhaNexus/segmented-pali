{
  "atk-abh03a19:0": "4. Catutthavaggo",
  "atk-abh03a19:1": "1. Gihissa arahātikathāvaṇṇanā",
  "atk-abh03a19:2_0": "387. Idāni gihissa arahāti kathā nāma hoti. Tattha yesaṁ yasakulaputtādīnaṁ gihibyañjane",
  "atk-abh03a19:2_1": "ṭhitānaṁ arahattappattiṁ disvā ‘‘gihi assa arahā’’ti laddhi, seyyathāpi etarahi uttarāpathakānaṁ;",
  "atk-abh03a19:2_2": "te sandhāya pucchā sakavādissa. Tattha gihissāti yo gihisaṁyojanasampayuttatāya gihi,",
  "atk-abh03a19:2_3": "so arahaṁ assāti attho. Paravādī pana adhippāyaṁ asallakkhetvā gihibyañjanamattameva",
  "atk-abh03a19:2_4": "passanto paṭijānāti. Idānissa ‘‘gihi nāma gihisaṁyojanena hoti, na byañjanamattena. Yathāha bhagavā –",
  "atk-abh03a19:3": "‘Alaṅkato cepi samaṁ careyya,",
  "atk-abh03a19:4": "Santo danto niyato brahmacārī;",
  "atk-abh03a19:5": "Sabbesu bhūtesu nidhāya daṇḍaṁ,",
  "atk-abh03a19:6": "So brāhmaṇo so samaṇo sa bhikkhū’’’ti. (dha. pa. 142);",
  "atk-abh03a19:7": "Imaṁ nayaṁ dassetuṁ atthi arahatotiādi āraddhaṁ. Taṁ sabbaṁ uttānatthamevāti.",
  "atk-abh03a19:8": "Gihissa arahātikathāvaṇṇanā.",
  "atk-abh03a19:9": "2. Upapattikathāvaṇṇanā",
  "atk-abh03a19:10_0": "388. Idāni upapattikathā nāma hoti. Tattha yesaṁ ‘‘opapātiko hoti tatthaparinibbāyī’’tivacanāni",
  "atk-abh03a19:10_1": "(pu. pa. 35-40) ayoniso gahetvā suddhāvāsesu upapattiyā arahāti laddhi, ‘‘yesaṁ vā",
  "atk-abh03a19:10_2": "upahaccaparinibbāyī’’ti padaṁ parivattitvā ‘‘upapajjaparinibbāyī’’ti pariyāpuṇantānaṁ",
  "atk-abh03a19:10_3": "saha upapattiyā arahā hotīti laddhi, seyyathāpi etarahi uttarāpathakānaṁ; te sandhāya",
  "atk-abh03a19:10_4": "pucchā sakavādissa, paṭiññā itarassa. Tattha yasmā upapatticittaṁ nāma lokiyaṁ, tena",
  "atk-abh03a19:10_5": "sotāpannādayopi na honti, pageva arahā. Tasmāssa imaṁ nayaṁ dassetuṁ saha upapattiyā",
  "atk-abh03a19:10_6": "sotāpannotiādi āraddhaṁ.",
  "atk-abh03a19:11": "389.Sāriputtotiādi imesu mahātheresu ko ekopi saha upapattiyā arahā nāmāti codanatthaṁ vuttaṁ.",
  "atk-abh03a19:12": "390.Upapattesiyenāti paṭisandhicittena. Tañhi upapattiṁ esati gavesati, tasmā upapattesiyanti vuccati. Sesamettha uttānatthamevāti.",
  "atk-abh03a19:13": "Upapattikathāvaṇṇanā.",
  "atk-abh03a19:14": "3. Anāsavakathāvaṇṇanā",
  "atk-abh03a19:15_0": "391. Idāni anāsavakathā nāma hoti. Tattha ye dhammā anāsavassa arahato, sabbe te",
  "atk-abh03a19:15_1": "anāsavāti yesaṁ laddhi, seyyathāpi etarahi uttarāpathakānaṁ; te sandhāya arahatoti",
  "atk-abh03a19:15_2": "pucchā sakavādissa, paṭiññā itarassa. Atha naṁ anāsavā nāma maggādayo, kiṁ tassa",
  "atk-abh03a19:15_3": "teyeva uppajjantīti codanatthaṁ maggo phalantiādi āraddhaṁ. Cakkhu anāsavanti puṭṭho",
  "atk-abh03a19:15_4": "tassa sāsavattā paṭikkhipati. Dutiyaṁ puṭṭho anāsavassetanti paṭijānāti.",
  "atk-abh03a19:16_0": "392. Cīvarapañhe ekova dhammo anāsavo sāsavo ca hotīti lakkhaṇavirodhabhayā paṭikkhipati.",
  "atk-abh03a19:16_1": "Dutiyaṁ puṭṭho anāsavassa hutvā sāsavassa hotīti paṭijānāti. Taññeva anāsavanti pañhādvayepi",
  "atk-abh03a19:16_2": "eseva nayo. Sakavādī pana taññevāti anuññātattā ‘‘maggo anāsavo hutvā’’tiādīhi codeti.",
  "atk-abh03a19:16_3": "Iminā upāyena sabbattha attho veditabboti.",
  "atk-abh03a19:17": "Anāsavakathāvaṇṇanā.",
  "atk-abh03a19:18": "4. Samannāgatakathāvaṇṇanā",
  "atk-abh03a19:19_0": "393. Idāni samannāgatakathā nāma hoti. Tattha dve samannāgamā paccuppannakkhaṇe samaṅgībhāvasamannāgamo",
  "atk-abh03a19:19_1": "ca rūpāvacarādīsu aññatarabhūmippattito paṭilābhasamannāgamo ca. So yāva adhigatavisesā",
  "atk-abh03a19:19_2": "na parihāyati, tāvadeva labbhati. Yesaṁ pana ṭhapetvā ime dve samannāgame añño upapattidhammavasena",
  "atk-abh03a19:19_3": "eko samannāgamo nāma hotīti laddhi, seyyathāpi etarahi uttarāpathakānaṁ, tesaṁ pattidhammo",
  "atk-abh03a19:19_4": "nāma koci natthīti anubodhanatthaṁ arahā catūhi phalehi samannāgatoti pucchā sakavādissa,",
  "atk-abh03a19:19_5": "pattiṁ sandhāya paṭiññā itarassa. Athassa ‘‘yadi te arahā catūhi khandhehi viya catūhi",
  "atk-abh03a19:19_6": "phalehi samannāgato, evaṁ sante ye catūsu phalesu cattāro phassādayo, tehi te arahato",
  "atk-abh03a19:19_7": "samannāgatatā pāpuṇātī’’ti codanatthaṁ arahā catūhi phassehītiādi āraddhaṁ. Taṁ sabbaṁ",
  "atk-abh03a19:19_8": "paravādinā ekakkhaṇe catunnaṁ phassādīnaṁ abhāvā paṭikkhittaṁ. Anāgāmipañhādīsupi eseva nayo.",
  "atk-abh03a19:20_0": "395.Sotāpattiphalaṁ vītivattoti na paṭhamajjhānaṁ viya dutiyajjhānalābhī; puna anuppattiyā",
  "atk-abh03a19:20_1": "pana vītivattoti pucchati. Sotāpattimaggantiādi yaṁ vītivatto, tenassa puna asamannāgamaṁ dassetuṁ āraddhaṁ.",
  "atk-abh03a19:21_0": "396.Tehi ca aparihīnoti pañhe yasmā yathā paccanīkasamudācārena lokiyajjhānadhammā",
  "atk-abh03a19:21_1": "parihāyanti, na evaṁ lokuttarā. Maggena hi ye kilesā pahīyanti, phalena ca paṭippassambhanti,",
  "atk-abh03a19:21_2": "te tathā pahīnāva tathā paṭippassaddhāyeva ca honti, tasmā sakavādinā āmantāti paṭiññātaṁ.",
  "atk-abh03a19:21_3": "Svāyamattho parato ‘‘arahatā cattāro maggā paṭiladdhā’’tiādīsu pakāsitoyeva. Sesaṁ uttānatthamevāti.",
  "atk-abh03a19:22": "Samannāgatakathāvaṇṇanā.",
  "atk-abh03a19:23": "5. Upekkhāsamannāgatakathāvaṇṇanā",
  "atk-abh03a19:24_0": "397.Arahāchahi upekkhāhīti kathāyapi imināva nayena attho veditabbo. Arahā hi chasu",
  "atk-abh03a19:24_1": "dvāresu upekkhānaṁ uppattibhabbatāya tāhi samannāgatoti vuccati, na ekakkhaṇe sabbāsaṁ uppattibhāvenāti.",
  "atk-abh03a19:25": "Upekkhāsamannāgatakathāvaṇṇanā.",
  "atk-abh03a19:26": "6. Bodhiyābuddhotikathāvaṇṇanā",
  "atk-abh03a19:27_0": "398. Idāni bodhiyā buddhotikathā nāma hoti. Tattha bodhīti catumaggañāṇassāpi sabbaññutaññāṇassāpi",
  "atk-abh03a19:27_1": "adhivacanaṁ. Tasmā yesaṁ yathā odātena vaṇṇena odāto, sāmena vaṇṇena sāmo, evaṁ bodhiyā",
  "atk-abh03a19:27_2": "buddhoti laddhi, seyyathāpi etarahi uttarāpathakānaṁyeva; te sandhāya pucchā ca anuyogo",
  "atk-abh03a19:27_3": "ca sakavādissa, paṭiññā ca paṭikkhepo ca itarassa.",
  "atk-abh03a19:28_0": "Atītāyāti pañhe tasmiṁ khaṇe abhāvato paṭikkhipati. Dutiyaṁ puṭṭho paṭilābhaṁ sandhāya",
  "atk-abh03a19:28_1": "paṭijānāti. Puna kiccavasena puṭṭho kiccābhāvato paṭikkhipati. Dutiyaṁ puṭṭho yaṁ",
  "atk-abh03a19:28_2": "tena tāya karaṇīyaṁ kataṁ, tattha sammohābhāvaṁ paṭijānāti. Lesokāsaṁ pana adatvā",
  "atk-abh03a19:28_3": "dukkhaṁ parijānātītiādinā nayena puṭṭho tassa kiccassa abhāvā paṭikkhipati.",
  "atk-abh03a19:29_0": "Anāgatapañhe tasmiṁ khaṇe maggañāṇassa abhāvā paṭikkhipati. Dutiyaṁ puṭṭho ‘‘agamā",
  "atk-abh03a19:29_1": "rājagahaṁ buddho’’ti (su. ni. 410) anāgatāya bodhiyā buddhabhāvaṁ maññamāno paṭijānāti.",
  "atk-abh03a19:29_2": "Bodhikaraṇīyaṁ karotīti puṭṭho tasmiṁ khaṇe kiccābhāvena paṭikkhipati. Dutiyaṁ puṭṭho",
  "atk-abh03a19:29_3": "yadi na kareyya, buddhoti na vucceyya. Yasmā avassaṁ karissati, tasmā karotiyeva",
  "atk-abh03a19:29_4": "nāmāti paṭijānāti. Puna lesokāsaṁ adatvā puṭṭho paṭikkhipati. Paccuppannapañho saddhiṁ",
  "atk-abh03a19:29_5": "saṁsandanāya uttānatthova.",
  "atk-abh03a19:30_0": "399. Tisso bodhiyo ekato katvā puṭṭho sabbaññutaññāṇaṁ sandhāya tīhipi buddhoti vattabbabhāvato",
  "atk-abh03a19:30_1": "paṭijānāti. Puna tīhiti puṭṭho sabbāsaṁ ekakkhaṇe abhāvā paṭikkhipati. Dutiyaṁ puṭṭho",
  "atk-abh03a19:30_2": "atītānāgatapaccuppannassa sabbaññutaññāṇassa vasena paṭijānāti. Puna lesokāsaṁ adatvā",
  "atk-abh03a19:30_3": "satataṁ samitanti puṭṭho paṭikkhipati.",
  "atk-abh03a19:31_0": "Na battabbaṁ bodhiyāti pucchā paravādissa, bodhiyā abhāvakkhaṇe abuddhabhāvāpattito",
  "atk-abh03a19:31_1": "paṭiññā sakavādissa. Nanu bodhipaṭilābhāti pañhe pana yasmiṁ santāne bodhisaṅkhātaṁ",
  "atk-abh03a19:31_2": "maggañāṇaṁ uppannaṁ, tattha buddhoti sammutisabbhāvato paṭiññā tasseva. Tassa adhippāyaṁ",
  "atk-abh03a19:31_3": "ajānitvā hañcīti laddhiṭṭhapanā paravādissa. Idānissa asallakkhaṇaṁ pākaṭaṁ kātuṁ",
  "atk-abh03a19:31_4": "bodhipaṭilābhā buddhoti bodhiyā buddhoti pucchā sakavādissa. Tassattho – ‘‘kiṁ te",
  "atk-abh03a19:31_5": "yasmā bodhipaṭilābhā buddho, tasmā bodhiyā buddho’’ti. Itaro ‘‘bodhipaṭilābho nāma",
  "atk-abh03a19:31_6": "bodhiyā uppajjitvā niruddhāyapi santāne uppannabhāvoyeva. Bodhi nāma maggakkhaṇe",
  "atk-abh03a19:31_7": "ñāṇa’’nti imaṁ vibhāgaṁ asallakkhentova puna paṭijānāti. Tato sakavādinā bodhipaṭilābhā",
  "atk-abh03a19:31_8": "bodhīti puṭṭho vacanokāsaṁ alabhanto paṭikkhipatīti.",
  "atk-abh03a19:32": "Bodhiyābuddhotikathāvaṇṇanā.",
  "atk-abh03a19:33": "Iti imā tissopi kathā uttarāpathakānaṁyeva.",
  "atk-abh03a19:34": "7. Lakkhaṇakathāvaṇṇanā",
  "atk-abh03a19:35_0": "400. Idāni lakkhaṇakathā nāma hoti. Tattha ‘‘yehi samannāgatassa mahāpurisassa dveva",
  "atk-abh03a19:35_1": "gatiyo bhavantī’’ti (dī. ni. 1.258) imaṁ suttaṁ ayoniso gahetvā lakkhaṇasamannāgato",
  "atk-abh03a19:35_2": "bodhisattova hotīti yesaṁ laddhi, seyyathāpi etarahi uttarāpathakānaṁ; te sandhāya",
  "atk-abh03a19:35_3": "pucchā sakavādissa, paṭiññā itarassa.",
  "atk-abh03a19:36": "Cakkavattisattoti pañhesu yasmā cakkavattī sattopi ca bodhisattopi, tasmā abodhisattaṁ sandhāya paṭikkhipati. Bodhisattaṁ sandhāya paṭijānāti.",
  "atk-abh03a19:37": "402.Dvattiṁsimānītisuttaṁ bodhisattameva sandhāya vuttaṁ. So hi pacchime bhave buddho hoti, itaresu cakkavattī, tasmā ābhatampi anābhatasadisamevāti.",
  "atk-abh03a19:38": "Lakkhaṇakathāvaṇṇanā.",
  "atk-abh03a19:39": "8. Niyāmokkantikathāvaṇṇanā",
  "atk-abh03a19:40_0": "403. Idāni niyāmokkantikathā nāma hoti. Tattha yesaṁ ghaṭikārasutte jotipālassa pabbajjaṁ",
  "atk-abh03a19:40_1": "sandhāya ‘‘bodhisatto kassapabhagavato pāvacane okkantaniyāmo caritabrahmacariyo’’ti",
  "atk-abh03a19:40_2": "laddhi, seyyathāpi etarahi andhakānaṁ; te sandhāya bodhisattoti pucchā sakavādissa,",
  "atk-abh03a19:40_3": "laddhiyaṁ ṭhatvā paṭiññā itarassa. Tato yasmā niyāmoti vā brahmacariyanti vā ariyamaggassa",
  "atk-abh03a19:40_4": "nāmaṁ, bodhisattānañca ṭhapetvā pāramīpūraṇaṁ aññā niyāmokkanti nāma natthi. Yadi",
  "atk-abh03a19:40_5": "bhaveyya, bodhisatto sotāpanno sāvako bhaveyya. Na cetamevaṁ. Kevalañhi naṁ buddhā",
  "atk-abh03a19:40_6": "attano ñāṇabale ṭhatvā – ‘‘ayaṁ buddho bhavissatī’’ti byākaronti, tasmā puna bodhisattoti",
  "atk-abh03a19:40_7": "anuyogo sakavādissa. Pacchimabhavaṁ sandhāya paṭikkhepo itarassa. Dutiyapañhe jotipālakālaṁ",
  "atk-abh03a19:40_8": "sandhāya paṭiññā tasseva. Sāvako hutvātiādīsupi eseva nayo. Anussaviyoti anussavena",
  "atk-abh03a19:40_9": "paṭividdhadhammo. Pacchimabhavaṁ sandhāya paṭikkhipitvā jotipālakāle anussavaṁ sandhāya paṭijānāti.",
  "atk-abh03a19:41": "404.Aññaṁ satthārantiāḷārañca rāmaputtañca sandhāya vuttaṁ. Āyasmā ānandotiādi ‘‘okkantaniyāmāva sāvakā honti, na itare okkantaniyāmā evarūpā hontī’’ti dassetuṁ vuttaṁ.",
  "atk-abh03a19:42_0": "Sāvako jātiṁ vītivattoti yāya jātiyā sāvako, taṁ vītivatto aññasmiṁ bhave asāvako",
  "atk-abh03a19:42_1": "hotīti pucchati. Itaro sotāpannādīnaṁ sotāpannādisāvakabhāvato paṭikkhipati. Sesamettha uttānatthamevāti.",
  "atk-abh03a19:43": "Niyāmokkantikathāvaṇṇanā.",
  "atk-abh03a19:44": "9. Aparāpi samannāgatakathāvaṇṇanā",
  "atk-abh03a19:45_0": "406. Idāni aparāpi samannāgatakathā nāma hoti. Tattha yesaṁ ‘‘catutthamaggaṭṭho puggalo",
  "atk-abh03a19:45_1": "pattidhammavasena tīhi phalehi samannāgato’’ti laddhi, seyyathāpi etarahi andhakānaṁ",
  "atk-abh03a19:45_2": "; te sandhāya pucchā sakavādissa, paṭiññā itarassa. Sesamettha heṭṭhā catūhi phalehi",
  "atk-abh03a19:45_3": "samannāgatakathāyaṁ vuttanayeneva veditabbanti.",
  "atk-abh03a19:46": "Aparāpi samannāgatakathāvaṇṇanā.",
  "atk-abh03a19:47": "10. Sabbasaṁyojanappahānakathāvaṇṇanā",
  "atk-abh03a19:48_0": "413. Idāni saṁyojanappahānakathā nāma hoti. Tattha yesaṁ ‘‘nippariyāyeneva sabbasaṁyojanappahānaṁ",
  "atk-abh03a19:48_1": "arahatta’’nti laddhi, seyyathāpi etarahi andhakānaṁ; te sandhāya pucchā sakavādissa,",
  "atk-abh03a19:48_2": "paṭiññā itarassa. Puna sabbe saṁyojanāti puṭṭho heṭṭhā vuttamaggattayena pahīne sandhāya",
  "atk-abh03a19:48_3": "paṭikkhipati. Dutiyaṁ puṭṭho tena maggena appahīnassa abhāvā paṭijānāti. Sakkāyadiṭṭhiādīsupi",
  "atk-abh03a19:48_4": "paṭhamamaggena pahīnabhāvaṁ sandhāya paṭikkhipati, catutthamaggena anavasesappahānaṁ",
  "atk-abh03a19:48_5": "sandhāya paṭijānāti. Eseva nayo sabbatthāti.",
  "atk-abh03a19:49": "Sabbasaṁyojanappahānakathāvaṇṇanā.",
  "atk-abh03a19:50": "Catuttho vaggo."
}