{
  "atk-s0508a214:0": "18. Cattālīsanipāto",
  "atk-s0508a214:1": "1. Mahākassapattheragāthāvaṇṇanā",
  "atk-s0508a214:2_0": "Cattālīsanipāte na gaṇena purakkhatotiādikā āyasmato mahākassapattherassa gāthā.",
  "atk-s0508a214:2_1": "Kā uppatti? Ayaṁ kira padumuttarassa bhagavato kāle haṁsavatīnagare vedeho nāma asītikoṭivibhavo",
  "atk-s0508a214:2_2": "kuṭumbiko ahosi. So buddhamāmako, dhammamāmako, saṅghamāmako upāsako hutvā viharanto",
  "atk-s0508a214:2_3": "ekasmiṁ uposathadivase pātova subhojanaṁ bhuñjitvā uposathaṅgāni adhiṭṭhāya gandhapupphādīni",
  "atk-s0508a214:2_4": "gahetvā vihāraṁ gantvā satthāraṁ pūjetvā vanditvā ekamantaṁ nisīdi.",
  "atk-s0508a214:3_0": "Tasmiñca khaṇe satthā mahānisabhattheraṁ nāma tatiyasāvakaṁ “etadaggaṁ, bhikkhave,",
  "atk-s0508a214:3_1": "mama sāvakānaṁ bhikkhūnaṁ dhutavādānaṁ, yadidaṁ nisabho”ti etadagge ṭhapesi. Upāsako",
  "atk-s0508a214:3_2": "taṁ sutvā pasanno dhammakathāvasāne mahājane uṭṭhāya gate satthāraṁ vanditvā “sve",
  "atk-s0508a214:3_3": "mayhaṁ bhikkhaṁ adhivāsethā”ti nimantesi. “Mahā kho, upāsaka, bhikkhusaṅgho”ti. “Kittako,",
  "atk-s0508a214:3_4": "bhante”ti? “Aṭṭhasaṭṭhibhikkhusatasahassa”nti. “Bhante, ekaṁ sāmaṇerampi vihāre asesetvā",
  "atk-s0508a214:3_5": "mayhaṁ bhikkhaṁ adhivāsethā”ti. Satthā adhivāsesi. Upāsako satthu adhivāsanaṁ viditvā",
  "atk-s0508a214:3_6": "gehaṁ gantvā mahādānaṁ sajjetvā punadivase satthu kālaṁ ārocāpesi. Satthā pattacīvaramādāya",
  "atk-s0508a214:3_7": "bhikkhusaṅghaparivuto upāsakassa gharaṁ gantvā paññattāsane nisinno dakkhiṇodakāvasāne",
  "atk-s0508a214:3_8": "yāguādīni sampaṭicchanto bhattavissaggaṁ akāsi. Upāsakopi satthu santike nisīdi.",
  "atk-s0508a214:4_0": "Tasmiṁ antare mahānisabhatthero piṇḍāya caranto tameva vīthiṁ paṭipajji. Upāsako",
  "atk-s0508a214:4_1": "disvā uṭṭhāya gantvā theraṁ vanditvā “pattaṁ, bhante, dethā”ti āha. Thero pattaṁ",
  "atk-s0508a214:4_2": "adāsi. “Bhante, idheva pavisatha, satthāpi gehe nisinno”ti. “Na vaṭṭissati, upāsakā”ti.",
  "atk-s0508a214:4_3": "So therassa pattaṁ gahetvā piṇḍapātassa pūretvā adāsi. Tato theraṁ anugantvā nivatto",
  "atk-s0508a214:4_4": "satthu santike nisīditvā evamāha – “mahānisabhatthero, bhante, ‘satthāpi gehe nisinno’ti",
  "atk-s0508a214:4_5": "vuttepi pavisituṁ na icchi, atthi nu kho etassa tumhākaṁ guṇehi atirekaguṇo”ti. Buddhānañca",
  "atk-s0508a214:4_6": "vaṇṇamaccheraṁ nāma natthi, tasmā satthā evamāha – “upāsaka, mayaṁ bhikkhaṁ āgamayamānā",
  "atk-s0508a214:4_7": "gehe nisīdāma, so pana bhikkhu na evaṁ nisīditvā bhikkhaṁ udikkhati, mayaṁ gāmantasenāsane",
  "atk-s0508a214:4_8": "vasāma, so araññasmiṁyeva vasati, mayaṁ channe vasāma, so abbhokāseyeva vasatī”ti",
  "atk-s0508a214:4_9": "bhagavā “ayañca ayañcetassa guṇo”ti mahāsamuddaṁ pūrayamāno viya tassa guṇaṁ kathesi.",
  "atk-s0508a214:5_0": "Upāsako pakatiyāpi jalamānapadīpo telena āsitto viya suṭṭhutaraṁ pasanno hutvā cintesi",
  "atk-s0508a214:5_1": "– “kiṁ mayhaṁ aññāya sampattiyā, anāgate ekassa buddhassa santike dhutavādānaṁ aggabhāvatthāya",
  "atk-s0508a214:5_2": "patthanaṁ karissāmī”ti. So punapi satthāraṁ nimantetvā teneva niyāmena satta divase",
  "atk-s0508a214:5_3": "mahādānaṁ datvā sattame divase buddhappamukhassa mahābhikkhusaṅghassa ticīvarāni",
  "atk-s0508a214:5_4": "datvā satthu pādamūle nipajjitvā evamāha – “yaṁ me, bhante, satta divase dānaṁ dentassa",
  "atk-s0508a214:5_5": "mettaṁ kāyakammaṁ, mettaṁ vacīkammaṁ, mettaṁ manokammaṁ paccupaṭṭhitaṁ, imināhaṁ",
  "atk-s0508a214:5_6": "na aññaṁ devasampattiṁ vā sakkamārabrahmasampattiṁ vā patthemi, idaṁ pana me kammaṁ",
  "atk-s0508a214:5_7": "anāgate ekassa buddhassa santike mahānisabhattherena pattaṭṭhānantaraṁ pāpuṇanatthāya",
  "atk-s0508a214:5_8": "terasadhutaṅgadharānaṁ aggabhāvassa adhikāro hotū”ti. Satthā “mahantaṁ ṭhānaṁ iminā",
  "atk-s0508a214:5_9": "patthitaṁ, samijjhissati nu kho, no”ti olokento samijjhanabhāvaṁ disvā āha – “manāpaṁ",
  "atk-s0508a214:5_10": "te ṭhānaṁ patthitaṁ, anāgate satasahassakappāvasāne gotamo nāma buddho uppajjissati,",
  "atk-s0508a214:5_11": "tassa tvaṁ tatiyasāvako mahākassapatthero nāma bhavissasī”ti byākāsi. Taṁ sutvā upāsako",
  "atk-s0508a214:5_12": "“buddhānaṁ dve kathā nāma natthī”ti punadivase pattabbaṁ viya taṁ sampattiṁ amaññittha.",
  "atk-s0508a214:5_13": "So yāvatāyukaṁ dānaṁ datvā, sīlaṁ samādāya rakkhitvā, nānappakāraṁ kalyāṇakammaṁ",
  "atk-s0508a214:5_14": "katvā, kālaṁ katvā, sagge nibbatti.",
  "atk-s0508a214:6_0": "Tato paṭṭhāya devamanussesu sampattiṁ anubhavanto ito ekanavute kappe vipassisammāsambuddhe",
  "atk-s0508a214:6_1": "bandhumatīnagaraṁ upanissāya kheme migadāye viharante devalokā cavitvā aññatarasmiṁ",
  "atk-s0508a214:6_2": "parijiṇṇabrāhmaṇakule nibbatti. Tasmiñca kāle vipassī bhagavā sattame sattame saṁvacchare",
  "atk-s0508a214:6_3": "dhammaṁ kathesi, mahantaṁ kolāhalaṁ hoti. Sakalajambudīpe devatā “satthā dhammaṁ",
  "atk-s0508a214:6_4": "kathessatī”ti ārocesuṁ. Brāhmaṇo taṁ sāsanaṁ assosi. Tassa ca nivāsanasāṭako ekoyeva",
  "atk-s0508a214:6_5": "hoti, tathā brāhmaṇiyā. Pārupanaṁ pana dvinnampi ekameva. So sakalanagare “ekasāṭakabrāhmaṇo”ti",
  "atk-s0508a214:6_6": "paññāyi. So brāhmaṇānaṁ kenacideva kiccena sannipāte sati brāhmaṇiṁ gehe ṭhapetvā",
  "atk-s0508a214:6_7": "sayaṁ taṁ vatthaṁ pārupitvā gacchati. Brāhmaṇīnaṁ sannipāte sati sayaṁ gehe acchati,",
  "atk-s0508a214:6_8": "brāhmaṇī taṁ vatthaṁ pārupitvā gacchati. Tasmiṁ pana divase brāhmaṇo brāhmaṇiṁ āha",
  "atk-s0508a214:6_9": "– “bhoti, kiṁ rattiṁ dhammaṁ suṇissasi, divā”ti? “Mayaṁ mātugāmajātikā nāma rattiṁ",
  "atk-s0508a214:6_10": "sotuṁ na sakkoma, divā sossāmā”ti brāhmaṇaṁ gehe ṭhapetvā taṁ vatthaṁ pārupitvā upāsikāhi",
  "atk-s0508a214:6_11": "saddhiṁ divā gantvā satthāraṁ vanditvā ekamante nisinnā dhammaṁ sutvā upāsikāhiyeva",
  "atk-s0508a214:6_12": "saddhiṁ āgamāsi. Atha brāhmaṇo brāhmaṇiṁ gehe ṭhapetvā taṁ vatthaṁ pārupitvā vihāraṁ gato.",
  "atk-s0508a214:7_0": "Tasmiṁ samaye satthā parisamajjhe alaṅkatadhammāsane nisinno cittabījaniṁ ādāya ākāsagaṅgaṁ",
  "atk-s0508a214:7_1": "otārento viya, sineruṁ manthaṁ katvā sāgaraṁ nimmathento viya, dhammakathaṁ kathesi.",
  "atk-s0508a214:7_2": "Brāhmaṇassa parisapariyante nisinnassa dhammaṁ suṇantassa paṭhamayāmasmiṁyeva sakalasarīraṁ",
  "atk-s0508a214:7_3": "pūrayamānā pañcavaṇṇā pīti uppajji. So pārutavatthaṁ saṅgharitvā “dasabalassa dassāmī”ti",
  "atk-s0508a214:7_4": "cintesi. Athassa ādīnavasahassaṁ dassayamānaṁ maccheraṁ uppajji. So “brāhmaṇiyā mayhañca",
  "atk-s0508a214:7_5": "ekameva vatthaṁ, aññaṁ kiñci pārupanaṁ natthi, apārupitvā ca nāma bahi vicarituṁ",
  "atk-s0508a214:7_6": "na sakkā”ti sabbathāpi adātukāmo ahosi, athassa nikkhante paṭhamayāme majjhimayāmepi",
  "atk-s0508a214:7_7": "tatheva pīti uppajji. Tatheva cintetvā tatheva adātukāmo ahosi. Athassa majjhimayāme",
  "atk-s0508a214:7_8": "nikkhante pacchimayāmepi tatheva pīti uppajji. Tadā so “yaṁ vā hotu taṁ vā pacchāpi",
  "atk-s0508a214:7_9": "jānissāmī”ti vatthaṁ saṅgharitvā satthu pādamūle ṭhapesi. Tato vāmahatthaṁ ābhujitvā",
  "atk-s0508a214:7_10": "dakkhiṇena hatthena tikkhattuṁ apphoṭetvā “jitaṁ me, jitaṁ me”ti tayo vāre nadi.",
  "atk-s0508a214:8_0": "Tasmiñca samaye bandhumarājā dhammāsanassa pacchato antosāṇiyaṁ nisinno dhammaṁ suṇāti.",
  "atk-s0508a214:8_1": "Rañño ca nāma “jitaṁ me”ti saddo amanāpo hoti. So purisaṁ pesesi – “gaccha, etaṁ",
  "atk-s0508a214:8_2": "puccha kiṁ vadasī”ti. So tena gantvā pucchito “avasesā hatthiyānādīni āruyha asicammādīni",
  "atk-s0508a214:8_3": "gahetvā parasenaṁ jinanti, na taṁ acchariyaṁ. Ahaṁ pana pacchato āgacchantassa kūṭagoṇassa",
  "atk-s0508a214:8_4": "muggarena sīsaṁ bhinditvā taṁ palāpento viya maccheracittaṁ madditvā pārutavatthaṁ",
  "atk-s0508a214:8_5": "dasabalassa adāsiṁ, taṁ me macchariyaṁ jita”nti āha. So puriso āgantvā taṁ pavattiṁ",
  "atk-s0508a214:8_6": "rañño ārocesi. Rājā āha – “amhe, bhaṇe, dasabalassa anurūpaṁ na jānimha, brāhmaṇo",
  "atk-s0508a214:8_7": "jānī”ti vatthayugaṁ pesesi. Taṁ disvā brāhmaṇo cintesi – “ayaṁ mayhaṁ tuṇhīnisinnassa",
  "atk-s0508a214:8_8": "paṭhamaṁ kiñci adatvā satthu guṇe kathentassa adāsi. Satthu guṇe paṭicca uppannena",
  "atk-s0508a214:8_9": "pana mayhaṁ ko attho”ti tampi vatthayugaṁ dasabalasseva adāsi. Rājāpi “kiṁ brāhmaṇena",
  "atk-s0508a214:8_10": "kata”nti pucchitvā “tampi tena vatthayugaṁ tathāgatasseva dinna”nti sutvā aññānipi",
  "atk-s0508a214:8_11": "dve vatthayugāni pesesi, so tānipi adāsi. Rājā aññānipi cattārīti evaṁ yāva dvattiṁsavatthayugāni",
  "atk-s0508a214:8_12": "pesesi. Atha brāhmaṇo “idaṁ vaḍḍhetvā vaḍḍhetvā gahaṇaṁ viya hotī”ti attano atthāya",
  "atk-s0508a214:8_13": "ekaṁ, brāhmaṇiyā ekanti dve vatthayugāni gahetvā tiṁsayugāni tathāgatasseva adāsi.",
  "atk-s0508a214:8_14": "Tato paṭṭhāya ca so satthu vissāsiko jāto.",
  "atk-s0508a214:9_0": "Atha naṁ rājā ekadivasaṁ sītasamaye satthu santike dhammaṁ suṇantaṁ disvā satasahassagghanakaṁ",
  "atk-s0508a214:9_1": "attanā pārutarattakambalaṁ datvā āha – “ito paṭṭhāya imaṁ pārupitvā dhammaṁ suṇāhī”ti.",
  "atk-s0508a214:9_2": "So “kiṁ me iminā kambalena imasmiṁ pūtikāye upanītenā”ti cintetvā antogandhakuṭiyaṁ",
  "atk-s0508a214:9_3": "tathāgatassa mañcassa upari vitānaṁ katvā agamāsi. Athekadivasaṁ rājā pātova vihāraṁ",
  "atk-s0508a214:9_4": "gantvā antogandhakuṭiyaṁ satthu santike nisīdi. Tasmiñca samaye chabbaṇṇā buddharasmiyo",
  "atk-s0508a214:9_5": "kambale paṭihaññanti, kambalo ativiya virocati. Rājā ullokento sañjānitvā āha – “amhākaṁ,",
  "atk-s0508a214:9_6": "bhante, esa kambalo, amhehi ekasāṭakabrāhmaṇassa dinno”ti. “Tumhehi, mahārāja, brāhmaṇo",
  "atk-s0508a214:9_7": "pūjito, brāhmaṇena mayaṁ pūjitā”ti. Rājā “brāhmaṇo yuttaṁ aññāsi, na maya”nti pasīditvā",
  "atk-s0508a214:9_8": "yaṁ manussānaṁ upakārabhūtaṁ, taṁ sabbaṁ aṭṭhaṭṭhakaṁ katvā sabbaṭṭhakaṁ nāma dānaṁ",
  "atk-s0508a214:9_9": "datvā purohitaṭṭhāne ṭhapesi. Sopi “aṭṭhaṭṭhakaṁ nāla catusaṭṭhi hotī”ti catusaṭṭhi",
  "atk-s0508a214:9_10": "salākabhattāni upanibandhāpetvā yāvajīvaṁ dānaṁ datvā sīlaṁ rakkhitvā tato cuto sagge nibbatti.",
  "atk-s0508a214:10_0": "Puna tato cuto imasmiṁ kappe koṇāgamanassa ca bhagavato kassapadasabalassa cāti dvinnaṁ",
  "atk-s0508a214:10_1": "buddhānaṁ antare bārāṇasiyaṁ kuṭumbiyaghare nibbatto. So vuddhimanvāya gharāvāsaṁ",
  "atk-s0508a214:10_2": "vasanto ekadivasaṁ araññe jaṅghavihāraṁ carati. Tasmiñca samaye paccekabuddho nadītīre",
  "atk-s0508a214:10_3": "cīvarakammaṁ karonto anuvāte appahonte saṅgharitvā ṭhapetuṁ āraddho. So disvā “kasmā,",
  "atk-s0508a214:10_4": "bhante, saṅgharitvā ṭhapethā”ti āha. “Anuvāto nappahotī”ti. “Iminā, bhante, karothā”ti",
  "atk-s0508a214:10_5": "uttarasāṭakaṁ datvā “nibbattanibbattaṭṭhāne me kenaci parihāni mā hotū”ti patthanaṁ paṭṭhapesi.",
  "atk-s0508a214:11_0": "Gharepissa bhaginiyā saddhiṁ bhariyāya kalahaṁ karontiyā paccekabuddho piṇḍāya pāvisi.",
  "atk-s0508a214:11_1": "Athassa bhaginī paccekabuddhassa piṇḍapātaṁ datvā tassa bhariyaṁ sandhāya “evarūpaṁ",
  "atk-s0508a214:11_2": "bālaṁ yojanasatena parivajjeyya”nti patthanaṁ paṭṭhapesi. Sā gehaṅgaṇe ṭhitā sutvā",
  "atk-s0508a214:11_3": "“imāya dinnabhattaṁ mā esa bhuñjatū”ti pattaṁ gahetvā piṇḍapātaṁ chaḍḍetvā kalalassa",
  "atk-s0508a214:11_4": "pūretvā adāsi. Itarā disvā “bāle, tvaṁ maṁ tāva akkosa vā pahara vā, evarūpassa pana",
  "atk-s0508a214:11_5": "dve asaṅkhyeyyāni pūritapāramissa pattato bhattaṁ chaḍḍetvā kalalaṁ dātuṁ na yutta”nti",
  "atk-s0508a214:11_6": "āha. Athassa bhariyāya paṭisaṅkhānaṁ uppajji. Sā “tiṭṭhatha, bhante”ti kalalaṁ chaḍḍetvā",
  "atk-s0508a214:11_7": "pattaṁ dhovitvā gandhacuṇṇena. Ubbaṭṭetvā paṇītabhattassa catumadhurassa ca pūretvā",
  "atk-s0508a214:11_8": "upari āsittena padumagabbhavaṇṇena sappinā vijjotamānaṁ paccekabuddhassa hatthe ṭhapetvā",
  "atk-s0508a214:11_9": "“yathā ayaṁ piṇḍapāto obhāsajāto, evaṁ obhāsajātaṁ me sarīraṁ hotū”ti patthanaṁ paṭṭhapesi.",
  "atk-s0508a214:11_10": "Paccekabuddho anumoditvā ākāsaṁ pakkhandi.",
  "atk-s0508a214:12_0": "Tepi jāyampatikā yāvatāyukaṁ kusalaṁ katvā sagge nibbattitvā puna tato cavitvā upāsako",
  "atk-s0508a214:12_1": "kassapasammāsambuddhakāle bārāṇasiyaṁ asītikoṭivibhavassa seṭṭhino putto hutvā nibbatti,",
  "atk-s0508a214:12_2": "itarāpi tādisasseva seṭṭhino dhītā hutvā nibbatti. Tassa vuddhippattassa tameva seṭṭhidhītaraṁ",
  "atk-s0508a214:12_3": "ānayiṁsu. Tassā pubbe aniṭṭhavipākassa pāpakammassa ānubhāvena patikulaṁ paviṭṭhamattāya",
  "atk-s0508a214:12_4": "ummārabbhantare sakalasarīraṁ ugghāṭitavaccakuṭi viya duggandhaṁ jātaṁ. Seṭṭhikumāro",
  "atk-s0508a214:12_5": "“kassāyaṁ gandho”ti pucchitvā, “seṭṭhikaññāyā”ti sutvā, “nīharatha, nīharathā”ti",
  "atk-s0508a214:12_6": "ābhataniyāmeneva kulagharaṁ pesesi. Sā eteneva nīhārena sattasu ṭhānesu paṭinivattitā.",
  "atk-s0508a214:13_0": "Tena ca samayena kassapadasabalo parinibbāyi. Tassa ghanakoṭṭimāhi satasahassagghanikāhi",
  "atk-s0508a214:13_1": "rattasuvaṇṇiṭṭhakāhi yojanubbedhaṁ cetiyaṁ ārabhiṁsu. Tasmiṁ cetiye karīyamāne sā",
  "atk-s0508a214:13_2": "seṭṭhidhītā cintesi – “ahaṁ sattasu ṭhānesu paṭinivattitā, kiṁ me jīvitenā”ti attano",
  "atk-s0508a214:13_3": "ābharaṇabhaṇḍaṁ bhañjāpetvā suvaṇṇiṭṭhakaṁ kāresi ratanāyataṁ vidatthivitthinnaṁ",
  "atk-s0508a214:13_4": "caturaṅgulubbedhaṁ. Tato haritālamanosilāpiṇḍaṁ gahetvā aṭṭha uppalahatthake ādāya",
  "atk-s0508a214:13_5": "cetiyakaraṇaṭṭhānaṁ gatā. Tasmiñca khaṇe ekā iṭṭhakāpanti parikkhipitvā āgacchamānā",
  "atk-s0508a214:13_6": "ghaṭaniṭṭhakāya ūnā hoti, seṭṭhidhītā vaḍḍhakiṁ āha – “imaṁ iṭṭhakaṁ ettha ṭhapethā”ti.",
  "atk-s0508a214:13_7": "“Amma, bhaddake kāle āgatāsi, sayameva ṭhapehī”ti. Sā āruyha telena haritālamanosilāpiṇḍaṁ",
  "atk-s0508a214:13_8": "yojetvā tena bandhanena iṭṭhakaṁ patiṭṭhapetvā upari aṭṭhahi uppalahatthakehi pūjaṁ",
  "atk-s0508a214:13_9": "katvā vanditvā “nibbattanibbattaṭṭhāne me kāyato candanagandho vāyatu, mukhato uppalagandho”ti",
  "atk-s0508a214:13_10": "patthanaṁ katvā cetiyaṁ vanditvā padakkhiṇaṁ katvā agamāsi.",
  "atk-s0508a214:14_0": "Atha tasmiṁyeva khaṇe yassa seṭṭhiputtassa paṭhamaṁ gehaṁ nītā, tassa taṁ ārabbha",
  "atk-s0508a214:14_1": "sati udapādi. Nagarepi nakkhattaṁ saṅghuṭṭhaṁ hoti. So upaṭṭhāke āha – “tadā idha",
  "atk-s0508a214:14_2": "ānītā seṭṭhidhītā atthi, kahaṁ sā”ti? “Kulagehe sāmī”ti. “Ānetha naṁ, nakkhattaṁ",
  "atk-s0508a214:14_3": "kīḷissāmā”ti. Te gantvā taṁ vanditvā ṭhitā “kiṁ, tātā, āgatatthā”ti tāya puṭṭhā taṁ",
  "atk-s0508a214:14_4": "pavattiṁ ācikkhiṁsu. “Tātā, mayā ābharaṇabhaṇḍena cetiyaṁ pūjitaṁ, ābharaṇaṁ me natthī”ti.",
  "atk-s0508a214:14_5": "Te gantvā seṭṭhiputtassa ārocesuṁ. Ānetha naṁ, piḷandhanaṁ labhissatīti. Te ānayiṁsu.",
  "atk-s0508a214:14_6": "Tassā saha gharapavesanena sakalagehaṁ candanagandho ceva nīluppalagandho ca vāyi.",
  "atk-s0508a214:14_7": "Seṭṭhiputto taṁ pucchi – “paṭhamaṁ tava sarīrato duggandho vāyi, idāni pana te sarīrato",
  "atk-s0508a214:14_8": "candanagandho, mukhato uppalagandho vāyati. Kiṁ eta”nti? Sā ādito paṭṭhāya attanā",
  "atk-s0508a214:14_9": "katakammaṁ ārocesi. Seṭṭhiputto “niyyānikaṁ vata buddhasāsana”nti pasīditvā yojanikaṁ",
  "atk-s0508a214:14_10": "suvaṇṇacetiyaṁ kambalakañcukena parikkhipitvā tattha tattha rathacakkappamāṇehi suvaṇṇapadumehi",
  "atk-s0508a214:14_11": "alaṅkari. Tesaṁ dvādasahatthā olambakā honti.",
  "atk-s0508a214:15_0": "So tattha yāvatāyukaṁ ṭhatvā sagge nibbattitvā tato cuto bārāṇasito yojanamatte ṭhāne",
  "atk-s0508a214:15_1": "aññatarasmiṁ amaccakule nibbatti, seṭṭhikaññāpi devalokato cavitvā rājakule jeṭṭhadhītā",
  "atk-s0508a214:15_2": "hutvā nibbatti. Tesu vayappattesu kumārassa vasanagāme nakkhattaṁ saṅghuṭṭhaṁ. So",
  "atk-s0508a214:15_3": "mātaraṁ āha – “sāṭakaṁ me, amma, dehi, nakkhattaṁ kīḷissāmī”ti. Sā dhotavatthaṁ nīharitvā",
  "atk-s0508a214:15_4": "adāsi. “Amma, thūlaṁ ida”nti āha. Sā aññaṁ nīharitvā adāsi, tampi paṭikkhipi. Atha",
  "atk-s0508a214:15_5": "naṁ mātā āha – “tāta, yādise gehe mayaṁ jātā, natthi no ito sukhumatarassa paṭilābhāya",
  "atk-s0508a214:15_6": "puñña”nti. “Tena hi labhanaṭṭhānaṁ gacchāmi ammā”ti. “Putta, ahaṁ ajjeva tuyhaṁ bārāṇasinagare",
  "atk-s0508a214:15_7": "rajjapaṭilābhampi icchāmī”ti. So mātaraṁ vanditvā āha – “gacchāmi, ammā”ti. “Gaccha,",
  "atk-s0508a214:15_8": "tātā”ti. Evaṁ kirassā cittaṁ ahosi – “kahaṁ gamissati? Idha vā ettha vā gehe nisīdissatī”ti.",
  "atk-s0508a214:15_9": "So pana puññaniyāmena nikkhamitvā bārāṇasiṁ gantvā uyyāne maṅgalasilāpaṭṭe sasīsaṁ",
  "atk-s0508a214:15_10": "pārupitvā nipajji. So ca bārāṇasirañño kālaṅkatassa sattamo divaso hoti.",
  "atk-s0508a214:16_0": "Amaccā rañño sarīrakiccaṁ katvā rājaṅgaṇe nisīditvā mantayiṁsu – “rañño ekā dhītāva",
  "atk-s0508a214:16_1": "atthi, putto natthi, arājakaṁ rajjaṁ nassati, ko rājā hotī”ti? “Tvaṁ hohi, tvaṁ hohī”ti",
  "atk-s0508a214:16_2": "āhaṁsu. Purohito āha – “bahuṁ oloketuṁ na vaṭṭati, phussarathaṁ vissajjemā”ti. Te",
  "atk-s0508a214:16_3": "kumudavaṇṇe cattāro sindhave yojetvā pañcavidhaṁ rājakakudhabhaṇḍaṁ setacchattañca",
  "atk-s0508a214:16_4": "rathasmiṁyeva ṭhapetvā rathaṁ vissajjetvā pacchato tūriyāni paggaṇhāpesuṁ. Ratho",
  "atk-s0508a214:16_5": "pācīnadvārena nikkhamitvā uyyānābhimukho ahosi. “Paricayena uyyānābhimukho gacchati,",
  "atk-s0508a214:16_6": "nivattemā”ti keci āhaṁsu. Purohito “mā nivattayitthā”ti āha. Ratho kumāraṁ padakkhiṇaṁ",
  "atk-s0508a214:16_7": "katvā ārohanasajjo hutvā aṭṭhāsi, purohito pārupanakaṇṇaṁ apanetvā pādatalāni olokento,",
  "atk-s0508a214:16_8": "“tiṭṭhatu ayaṁ dīpo, dvisahassadīpaparivāresu catūsu mahādīpesu esa rajjaṁ kāretuṁ",
  "atk-s0508a214:16_9": "yutto”ti vatvā “punapi tūriyāni paggaṇhatha, punapi paggaṇhathā”ti tikkhattuṁ tūriyāni paggaṇhāpesi.",
  "atk-s0508a214:17_0": "Atha kumāro mukhaṁ vivaritvā oloketvā, “kena kammena āgatatthā”ti āha. “Deva, tumhākaṁ",
  "atk-s0508a214:17_1": "rajjaṁ pāpuṇātī”ti. “Rājā kaha”nti? “Devattaṁ gato, sāmī”ti. “Kati divasā atikkantā”ti?",
  "atk-s0508a214:17_2": "“Ajja sattamo divaso”ti. “Putto vā dhītā vā natthī”ti? “Dhītā atthi deva, putto natthī”ti.",
  "atk-s0508a214:17_3": "“Karissāmi rajja”nti. Te tāvadeva abhisekamaṇḍapaṁ kāretvā rājadhītaraṁ sabbālaṅkārehi",
  "atk-s0508a214:17_4": "alaṅkaritvā, uyyānaṁ ānetvā kumārassa abhisekaṁ akaṁsu. Athassa katābhisekassa satasahassagghanakaṁ",
  "atk-s0508a214:17_5": "vatthaṁ upahariṁsu. So “kimidaṁ, tātā”ti āha. “Nivāsanavatthaṁ devā”ti. “Nanu, tātā,",
  "atk-s0508a214:17_6": "thūla”nti? “Manussānaṁ paribhogavatthesu ito sukhumataraṁ natthi, devā”ti. “Tumhākaṁ",
  "atk-s0508a214:17_7": "rājā evarūpaṁ nivāsesī”ti? “Āma, devā”ti. “Na maññe puññavā tumhākaṁ rājā, suvaṇṇabhiṅgāraṁ",
  "atk-s0508a214:17_8": "āharatha, labhissāma vattha”nti. Suvaṇṇabhiṅgāraṁ āhariṁsu. So uṭṭhāya hatthe dhovitvā",
  "atk-s0508a214:17_9": "mukhaṁ vikkhāletvā hatthena udakaṁ ādāya puratthimadisāyaṁ abbhukkiri. Tāvadeva ghanapathaviṁ",
  "atk-s0508a214:17_10": "bhinditvā aṭṭha kapparukkhā uṭṭhahiṁsu. Puna udakaṁ gahetvā dakkhiṇāyaṁ pacchimāyaṁ",
  "atk-s0508a214:17_11": "uttarāyanti evaṁ catūsu disāsu abbhukkiri. Sabbadisāsu aṭṭhaṭṭhakaṁ katvā dvattiṁsa",
  "atk-s0508a214:17_12": "kapparukkhā uṭṭhahiṁsu. So ekaṁ dibbadussaṁ nivāsetvā ekaṁ pārupitvā “nandarañño",
  "atk-s0508a214:17_13": "vijite suttakantikā itthiyo mā suttaṁ kantiṁsūti evaṁ bheriṁ carāpethā”ti vatvā chattaṁ",
  "atk-s0508a214:17_14": "ussāpetvā alaṅkatapaṭiyatto hatthikkhandhavaragato nagaraṁ pavisitvā pāsādaṁ āruyha",
  "atk-s0508a214:17_15": "mahāsampattiṁ anubhavi.",
  "atk-s0508a214:18_0": "Evaṁ kāle gacchante ekadivasaṁ devī rañño mahāsampattiṁ disvā, “aho tapassī”ti kāruññākāraṁ",
  "atk-s0508a214:18_1": "dasseti. “Kimidaṁ, devī”ti ca puṭṭhā “atimahatī te, deva, sampatti. Atīte buddhānaṁ",
  "atk-s0508a214:18_2": "saddahitvā kalyāṇaṁ akattha, idāni anāgatassa paccayaṁ kusalaṁ na karothā”ti āha.",
  "atk-s0508a214:18_3": "“Kassa dassāma, sīlavanto natthī”ti? “Asuñño, deva, jambudīpo arahantehi, tumhe dānameva",
  "atk-s0508a214:18_4": "sajjetha, ahaṁ arahante lacchāmī”ti āha. Rājā punadivase pācīnadvāre dānaṁ sajjāpesi.",
  "atk-s0508a214:18_5": "Devī pātova uposathaṅgāni adhiṭṭhāya uparipāsāde puratthābhimukhā urena nipajjitvā",
  "atk-s0508a214:18_6": "“sace etissaṁ disāyaṁ arahanto atthi, sveva āgantvā amhākaṁ bhikkhaṁ gaṇhantū”ti",
  "atk-s0508a214:18_7": "āha. Tassaṁ disāyaṁ arahanto nāhesuṁ, taṁ sakkāraṁ kapaṇayācakānaṁ adaṁsu. Punadivase",
  "atk-s0508a214:18_8": "dakkhiṇadvāre dānaṁ sajjetvā tatheva akāsi, punadivase pacchimadvāre. Uttaradvāre",
  "atk-s0508a214:18_9": "sajjitadivase pana deviyā tatheva nimantentiyā himavante vasantānaṁ padumavatiyā",
  "atk-s0508a214:18_10": "puttānaṁ pañcasatānaṁ paccekabuddhānaṁ jeṭṭhako mahāpadumapaccekabuddho bhātike āmantesi,",
  "atk-s0508a214:18_11": "“mārisā, nandarājā, tumhe nimanteti, adhivāsetha tassā”ti. Te adhivāsetvā punadivase",
  "atk-s0508a214:18_12": "anotattadahe mukhaṁ dhovitvā, ākāsena āgantvā uttaradvāre otariṁsu. Manussā disvā",
  "atk-s0508a214:18_13": "gantvā “pañcasatā, deva, paccekabuddhā āgatā”ti rañjo ārocesuṁ. Rājā saddhiṁ deviyā",
  "atk-s0508a214:18_14": "gantvā, vanditvā, pattaṁ gahetvā paccekabuddhe pāsādaṁ āropetvā, tatra nesaṁ dānaṁ",
  "atk-s0508a214:18_15": "datvā, bhattakiccāvasāne rājā saṅghattherassa, devī, saṅghanavakassa pādamūle nipajjitvā",
  "atk-s0508a214:18_16": "“ayyā paccayehi na kilamissanti, mayaṁ puññena na hāyissāma. Amhākaṁ yāvajīvaṁ idha",
  "atk-s0508a214:18_17": "nivāsāya paṭiññaṁ dethā”ti paṭiññaṁ kāretvā uyyāne pañcapaṇṇasālāsatāni pañcacaṅkamanasatānīti",
  "atk-s0508a214:18_18": "sabbākārena nivāsanaṭṭhānāni sampādetvā tattha vasāpesuṁ.",
  "atk-s0508a214:19_0": "Evaṁ kāle gacchante rañño paccanto kupito. So “ahaṁ paccantaṁ vūpasametuṁ gacchāmi,",
  "atk-s0508a214:19_1": "tvaṁ paccekabuddhesu mā pamajjī”ti deviṁ ovaditvā gato. Tasmiṁ anāgateyeva paccekabuddhānaṁ",
  "atk-s0508a214:19_2": "āyusaṅkhārā khīṇā. Mahāpadumapaccekabuddho tiyāmarattiṁ jhānakīḷaṁ kīḷitvā aruṇuggamane",
  "atk-s0508a214:19_3": "ālambanaphalakaṁ ālambitvā ṭhitakova anupādisesāya nibbānadhātuyā parinibbāyi. Etenupāyena",
  "atk-s0508a214:19_4": "sesāpīti sabbeva parinibbutā. Punadivase devī paccekabuddhānaṁ nisīdanaṭṭhānaṁ haritūpalittaṁ",
  "atk-s0508a214:19_5": "kāretvā pupphāni vikiritvā, dhūpaṁ datvā tesaṁ āgamanaṁ olokayantī nisinnā āgamanaṁ",
  "atk-s0508a214:19_6": "apassantī purisaṁ pesesi – “gaccha, tāta, jānāhi, kiṁ ayyānaṁ kiñci aphāsuka”nti?",
  "atk-s0508a214:19_7": "So gantvā mahāpadumassa paṇṇasālāya dvāraṁ vivaritvā tattha apassanto caṅkamanaṁ",
  "atk-s0508a214:19_8": "gantvā ālambanaphalakaṁ nissāya ṭhitaṁ disvā vanditvā “kālo, bhante”ti āha. “Parinibbutasarīraṁ",
  "atk-s0508a214:19_9": "kiṁ kathessati? So niddāyati maññe”ti gantvā piṭṭhipāde hatthena parāmasitvā pādānaṁ",
  "atk-s0508a214:19_10": "sītalatāya ceva thaddhatāya ca parinibbutabhāvaṁ ñatvā, dutiyassa santikaṁ agamāsi.",
  "atk-s0508a214:19_11": "Evaṁ tatiyassāti sabbesaṁ parinibbutabhāvaṁ ñatvā rājakulaṁ gato. “Kahaṁ, tāta, paccekabuddhā”ti",
  "atk-s0508a214:19_12": "puṭṭho “parinibbutā, devī”ti āha. Devī kandantī rodantī nikkhamitvā nāgarehi saddhiṁ",
  "atk-s0508a214:19_13": "tattha gantvā sādhukīḷitaṁ kāretvā paccekabuddhānaṁ sarīrakiccaṁ kāretvā dhātuyo",
  "atk-s0508a214:19_14": "gahetvā cetiyaṁ patiṭṭhāpesi.",
  "atk-s0508a214:20_0": "Rājā paccantaṁ vūpasametvā āgato paccuggamanaṁ āgataṁ deviṁ pucchi – “kiṁ, bhadde,",
  "atk-s0508a214:20_1": "paccekabuddhesu nappamajji, nirogā ayyā”ti? “Parinibbutā devā”ti. Rājā cinteti “evarūpānampi",
  "atk-s0508a214:20_2": "paṇḍitānaṁ maraṇaṁ uppajjati, amhākaṁ kuto mokkho”ti. So nagaraṁ agantvā, uyyānameva",
  "atk-s0508a214:20_3": "pavisitvā jeṭṭhaputtaṁ pakkosāpetvā, tassa rajjaṁ niyyātetvā, sayaṁ samaṇapabbajjaṁ",
  "atk-s0508a214:20_4": "pabbaji. Devīpi “imasmiṁ pabbajite ahaṁ kiṁ karissāmī”ti tattheva uyyāne pabbajitvā",
  "atk-s0508a214:20_5": "dvepi jhānaṁ bhāvetvā tato cutā brahmaloke nibbattiṁsu.",
  "atk-s0508a214:21_0": "Tesu tattheva vasantesu amhākaṁ satthā loke uppajjitvā pavattitavaradhammacakko anupubbena",
  "atk-s0508a214:21_1": "rājagahaṁ pāvisi. Satthari tattha paṭivasante ayaṁ pippalimāṇavo magadharaṭṭhe mahātitthabrāhmaṇagāme",
  "atk-s0508a214:21_2": "kapilabrāhmaṇassa aggamahesiyā kucchimhi nibbatto. Ayaṁ bhaddā kāpilānī maddaraṭṭhe",
  "atk-s0508a214:21_3": "sāgalanagare kosiyagottabrāhmaṇassa aggamahesiyā kucchismiṁ nibbattā. Tesaṁ anukkamena",
  "atk-s0508a214:21_4": "vaḍḍhamānānaṁ pippalimāṇavassa vīsatime, bhaddāya soḷasame vasse sampatte mātāpitaro",
  "atk-s0508a214:21_5": "puttaṁ oloketvā “tāta, tvaṁ vayappatto, kulavaṁso nāma patiṭṭhapetabbo”ti ativiya",
  "atk-s0508a214:21_6": "nippīḷayiṁsu. Māṇavo āha “mayhaṁ sotapathe evarūpaṁ kathaṁ mā kathetha. Ahaṁ yāva",
  "atk-s0508a214:21_7": "tumhe dharatha, tāva paṭijaggissāmi, tumhākaṁ accayena nikkhamitvā pabbajissāmī”ti.",
  "atk-s0508a214:21_8": "Te katipāhaṁ atikkamitvā puna kathayiṁsu. Sopi tatheva paṭikkhipi. Tato paṭṭhāya",
  "atk-s0508a214:21_9": "nirantaraṁ kathetiyeva.",
  "atk-s0508a214:22_0": "Māṇavo “mama mātaraṁ saññāpessāmī”ti rattasuvaṇṇassa nikkhasahassaṁ datvā sabbakāmehi",
  "atk-s0508a214:22_1": "santappetvā suvaṇṇakārehi ekaṁ itthirūpaṁ kārāpetvā tassa majjanaghaṭṭanādikammapariyosāne",
  "atk-s0508a214:22_2": "taṁ rattavatthaṁ nivāsāpetvā vaṇṇasampannehi pupphehi ceva nānāalaṅkārehi ca alaṅkārāpetvā",
  "atk-s0508a214:22_3": "mātaraṁ pakkosāpetvā āha “amma, evarūpaṁ ārammaṇaṁ labhanto gehe vasissāmi alabhanto",
  "atk-s0508a214:22_4": "na vasissāmī”ti. Paṇḍitā brāhmaṇī cintesi – “mayhaṁ putto puññavā dinnadāno katābhinīhāro,",
  "atk-s0508a214:22_5": "puññaṁ karonto na ekakova akāsi, addhā etena sahakatapuññā suvaṇṇarūpapaṭibhāgāva",
  "atk-s0508a214:22_6": "bhavissatī”ti aṭṭha brāhmaṇe pakkosāpetvā sabbakāmehi santappetvā suvaṇṇarūpakaṁ",
  "atk-s0508a214:22_7": "rathaṁ āropetvā “gacchatha, tātā, yattha amhākaṁ jātigottabhogehi samāne kule evarūpaṁ",
  "atk-s0508a214:22_8": "dārikaṁ passatha, imameva suvaṇṇarūpakaṁ paṇṇākāraṁ katvā ethā”ti uyyojesi.",
  "atk-s0508a214:23_0": "Te “amhākaṁ nāma etaṁ kamma”nti nikkhamitvā “kattha gamissāmā”ti cintetvā “maddaraṭṭhaṁ",
  "atk-s0508a214:23_1": "nāma itthākaro, maddaraṭṭhaṁ gamissāmā”ti maddaraṭṭhe sāgalanagaraṁ agamaṁsu. Tattha",
  "atk-s0508a214:23_2": "taṁ suvaṇṇarūpakaṁ nhānatitthe ṭhapetvā ekamante nisīdiṁsu. Atha bhaddāya dhātī bhaddaṁ",
  "atk-s0508a214:23_3": "nhāpetvā, alaṅkaritvā, sirigabbhe nisīdāpetvā sayaṁ nhāyituṁ udakatitthaṁ gatā tattha",
  "atk-s0508a214:23_4": "taṁ suvaṇṇarūpakaṁ disvā “kissāyaṁ avinītā idhāgantvā ṭhitā”ti piṭṭhipasse paharitvā",
  "atk-s0508a214:23_5": "“suvaṇṇarūpaka”nti ñatvā “ayyadhītā me”ti saññaṁ uppādesiṁ, “ayaṁ pana me ayyadhītāya",
  "atk-s0508a214:23_6": "nivāsanapaṭiggāhikāyāpi asadisā”ti āha. Atha naṁ te manussā parivāretvā “evarūpā",
  "atk-s0508a214:23_7": "te sāmidhītā”ti pucchiṁsu. “Kiṁ esā, imāya suvaṇṇapaṭimāya sataguṇena sahassaguṇena",
  "atk-s0508a214:23_8": "mayhaṁ ayyadhītā abhirūpatarā, dvādasahatthe gabbhe nisinnāya padīpakiccaṁ natthi,",
  "atk-s0508a214:23_9": "sarīrobhāseneva tamaṁ vidhamatī”ti. “Tena hi āgacchā”ti taṁ khujjaṁ gahetvā suvaṇṇarūpakaṁ",
  "atk-s0508a214:23_10": "rathe āropetvā kosiyagottassa brāhmaṇassa gharadvāre ṭhatvā āgamanaṁ nivedayiṁsu.",
  "atk-s0508a214:24_0": "Brāhmaṇo paṭisanthāraṁ katvā “kuto āgatatthā”ti pucchi. “Magadharaṭṭhe mahātitthagāme",
  "atk-s0508a214:24_1": "kapilabrāhmaṇassa gharato”ti. “Kiṁ kāraṇā āgatā”ti? “Iminā nāma kāraṇenā”ti. “Kalyāṇaṁ,",
  "atk-s0508a214:24_2": "tātā, samajātigottavibhavo amhākaṁ brāhmaṇo, dassāmi dārika”nti paṇṇākāraṁ gaṇhi.",
  "atk-s0508a214:24_3": "Te kapilabrāhmaṇassa sāsanaṁ pahiṇiṁsu “laddhā dārikā, kattabbaṁ karothā”ti. Taṁ",
  "atk-s0508a214:24_4": "sāsanaṁ sutvā pippalimāṇavassa ārocayiṁsu “laddhā kira dārikā”ti. Māṇavo “ahaṁ ‘na",
  "atk-s0508a214:24_5": "labhissantī’ti cintesiṁ, ime ‘laddhā’ti vadanti, anatthiko hutvā paṇṇaṁ pesessāmī”ti",
  "atk-s0508a214:24_6": "rahogato paṇṇaṁ likhi “bhaddā, attano jātigottabhogānurūpaṁ gharāvāsaṁ labhatu, ahaṁ",
  "atk-s0508a214:24_7": "nikkhamitvā pabbajissāmi, mā pacchā vippaṭisārinī ahosī”ti. Bhaddāpi “asukassa kira",
  "atk-s0508a214:24_8": "maṁ dātukāmo”ti sutvā “paṇṇaṁ pesessāmī”ti rahogatā paṇṇaṁ likhi “ayyaputto attano",
  "atk-s0508a214:24_9": "jātigottabhogānurūpaṁ gharāvāsaṁ labhatu, ahaṁ pabbajissāmi, mā pacchā vippaṭisārī",
  "atk-s0508a214:24_10": "ahosī”ti. Dvepi paṇṇāni antarāmagge samāgacchiṁsu. “Idaṁ kassa paṇṇa”nti? “Pippalimāṇavena",
  "atk-s0508a214:24_11": "bhaddāya pahita”nti. “Idaṁ kassā”ti? “Bhaddāya pippalimāṇavassa pahita”nti ca vutte",
  "atk-s0508a214:24_12": "te dvepi vācetvā “passatha dārakānaṁ kamma”nti phāletvā araññe chaḍḍetvā aññaṁ taṁsamānaṁ",
  "atk-s0508a214:24_13": "paṇṇaṁ likhitvā ito etto ca pesesuṁ. Iti kumārassa kumārikāya ca sadisaṁ paṇṇaṁ lokassādarahitamevāti",
  "atk-s0508a214:24_14": "anicchamānānaṁyeva dvinnaṁ samāgamo ahosi.",
  "atk-s0508a214:25_0": "Taṁ divasaṁyeva pippalimāṇavo ekaṁ pupphadāmaṁ ganthāpesi bhaddāpi. Tāni sayanamajjhe",
  "atk-s0508a214:25_1": "ṭhapesuṁ bhuttasāyamāsā ubhopi “sayanaṁ āruhissāmā”ti māṇavo dakkhiṇapassena sayanaṁ",
  "atk-s0508a214:25_2": "āruhi. Bhaddā vāmapassena abhiruhitvā āha – “yassa passe pupphāni milāyanti, tassa",
  "atk-s0508a214:25_3": "rāgacittaṁ uppannanti vijānissāma, imaṁ pupphadāmaṁ na alliyitabba”nti. Te pana aññamaññaṁ",
  "atk-s0508a214:25_4": "sarīrasamphassabhayena tiyāmarattiṁ niddaṁ anokkamantāva vītināmenti, divā pana hasitamattampi",
  "atk-s0508a214:25_5": "nāhosi. Te lokāmisena asaṁsaṭṭhā yāva mātāpitaro dharanti, tāva kuṭumbaṁ avicāretvā",
  "atk-s0508a214:25_6": "tesu kālaṅkatesu vicārayiṁsu. Mahatī māṇavassa sampatti – ekadivasaṁ sarīraṁ ubbaṭṭetvā",
  "atk-s0508a214:25_7": "chaḍḍetabbaṁ suvaṇṇacuṇṇaṁ eva magadhanāḷiyā dvādasanāḷimattaṁ laddhuṁ vaṭṭati. Yantabaddhāni",
  "atk-s0508a214:25_8": "saṭṭhimahātaḷākāni, kammanto dvādasayojaniko, anurādhapurapamāṇā cuddasa gāmā, cuddasa",
  "atk-s0508a214:25_9": "hatthānīkāni, cuddasa assānīkāni, cuddasa rathānīkāni.",
  "atk-s0508a214:26_0": "So ekadivasaṁ alaṅkataassaṁ āruyha mahājanaparivuto kammantaṁ gantvā khettakoṭiyaṁ",
  "atk-s0508a214:26_1": "ṭhito naṅgalehi bhinnaṭṭhānato kākādayo sakuṇe gaṇḍuppādādipāṇake uddharitvā khādante",
  "atk-s0508a214:26_2": "disvā, “tātā, ime kiṁ khādantī”ti pucchi. “Gaṇḍuppāde, ayyā”ti. “Etehi kataṁ pāpaṁ",
  "atk-s0508a214:26_3": "kassa hotī”ti? “Tumhākaṁ, ayyā”ti. So cintesi – “sace etehi kataṁ pāpaṁ mayhaṁ hoti,",
  "atk-s0508a214:26_4": "kiṁ me karissati sattaasītikoṭidhanaṁ, kiṁ dvādasayojano kammanto, kiṁ yantabaddhāni",
  "atk-s0508a214:26_5": "taḷākāni, kiṁ cuddasa gāmā, sabbametaṁ bhaddāya kāpilāniyā niyyātetvā nikkhamma pabbajissāmī”ti.",
  "atk-s0508a214:27_0": "Bhaddāpi kāpilānī tasmiṁ khaṇe antaravatthumhi tayo tilakumbhe pattharāpetvā dhātīhi",
  "atk-s0508a214:27_1": "parivutā nisinnā kāke tilapāṇake khādamāne disvā, “ammā, kiṁ ime khādantī”ti pucchi.",
  "atk-s0508a214:27_2": "“Pāṇake ayye”ti. “Akusalaṁ kassa hotī”ti? “Tumhākaṁ, ayye”ti. Sā cintesi – “mayhaṁ",
  "atk-s0508a214:27_3": "catuhatthavatthaṁ nāḷikodanamattañca laddhuṁ vaṭṭati, yadi panetaṁ ettakena janena",
  "atk-s0508a214:27_4": "kataṁ akusalaṁ mayhaṁ hoti, bhavasahassenapi vaṭṭato sīsaṁ ukkhipituṁ na sakkā. Ayyaputte",
  "atk-s0508a214:27_5": "āgatamatteyeva sabbaṁ tassa niyyātetvā nikkhamma pabbajissāmī”ti.",
  "atk-s0508a214:28_0": "Māṇavo āgantvā, nhatvā pāsādaṁ āruyha mahārahe pallaṅke nisīdi. Athassa cakkavattino",
  "atk-s0508a214:28_1": "anucchavikaṁ bhojanaṁ sajjayiṁsu. Dvepi bhuñjitvā parijane nikkhante rahogatā phāsukaṭṭhāne",
  "atk-s0508a214:28_2": "nisīdiṁsu. Tato māṇavo bhaddaṁ āha – “bhadde, imaṁ gharaṁ āgacchantī tvaṁ kittakaṁ",
  "atk-s0508a214:28_3": "dhanaṁ āharasī”ti? “Pañcapaṇṇāsa sakaṭasahassāni, ayyā”ti. “Taṁ sabbaṁ, yā ca imasmiṁ",
  "atk-s0508a214:28_4": "ghare sattaasītikoṭiyo yantabaddhasaṭṭhitaḷākādibhedā ca sampatti atthi, taṁ sabbañca",
  "atk-s0508a214:28_5": "tuyhaṁyeva niyyādemī”ti. “Tumhe pana kahaṁ gacchatha, ayyā”ti? “Ahaṁ pabbajissāmī”ti.",
  "atk-s0508a214:28_6": "“Ayya, ahampi tumhākaṁyeva āgamanaṁ olokayamānā nisinnā. Ahampi pabbajissāmī”ti.",
  "atk-s0508a214:28_7": "Tesaṁ ādittapaṇṇakuṭi viya tayo bhavā upaṭṭhahiṁsu. Te antarāpaṇato kasāyarasapītāni",
  "atk-s0508a214:28_8": "vatthāni mattikāpatte ca āharāpetvā aññamaññaṁ kese oropetvā “ye loke arahanto, te",
  "atk-s0508a214:28_9": "uddissa amhākaṁ pabbajjā”ti pabbajitvā, thavikāsu patte pakkhipitvā aṁse laggetvā",
  "atk-s0508a214:28_10": "pāsādato otariṁsu. Gehe dāsesu vā kammakaresu vā na koci sañjāni.",
  "atk-s0508a214:29_0": "Atha ne brāhmaṇagāmato nikkhamma dāsagāmadvārena gacchante ākappakuttavasena dāsagāmavāsino",
  "atk-s0508a214:29_1": "sañjāniṁsu. Te rodantā pādesu nipatitvā “kiṁ, amhe, anāthe karotha ayyā”ti āhaṁsu.",
  "atk-s0508a214:29_2": "“Mayaṁ, ‘bhaṇe, ādittapaṇṇasālā viya tayo bhavā’ti pabbajimhā. Sace tumhesu ekekaṁ",
  "atk-s0508a214:29_3": "bhujissaṁ karoma, vassasatampi nappahoti. Tumheva tumhākaṁ sīsaṁ dhovitvā bhujissā",
  "atk-s0508a214:29_4": "hutvā jīvathā”ti vatvā tesaṁ rodantānaṁyeva pakkamiṁsu.",
  "atk-s0508a214:30_0": "Thero purato gacchanto nivattitvā olokento cintesi – “ayaṁ, bhaddā kāpilānī, sakalajambudīpagghanikā",
  "atk-s0508a214:30_1": "itthī mayhaṁ pacchato āgacchati, ṭhānaṁ kho panetaṁ vijjati, yaṁ kocideva evaṁ cinteyya",
  "atk-s0508a214:30_2": "‘ime pabbajitāpi vinā bhavituṁ na sakkonti, ananucchavikaṁ karontī’ti, koci pāpena",
  "atk-s0508a214:30_3": "manaṁ padūsetvā apāyapūrako bhaveyya, imaṁ pahāya mayhaṁ gantuṁ vaṭṭatī”ti cittaṁ",
  "atk-s0508a214:30_4": "uppādesi. So purato gacchanto dvedhāpathaṁ disvā tassa matthake aṭṭhāsi. Bhaddāpi",
  "atk-s0508a214:30_5": "āgantvā, vanditvā aṭṭhāsi. Atha naṁ āha – “bhadde, tādisiṁ itthiṁ mama pacchato āgacchantiṁ",
  "atk-s0508a214:30_6": "disvā ‘ime pabbajitāpi vinā bhavituṁ na sakkontī’ti cintetvā amhesu paduṭṭhacitto",
  "atk-s0508a214:30_7": "mahājano apāyapūrako bhaveyya. Imasmiṁ dvedhāpathe tvaṁ ekaṁ gaṇha, ahamekena gamissāmī”ti.",
  "atk-s0508a214:30_8": "“Āma, ayya, pabbajitānaṁ mātugāmo palibodho, ‘pabbajitvāpi vinā na bhavantī’ti amhākaṁ",
  "atk-s0508a214:30_9": "dosaṁ dassessanti, tumhe ekaṁ maggaṁ gaṇhatha, vinā bhavissāmā”ti tikkhattuṁ padakkhiṇaṁ",
  "atk-s0508a214:30_10": "katvā catūsu ṭhānesu pañcapatiṭṭhitena vanditvā dasanakhasamodhānasamujjalaṁ añjaliṁ",
  "atk-s0508a214:30_11": "paggayha “satasahassakappaparimāṇe addhāne kato mittasanthavo ajja bhijjatī”ti vatvā",
  "atk-s0508a214:30_12": "“tumhe dakkhiṇajātikā nāma, tumhākaṁ dakkhiṇamaggo vaṭṭati, mayaṁ mātugāmā nāma vāmajātikā,",
  "atk-s0508a214:30_13": "amhākaṁ vāmamaggo vaṭṭatī”ti vanditvā maggaṁ paṭipannā. Tesaṁ dvedhābhūtakāle ayaṁ",
  "atk-s0508a214:30_14": "mahāpathavī “ahaṁ cakkavāḷasinerupabbate dhāretuṁ sakkontīpi tumhākaṁ guṇe dhāretuṁ",
  "atk-s0508a214:30_15": "na sakkomī”ti vadantī viya viravamānā kampi, ākāse asanisaddo viya pavatti, cakkavāḷasinerupabbato unnadi.",
  "atk-s0508a214:31_0": "Sammāsambuddho veḷuvanamahāvihāre gandhakuṭiyaṁ nisinno pathavīkampanasaddaṁ sutvā",
  "atk-s0508a214:31_1": "“kissa nu kho pathavī kampatī”ti āvajjento “pippalimāṇavo ca bhaddā ca kāpilānī maṁ",
  "atk-s0508a214:31_2": "uddissa appameyyaṁ sampattiṁ pahāya pabbajitā. Tesaṁ viyogaṭṭhāne ubhinnaṁ guṇabalena",
  "atk-s0508a214:31_3": "ayaṁ pathavīkampo jāto. Mayāpi etesaṁ saṅgahaṁ kātuṁ vaṭṭatī”ti gandhakuṭito nikkhamma",
  "atk-s0508a214:31_4": "sayameva pattacīvaramādāya asītimahātheresu kañcipi anāmantetvā tigāvutaṁ maggaṁ",
  "atk-s0508a214:31_5": "paccuggamanaṁ katvā rājagahassa ca nālandāya ca antare bahuputtakanigrodharukkhamūle",
  "atk-s0508a214:31_6": "pallaṅkaṁ ābhujitvā nisīdi. Nisīdanto pana aññatarapaṁsukūliko viya anisīditvā buddhavesaṁ",
  "atk-s0508a214:31_7": "gahetvā asītihatthaghanabuddharasmiyo vissajjento nisīdi. Iti tasmiṁ khaṇe paṇṇacchattasakaṭacakkakūṭāgārādippamāṇā",
  "atk-s0508a214:31_8": "buddharasmiyo ito cito ca vippharantiyo vidhāvantiyo candasahassasūriyasahassauggamanakālo",
  "atk-s0508a214:31_9": "viya kurumānā taṁ vanantaṁ ekobhāsaṁ akaṁsu. Dvattiṁsamahāpurisalakkhaṇasiriyā samujjalatārāgaṇena",
  "atk-s0508a214:31_10": "viya gaganaṁ, supupphitakamalakuvalayena viya salilaṁ, vanantaṁ virocittha. Nigrodharukkhassa",
  "atk-s0508a214:31_11": "nāma khandho seto hoti, pattāni nīlāni, pakkāni rattāni. Tasmiṁ pana divase satasākho",
  "atk-s0508a214:31_12": "nigrodho suvaṇṇavaṇṇova ahosi.",
  "atk-s0508a214:32_0": "Mahākassapatthero “ayaṁ amhākaṁ satthā bhavissati, imaṁ ahaṁ uddissa pabbajito”ti",
  "atk-s0508a214:32_1": "diṭṭhaṭṭhānato paṭṭhāya oṇatoṇatova gantvā tīsu ṭhānesu vanditvā “satthā me, bhante,",
  "atk-s0508a214:32_2": "bhagavā, sāvakohamasmi, satthā me, bhante, bhagavā sāvakohamasmī”ti āha. Atha naṁ",
  "atk-s0508a214:32_3": "bhagavā āha “kassapa, sace tvaṁ imaṁ nipaccakāraṁ mahāpathaviyā kareyyāsi, sāpi dhāretuṁ",
  "atk-s0508a214:32_4": "na sakkuṇeyya. Tathāgatassa evaṁ guṇamahantataṁ jānatā tayā kato nipaccakāro mayhaṁ,",
  "atk-s0508a214:32_5": "lomampi cāletuṁ na sakkoti. Nisīda, kassapa, dāyajjaṁ te dassāmī”ti. Athassa bhagavā",
  "atk-s0508a214:32_6": "tīhi ovādehi upasampadamadāsi. Datvā bahuputtakanigrodhamūlato nikkhamitvā theraṁ",
  "atk-s0508a214:32_7": "pacchāsamaṇaṁ katvā maggaṁ paṭipajji. Satthu sarīraṁ dvattiṁsamahāpurisalakkhaṇavicittaṁ,",
  "atk-s0508a214:32_8": "mahākassapassa sarīraṁ sattamahāpurisalakkhaṇapaṭimaṇḍitaṁ, so kañcanamahānāvāya",
  "atk-s0508a214:32_9": "pacchābaddho viya satthu padānupadikaṁ anugacchi. Satthā thokaṁ maggaṁ gantvā maggā",
  "atk-s0508a214:32_10": "okkamma aññatarasmiṁ rukkhamūle nisajjākāraṁ dassesi. Thero “nisīditukāmo satthā”ti",
  "atk-s0508a214:32_11": "ñatvā attano pārupitapaṭapilotikasaṅghāṭiṁ catugguṇaṁ katvā paññapesi.",
  "atk-s0508a214:33_0": "Satthā tattha nisīditvā hatthena cīvaraṁ parimajjanto “mudukā kho tyāyaṁ, kassapa,",
  "atk-s0508a214:33_1": "paṭapilotikasaṅghāṭī”ti āha. Thero “satthā mama saṅghāṭiyā mudubhāvaṁ katheti, pārupitukāmo",
  "atk-s0508a214:33_2": "bhavissatī”ti ñatvā “pārupatu, bhante, bhagavā saṅghāṭi”nti āha. “Tvaṁ kiṁ pārupissasi,",
  "atk-s0508a214:33_3": "kassapā”ti? “Tumhākaṁ nivāsanaṁ labhanto pārupissāmi, bhante”ti. “Kiṁ pana tvaṁ,",
  "atk-s0508a214:33_4": "kassapa, imaṁ paribhogajiṇṇaṁ paṁsukūlaṁ dhāretuṁ sakkhissasi? Mayā hi imassa paṁsukūlassa",
  "atk-s0508a214:33_5": "gahitadivase udakapariyantaṁ katvā mahāpathavī kampi, imaṁ buddhānaṁ paribhogajiṇṇacīvaraṁ",
  "atk-s0508a214:33_6": "nāma na sakkā parittaguṇena dhāretuṁ, paṭibalenevidaṁ paṭipattipūraṇasamatthena jātipaṁsukūlikena",
  "atk-s0508a214:33_7": "dhāretuṁ vaṭṭatī”ti vatvā therena saddhiṁ cīvaraṁ parivattesi.",
  "atk-s0508a214:34_0": "Evaṁ pana cīvaraparivattanaṁ katvā therassa pārutacīvaraṁ bhagavā pārupi, satthu",
  "atk-s0508a214:34_1": "cīvaraṁ thero. Tasmiṁ samaye acetanāpi ayaṁ mahāpathavī “dukkaraṁ, bhante, akattha,",
  "atk-s0508a214:34_2": "attanā pārutacīvaraṁ sāvakassa dinnapubbo nāma natthi, ahaṁ tumhākaṁ guṇaṁ dhāretuṁ",
  "atk-s0508a214:34_3": "na sakkomī”ti vadantī viya udakapariyantaṁ katvā kampi. Theropi “laddhaṁ dāni mayā",
  "atk-s0508a214:34_4": "buddhānaṁ paribhogacīvaraṁ, kiṁ me idāni uttari kattabbaṁ atthī”ti unnatiṁ akatvā",
  "atk-s0508a214:34_5": "buddhānaṁ santikeyeva terasa dhutaguṇe samādāya sattadivasamattaṁ puthujjano ahosi,",
  "atk-s0508a214:34_6": "aṭṭhame divase saha paṭisambhidāhi arahattaṁ pāpuṇi. Tena vuttaṁ apadāne –",
  "atk-s0508a214:35": "“Padumuttarassa bhagavato, lokajeṭṭhassa tādino;",
  "atk-s0508a214:36": "Nibbute lokanāthamhi, pūjaṁ kubbanti satthuno.",
  "atk-s0508a214:37": "“Udaggacittā janatā, āmoditapamoditā;",
  "atk-s0508a214:38": "Tesu saṁvegajātesu, pīti se udapajjatha.",
  "atk-s0508a214:39": "“Ñātimitte samānetvā, idaṁ vacanamabraviṁ;",
  "atk-s0508a214:40": "Parinibbuto mahāvīro, handa pūjaṁ karomase.",
  "atk-s0508a214:41": "“Sādhūti te paṭissutvā, bhiyyo hāsaṁ janiṁsu me;",
  "atk-s0508a214:42": "Buddhasmiṁ lokanāthamhi, kāhāma puññasañcayaṁ.",
  "atk-s0508a214:43": "“Agghiyaṁ sukataṁ katvā, satahatthasamuggataṁ;",
  "atk-s0508a214:44": "Diyaḍḍhahatthapatthaṭaṁ, vimānaṁ nabhamuggataṁ.",
  "atk-s0508a214:45": "“Katvāna hammiyaṁ tattha, tālapantīhi cittitaṁ;",
  "atk-s0508a214:46": "Sakaṁ cittaṁ pasādetvā, cetiyaṁ pūjayuttamaṁ.",
  "atk-s0508a214:47": "“Aggikkhandhova jalito, kiṁsuko iva phullito;",
  "atk-s0508a214:48": "Indalaṭṭhīva ākāse, obhāseti catuddisā.",
  "atk-s0508a214:49": "“Tattha cittaṁ pasādetvā, katvāna kusalaṁ bahuṁ;",
  "atk-s0508a214:50": "Pubbakammaṁ saritvāna, tidasaṁ upapajjahaṁ.",
  "atk-s0508a214:51": "“Sahassayuttaṁ hayavāhiṁ, dibbayānamadhiṭṭhito;",
  "atk-s0508a214:52": "Ubbiddhaṁ bhavanaṁ mayhaṁ, sattabhūmaṁ samuggataṁ.",
  "atk-s0508a214:53": "“Kūṭāgārasahassāni, sabbasoṇṇamayā ahuṁ;",
  "atk-s0508a214:54": "Jalanti sakatejena, disā sabbā pabhāsayaṁ.",
  "atk-s0508a214:55": "“Santi aññepi niyyūhā, lohitaṅgamayā tadā;",
  "atk-s0508a214:56": "Tepi jotanti ābhāya, samantā caturo disā.",
  "atk-s0508a214:57": "“Puññakammābhinibbattā, kūṭāgārā sunimmitā;",
  "atk-s0508a214:58": "Maṇimayāpi jotanti, disā dasa samantato.",
  "atk-s0508a214:59": "“Tesaṁ ujjotamānānaṁ, obhāso vipulo ahu;",
  "atk-s0508a214:60": "Sabbe deve abhibhomi, puññakammassidaṁ phalaṁ.",
  "atk-s0508a214:61": "“Saṭṭhikappasahassamhi, ubbiddho nāma khattiyo;",
  "atk-s0508a214:62": "Cāturanto vijitāvī, pathaviṁ āvasiṁ ahaṁ.",
  "atk-s0508a214:63": "“Tatheva bhaddake kappe, tiṁsakkhattuṁ ahosahaṁ;",
  "atk-s0508a214:64": "Sakakammābhiraddhomhi, cakkavattī mahabbalo.",
  "atk-s0508a214:65": "“Sattaratanasampanno, catudīpamhi issaro;",
  "atk-s0508a214:66": "Tatthāpi bhavanaṁ mayhaṁ, indalaṭṭhīva uggataṁ.",
  "atk-s0508a214:67": "“Āyāmato catubbīsaṁ, vitthārena ca dvādasa;",
  "atk-s0508a214:68": "Rammaṇaṁ nāma nagaraṁ, daḷhapākāratoraṇaṁ.",
  "atk-s0508a214:69": "“Āyāmato pañcasataṁ, vitthārena tadaḍḍhakaṁ;",
  "atk-s0508a214:70": "Ākiṇṇaṁ janakāyehi, tidasānaṁ puraṁ viya.",
  "atk-s0508a214:71": "“Yathā sūcighare sūcī, pakkhittā paṇṇavīsati;",
  "atk-s0508a214:72": "Aññamaññaṁ paghaṭṭenti, ākiṇṇaṁ hoti laṅkataṁ.",
  "atk-s0508a214:73": "“Evampi nagaraṁ mayhaṁ, hatthissarathasaṁkulaṁ;",
  "atk-s0508a214:74": "Manussehi sadākiṇṇaṁ, rammaṇaṁ nagaruttamaṁ.",
  "atk-s0508a214:75": "“Tattha bhutvā pivitvā ca, puna devattanaṁ gato;",
  "atk-s0508a214:76": "Bhave pacchimake mayhaṁ, ahosi kulasampadā.",
  "atk-s0508a214:77": "“Brahmaññakulasambhūto, mahāratanasañcayo;",
  "atk-s0508a214:78": "Asītikoṭiyo hitvā, hiraññassāpi pabbajiṁ.",
  "atk-s0508a214:79": "“Paṭisambhidā catasso…pe… kataṁ buddhassa sāsana”nti.",
  "atk-s0508a214:80_0": "Atha naṁ satthā “kassapo, bhikkhave, candūpamo kulāni upasaṅkamati apakasseva kāyaṁ,",
  "atk-s0508a214:80_1": "apakassa cittaṁ, niccanavako kulesu appagabbho”ti evamādinā pasaṁsitvā aparabhāge",
  "atk-s0508a214:80_2": "ariyagaṇamajjhe nisinno “etadaggaṁ, bhikkhave, mama sāvakānaṁ bhikkhūnaṁ dhutavādānaṁ",
  "atk-s0508a214:80_3": "yadidaṁ mahākassapo”ti dhutaṅgadharānaṁ aggaṭṭhāne ṭhapesi. So vivekābhiratikittanamukhena",
  "atk-s0508a214:80_4": "bhikkhūnaṁ ovādaṁ dento attano paṭipattiṁ pakāsento –",
  "atk-s0508a214:81": "1054.",
  "atk-s0508a214:82": "“Na gaṇena purakkhato care, vimano hoti samādhi dullabho;",
  "atk-s0508a214:83": "Nānājanasaṅgaho dukho, iti disvāna gaṇaṁ na rocaye.",
  "atk-s0508a214:84": "1055.",
  "atk-s0508a214:85": "“Na kulāni upabbaje muni, vimano hoti samādhi dullabho;",
  "atk-s0508a214:86": "So ussukko rasānugiddho, atthaṁ riñcati yo sukhāvaho.",
  "atk-s0508a214:87": "1056.",
  "atk-s0508a214:88": "“Paṅkoti hi naṁ avedayuṁ, yāyaṁ vandanapūjanā kulesu;",
  "atk-s0508a214:89": "Sukhumaṁ sallaṁ durubbahaṁ, sakkāro kāpurisena dujjaho.",
  "atk-s0508a214:90": "1057.",
  "atk-s0508a214:91": "“Senāsanamhā oruyha, nagaraṁ piṇḍāya pāvisiṁ;",
  "atk-s0508a214:92": "Bhuñjantaṁ purisaṁ kuṭṭhiṁ, sakkaccaṁ taṁ upaṭṭhahiṁ.",
  "atk-s0508a214:93": "1058.",
  "atk-s0508a214:94": "“So me pakkena hatthena, ālopaṁ upanāmayi;",
  "atk-s0508a214:95": "Ālopaṁ pakkhipantassa, aṅguli cettha chijjatha.",
  "atk-s0508a214:96": "1059.",
  "atk-s0508a214:97": "“Kuṭṭamūlañca nissāya, ālopaṁ taṁ abhuñjisaṁ;",
  "atk-s0508a214:98": "Bhuñjamāne vā bhutte vā, jegucchaṁ me na vijjati.",
  "atk-s0508a214:99": "1060.",
  "atk-s0508a214:100": "“Uttiṭṭhapiṇḍo āhāro, pūtimuttañca osadhaṁ;",
  "atk-s0508a214:101": "Senāsanaṁ rukkhamūlaṁ, paṁsukūlañca cīvaraṁ;",
  "atk-s0508a214:102": "Yassete abhisambhutvā, sa ve cātuddiso naro.",
  "atk-s0508a214:103": "1061.",
  "atk-s0508a214:104": "“Yattha eke vihaññanti, āruhantā siluccayaṁ;",
  "atk-s0508a214:105": "Tattha buddhassa dāyādo, sampajāno paṭissato;",
  "atk-s0508a214:106": "Iddhibalenupatthaddho, kassapo abhirūhati.",
  "atk-s0508a214:107": "1062.",
  "atk-s0508a214:108": "“Piṇḍapātapaṭikkanto, selamāruyha kassapo;",
  "atk-s0508a214:109": "Jhāyati anupādāno, pahīnabhayabheravo.",
  "atk-s0508a214:110": "1063.",
  "atk-s0508a214:111": "“Piṇḍapātapaṭikkanto, selamāruyha kassapo;",
  "atk-s0508a214:112": "Jhāyati anupādāno, ḍayhamānesu nibbuto.",
  "atk-s0508a214:113": "1064.",
  "atk-s0508a214:114": "“Piṇḍapātapaṭikkanto, selamāruyha kassapo;",
  "atk-s0508a214:115": "Jhāyati anupādāno, katakicco anāsavo.",
  "atk-s0508a214:116": "1065.",
  "atk-s0508a214:117": "“Karerimālāvitatā, bhūmibhāgā manoramā;",
  "atk-s0508a214:118": "Kuñjarābhirudā rammā, te selā ramayanti maṁ.",
  "atk-s0508a214:119": "1066.",
  "atk-s0508a214:120": "“Nīlabbhavaṇṇā rucirā, vārisītā sucindharā;",
  "atk-s0508a214:121": "Indagopakasañchannā, te selā ramayanti maṁ.",
  "atk-s0508a214:122": "1067.",
  "atk-s0508a214:123": "“Nīlabbhakūṭasadisā, kūṭāgāravarūpamā;",
  "atk-s0508a214:124": "Vāraṇābhirudā rammā, te selā ramayanti maṁ.",
  "atk-s0508a214:125": "1068.",
  "atk-s0508a214:126": "“Abhivuṭṭhā rammatalā, nagā isibhi sevitā;",
  "atk-s0508a214:127": "Abbhunnaditā sikhīhi, te selā ramayanti maṁ.",
  "atk-s0508a214:128": "1069.",
  "atk-s0508a214:129": "“Alaṁ jhāyitukāmassa, pahitattassa me sato;",
  "atk-s0508a214:130": "Alaṁ me atthakāmassa, pahitattassa bhikkhuno.",
  "atk-s0508a214:131": "1070.",
  "atk-s0508a214:132": "“Alaṁ me phāsukāmassa, pahitattassa bhikkhuno;",
  "atk-s0508a214:133": "Alaṁ me yogakāmassa, pahitattassa tādino.",
  "atk-s0508a214:134": "1071.",
  "atk-s0508a214:135": "“Umāpupphena samānā, gaganāvabbhachāditā;",
  "atk-s0508a214:136": "Nānādijagaṇākiṇṇā, te selā ramayanti maṁ.",
  "atk-s0508a214:137": "1072.",
  "atk-s0508a214:138": "“Anākiṇṇā gahaṭṭhehi, migasaṅghanisevitā;",
  "atk-s0508a214:139": "Nānādijagaṇākiṇṇā, te selā ramayanti maṁ.",
  "atk-s0508a214:140": "1073.",
  "atk-s0508a214:141": "“Acchodikā puthusilā, gonaṅgulamigāyutā;",
  "atk-s0508a214:142": "Ambusevālasañchannā, te selā ramayanti maṁ.",
  "atk-s0508a214:143": "1074.",
  "atk-s0508a214:144": "“Na pañcaṅgikena tūriyena, rati me hoti tādisī;",
  "atk-s0508a214:145": "Yathā ekaggacittassa, sammā dhammaṁ vipassato.",
  "atk-s0508a214:146": "1075.",
  "atk-s0508a214:147": "“Kammaṁ bahukaṁ na kāraye, parivajjeyya janaṁ na uyyame;",
  "atk-s0508a214:148": "Ussukko so rasānugiddho, atthaṁ riñcati yo sukhāvaho.",
  "atk-s0508a214:149": "1076.",
  "atk-s0508a214:150": "“Kammaṁ bahukaṁ na kāraye, parivajjeyya anattaneyyametaṁ;",
  "atk-s0508a214:151": "Kicchati kāyo kilamati, dukkhito so samathaṁ na vindati.",
  "atk-s0508a214:152": "1077.",
  "atk-s0508a214:153": "“Oṭṭhappahatamattena, attānampi na passati;",
  "atk-s0508a214:154": "Patthaddhagīvo carati, ahaṁ seyyoti maññati.",
  "atk-s0508a214:155": "1078.",
  "atk-s0508a214:156": "“Aseyyo seyyasamānaṁ, bālo maññati attānaṁ;",
  "atk-s0508a214:157": "Na taṁ viññū pasaṁsanti, patthaddhamānasaṁ naraṁ.",
  "atk-s0508a214:158": "1079.",
  "atk-s0508a214:159": "“Yo ca seyyohamasmīti, nāhaṁ seyyoti vā pana;",
  "atk-s0508a214:160": "Hīno taṁsadiso vāti, vidhāsu na vikampati.",
  "atk-s0508a214:161": "1080.",
  "atk-s0508a214:162": "“Paññavantaṁ tathā tādiṁ, sīlesu susamāhitaṁ;",
  "atk-s0508a214:163": "Cetosamathamanuyuttaṁ, tañce viññū pasaṁsare.",
  "atk-s0508a214:164": "1081.",
  "atk-s0508a214:165": "“Yassa sabrahmacārīsu, gāravo nūpalabbhati;",
  "atk-s0508a214:166": "Ārakā hoti saddhammā, nabhato puthavī yathā.",
  "atk-s0508a214:167": "1082.",
  "atk-s0508a214:168": "“Yesañca hiri ottappaṁ, sadā sammā upaṭṭhitaṁ;",
  "atk-s0508a214:169": "Virūḷhabrahmacariyā te, tesaṁ khīṇā punabbhavā.",
  "atk-s0508a214:170": "1083.",
  "atk-s0508a214:171": "“Uddhato capalo bhikkhu, paṁsukūlena pāruto;",
  "atk-s0508a214:172": "Kapīva sīhacammena, na so tenupasobhati.",
  "atk-s0508a214:173": "1084.",
  "atk-s0508a214:174": "“Anuddhato acapalo, nipako saṁvutindriyo;",
  "atk-s0508a214:175": "Sobhati paṁsukūlena, sīhova girigabbhare.",
  "atk-s0508a214:176": "1085.",
  "atk-s0508a214:177": "“Ete sambahulā devā, iddhimanto yasassino;",
  "atk-s0508a214:178": "Dasadevasahassāni, sabbe te brahmakāyikā.",
  "atk-s0508a214:179": "1086.",
  "atk-s0508a214:180": "“Dhammasenāpatiṁ vīraṁ, mahājhāyiṁ samāhitaṁ;",
  "atk-s0508a214:181": "Sāriputtaṁ namassantā, tiṭṭhanti pañjalīkatā.",
  "atk-s0508a214:182": "1087.",
  "atk-s0508a214:183": "“Namo te purisājañña, namo te purisuttama;",
  "atk-s0508a214:184": "Yassa te nābhijānāma, yampi nissāya jhāyati.",
  "atk-s0508a214:185": "1088.",
  "atk-s0508a214:186": "“Accheraṁ vata buddhānaṁ, gambhīro gocaro sako;",
  "atk-s0508a214:187": "Ye mayaṁ nābhijānāma, vālavedhisamāgatā.",
  "atk-s0508a214:188": "1089.",
  "atk-s0508a214:189": "“Taṁ tathā devakāyehi, pūjitaṁ pūjanārahaṁ;",
  "atk-s0508a214:190": "Sāriputtaṁ tadā disvā, kappinassa sitaṁ ahu.",
  "atk-s0508a214:191": "1090.",
  "atk-s0508a214:192": "“Yāvatā buddhakhettamhi, ṭhapayitvā mahāmuniṁ;",
  "atk-s0508a214:193": "Dhutaguṇe visiṭṭhohaṁ, sadiso me na vijjati.",
  "atk-s0508a214:194": "1091.",
  "atk-s0508a214:195": "“Pariciṇṇo mayā satthā, kataṁ buddhassa sāsanaṁ;",
  "atk-s0508a214:196": "Ohito garuko bhāro, natthi dāni punabbhavo.",
  "atk-s0508a214:197": "1092.",
  "atk-s0508a214:198": "“Na cīvare na sayane, bhojane nupalimpati;",
  "atk-s0508a214:199": "Gotamo anappameyyo, mūḷālapupphaṁ vimalaṁva;",
  "atk-s0508a214:200": "Ambunā nekkhammaninno, tibhavābhinissaṭo.",
  "atk-s0508a214:201": "1093.",
  "atk-s0508a214:202": "“Satipaṭṭhānagīvo so, saddhāhattho mahāmuni;",
  "atk-s0508a214:203": "Paññāsīso mahāñāṇī, sadā carati nibbuto”ti. –",
  "atk-s0508a214:204": "Imā gāthā abhāsi. Tattha ādito tisso gāthā gaṇesu kulesu ca saṁsaṭṭhe bhikkhū disvā tesaṁ ovādadānavasena vuttā.",
  "atk-s0508a214:205_0": "Tattha na gaṇena purakkhato careti bhikkhugaṇehi purakkhato parivārito hutvā na careyya",
  "atk-s0508a214:205_1": "na vihareyya. Kasmā? Vimano hoti samādhi dullabho gaṇaṁ pariharantassa dukkhuppattiyā",
  "atk-s0508a214:205_2": "byākulamanatāya, uddesena ovādena anusāsaniyā anuggahaṁ karonto yathānusiṭṭhaṁ appaṭipattiyā",
  "atk-s0508a214:205_3": "ca vimano vikāribhūtacitto hoti, tato saṁsaggena ekaggataṁ alabhantassa samādhi dullabho",
  "atk-s0508a214:205_4": "hoti. Tathārūpassa hi upacārasamādhimattampi na ijjhati, pageva itaro. Nānājanasaṅgahoti",
  "atk-s0508a214:205_5": "nānajjhāsayassa nānārucikassa janassa peyyakhajjādinā saṅgaho. Dukhoti kiccho kasiro.",
  "atk-s0508a214:205_6": "Iti disvānāti evaṁ gaṇasaṅgahe bahuvidhaṁ ādīnavaṁ disvā ñāṇacakkhunā oloketvā. Gaṇaṁ",
  "atk-s0508a214:205_7": "gaṇavāsaṁ na rocaye na roceyya na iccheyya.",
  "atk-s0508a214:206_0": "Na kulāni upabbaje munīti imasmiṁ sāsane pabbajito khattiyādikulūpako hutvā na upagaccheyya.",
  "atk-s0508a214:206_1": "Kiṁkāraṇā? Vimano hoti samādhi dullabho. So ussukko kulūpasaṅkamane ussukkaṁ āpanno",
  "atk-s0508a214:206_2": "kulesu laddhabbesu madhurādirasesu anugiddho gedhaṁ āpanno tattha uppannesu kiccakaraṇīyesu",
  "atk-s0508a214:206_3": "attanāva yogaṁ āpajjanto. Atthaṁ riñcati yo sukhāvahoti yo attano maggaphalanibbānasukhāvaho",
  "atk-s0508a214:206_4": "taṁ sīlavisuddhiādisaṅkhātaṁ atthaṁ riñcati jahati, nānuyuñjatīti attho.",
  "atk-s0508a214:207": "Tatiyagāthā heṭṭhā vuttā eva.",
  "atk-s0508a214:208_0": "Senāsanamhā oruyhātiādikā catasso gāthā paccayesu attano santosadassanamukhena “bhikkhunā",
  "atk-s0508a214:208_1": "nāma evaṁ paṭipajjitabba”nti bhikkhūnaṁ ovādadānavasena vuttā. Tattha senāsanamhā",
  "atk-s0508a214:208_2": "oruyhāti pabbatasenāsanattā vuttaṁ. Sakkaccaṁ taṁ upaṭṭhahinti taṁ kuṭṭhipurisaṁ",
  "atk-s0508a214:208_3": "uḷārasampattiṁ pāpetukāmatāya bhikkhāya atthiko hutvā paṇītabhikkhadāyakaṁ kulaṁ",
  "atk-s0508a214:208_4": "mahicchapuggalo viya ādarena upagantvā aṭṭhāsiṁ.",
  "atk-s0508a214:209": "Pakkenāti aṭṭhigatakuṭṭharogatāya upakkena kuthitena. Aṅguli cettha chijjathāti ettha patte tassa aṅguli chijjitvā āhārena saddhiṁ patatīti attho.",
  "atk-s0508a214:210_0": "Kuṭṭamūlaṁ nissāyāti tassa purisassa pasādajananatthaṁ tādise gharabhittisamīpe nisīditvā",
  "atk-s0508a214:210_1": "ālopaṁ taṁ abhuñjisaṁ paribhuñjiṁ. Ayaṁ pana therassa paṭipatti sikkhāpade apaññatteti",
  "atk-s0508a214:210_2": "daṭṭhabbaṁ. Paṭikkūle ca appaṭikkūle iva appaṭikkūlasaññitāya ariyiddhiyā ukkaṁsagatattā",
  "atk-s0508a214:210_3": "therassa taṁ ajjhoharantassa jigucchā na uppajji, puthujjanassa pana tādisaṁ bhuñjantassa",
  "atk-s0508a214:210_4": "antāni nikkhameyyuṁ. Tenāha “bhuñjamāne vā bhutte vā, jegucchaṁ me na vijjatī”ti.",
  "atk-s0508a214:211_0": "Uttiṭṭhapiṇḍoti uttiṭṭhitvā paresaṁ gharadvāre ṭhatvā gahetabbapiṇḍo, jaṅghabalaṁ",
  "atk-s0508a214:211_1": "nissāya anugharaṁ gantvā laddhabbamissakabhikkhāti attho. Pūtimuttanti gomuttaparibhāvitaharīṭakādi",
  "atk-s0508a214:211_2": "ca. Yassete abhisambhutvāti, yo bhikkhu ete uttiṭṭhapiṇḍādayo cattāro paccaye antimantena",
  "atk-s0508a214:211_3": "abhiramitvā paribhuñjati. Sa ve cātuddiso naroti so puggalo ekaṁsena cātuddiso puratthimādicatudisāyogyo,",
  "atk-s0508a214:211_4": "katthaci appaṭigho yāya kāyaci disāya viharituṁ sakkotīti attho.",
  "atk-s0508a214:212_0": "Atha thero attano mahallakakāle manussehi “kathaṁ, bhante, tumhe evarūpāya jarāya",
  "atk-s0508a214:212_1": "vattamānāya dine dine pabbataṁ abhiruhathā”ti vutte “yattha eke”tiādikā catasso gāthā",
  "atk-s0508a214:212_2": "abhāsi. Tattha yatthāti yasmiṁ pacchimavaye. Eketi ekacce. Vihaññantīti sarīrakilamathena",
  "atk-s0508a214:212_3": "cittena vighātaṁ āpajjanti. Siluccayanti pabbataṁ. Tatthāti tasmiṁ jarājiṇṇakālepi.",
  "atk-s0508a214:212_4": "Sampajāno paṭissatoti iminā cittakhedābhāvaṁ dasseti, iddhibalenupatthaddhoti iminā sarīrakhedābhāvaṁ.",
  "atk-s0508a214:213": "Bhayahetūnaṁ kilesānaṁ samucchinnattā pahīnabhayabheravo.",
  "atk-s0508a214:214": "Ḍayhamānesūti rāgaggiādīhi ekādasahi aggīhi sattesu ḍayhamānesu. Saṁkilesapariḷāhābhāvena nibbuto sītibhūto.",
  "atk-s0508a214:215_0": "Puna manussehi “kiṁ, bhante, jiṇṇakālepi araññapabbateyeva viharatha, nanu ime veḷuvanādayo",
  "atk-s0508a214:215_1": "vihārā manoramā”ti vutte araññapabbatā eva mayhaṁ manoramāti dassento “karerimālāvitatā”tiādikā",
  "atk-s0508a214:215_2": "dvādasa gāthā abhāsi. Tattha karerimālāvitatāti varuṇarukkhapantīhi samāgatā. “Kālavaṇṇapupphehi",
  "atk-s0508a214:215_3": "otthaṭā”tipi vadanti. Kuñjarābhirudāti paṭighosādiguṇībhūtehi hatthīnaṁ gocaresīnaṁ",
  "atk-s0508a214:215_4": "gajjitehi abhitthanitā.",
  "atk-s0508a214:216_0": "Abhivuṭṭhāti mahāmeghena abhippavuṭṭhā. Rammatalāti teneva rajojallapaṇṇeyyādīnaṁ",
  "atk-s0508a214:216_1": "apagamena ramaṇīyatalā. Nagāti desantaraṁ agamanato “nagā”ti selamayatāya “selā”ti",
  "atk-s0508a214:216_2": "ca laddhanāmā pabbatā. Abbhunnaditā sikhīhīti madhurassarena unnaditā.",
  "atk-s0508a214:217": "Alanti yuttaṁ samatthaṁ vā. Jhāyitukāmassa atthakāmassātiādīsupi iminā nayena yojetabbaṁ. Bhikkhunoti bhinnakilesabhikkhuno, meti sambandho.",
  "atk-s0508a214:218": "Umāpupphenasamānāti mecakanibhatāya umākusumasadisā. Gaganāvabbha chāditāti tato eva saradassa gaganaabbhā viya kāḷameghasañchāditā, nīlavaṇṇāti attho.",
  "atk-s0508a214:219_0": "Anākiṇṇāti asaṁkiṇṇā asambādhā. Pañcaṅgikenāti ātatādīhi pañcahi aṅgehi yuttena tūriyena",
  "atk-s0508a214:219_1": "parivāriyamānassa tādisīpi na hoti, yathā yādisī ekaggacittassa samāhitacittassa",
  "atk-s0508a214:219_2": "sammadeva rūpārūpadhammaṁ aniccādivasena vipassantassa rati hoti. Tenāha bhagavā –",
  "atk-s0508a214:220": "“Yato yato sammasati, khandhānaṁ udayabbayaṁ;",
  "atk-s0508a214:221": "Labhatī pītipāmojjaṁ, amataṁ taṁ vijānata”nti.",
  "atk-s0508a214:222_0": "Kammaṁ bahukantiādinā dve gāthā kammārāmānaṁ paccayagiddhānaṁ bhikkhūnaṁ ovādadānavasena",
  "atk-s0508a214:222_1": "vuttā. Tattha kammaṁ bahukaṁ na kārayeti kammārāmo hutvā bahuṁ nāma kammaṁ na kāraye",
  "atk-s0508a214:222_2": "na adhiṭṭhahe, khaṇḍaphullapaṭisaṅkharaṇaṁ pana satthārā anuññātameva. Parivajjeyya",
  "atk-s0508a214:222_3": "jananti akalyāṇamittabhūtaṁ janaṁ vajjeyya. Na uyyameti paccayuppādanagaṇabandhādivasena vāyāmaṁ na kareyya.",
  "atk-s0508a214:223_0": "Anattaneyyametanti etaṁ navakammādhiṭṭhānādikaṁ attano atthāvahaṁ na hotīti attho.",
  "atk-s0508a214:223_1": "Tattha kāraṇamāha “kicchati kāyo kilamatī”ti. Navakammādipasutassa hi tahaṁ tahaṁ",
  "atk-s0508a214:223_2": "vicarato kāyasukhādialābhena kicchappatto hoti kilamati khedaṁ āpajjati, tena ca",
  "atk-s0508a214:223_3": "kāyakilamathena dukkhito. Vatthuvisadaattaneyyakiriyādīnaṁ abhāvena so puggalo samathaṁ",
  "atk-s0508a214:223_4": "na vindati cittasamādhānaṁ na labhatīti.",
  "atk-s0508a214:224_0": "Oṭṭhappahatamattenātiādinā dve gāthā sutaparamassa paṇḍitamānino garahavasena, tato",
  "atk-s0508a214:224_1": "parā dve paṇḍitassa pasaṁsāvasena vuttā. Tattha oṭṭhappahatamattenāti sajjhāyasīsena",
  "atk-s0508a214:224_2": "oṭṭhaparivattanamattena, buddhavacanaṁ sajjhāyakaraṇamattenāti attho. Attānampi na",
  "atk-s0508a214:224_3": "passatīti anatthaññutāya attano paccakkhabhūtampi atthaṁ na jānāti, yāthāvato attano",
  "atk-s0508a214:224_4": "pamāṇaṁ na paricchindatīti attho. Patthaddhagīvo caratīti “ahaṁ bahussuto, satimā,",
  "atk-s0508a214:224_5": "paññavā, na mayā sadiso añño atthī”ti mānatthaddho hutvā garuṭṭhāniyānampi apacitiṁ",
  "atk-s0508a214:224_6": "adassento ayosalākaṁ gilitvā ṭhito viya thaddhagīvo carati. Ahaṁ seyyoti maññatīti",
  "atk-s0508a214:224_7": "ahameva seyyo uttamoti maññati.",
  "atk-s0508a214:225_0": "Aseyyo seyyasamānaṁ, bālo maññati attānanti ayaṁ aseyyo hīno samāno aññena seyyena",
  "atk-s0508a214:225_1": "uttamena samānaṁ sadisaṁ katvā attānaṁ bālo mandabuddhi bālabhāveneva maññatīti.",
  "atk-s0508a214:225_2": "Na taṁ viññū pasaṁsantīti taṁ tādisaṁ bālaṁ paggahitacittatāya patthaddhamānasaṁ",
  "atk-s0508a214:225_3": "thambhitattaṁ naraṁ viññū paṇḍitā na pasaṁsanti, aññadatthu garahantiyeva.",
  "atk-s0508a214:226_0": "Seyyohamasmīti yo pana paṇḍito puggalo “seyyohamasmī”ti vā hīnasadisamānavasena “nāhaṁ",
  "atk-s0508a214:226_1": "seyyo”ti vā kañcipi mānaṁ ajappento vidhāsu navasu mānakoṭṭhāsesu kassacipi vasena na vikampati.",
  "atk-s0508a214:227_0": "Paññavantanti aggaphalapaññāvasena paññavantaṁ iṭṭhādīsu tādibhāvappattiyā tādiṁ,",
  "atk-s0508a214:227_1": "asekkhaphalasīlesu suṭṭhu patiṭṭhitattā sīlesu susamāhitaṁ, arahattaphalasamāpattisamāpajjanena",
  "atk-s0508a214:227_2": "cetosamathamanuyuttanti tādisaṁ sabbaso pahīnamānaṁ khīṇāsavaṁ viññū buddhādayo paṇḍitā",
  "atk-s0508a214:227_3": "pasaṁsare vaṇṇenti thomentīti attho.",
  "atk-s0508a214:228": "Puna aññataraṁ dubbacaṁ bhikkhuṁ disvā dovacassatāya ādīnavaṁ, sovacassatāya ānisaṁsañca pakāsento “yassa sabrahmacārīsū”tiādikā dve gāthā abhāsi. Tā vuttatthā eva.",
  "atk-s0508a214:229_0": "Puna uddhataṁ unnaḷaṁ ekaṁ bhikkhuṁ disvā uddhatādibhāve dosaṁ, anuddhatādibhāve",
  "atk-s0508a214:229_1": "ca guṇaṁ vibhāvento “uddhato capalo bhikkhū”tiādikā dve gāthā abhāsi. Tattha kapīva",
  "atk-s0508a214:229_2": "sīhacammenāti sīhacammena pāruto makkaṭo viya. So uddhatādidosasaṁyutto bhikkhu tena",
  "atk-s0508a214:229_3": "paṁsukūlena ariyaddhajena na upasobhati ariyaguṇānaṁ abhāvato.",
  "atk-s0508a214:230": "Yo pana upasobhati, taṁ dassetuṁ “anuddhato”tiādi vuttaṁ;",
  "atk-s0508a214:231_0": "Ete sambahulātiādikā pañca gāthā āyasmantaṁ sāriputtaṁ namassante brahmakāyike deve",
  "atk-s0508a214:231_1": "disvā āyasmato kappinassa sitapātukammanimittaṁ vuttā. Tattha eteti tesaṁ paccakkhatāya",
  "atk-s0508a214:231_2": "vuttaṁ. Sambahulāti bahubhāvato, taṁ pana bahubhāvaṁ “dasadevasahassānī”ti paricchinditvā",
  "atk-s0508a214:231_3": "āha. Devāti upapattidevā. Taṁ tesaṁ devabhāvaṁ aññehi visesetvā dassento “sabbe te",
  "atk-s0508a214:231_4": "brahmakāyikā”ti āha. Yasmā te attano upapattiddhiyā mahatiyā deviddhiyā samannāgatā",
  "atk-s0508a214:231_5": "parivārasampannā ca, tasmā āha “iddhimanto yasassino”ti.",
  "atk-s0508a214:232_0": "“Ko nu senāpati bhoto”ti pucchāya vissajjanavasena “mayā pavattitaṁ dhammacakkaṁ",
  "atk-s0508a214:232_1": "anuttaraṁ sāriputto anuvattetī”ti vadantena bhagavatā āyasmato sāriputtattherassa",
  "atk-s0508a214:232_2": "dhammasenāpatibhāvo anuññātoti āha – “dhammasenāpatiṁ vīraṁ mahājhāyiṁ samāhitaṁ",
  "atk-s0508a214:232_3": "sāriputta”nti. Tattha vīranti kilesamārādīnaṁ nimmathanena vīriyavantaṁ mahāvikkantaṁ.",
  "atk-s0508a214:232_4": "Mahājhāyinti dibbavihārādīnaṁ ukkaṁsagamanena mahantaṁ jhāyiṁ. Tato eva sabbaso vikkhepaviddhaṁsanavasena",
  "atk-s0508a214:232_5": "samāhitaṁ. Namassantāti sirasi añjaliṁ paggayha namassamānā tiṭṭhanti.",
  "atk-s0508a214:233": "Yampinissāyāti yaṁ nu kho ārammaṇaṁ nissāya ārabbha jhāyatīti nābhijānāmāti puthujjanabhāvena brahmāno evaṁ āhaṁsu.",
  "atk-s0508a214:234_0": "Accheraṁ vatāti acchariyaṁ vata. Buddhānanti catusaccabuddhānaṁ. Gambhīro gocaro",
  "atk-s0508a214:234_1": "sakoti paramagambhīro atiduddaso duranubodho puthujjanehi asādhāraṇo avisayo. Idāni",
  "atk-s0508a214:234_2": "tassa gambhīrabhāve kāraṇaṁ dassetuṁ “ye maya”ntiādi vuttaṁ. Tattha vālavedhisamāgatāti",
  "atk-s0508a214:234_3": "ye mayaṁ vālavedhidhanuggahasadisā atisukhumampi visayaṁ paṭivijjhituṁ samatthā āgatā",
  "atk-s0508a214:234_4": "upaparikkhantā nābhijānāma, gambhīro vata buddhānaṁ visayoti attho. Taṁ tathā devakāyehīti",
  "atk-s0508a214:234_5": "taṁ tathārūpaṁ sāriputtaṁ sadevakassa lokassa pūjanārahaṁ tehi brahmakāyikehi tadā",
  "atk-s0508a214:234_6": "tathā pūjitaṁ disvā āyasmato mahākappinassa sitaṁ ahosi. Imesaṁ lokasammatānaṁ brahmūnampi",
  "atk-s0508a214:234_7": "avisayo, yattha sāvakānaṁ visayoti.",
  "atk-s0508a214:235_0": "Yāvatā buddhakhettamhīti gāthā therena attānaṁ ārabbha sīhanādaṁ nadantena bhāsitā.",
  "atk-s0508a214:235_1": "Tattha buddhakhettamhīti āṇākhettaṁ sandhāya vadati. Ṭhapayitvā mahāmuninti sammāsambuddhaṁ",
  "atk-s0508a214:235_2": "ṭhapetvā. Buddhā hi bhagavanto dhutaguṇehipi sabbasattehi paramukkaṁsagatā eva, kevalaṁ",
  "atk-s0508a214:235_3": "pana mahākaruṇāsañcoditamānasā sattānaṁ tādisaṁ mahantaṁ upakāraṁ oloketvā gāmantasenāsanavāsādiṁ",
  "atk-s0508a214:235_4": "anuvattantīti taṁ taṁ dhutadhammavirodhī hoti. Dhutaguṇeti kilesānaṁ dhutena guṇena",
  "atk-s0508a214:235_5": "āraññakādibhāvena apekkhitaguṇe. Karaṇatthe vā etaṁ bhummavacanaṁ. Sadiso me na vijjati,",
  "atk-s0508a214:235_6": "kuto pana uttarīti adhippāyo. Tathā hesa thero tattha aggaṭṭhāne ṭhapito.",
  "atk-s0508a214:236_0": "Na cīvareti gāthāya “ṭhapayitvā mahāmuni”nti vuttamevatthaṁ pākaṭataraṁ karoti, cīvarādīsu",
  "atk-s0508a214:236_1": "taṇhāya anupalepo dhutaṅgaphalaṁ. Tattha na cīvare sampatte taṇhālepenāti yojanā.",
  "atk-s0508a214:236_2": "Sayaneti senāsane. Gotamoti bhagavantaṁ gottena kitteti. Anappameyyoti pamāṇakarakilesābhāvato",
  "atk-s0508a214:236_3": "aparimāṇaguṇatāya ca anappameyyo. Muḷālapupphaṁ vimalaṁva ambunāti yathā nimmalaṁ",
  "atk-s0508a214:236_4": "virajaṁ naḷinaṁ udakena na limpati, evaṁ gotamo bhagavā taṇhālepādinā na limpatīti",
  "atk-s0508a214:236_5": "attho. Nekkhammaninno abhinikkhammaninno tato eva tibhavābhinissaṭo bhavattayato",
  "atk-s0508a214:236_6": "vinissaṭo visaṁyutto.",
  "atk-s0508a214:237_0": "Yesaṁ satipaṭṭhānagīvādīnaṁ bhāvanāpāripūriyā yattha katthaci anupalitto nekkhammaninnova",
  "atk-s0508a214:237_1": "ahosi, te aṅgabhūte dassento “satipaṭṭhānagīvo”ti osānagāthamāha. Tattha guṇarāsito",
  "atk-s0508a214:237_2": "uttamaṅgabhūtāya paññāya adhiṭṭhānabhāvato satipaṭṭhānaṁ gīvā etassāti satipaṭṭhānagīvo,",
  "atk-s0508a214:237_3": "anavajjadhammānaṁ ādāne saddhā hattho etassāti saddhāhattho. Guṇasarīrassa uttamaṅgabhāvato",
  "atk-s0508a214:237_4": "paññā sīsaṁ etassāti paññāsīso. Mahāsamudāgamanatāya mahāvisayatāya mahānubhāvatāya",
  "atk-s0508a214:237_5": "mahābalatāya ca mahantaṁ sabbaññutasaṅkhātaṁ ñāṇaṁ etassa atthīti mahāñāṇī. Sadā",
  "atk-s0508a214:237_6": "sabbakālaṁ nibbuto sītibhūto carati. “Susamāhito…pe… nāgo”ti suttapadañcettha nidassetabbaṁ.",
  "atk-s0508a214:237_7": "Yaṁ panettha atthato avibhattaṁ, taṁ heṭṭhā vuttanayameva.",
  "atk-s0508a214:238": "Mahākassapattheragāthāvaṇṇanā niṭṭhitā.",
  "atk-s0508a214:239": "Cattālīsanipātavaṇṇanā niṭṭhitā."
}