{
  "atk-s0512a0:0": "Namo tassa bhagavato arahato sammāsambuddhassa",
  "atk-s0512a0:1": "Khuddakanikāye",
  "atk-s0512a0:2": "Cariyāpiṭaka-aṭṭhakathā",
  "atk-s0512a0:3": "Ganthārambhakathā",
  "atk-s0512a0:4": "Cariyā sabbalokassa, hitā yassa mahesino;",
  "atk-s0512a0:5": "Acinteyyānubhāvaṁ taṁ, vande lokagganāyakaṁ.",
  "atk-s0512a0:6": "Vijjācaraṇasampannā, yena nīyanti lokato;",
  "atk-s0512a0:7": "Vande tamuttamaṁ dhammaṁ, sammāsambuddhapūjitaṁ.",
  "atk-s0512a0:8": "Sīlādiguṇasampanno, ṭhito maggaphalesu yo;",
  "atk-s0512a0:9": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0512a0:10": "Vandanājanitaṁ puññaṁ, iti yaṁ ratanattaye;",
  "atk-s0512a0:11": "Hatantarāyo sabbattha, hutvāhaṁ tassa tejasā.",
  "atk-s0512a0:12": "Imasmiṁ bhaddakappasmiṁ, sambhatā yā sudukkarā;",
  "atk-s0512a0:13": "Ukkaṁsapāramippattā, dānapāramitādayo.",
  "atk-s0512a0:14": "Tāsaṁ sambodhicariyānaṁ, ānubhāvavibhāvanaṁ;",
  "atk-s0512a0:15": "Sakkesu nigrodhārāme, vasantena mahesinā.",
  "atk-s0512a0:16": "Yaṁ dhammasenāpatino, sabbasāvakaketuno;",
  "atk-s0512a0:17": "Lokanāthena cariyā-piṭakaṁ nāma desitaṁ.",
  "atk-s0512a0:18": "Yaṁ khuddakanikāyasmiṁ, saṅgāyiṁsu mahesayo;",
  "atk-s0512a0:19": "Dhammasaṅgāhakā satthu, hetusampattidīpanaṁ.",
  "atk-s0512a0:20": "Tassa sambodhisambhāra-vibhāganayayogato;",
  "atk-s0512a0:21": "Kiñcāpi dukkarā kātuṁ, atthasaṁvaṇṇanā mayā.",
  "atk-s0512a0:22": "Saha saṁvaṇṇanaṁ yasmā, dharate satthu sāsanaṁ;",
  "atk-s0512a0:23": "Pubbācariyasīhānaṁ, tiṭṭhateva vinicchayo.",
  "atk-s0512a0:24": "Tasmā taṁ avalambitvā, ogāhitvā ca sabbaso;",
  "atk-s0512a0:25": "Jātakānupanissāya, porāṇaṭṭhakathānayaṁ.",
  "atk-s0512a0:26": "Nissitaṁ vācanāmaggaṁ, suvisuddhamanākulaṁ;",
  "atk-s0512a0:27": "Mahāvihāravāsīnaṁ, nipuṇatthavinicchayaṁ.",
  "atk-s0512a0:28": "Nītaneyyatthabhedā ca, pāramī paridīpayaṁ;",
  "atk-s0512a0:29": "Karissāmi taṁ cariyā-piṭakassatthavaṇṇanaṁ.",
  "atk-s0512a0:30": "Iti ākaṅkhamānassa, saddhammassa ciraṭṭhitiṁ;",
  "atk-s0512a0:31": "Vibhajantassa tassatthaṁ, nisāmayatha sādhavoti.",
  "atk-s0512a0:32_0": "Tattha cariyāpiṭakanti kenaṭṭhena cariyāpiṭakaṁ? Atītāsu jātīsu satthu cariyānubhāvappakāsinī",
  "atk-s0512a0:32_1": "pariyattīti katvā, pariyattiattho hi ayaṁ piṭakasaddo, “mā piṭakasampadānenā”tiādīsu",
  "atk-s0512a0:32_2": "viya. Atha vā yasmā sā pariyatti tasseva satthu purimajātīsu cariyānaṁ ānubhāvappakāsanena",
  "atk-s0512a0:32_3": "bhājanabhūtā, tasmāpi “cariyāpiṭaka”nti vuccati, bhājanatthopi hi piṭakasaddo niddiṭṭho",
  "atk-s0512a0:32_4": "“atha puriso āgaccheyya, kudālapiṭakaṁ ādāyā”tiādīsu viya. Taṁ panetaṁ cariyāpiṭakaṁ",
  "atk-s0512a0:32_5": "vinayapiṭakaṁ, suttantapiṭakaṁ, abhidhammapiṭakanti tīsu piṭakesu suttantapiṭakapariyāpannaṁ.",
  "atk-s0512a0:32_6": "Dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti pañcasu",
  "atk-s0512a0:32_7": "nikāyesu khuddakanikāyapariyāpannaṁ. Suttaṁ, geyyaṁ, veyyākaraṇaṁ, gāthā, udānaṁ,",
  "atk-s0512a0:32_8": "itivuttakaṁ, jātakaṁ, abbhutadhammaṁ, vedallanti navasu sāsanaṅgesu gāthāsaṅgahaṁ.",
  "atk-s0512a0:33": "“Dvāsīti buddhato gaṇhiṁ, dvesahassāni bhikkhuto;",
  "atk-s0512a0:34": "Caturāsīti sahassāni, ye me dhammā pavattino”ti. –",
  "atk-s0512a0:35_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0512a0:35_1": "Vaggato akittivaggo, hatthināgavaggo, yudhañjayavaggoti vaggattayasaṅgahaṁ. Cariyato",
  "atk-s0512a0:35_2": "akittivagge dasa, hatthināgavagge dasa, yudhañjayavagge pañcadasāti pañcatiṁsacariyāsaṅgahaṁ.",
  "atk-s0512a0:35_3": "Tīsu vaggesu akittivaggo ādi, cariyāsu akitticariyā. Tassāpi –",
  "atk-s0512a0:36": "“Kappe ca satasahasse, caturo ca asaṅkhiye;",
  "atk-s0512a0:37": "Etthantare yaṁ caritaṁ, sabbaṁ taṁ bodhipācana”nti. –",
  "atk-s0512a0:38": "Ayaṁ gāthā ādi. Tassa ito pabhuti anukkamena atthasaṁvaṇṇanā hoti.",
  "atk-s0512a0:39": "Ganthārambhakathā niṭṭhitā.",
  "atk-s0512a0:40": "Nidānakathā",
  "atk-s0512a0:41_0": "Sā panāyaṁ atthasaṁvaṇṇanā yasmā dūrenidānaṁ, avidūrenidānaṁ, santikenidānanti imāni",
  "atk-s0512a0:41_1": "tīṇi nidānāni dassetvā vuccamānā suṇantehi samudāgamato paṭṭhāya suṭṭhu viññātā nāma",
  "atk-s0512a0:41_2": "hoti. Tasmā tesaṁ nidānānaṁ ayaṁ vibhāgo veditabbo.",
  "atk-s0512a0:42_0": "Dīpaṅkaradasabalassa pādamūlasmiñhi katābhinīhārassa mahābodhisattassa yāva tusitabhavane",
  "atk-s0512a0:42_1": "nibbatti, tāva pavatto kathāmaggo dūrenidānaṁ nāma. Tusitabhavanato paṭṭhāya yāva",
  "atk-s0512a0:42_2": "bodhimaṇḍe sabbaññutaññāṇappatti, tāva pavatto kathāmaggo avidūrenidānaṁ nāma. Mahābodhimaṇḍato",
  "atk-s0512a0:42_3": "pana paṭṭhāya yāva paccuppannavatthu, tāva pavatto kathāmaggo santikenidānaṁ nāma.",
  "atk-s0512a0:42_4": "Imesu tīsu nidānesu yasmā dūrenidānaavidūrenidānāni sabbasādhāraṇāni, tasmā tāni",
  "atk-s0512a0:42_5": "jātakaṭṭhakathāyaṁ vitthāritanayeneva vitthārato veditabbāni. Santikenidāne pana",
  "atk-s0512a0:42_6": "atthi visesoti tiṇṇampi nidānānaṁ ayamādito paṭṭhāya saṅkhepakathā.",
  "atk-s0512a0:43_0": "Dīpaṅkarassa bhagavato pādamūle katābhinīhāro bodhisattabhūto lokanātho attano abhinīhārānurūpaṁ",
  "atk-s0512a0:43_1": "samattiṁsapāramiyo pūretvā, sabbaññutaññāṇasambhāraṁ matthakaṁ pāpetvā, tusitabhavane",
  "atk-s0512a0:43_2": "nibbatto buddhabhāvāya uppattikālaṁ āgamayamāno, tattha yāvatāyukaṁ ṭhatvā tato cuto",
  "atk-s0512a0:43_3": "sakyarājakule paṭisandhiṁ gahetvā anantena parihārena mahantena sirisobhaggena vaḍḍhamāno",
  "atk-s0512a0:43_4": "anukkamena yobbanaṁ patvā ekūnatiṁse vayasmiṁ katamahābhinikkhamano, chabbassāni",
  "atk-s0512a0:43_5": "mahāpadhānaṁ padahitvā, vesākhapuṇṇamāyaṁ bodhirukkhamūle nisinno sūriye anatthaṅgamiteyeva",
  "atk-s0512a0:43_6": "mārabalaṁ vidhamitvā purimayāme pubbenivāsaṁ anussaritvā, majjhimayāme dibbacakkhuṁ",
  "atk-s0512a0:43_7": "visodhetvā, pacchimayāme diyaḍḍhakilesasahassaṁ khepetvā, anuttaraṁ sammāsambodhimabhisambujjhi.",
  "atk-s0512a0:44_0": "Tato tattheva sattasattāhe vītināmetvā, āsāḷhipuṇṇamāyaṁ bārāṇasiṁ gantvā isipatane",
  "atk-s0512a0:44_1": "migadāye aññāsikoṇḍaññappamukhā aṭṭhārasa brahmakoṭiyo dhammāmataṁ pāyento, dhammacakkaṁ",
  "atk-s0512a0:44_2": "pavattetvā, yasādike veneyye arahatte patiṭṭhāpetvā, te sabbeva saṭṭhi arahante lokānuggahāya",
  "atk-s0512a0:44_3": "vissajjetvā, uruvelaṁ gacchanto kappāsikavanasaṇḍe tiṁsa bhaddavaggiye sotāpattiphalādīsu",
  "atk-s0512a0:44_4": "patiṭṭhāpetvā, uruvelaṁ gantvā aḍḍhuḍḍhāni pāṭihāriyasahassāni dassetvā uruvelakassapādayo",
  "atk-s0512a0:44_5": "sahassajaṭilaparivāre tebhātikajaṭile vinetvā, tehi parivuto rājagahanagarūpacāre",
  "atk-s0512a0:44_6": "laṭṭhivanuyyāne nisinno bimbisārappamukhe dvādasanahute brāhmaṇagahapatike sāsane",
  "atk-s0512a0:44_7": "otāretvā, magadharājena kārite veḷuvanavihāre viharati.",
  "atk-s0512a0:45_0": "Athevaṁ bhagavati veḷuvane viharante sāriputtamoggallānesu aggasāvakaṭṭhāne ṭhapitesu",
  "atk-s0512a0:45_1": "sāvakasannipāte jāte, suddhodanamahārājā “putto kira me chabbassāni dukkarakārikaṁ",
  "atk-s0512a0:45_2": "caritvā paramābhisambodhiṁ patvā pavattitavaradhammacakko rājagahaṁ nissāya veḷuvane",
  "atk-s0512a0:45_3": "viharatī”ti sutvā dasapurisasahassaparivāre, anukkamena dasa amacce pesesi “puttaṁ",
  "atk-s0512a0:45_4": "me idhānetvā dassethā”ti. Tesu rājagahaṁ gantvā satthu dhammadesanāya arahatte patiṭṭhitesu",
  "atk-s0512a0:45_5": "kāḷudāyittherena rañño adhippāye ārocite bhagavā vīsatisahassakhīṇāsavaparivuto rājagahato",
  "atk-s0512a0:45_6": "nikkhamitvā saṭṭhiyojanaṁ kapilavatthuṁ dvīhi māsehi sampāpuṇi. Sakyarājāno “amhākaṁ",
  "atk-s0512a0:45_7": "ñātiseṭṭhaṁ passissāmā”ti sannipatitvā nigrodhārāmaṁ bhagavato ca bhikkhusaṅghassa",
  "atk-s0512a0:45_8": "ca vasanayoggaṁ kāretvā, gandhapupphādihatthā paccuggamanaṁ katvā, satthāraṁ nigrodhārāmaṁ",
  "atk-s0512a0:45_9": "pavesesuṁ. Tatra bhagavā vīsatisahassakhīṇāsavaparivuto paññattavarabuddhāsane nisīdi.",
  "atk-s0512a0:45_10": "Sākiyā mānatthaddhā satthu paṇipātaṁ nākaṁsu. Bhagavā tesaṁ ajjhāsayaṁ oloketvā mānaṁ",
  "atk-s0512a0:45_11": "bhañjitvā te dhammadesanāya bhājane kātuṁ abhiññāpādakaṁ catutthajjhānaṁ samāpajjitvā",
  "atk-s0512a0:45_12": "vuṭṭhāya ākāsaṁ abbhuggantvā tesaṁ sīse pādapaṁsuṁ okiramāno viya, kaṇḍambarukkhamūle",
  "atk-s0512a0:45_13": "katapāṭihāriyasadisaṁ yamakapāṭihāriyaṁ akāsi. Rājā taṁ acchariyaṁ disvā “ayaṁ loke",
  "atk-s0512a0:45_14": "aggapuggalo”ti vandi. Raññā pana vandite te ṭhātuṁ nāma na sakkonti, sabbepi sākiyā vandiṁsu.",
  "atk-s0512a0:46_0": "Tadā kira bhagavā yamakapāṭihāriyaṁ karonto lokavivaraṇapāṭihāriyampi akāsi – yasmiṁ",
  "atk-s0512a0:46_1": "vattamāne manussā manussaloke yathāṭhitā yathānisinnāva cātumahārājikato paṭṭhāya",
  "atk-s0512a0:46_2": "yāva akaniṭṭhabhavanā sabbe deve tattha tattha attano bhavane kīḷante dibbānubhāvena",
  "atk-s0512a0:46_3": "jotante mahatiṁ dibbasampattiṁ anubhavante santāni samāpattisukhāni anubhavante aññamaññaṁ",
  "atk-s0512a0:46_4": "dhammaṁ sākacchante ca buddhānubhāvena attano maṁsacakkhunāva passanti. Tathā heṭṭhāpathaviyaṁ",
  "atk-s0512a0:46_5": "aṭṭhasu mahānirayesu, soḷasasu ca ussadanirayesu, lokantaraniraye cāti tattha tattha",
  "atk-s0512a0:46_6": "mahādukkhaṁ anubhavamāne satte passanti. Dasasahassilokadhātuyaṁ devā mahaccadevānubhāvena",
  "atk-s0512a0:46_7": "tathāgataṁ upasaṅkamitvā acchariyabbhutacittajātā pañjalikā namassamānā payirupāsanti,",
  "atk-s0512a0:46_8": "buddhaguṇapaṭisaṁyuttā gāthāyo udāharantā thomenti apphoṭenti hasanti pītisomanassaṁ",
  "atk-s0512a0:46_9": "pavedenti. Yaṁ sandhāya vuttaṁ –",
  "atk-s0512a0:47": "“Bhummā mahārājikā tāvatiṁsā, yāmā ca devā tusitā ca nimmitā;",
  "atk-s0512a0:48": "Paranimmitā yepi ca brahmakāyikā, ānanditā vipulamakaṁsu ghosa”nti.",
  "atk-s0512a0:49_0": "Tadā hi dasabalo “atulaṁ attano buddhabalaṁ dassessāmī”ti mahākaruṇāya samussāhito",
  "atk-s0512a0:49_1": "ākāse dasasahassacakkavāḷasamāgame caṅkamaṁ māpetvā, dvādasayojanavitthate sabbaratanamaye",
  "atk-s0512a0:49_2": "caṅkame ṭhito yathāvuttaṁ devamanussanayanavihaṅgānaṁ ekanipātabhūtamacchariyaṁ anaññasādhāraṇaṁ",
  "atk-s0512a0:49_3": "buddhānaṁ samādhiñāṇānubhāvadīpanaṁ pāṭihāriyaṁ dassetvā, puna tasmiṁ caṅkame caṅkamanto",
  "atk-s0512a0:49_4": "veneyyānaṁ ajjhāsayānurūpaṁ acinteyyānubhāvāya anopamāya buddhalīḷāya dhammaṁ desesi. Tena vuttaṁ –",
  "atk-s0512a0:50": "“Na hete jānanti sadevamānusā, buddho ayaṁ kīdisako naruttamo;",
  "atk-s0512a0:51": "Iddhibalaṁ paññābalañca kīdisaṁ, buddhabalaṁ lokahitassa kīdisaṁ.",
  "atk-s0512a0:52": "“Na hete jānanti sadevamānusā, buddho ayaṁ edisako naruttamo;",
  "atk-s0512a0:53": "Iddhibalaṁ paññābalañca edisaṁ, buddhabalaṁ lokahitassa edisaṁ.",
  "atk-s0512a0:54": "“Handāhaṁ dassayissāmi, buddhabalamanuttaraṁ;",
  "atk-s0512a0:55": "Caṅkamaṁ māpayissāmi, nabhe ratanamaṇḍita”nti. ;",
  "atk-s0512a0:56_0": "Evaṁ tathāgate attano buddhānubhāvadīpanaṁ pāṭihāriyaṁ dassetvā dhammaṁ desente āyasmā",
  "atk-s0512a0:56_1": "dhammasenāpati sāriputto rājagahe gijjhakūṭapabbate ṭhito dibbacakkhunā passitvā,",
  "atk-s0512a0:56_2": "tena buddhānubhāvasandassanena acchariyabbhutacittajāto “handāhaṁ bhiyyosomattāya",
  "atk-s0512a0:56_3": "buddhānubhāvaṁ lokassa pākaṭaṁ karissāmī”ti sañjātaparivitakko attano parivārabhūtānaṁ",
  "atk-s0512a0:56_4": "pañcannaṁ bhikkhusatānaṁ tamatthaṁ ārocetvā iddhiyā ākāsena tāvadeva āgantvā saparivāro",
  "atk-s0512a0:56_5": "bhagavantaṁ upasaṅkamitvā pañcapatiṭṭhitena vanditvā dasanakhasamodhānasamujjalamañjaliṁ",
  "atk-s0512a0:56_6": "sirasi paggayha tathāgatassa mahābhinīhāraṁ pāramiparipūraṇañca pucchi. Bhagavā taṁ",
  "atk-s0512a0:56_7": "kāyasakkhiṁ katvā tattha sannipatitamanussānañceva dasasahassacakkavāḷadevabrahmānañca",
  "atk-s0512a0:56_8": "attano buddhānubhāvaṁ paridīpayanto buddhavaṁsaṁ desesi. Tena vuttaṁ –",
  "atk-s0512a0:57": "“Sāriputto mahāpañño, samādhijjhānakovido;",
  "atk-s0512a0:58": "Paññāya pāramippatto, pucchati lokanāyakaṁ.",
  "atk-s0512a0:59": "“Kīdiso te mahāvīra, abhinīhāro naruttama;",
  "atk-s0512a0:60": "Kamhi kāle tayā dhīra, patthitā bodhimuttamā.",
  "atk-s0512a0:61": "“Dānaṁ sīlañca nekkhammaṁ, paññā vīriyañca kīdisaṁ;",
  "atk-s0512a0:62": "Khanti saccamadhiṭṭhānaṁ, mettupekkhā ca kīdisā.",
  "atk-s0512a0:63": "“Dasa pāramī tayā dhīra, kīdisī lokanāyaka;",
  "atk-s0512a0:64": "Kathaṁ upapāramī puṇṇā, paramatthapāramī kathaṁ.",
  "atk-s0512a0:65": "“Tassa puṭṭho viyākāsi, karavīkamadhuragiro;",
  "atk-s0512a0:66": "Nibbāpayanto hadayaṁ, hāsayanto sadevaka”nti. ;",
  "atk-s0512a0:67_0": "Evaṁ bhagavatā buddhavaṁse desite āyasmā dhammasenāpati “aho buddhānaṁ hetusampadā,",
  "atk-s0512a0:67_1": "aho samudāgamasampatti, aho mahābhinīhārasamijjhanā, dukkaraṁ vata bhagavatā kataṁ",
  "atk-s0512a0:67_2": "ettakaṁ kālaṁ evaṁ pāramiyo pūrentena, evaṁvidhassa bodhisambhārasambharaṇassa anucchavikameva",
  "atk-s0512a0:67_3": "cetaṁ phalaṁ, yadidaṁ sabbaññutā balesu ca vasībhāvo evaṁmahiddhikatā evaṁmahānubhāvatā”ti",
  "atk-s0512a0:67_4": "buddhaguṇārammaṇaṁ ñāṇaṁ pesesi. So anaññasādhāraṇaṁ bhagavato sīlaṁ samādhi paññā",
  "atk-s0512a0:67_5": "vimutti vimuttiñāṇadassanaṁ hiriottappaṁ saddhāvīriyaṁ satisampajaññaṁ sīlavisuddhi",
  "atk-s0512a0:67_6": "diṭṭhivisuddhi samathavipassanā tīṇi kusalamūlāni tīṇi sucaritāni tayo sammāvitakkā",
  "atk-s0512a0:67_7": "tisso anavajjasaññāyo tisso dhātuyo cattāro satipaṭṭhānā cattāro sammappadhānā cattāro",
  "atk-s0512a0:67_8": "iddhipādā cattāro ariyamaggā cattāri ariyaphalāni catasso paṭisambhidā catuyoniparicchedakañāṇāni",
  "atk-s0512a0:67_9": "cattāro ariyavaṁsā cattāri vesārajjañāṇāni pañca padhāniyaṅgāni pañcaṅgiko sammāsamādhi",
  "atk-s0512a0:67_10": "pañcindriyāni pañca balāni pañca nissaraṇiyā dhātuyo pañca vimuttāyatanañāṇāni pañca",
  "atk-s0512a0:67_11": "vimuttiparipācanīyā dhammā cha sāraṇīyā dhammā cha anussatiṭṭhānāni cha gāravā cha",
  "atk-s0512a0:67_12": "nissaraṇiyā dhātuyo cha satatavihārā cha anuttariyāni cha nibbedhabhāgiyā saññā cha",
  "atk-s0512a0:67_13": "abhiññā cha asādhāraṇañāṇāni satta aparihāniyā dhammā satta ariyadhanāni satta bojjhaṅgā",
  "atk-s0512a0:67_14": "satta sappurisadhammā satta niddasavatthūni satta saññā satta dakkhiṇeyyapuggaladesanā",
  "atk-s0512a0:67_15": "satta khīṇāsavabaladesanā aṭṭha paññāpaṭilābhahetudesanā aṭṭha sammattāni aṭṭha lokadhammātikkamā",
  "atk-s0512a0:67_16": "aṭṭha ārambhavatthūni aṭṭha akkhaṇadesanā aṭṭha mahāpurisavitakkā aṭṭha abhibhāyatanadesanā",
  "atk-s0512a0:67_17": "aṭṭha vimokkhā nava yonisomanasikāramūlakā dhammā nava pārisuddhipadhāniyaṅgāni nava",
  "atk-s0512a0:67_18": "sattāvāsadesanā nava āghātappaṭivinayā nava paññā nava nānattadesanā nava anupubbavihārā",
  "atk-s0512a0:67_19": "dasa nāthakaraṇā dhammā dasa kasiṇāyatanāni dasa kusalakammapathā dasa sammattāni",
  "atk-s0512a0:67_20": "dasa ariyavāsā dasa asekkhā dhammā dasa ratanāni dasa tathāgatabalāni ekādasa mettānisaṁsā",
  "atk-s0512a0:67_21": "dvādasa dhammacakkākārā terasa dhutaṅgaguṇā cuddasa buddhañāṇāni pañcadasa vimuttiparipācanīyā",
  "atk-s0512a0:67_22": "dhammā soḷasavidhā ānāpānassatī soḷasa aparampariyā dhammā aṭṭhārasa buddhadhammā",
  "atk-s0512a0:67_23": "ekūnavīsati paccavekkhaṇañāṇāni catucattālīsa ñāṇavatthūni paññāsa udayabbayañāṇāni",
  "atk-s0512a0:67_24": "paropaṇṇāsa kusaladhammā sattasattati ñāṇavatthūni catuvīsatikoṭisatasahassasamāpattisañcāritamahāvajirañāṇaṁ",
  "atk-s0512a0:67_25": "anantanayasamantapaṭṭhānapavicayapaccavekkhaṇadesanāñāṇāni tathā anantāsu lokadhātūsu",
  "atk-s0512a0:67_26": "anantānaṁ sattānaṁ āsayādivibhāvanañāṇāni cāti evamādike acinteyyānubhāve buddhaguṇe",
  "atk-s0512a0:67_27": "dhammanvayato anugacchanto anussaranto neva antaṁ, na pamāṇaṁ passi. Thero hi attanopi",
  "atk-s0512a0:67_28": "nāma guṇānaṁ antaṁ vā pamāṇaṁ vā āvajjento na passati, so bhagavato guṇānaṁ pamāṇaṁ",
  "atk-s0512a0:67_29": "kiṁ passissati? Yassa yassa hi paññā mahatī ñāṇaṁ visadaṁ, so so buddhaguṇe mahantato",
  "atk-s0512a0:67_30": "saddahati, iti thero bhagavato guṇānaṁ pamāṇaṁ vā paricchedaṁ vā apassanto “mādisassa",
  "atk-s0512a0:67_31": "nāma sāvakapāramiñāṇe ṭhitassa buddhaguṇā ñāṇena paricchindituṁ na sakkā, pageva",
  "atk-s0512a0:67_32": "itaresaṁ. Aho acinteyyā aparimeyyabhedā mahānubhāvā sabbaññuguṇā, kevalaṁ panete",
  "atk-s0512a0:67_33": "ekassa buddhañāṇasseva sabbaso gocarā, nāññesaṁ. Kathetuṁ pana sammāsambuddhehipi",
  "atk-s0512a0:67_34": "vitthārato na sakkāyevā”ti niṭṭhamagamāsi. Vuttañhetaṁ –",
  "atk-s0512a0:68": "“Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0512a0:69": "Khīyetha kappo ciradīghamantare, vaṇṇo na khīyetha tathāgatassā”ti. ;",
  "atk-s0512a0:70_0": "Evaṁ buddhānaṁ guṇamahantataṁ nissāya uppannabalavapītisomanasso puna cintesi – “evarūpānaṁ",
  "atk-s0512a0:70_1": "nāma buddhaguṇānaṁ hetubhūtā buddhakārakā dhammā pāramiyo aho mahānubhāvā. Katamāsu",
  "atk-s0512a0:70_2": "nu kho jātīsu pāramitā paripācitā, kathaṁ vā paripākaṁ gatā, handāhaṁ imamatthaṁ",
  "atk-s0512a0:70_3": "pucchanto evampi samudāgamato paṭṭhāya buddhānubhāvaṁ imassa sadevakassa lokassa",
  "atk-s0512a0:70_4": "pākaṭataraṁ karissāmī”ti. So evaṁ cintetvā bhagavantaṁ imaṁ pañhaṁ apucchi – “katamāsu",
  "atk-s0512a0:70_5": "nu kho, bhante, jātīsu ime buddhakārakā dhammā paripācitā, kathaṁ vā paripākaṁ gatā”ti?",
  "atk-s0512a0:70_6": "Athassa bhagavā tasmiṁ ratanacaṅkame tisandhipallaṅkaṁ ābhujitvā yugandharapabbate",
  "atk-s0512a0:70_7": "bālasūriyo viya virocamāno nisinno “sāriputta, mayhaṁ buddhakārakā dhammā samādānato",
  "atk-s0512a0:70_8": "paṭṭhāya nirantaraṁ sakkaccakāritāya vīriyūpatthambhena ca sabbesu kappesu bhavato",
  "atk-s0512a0:70_9": "bhavaṁ jātito jātiṁ paripaccantāyeva ahesuṁ, imasmiṁ pana bhaddakappe imāsu jātīsu",
  "atk-s0512a0:70_10": "te paripakkā jātā”ti dassento “kappe ca satasahasse”tiādinā cariyāpiṭakaṁ buddhāpadāniyanti",
  "atk-s0512a0:70_11": "dutiyābhidhānaṁ dhammapariyāyaṁ abhāsi. Apare pana “ratanacaṅkame caṅkamanto devātidevo",
  "atk-s0512a0:70_12": "devabrahmādīhi pūjiyamāno nigrodhārāme otaritvā vīsatisahassakhīṇāsavaparivuto paññattavarabuddhāsane",
  "atk-s0512a0:70_13": "nisinno bhagavā vuttanayeneva āyasmatā sāriputtena pucchito cariyāpiṭakaṁ desesī”ti",
  "atk-s0512a0:70_14": "vadanti. Ettāvatā dūrenidānaavidūrenidānāni saṅkhepato dassetvā cariyāpiṭakassa santikenidānaṁ",
  "atk-s0512a0:70_15": "vitthārato niddiṭṭhanti veditabbaṁ. Dūrenidānaṁ pana asaṅkhyeyyavibhāvanāyaṁ āvi bhavissatīti.",
  "atk-s0512a0:71_0": "1. Idāni “kappe ca satasahasse”tiādinayappavattāya cariyāpiṭakapāḷiyā atthasaṁvaṇṇanā",
  "atk-s0512a0:71_1": "hoti. Tatrāyaṁ kappa-saddo saupasaggo anupasaggo ca vitakkavidhānapaṭibhāgapaññattikālaparamāyusamaṇavohārasamantabhāvābhisaddahana-",
  "atk-s0512a0:71_2": "chedanaviniyogavinayakiriyālesantarakappataṇhādiṭṭhiasaṅkhyeyyakappamahākappādīsu",
  "atk-s0512a0:71_3": "dissati. Tathā hesa “nekkhammasaṅkappo abyāpādasaṅkappo”tiādīsu vitakke āgato. “Cīvare",
  "atk-s0512a0:71_4": "vikappaṁ āpajjeyyā”tiādīsu vidhāne, adhikavidhānaṁ āpajjeyyāti attho. “Satthukappena",
  "atk-s0512a0:71_5": "vata kira, bho, sāvakena saddhiṁ mantayamānā na jānimhā”tiādīsu paṭibhāge. Satthusadisenāti",
  "atk-s0512a0:71_6": "ayañhi tattha attho. “Idhāyasmā, kappo”tiādīsu paññattiyaṁ. “Yena sudaṁ niccakappaṁ",
  "atk-s0512a0:71_7": "viharāmī”tiādīsu kāle. “Ākaṅkhamāno, ānanda, tathāgato kappaṁ vā tiṭṭheyya kappāvasesaṁ",
  "atk-s0512a0:71_8": "vā”tiādīsu paramāyumhi. Āyukappo hi idha kappoti adhippeto. “Anujānāmi, bhikkhave,",
  "atk-s0512a0:71_9": "pañcahi samaṇakappehi phalaṁ paribhuñjitu”ntiādīsu samaṇavohāre. “Kevalakappaṁ jetavanaṁ",
  "atk-s0512a0:71_10": "obhāsetvā”tiādīsu samantabhāve. “Saddhā saddahanā okappanā abhippasādo”tiādīsu abhisaddahane,",
  "atk-s0512a0:71_11": "saddhāyanti attho. “Alaṅkato kappitakesamassū”tiādīsu chedane. “Evameva ito dinnaṁ,",
  "atk-s0512a0:71_12": "petānaṁ upakappatī”tiādīsu viniyoge. “Kappakatena akappakataṁ saṁsibbitaṁ hotī”tiādīsu",
  "atk-s0512a0:71_13": "vinayakiriyāyaṁ. “Atthi kappo nipajjituṁ, handāhaṁ nipajjāmī”tiādīsu lese. “Āpāyiko",
  "atk-s0512a0:71_14": "nerayiko kappaṭṭho saṅghabhedako…pe… kappaṁ nirayamhi paccatī”ti ca ādīsu antarakappe.",
  "atk-s0512a0:72": "“Na kappayanti na purekkharonti, dhammāpi tesaṁ na paṭicchitāse;",
  "atk-s0512a0:73": "Na brāhmaṇo sīlavatena neyyo, pāraṅgato na pacceti tādī”ti. –",
  "atk-s0512a0:74_0": "Ādīsu taṇhādiṭṭhīsu. Tathā hi vuttaṁ niddese “kappāti uddānato dve kappā taṇhākappo",
  "atk-s0512a0:74_1": "diṭṭhikappo”ti. “Anekepi saṁvaṭṭakappe anekepi vivaṭṭakappe”tiādīsu asaṅkhyeyyakappe.",
  "atk-s0512a0:74_2": "“Cattārimāni, bhikkhave, kappassa asaṅkhyeyyānī”tiādīsu mahākappe. Idhāpi mahākappeyeva daṭṭhabbo.",
  "atk-s0512a0:75_0": "Tatrāyaṁ padasiddhi – kappīyatīti kappo, ettakāni vassānīti vā ettakāni vassasatānīti",
  "atk-s0512a0:75_1": "vā ettakāni vassasahassānīti vā ettakāni vassasatasahassānīti vā saṁvaccharavasena",
  "atk-s0512a0:75_2": "gaṇetuṁ asakkuṇeyyattā kevalaṁ sāsaparāsiupamādīhi kappetabbo parikappetabbaparimāṇoti",
  "atk-s0512a0:75_3": "attho. Vuttañhetaṁ –",
  "atk-s0512a0:76_0": "“Kīva dīgho nu kho, bhante, kappoti? Dīgho kho, bhikkhu, kappo, so na sukaro saṅkhātuṁ",
  "atk-s0512a0:76_1": "‘ettakāni vassānī’ti vā ‘ettakāni vassasatānī’ti vā ‘ettakāni vassasahassānī’ti vā",
  "atk-s0512a0:76_2": "‘ettakāni vassasatasahassānī’ti vā. Sakkā pana, bhante, upamaṁ kātunti? ‘Sakkā, bhikkhū’ti",
  "atk-s0512a0:76_3": "bhagavā avoca. Seyyathāpi, bhikkhu, yojanaṁ āyāmena yojanaṁ vitthārena yojanaṁ ubbedhena",
  "atk-s0512a0:76_4": "mahāsāsaparāsi. Tato vassasatassa vassasahassassa accayena ekamekaṁ sāsapaṁ uddhareyya,",
  "atk-s0512a0:76_5": "khippataraṁ kho so, bhikkhu, mahāsāsaparāsi iminā upakkamena parikkhayaṁ pariyādānaṁ",
  "atk-s0512a0:76_6": "gaccheyya, na tveva kappo, evaṁ dīgho kho, bhikkhu, kappo”ti.",
  "atk-s0512a0:77": "Svāyaṁ mahākappo saṁvaṭṭādivasena catuasaṅkhyeyyakappasaṅgaho. Vuttampi cetaṁ –",
  "atk-s0512a0:78": "“Cattārimāni, bhikkhave, kappassa asaṅkhyeyyāni. Katamāni cattāri? Saṁvaṭṭo, saṁvaṭṭaṭṭhāyī, vivaṭṭo, vivaṭṭaṭṭhāyī”ti.",
  "atk-s0512a0:79_0": "Tattha tayo saṁvaṭṭā – tejosaṁvaṭṭo, āposaṁvaṭṭo, vāyosaṁvaṭṭoti. Tisso saṁvaṭṭasīmā",
  "atk-s0512a0:79_1": "– ābhassarā, subhakiṇhā, vehapphalāti. Yadā hi kappo tejena saṁvaṭṭati, ābhassarato",
  "atk-s0512a0:79_2": "heṭṭhā agginā ḍayhati. Yadā āpena saṁvaṭṭati, subhakiṇhato heṭṭhā udakena vilīyati.",
  "atk-s0512a0:79_3": "Yadā vāyunā saṁvaṭṭati, vehapphalato heṭṭhā vātena viddhaṁsati. Vitthārato pana koṭisatasahassacakkavāḷaṁ",
  "atk-s0512a0:79_4": "vinassati, yaṁ buddhānaṁ āṇākkhettanti vuccati. Tesu tīsu saṁvaṭṭesu yathākkamaṁ",
  "atk-s0512a0:79_5": "kappavināsakamahāmeghato yāva jālāya vā udakassa vā vātassa vā upacchedo idaṁ ekaṁ",
  "atk-s0512a0:79_6": "asaṅkhyeyyaṁ saṁvaṭṭo nāma. Kappavināsakajālādipacchedato yāva koṭisatasahassacakkavāḷaparipūrako",
  "atk-s0512a0:79_7": "sampattimahāmegho uṭṭhahati, idaṁ dutiyaṁ asaṅkhyeyyaṁ saṁvaṭṭaṭṭhāyī nāma.",
  "atk-s0512a0:80_0": "Sampattimahāmeghato yāva candimasūriyapātubhāvo, idaṁ tatiyaṁ asaṅkhyeyyaṁ vivaṭṭo",
  "atk-s0512a0:80_1": "nāma. Candimasūriyapātubhāvato yāva puna kappavināsakamahāmegho, idaṁ catutthaṁ asaṅkhyeyyaṁ",
  "atk-s0512a0:80_2": "vivaṭṭaṭṭhāyī nāma. Imesu catusaṭṭhiantarakappasaṅgahaṁ vivaṭṭaṭṭhāyī. Tena samānakālaparicchedā",
  "atk-s0512a0:80_3": "vivaṭṭādayo veditabbā. “Vīsatiantarakappasaṅgaha”nti eke. Iti imāni cattāri asaṅkhyeyyāni",
  "atk-s0512a0:80_4": "eko mahākappo hoti. Tena vuttaṁ “svāyaṁ mahākappo saṁvaṭṭādivasena catuasaṅkhyeyyakappasaṅgaho”ti.",
  "atk-s0512a0:81_0": "Kappeti ca accantasaṁyogavasena upayogabahuvacanaṁ. Satasahasseti kappasaddasambandhena",
  "atk-s0512a0:81_1": "cāyaṁ pulliṅganiddeso, idhāpi accantasaṁyogavaseneva bahuvacanaṁ. Samānādhikaraṇañhetaṁ",
  "atk-s0512a0:81_2": "padadvayaṁ. Caturo ca asaṅkhiyeti etthāpi eseva nayo. Kassa pana asaṅkhiyeti aññassa",
  "atk-s0512a0:81_3": "avuttattā kappassa ca vuttattā pakaraṇato kappānanti ayamattho viññāyateva. Na hi",
  "atk-s0512a0:81_4": "vuttaṁ vajjetvā avuttassa kassaci gahaṇaṁ yuttanti. Ca-saddo sampiṇḍanattho, mahākappānaṁ",
  "atk-s0512a0:81_5": "caturo asaṅkhyeyye satasahasse ca mahākappeti ayañhettha attho. Asaṅkhiyeti ettha",
  "atk-s0512a0:81_6": "saṅkhātuṁ na sakkāti asaṅkhiyā, gaṇanaṁ atikkantāti attho. “Asaṅkhyeyyanti eko gaṇanaviseso”ti",
  "atk-s0512a0:81_7": "eke. Te hi ekato paṭṭhāya mahābalakkhapariyosānāni ekūnasaṭṭhiṭṭhānāni vajjetvā dasamahābalakkhāni",
  "atk-s0512a0:81_8": "asaṅkhyeyyaṁ nāma, saṭṭhimaṭṭhānantaranti vadanti. Taṁ na yujjati, saṅkhyāṭhānantaraṁ",
  "atk-s0512a0:81_9": "nāma gaṇanaviseso, tassa asaṅkhyeyyabhāvābhāvato ekaṁ ṭhānantaraṁ asaṅkhyeyyañcāti",
  "atk-s0512a0:81_10": "viruddhametaṁ. Nanu ca asaṅkhyabhāvena asaṅkhyeyyattepi tassa catubbidhabhāvo na",
  "atk-s0512a0:81_11": "yujjatīti? No na yujjati. Catūsu ṭhānesu asaṅkhyeyyabhāvassa icchitattā. Tatrāyamādito",
  "atk-s0512a0:81_12": "paṭṭhāya vibhāvanā –",
  "atk-s0512a0:82_0": "Atīte kira ekasmiṁ kappe taṇhaṅkaro medhaṅkaro saraṇaṅkaro dīpaṅkaroti cattāro sammāsambuddhā",
  "atk-s0512a0:82_1": "anukkamena loke uppajjiṁsu. Tesu dīpaṅkarassa bhagavato kāle amaravatī nāma nagaraṁ",
  "atk-s0512a0:82_2": "ahosi. Tattha sumedho nāma brāhmaṇo paṭivasati ubhato sujāto mātito ca pitito ca,",
  "atk-s0512a0:82_3": "saṁsuddhagahaṇiko yāva sattamā kulaparivaṭṭā akkhitto anupakkuṭṭho jātivādena, abhirūpo",
  "atk-s0512a0:82_4": "dassanīyo pāsādiko paramāya vaṇṇapokkharatāya samannāgato. So aññaṁ kammaṁ akatvā",
  "atk-s0512a0:82_5": "brāhmaṇasippameva uggaṇhi. Tassa daharakāleyeva mātāpitaro kālamakaṁsu. Athassa rāsivaḍḍhako",
  "atk-s0512a0:82_6": "amacco āyapotthakaṁ āharitvā suvaṇṇarajatamaṇimuttādibharite sāragabbhe vivaritvā",
  "atk-s0512a0:82_7": "“ettakaṁ te, kumāra, mātusantakaṁ, ettakaṁ te pitusantakaṁ, ettakaṁ te ayyakapayyakāna”nti",
  "atk-s0512a0:82_8": "yāva sattamā kulaparivaṭṭā dhanaṁ ācikkhitvā “etaṁ dhanaṁ paṭipajjāhī”ti āha. Sumedhapaṇḍito",
  "atk-s0512a0:82_9": "cintesi – “imaṁ evaṁ bahuṁ dhanaṁ saṁharitvā mayhaṁ mātāpitādayo paralokaṁ gacchantā",
  "atk-s0512a0:82_10": "ekakahāpaṇampi gahetvā na gatā, mayā pana gahetvā gamanakāraṇaṁ kātuṁ vaṭṭatī”ti.",
  "atk-s0512a0:82_11": "So rañño ārocetvā nagare bheriṁ carāpetvā mahājanassa dānaṁ datvā himavantappadesaṁ",
  "atk-s0512a0:82_12": "gantvā tāpasapabbajjaṁ pabbajitvā sattāheneva aṭṭha samāpattiyo pañca ca abhiññāyo",
  "atk-s0512a0:82_13": "nibbattetvā samāpattivihārehi viharati.",
  "atk-s0512a0:83_0": "Tasmiñca kāle dīpaṅkaradasabalo paramābhisambodhiṁ patvā pavattitavaradhammacakko",
  "atk-s0512a0:83_1": "catūhi khīṇāsavasatasahassehi parivuto anupubbena cārikaṁ caramāno rammavatīnagaraṁ",
  "atk-s0512a0:83_2": "nāma patvā tassa avidūre sudassanamahāvihāre paṭivasati. Rammavatīnagaravāsino “satthā",
  "atk-s0512a0:83_3": "kira amhākaṁ nagaraṁ patvā sudassanamahāvihāre paṭivasatī”ti sutvā gandhamālādihatthā",
  "atk-s0512a0:83_4": "satthāraṁ upasaṅkamitvā vanditvā gandhamālādīhi pūjetvā ekamantaṁ nisinnā dhammadesanaṁ",
  "atk-s0512a0:83_5": "sutvā svātanāya nimantetvā uṭṭhāyāsanā pakkamiṁsu. Te punadivase mahādānaṁ sajjetvā",
  "atk-s0512a0:83_6": "nagaraṁ alaṅkaritvā dasabalassa āgamanamaggaṁ haṭṭhatuṭṭhā sodhenti.",
  "atk-s0512a0:84_0": "Tasmiñca kāle sumedhatāpaso ākāsena gacchanto te haṭṭhatuṭṭhe manusse disvā “ambho,",
  "atk-s0512a0:84_1": "kassa tumhe imaṁ maggaṁ sodhethā”ti pucchi? Tehi “sammāsambuddhassa āgamanamaggaṁ",
  "atk-s0512a0:84_2": "sodhemā”ti vutte atītesu buddhesu katādhikārattā “buddho”ti vacanaṁ sutvā uppannapītisomanasso",
  "atk-s0512a0:84_3": "tāvadeva ākāsato oruyha “mayhampi okāsaṁ detha, ahampi sodhessāmī”ti tehi dassitaṁ",
  "atk-s0512a0:84_4": "okāsaṁ “kiñcāpi ahaṁ imaṁ iddhiyā sattaratanavicittaṁ katvā alaṅkarituṁ pahomi, ajja",
  "atk-s0512a0:84_5": "pana mayā kāyaveyyāvaccaṁ kātuṁ vaṭṭati, kāyārahaṁ puññaṁ gaṇhissāmī”ti cintetvā",
  "atk-s0512a0:84_6": "tiṇakacavarādayo nīharitvā paṁsuṁ āharitvā samaṁ karonto sodheti. Aniṭṭhiteyeva pana",
  "atk-s0512a0:84_7": "tassa padesassa sodhane dīpaṅkaro bhagavā mahānubhāvānaṁ chaḷabhiññānaṁ khīṇāsavānaṁ",
  "atk-s0512a0:84_8": "catūhi satasahassehi parivuto taṁ maggaṁ paṭipajji. Sumedhapaṇḍito “sammāsambuddho",
  "atk-s0512a0:84_9": "buddhasāvakā ca mā cikkhallaṁ akkamantū”ti attano vākacīrañca cammakhaṇḍañca jaṭākalāpañca",
  "atk-s0512a0:84_10": "pasāretvā sayañca yena bhagavā tena sīsaṁ katvā avakujjo nipajji. Evañca cintesi",
  "atk-s0512a0:84_11": "– “sacāhaṁ icchissāmi, imassa bhagavato sāvako hutvā ajjeva kilese ghātessāmi. Kiṁ",
  "atk-s0512a0:84_12": "mayhaṁ ekakeneva saṁsāramahoghato nittharaṇena? Yaṁnūnāhampi evarūpo sammāsambuddho",
  "atk-s0512a0:84_13": "hutvā sadevakaṁ lokaṁ saṁsāramahaṇṇavato tāreyya”nti. Iti so aṭṭhaṅgasamannāgatamahābhinīhāravasena",
  "atk-s0512a0:84_14": "cittaṁ paṇidhesi. Atha bhagavā āgantvā tassa ussīsake ṭhatvā cittācāraṁ samijjhanabhāvañcassa",
  "atk-s0512a0:84_15": "ñatvā “ayaṁ ito kappasatasahassādhikānaṁ catunnaṁ asaṅkhyeyyānaṁ matthake gotamo",
  "atk-s0512a0:84_16": "nāma sammāsambuddho bhavissatī”ti sabbaṁ imaṁ bhagavato pavattiṁ byākaritvā pakkāmi.",
  "atk-s0512a0:85_0": "Tato aparepi koṇḍaññabhagavantaṁ ādiṁ katvā anukkamena uppannā yāva kassapadasabalapariyosānā",
  "atk-s0512a0:85_1": "sammāsambuddhā mahāsattaṁ “buddho bhavissatī”ti byākariṁsu. Iti amhākaṁ bodhisattassa",
  "atk-s0512a0:85_2": "pāramiyo pūrentasseva catuvīsati sammāsambuddhā uppannā. Yasmiṁ pana kappe dīpaṅkaradasabalo",
  "atk-s0512a0:85_3": "udapādi, tasmiṁ aññepi tayo buddhā ahesuṁ. Tesaṁ santike bodhisattassa byākaraṇaṁ",
  "atk-s0512a0:85_4": "nāhosi, tasmā te idha na gahitā. Porāṇaṭṭhakathāyaṁ pana tamhā kappā paṭṭhāya sabbabuddhe",
  "atk-s0512a0:85_5": "dassetuṁ idaṁ vuttaṁ –",
  "atk-s0512a0:86": "“Taṇhaṅkaro medhaṅkaro, athopi saraṇaṅkaro;",
  "atk-s0512a0:87": "Dīpaṅkaro ca sambuddho, koṇḍañño dvipaduttamo.",
  "atk-s0512a0:88": "“Maṅgalo ca sumano ca, revato sobhito muni;",
  "atk-s0512a0:89": "Anomadassī padumo, nārado padumuttaro.",
  "atk-s0512a0:90": "“Sumedho ca sujāto ca, piyadassī mahāyaso;",
  "atk-s0512a0:91": "Atthadassī dhammadassī, siddhattho lokanāyako.",
  "atk-s0512a0:92": "“Tisso phusso ca sambuddho, vipassī sikhi vessabhū;",
  "atk-s0512a0:93": "Kakusandho koṇāgamano, kassapo cāpi nāyako.",
  "atk-s0512a0:94": "“Ete ahesuṁ sambuddhā, vītarāgā samāhitā;",
  "atk-s0512a0:95": "Sataraṁsīva uppannā, mahātamavinodanā;",
  "atk-s0512a0:96": "Jalitvā aggikkhandhāva, nibbutā te sasāvakā”ti. ;",
  "atk-s0512a0:97_0": "Tattha dīpaṅkaradasabalassa ca koṇḍaññadasabalassa ca antare mahākappānaṁ ekaṁ asaṅkhyeyyaṁ",
  "atk-s0512a0:97_1": "buddhasuñño loko ahosi, tathā bhagavato koṇḍaññassa ca bhagavato maṅgalassa ca antare,",
  "atk-s0512a0:97_2": "tathā bhagavato sobhitassa ca bhagavato anomadassissa ca antare, tathā bhagavato",
  "atk-s0512a0:97_3": "nāradassa ca bhagavato padumuttarassa ca antare. Vuttañhetaṁ buddhavaṁse –",
  "atk-s0512a0:98": "“Dīpaṅkarassa bhagavato, koṇḍaññassa ca satthuno;",
  "atk-s0512a0:99": "Etesaṁ antarā kappā, gaṇanāto asaṅkhiyā.",
  "atk-s0512a0:100": "“Koṇḍaññassa aparena, maṅgalo nāma nāyako;",
  "atk-s0512a0:101": "Tesampi antarā kappā, gaṇanāto asaṅkhiyā.",
  "atk-s0512a0:102": "“Sobhitassa aparena, anomadassī mahāyaso;",
  "atk-s0512a0:103": "Tesampi antarā kappā, gaṇanāto asaṅkhiyā.",
  "atk-s0512a0:104": "“Nāradassa bhagavato, padumuttarassa satthuno;",
  "atk-s0512a0:105": "Tesampi antarā kappā, gaṇanāto asaṅkhiyā”ti.",
  "atk-s0512a0:106_0": "Evaṁ gaṇanātītatāya asaṅkhyeyyattepi catūsu ṭhānesu mahākappānaṁ gaṇanātikkamena",
  "atk-s0512a0:106_1": "“caturo ca asaṅkhiye”ti vuttaṁ, na saṅkhyāvisesenāti veditabbaṁ. Yasmā pana padumuttaradasabalassa",
  "atk-s0512a0:106_2": "ca sumedhadasabalassa ca antare tiṁsakappasahassāni, sujātadasabalassa ca piyadassīdasabalassa",
  "atk-s0512a0:106_3": "ca antare navasahassādhikānaṁ kappānaṁ saṭṭhisahassāni dvāsītuttarāni aṭṭha ca satāni,",
  "atk-s0512a0:106_4": "dhammadassīdasabalassa ca siddhatthadasabalassa ca antare vīsati kappā, siddhatthadasabalassa",
  "atk-s0512a0:106_5": "ca tissadasabalassa ca antare eko kappo, bhagavato vipassissa ca bhagavato sikhissa",
  "atk-s0512a0:106_6": "ca antare saṭṭhi kappā, bhagavato ca vessabhussa bhagavato ca kakusandhassa antare",
  "atk-s0512a0:106_7": "tiṁsa kappā, iti padumuttaradasabalassa uppannakappato paṭṭhāya heṭṭhā tesaṁ tesaṁ",
  "atk-s0512a0:106_8": "buddhānaṁ uppannakappehi iminā ca bhaddakappena saddhiṁ satasahassamahākappā. Te",
  "atk-s0512a0:106_9": "sandhāya vuttaṁ “kappe ca satasahasse”ti. Imasmiṁ panatthe vitthāriyamāne sabbaṁ",
  "atk-s0512a0:106_10": "buddhavaṁsapāḷiṁ āharitvā saṁvaṇṇetabbaṁ hotīti ativitthārabhīrukassa mahājanassa",
  "atk-s0512a0:106_11": "cittaṁ anurakkhantā na vitthārayimha. Atthikehi buddhavaṁsato gahetabbo. Yopi cettha",
  "atk-s0512a0:106_12": "vattabbo kathāmaggo, sopi aṭṭhasāliniyā dhammasaṅgahavaṇṇanāya jātakaṭṭhakathāya",
  "atk-s0512a0:106_13": "ca vuttanayeneva veditabbo.",
  "atk-s0512a0:107": "Etthantareti ettha antarasaddo –",
  "atk-s0512a0:108": "“Nadītīresu saṇṭhāne, sabhāsu rathiyāsu ca;",
  "atk-s0512a0:109": "Janā saṅgamma mantenti, mañca tañca kimantara”nti. –",
  "atk-s0512a0:110_0": "Ādīsu kāraṇe āgato. “Addasā kho maṁ, bhante, aññatarā itthī vijjantarikāya bhājanaṁ",
  "atk-s0512a0:110_1": "dhovantī”tiādīsu khaṇe, vijjuniccharaṇakkhaṇeti attho. “Yassantarato na santi kopā”tiādīsu",
  "atk-s0512a0:110_2": "citte. “Antarā ca gayaṁ antarā ca bodhi”ntiādīsu vivare. “Na upajjhāyassa bhaṇamānassa",
  "atk-s0512a0:110_3": "antarantarā kathā opātetabbā”tiādīsu vemajjhe. Idhāpi vemajjheyeva daṭṭhabbo, tasmā",
  "atk-s0512a0:110_4": "etasmiṁ antare vemajjheti attho. Idaṁ vuttaṁ hoti – yasmiṁ mahākappe amhākaṁ bhagavā",
  "atk-s0512a0:110_5": "sumedhapaṇḍito hutvā dīpaṅkarassa bhagavato pādamūle –",
  "atk-s0512a0:111": "“Manussattaṁ liṅgasampatti, hetu satthāradassanaṁ;",
  "atk-s0512a0:112": "Pabbajjā guṇasampatti, adhikāro ca chandatā”ti. –",
  "atk-s0512a0:113_0": "Evaṁ vuttehi aṭṭhahi aṅgehi samannāgataṁ mahābhinīhāraṁ akāsi, samattiṁsa pāramiyo",
  "atk-s0512a0:113_1": "pavicini samādiyi, sabbepi buddhakārake dhamme sampādetuṁ ārabhi, yamhi cetasmiṁ",
  "atk-s0512a0:113_2": "bhaddakappe sabbaso pūritapāramī hutvā anuttaraṁ sammāsambodhiṁ abhisambujjhi. Imesaṁ",
  "atk-s0512a0:113_3": "dvinnaṁ mahākappānaṁ antare yathāvuttaparicchede kālaviseseti. Kathaṁ panetaṁ viññāyatīti?",
  "atk-s0512a0:113_4": "“Kappe ca satasahasse, caturo ca asaṅkhiye”ti idañhi mahākappānaṁ paricchedato aparicchedato",
  "atk-s0512a0:113_5": "ca saṅkhyādassanaṁ. Sā kho panāyaṁ saṅkhyā saṅkhyeyyassa ādipariyosānaggahaṇaṁ vinā",
  "atk-s0512a0:113_6": "na sambhavatīti yattha bodhisambhārānamārambho yattha ca te pariyositā tadubhayampi",
  "atk-s0512a0:113_7": "avadhibhāvena “etthantare”ti ettha atthato dassitanti viññāyati. Avadhi ca panāyaṁ",
  "atk-s0512a0:113_8": "abhividhivasena veditabbo, na mariyādāvasena, ārambhosānakappānaṁ ekadesena antogadhattā.",
  "atk-s0512a0:113_9": "Nanu ca nippadesena tesaṁ apariyādānato abhividhi ca idha na sambhavatīti? Na idamevaṁ",
  "atk-s0512a0:113_10": "tadekadesepi tabbohārato. Yo hi tadekadesabhūto kappo, so nippadesato pariyādinnoti.",
  "atk-s0512a0:114_0": "Yaṁ caritaṁ, sabbaṁ taṁ bodhipācananti ettha caritanti cariyā, samattiṁsapāramisaṅgahā",
  "atk-s0512a0:114_1": "dānasīlādipaṭipatti, ñātatthacariyālokatthacariyābuddhatthacariyānaṁ tadantogadhattā.",
  "atk-s0512a0:114_2": "Tathā yā cimā aṭṭha cariyā, seyyathidaṁ – paṇidhisampannānaṁ catūsu iriyāpathesu",
  "atk-s0512a0:114_3": "iriyāpathacariyā, indriyesu guttadvārānaṁ ajjhattikāyatanesu āyatanacariyā, appamādavihārīnaṁ",
  "atk-s0512a0:114_4": "catūsu satipaṭṭhānesu saticariyā, adhicittamanuyuttānaṁ catūsu jhānesu samādhicariyā,",
  "atk-s0512a0:114_5": "buddhisampannānaṁ catūsu ariyasaccesu ñāṇacariyā, sammā paṭipannānaṁ catūsu ariyamaggesu",
  "atk-s0512a0:114_6": "maggacariyā, adhigataphalānaṁ catūsu sāmaññaphalesu patticariyā, tiṇṇaṁ buddhānaṁ",
  "atk-s0512a0:114_7": "sabbasattesu lokatthacariyāti. Tattha padesato dvinnaṁ bodhisattānaṁ paccekabuddhabuddhasāvakānañca",
  "atk-s0512a0:114_8": "lokatthacariyā, mahābodhisattānaṁ pana sammāsambuddhānañca nippadesato. Vuttañhetaṁ",
  "atk-s0512a0:114_9": "niddese “cariyāti aṭṭha cariyāyo iriyāpathacariyā āyatanacariyā”ti vitthāro. “Adhimuccanto",
  "atk-s0512a0:114_10": "saddhāya carati, paggaṇhanto vīriyena carati, upaṭṭhahanto satiyā carati, avikkhipanto",
  "atk-s0512a0:114_11": "samādhinā carati, pajānanto paññāya carati, vijānanto viññāṇena carati, evampi paṭipannassa",
  "atk-s0512a0:114_12": "kusalā dhammā āyatantīti āyatanacariyāya carati, evampi paṭipanno visesamadhigacchatīti",
  "atk-s0512a0:114_13": "visesacariyāya caratī”ti yā imā aparāpi aṭṭha cariyā vuttā, tāsaṁ sabbāsaṁ pāramitāsveva",
  "atk-s0512a0:114_14": "samorodho veditabbo. Tena vuttaṁ “caritanti cariyā, samattiṁsapāramisaṅgahā dānasīlādipaṭipattī”ti.",
  "atk-s0512a0:114_15": "Hetucariyāya eva pana idhādhippetattā maggacariyāpatticariyānaṁ idha anavarodho veditabbo.",
  "atk-s0512a0:114_16": "Tena vuttaṁ “sabbaṁ taṁ bodhipācana”nti.",
  "atk-s0512a0:115_0": "Tattha sabba-saddo sabbasabbaṁ āyatanasabbaṁ sakkāyasabbaṁ padesasabbanti catūsu",
  "atk-s0512a0:115_1": "atthesu dissati. Tathā hi “sabbe dhammā sabbākārena buddhassa bhagavato ñāṇamukhe",
  "atk-s0512a0:115_2": "āpāthamāgacchantī”tiādīsu sabbasabbasmiṁ. “Sabbaṁ vo, bhikkhave, desessāmi taṁ suṇātha,",
  "atk-s0512a0:115_3": "kiñca, bhikkhave, sabbaṁ cakkhuñceva rūpā ca…pe… mano ceva dhammā cā”ti ettha āyatanasabbasmiṁ.",
  "atk-s0512a0:115_4": "“Sabbaṁ sabbato sañjānātī”tiādīsu sakkāyasabbasmiṁ. “Sabbesampi vo, sāriputta, subhāsitaṁ",
  "atk-s0512a0:115_5": "pariyāyenā”tiādīsu padesasabbasmiṁ. Idhāpi padesasabbasmiṁ eva veditabbo, bodhisambhārabhūtassa",
  "atk-s0512a0:115_6": "caritassa adhippetattā.",
  "atk-s0512a0:116_0": "Bodhīti rukkhopi ariyamaggopi nibbānampi sabbaññutaññāṇampi. “Bodhirukkhamūle paṭhamābhisambuddho”ti",
  "atk-s0512a0:116_1": "ca “antarā ca gayaṁ antarā ca bodhi”nti ca āgataṭṭhāne bujjhati etthāti rukkho bodhi.",
  "atk-s0512a0:116_2": "“Bodhi vuccati catūsu maggesu ñāṇa”nti āgataṭṭhāne cattāri ariyasaccāni bujjhati",
  "atk-s0512a0:116_3": "etenāti ariyamaggo bodhi. “Patvāna bodhiṁ amataṁ asaṅkhata”nti āgataṭṭhāne bujjhati",
  "atk-s0512a0:116_4": "etasmiṁ nimittabhūteti nibbānaṁ bodhi. “Pappoti bodhiṁ varabhūrimedhaso”ti āgataṭṭhāne",
  "atk-s0512a0:116_5": "sabbe dhamme sabbākārena bujjhati etenāti sabbaññutaññāṇaṁ bodhi. Idhāpi sabbaññutaññāṇaṁ",
  "atk-s0512a0:116_6": "adhippetaṁ. Arahattamaggasabbaññutaññāṇāni vā idha bodhīti veditabbāni, mahābodhiyā",
  "atk-s0512a0:116_7": "adhippetattā bhagavato. Āsavakkhayañāṇapadaṭṭhānañhi sabbaññutaññāṇaṁ sabbaññutaññāṇapadaṭṭhānañca",
  "atk-s0512a0:116_8": "āsavakkhayañāṇaṁ “mahābodhī”ti vuccati. Etthāyaṁ saṅkhepattho – yathāvuttakālaparicchede",
  "atk-s0512a0:116_9": "yaṁ mama dānāsīlādipaṭipattisaṅkhātaṁ caritaṁ, taṁ sabbaṁ anavasesaṁ mahābodhiyā",
  "atk-s0512a0:116_10": "pācanaṁ sādhakaṁ nibbattakanti. Etena bodhisambhārānaṁ nirantarabhāvanaṁ dasseti.",
  "atk-s0512a0:116_11": "Atha vā sabbanti etthantare yathāvuttakālaparicchede yaṁ caritaṁ, taṁ sabbaṁ sakalameva",
  "atk-s0512a0:116_12": "anavasesaṁ bodhisambhārabhūtameva. Etena sabbasambhārabhāvanaṁ dasseti.",
  "atk-s0512a0:117_0": "Tasso hi bodhisambhāresubhāvanā sabbasambhārabhāvanā nirantarabhāvanā cirakālabhāvanā",
  "atk-s0512a0:117_1": "sakkaccabhāvanā cāti. Tāsu “kappe ca satasahasse, caturo ca asaṅkhiye”ti iminā cirakālabhāvanā",
  "atk-s0512a0:117_2": "vuttā. Yo cettha accantasaṁyogo, tena paṭhame atthavikappe sabbaggahaṇena ca nirantarabhāvanā,",
  "atk-s0512a0:117_3": "dutiye atthavikappe sabbaṁ carita”nti iminā sabbasambhārabhāvanā, bodhipācana”nti",
  "atk-s0512a0:117_4": "iminā sakkaccabhāvanā vuttā hoti, yathā taṁ caritaṁ sammāsambodhiṁ pāceti evaṁbhūtabhāvadīpanato.",
  "atk-s0512a0:117_5": "Tathā hi taṁ “bodhipācana”nti vattabbataṁ arahati, na aññathāti. Kathaṁ panettha",
  "atk-s0512a0:117_6": "bodhicariyāya nirantarabhāvo veditabbo? Yadi cittanirantaratāya taṁ na yujjati, na",
  "atk-s0512a0:117_7": "hi mahābodhisattānaṁ mahābhinīhārato uddhaṁ bodhisambhārasambharaṇacittato aññaṁ",
  "atk-s0512a0:117_8": "cittaṁ nappavattatīti sakkā vattuṁ. Atha kiriyamayacittappavattiṁ sandhāya vucceyya,",
  "atk-s0512a0:117_9": "evampi na yujjati, na hi sabbāni tesaṁ kiriyamayacittāni bodhisambhārasambharaṇavaseneva",
  "atk-s0512a0:117_10": "pavattanti. Eteneva payoganirantaratāpi paṭikkhittāti daṭṭhabbā. Jātinirantaratāya",
  "atk-s0512a0:117_11": "pana nirantarabhāvanā veditabbā. Yassañhi jātiyaṁ mahābodhisattena mahāpaṇidhānaṁ",
  "atk-s0512a0:117_12": "nibbattitaṁ, tato paṭṭhāya yāva carimattabhāvā na sā nāma jāti upalabbhati, yā sabbena",
  "atk-s0512a0:117_13": "sabbaṁ bodhisambhārasambhatā na siyā antamaso dānapāramimattaṁ upādāya. Ayañhi niyatipatthitānaṁ",
  "atk-s0512a0:117_14": "bodhisattānaṁ dhammatā. Yāva ca te kammādīsu vasībhāvaṁ na pāpuṇanti, tāva sappadesampi",
  "atk-s0512a0:117_15": "sambhāresu payogamāpajjanti. Yadā pana sabbaso kammādīsu vasībhāvappattā honti, atha",
  "atk-s0512a0:117_16": "tato paṭṭhāya nippadesato eva bodhisambhāresu samīhanaṁ sātaccakiriyā ca sampajjati.",
  "atk-s0512a0:117_17": "Sakkaccakāritā pana sabbakālaṁ hoti, evaṁ yena yena bodhisattānaṁ tattha tattha yathādhippāyaṁ",
  "atk-s0512a0:117_18": "samijjhanaṁ sampajjatīti. Evametāya gāthāya bodhisambhāresu sabbasambhārabhāvanā",
  "atk-s0512a0:117_19": "cirakālabhāvanā nirantarabhāvanā sakkaccabhāvanā cāti catassopi bhāvanā pakāsitāti veditabbā.",
  "atk-s0512a0:118_0": "Tatra yasmā bodhisattacaritaṁ bodhisambhārā bodhicariyā aggayānaṁ pāramiyoti atthato",
  "atk-s0512a0:118_1": "ekaṁ, byañjanameva nānaṁ, yasmā ca parato vibhāgena vakkhamānānaṁ dānapāramiādīnaṁ",
  "atk-s0512a0:118_2": "caritanti idaṁ avisesavacanaṁ, tasmā sabbabodhisambhāresu kosallajananatthaṁ pāramiyo",
  "atk-s0512a0:118_3": "idha saṁvaṇṇetabbā. Tā parato pakiṇṇakakathāyaṁ sabbākārena saṁvaṇṇayissāma.",
  "atk-s0512a0:119_0": "2. Iti bhagavā attano bodhisattabhūmiyaṁ caritaṁ ārambhato paṭṭhāya yāva pariyosānā",
  "atk-s0512a0:119_1": "mahābodhiyā paripācanamevāti avisesato dassetvā idāni tassa paramukkaṁsagamanena",
  "atk-s0512a0:119_2": "atisayato bodhiparipācanabhāvaṁ dassetuṁ imasmiṁ bhaddakappe katipayā pubbacariyā",
  "atk-s0512a0:119_3": "vibhāgato vibhāvento “atītakappe”tiādimāha.",
  "atk-s0512a0:120_0": "Tattha atītakappeti ito purime purimatare vā sabbasmiṁ atikkante yathāvuttaparicchede",
  "atk-s0512a0:120_1": "mahākappe, kappānaṁ satasahassādhikesu catūsu asaṅkhyeyyesūti attho. Caritanti ciṇṇaṁ",
  "atk-s0512a0:120_2": "dānādipaṭipattiṁ. Ṭhapayitvāti muñcitvā aggahetvā, avatvāti attho. Bhavābhaveti bhave",
  "atk-s0512a0:120_3": "ca abhave ca, “itibhavābhavakatha”nti ettha hi vuddhihāniyo bhavābhavāti vuttā. “Itibhavābhavatañca",
  "atk-s0512a0:120_4": "vītivatto”ti ettha sampattivipattivuddhihānisassatucchedapuññapāpānibhavābhavāti",
  "atk-s0512a0:120_5": "adhippetāni. “Itibhavābhavahetu vā, bhikkhave, bhikkhuno taṇhā uppajjamānā uppajjatī”ti",
  "atk-s0512a0:120_6": "ettha pana paṇītapaṇītatarāni sappinavanītādibhesajjāni bhavābhavāti adhippetāni.",
  "atk-s0512a0:120_7": "Sampattibhavesu paṇītatarā paṇītatamā bhavābhavātipi vadanti eva, tasmā idhāpi so",
  "atk-s0512a0:120_8": "eva attho veditabbo, khuddake ceva mahante ca bhavasminti vuttaṁ hoti. Imamhi kappeti",
  "atk-s0512a0:120_9": "imasmiṁ bhaddakappe. Pavakkhissanti kathayissaṁ. Suṇohīti dhammasenāpatiṁ savane",
  "atk-s0512a0:120_10": "niyojeti. Meti mama santike, mama bhāsatoti attho.",
  "atk-s0512a0:121": "Nidānakathā niṭṭhitā."
}