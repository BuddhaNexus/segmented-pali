{
  "anya-e0105n34:0": "Paramatthajotikāṭṭhakathākaraṇaṁ",
  "anya-e0105n34:1": "Paramatthajotikaṁ nāma khuddakapāṭhassa ceva suttanipātassa ca aṭṭhakathaṁ kenacipi anāyācito attano icchāvaseneva akāsi. Vuttañhetaṁ khuddakapāṭhaṭṭhakathāya ganthārambhe –",
  "anya-e0105n34:2": "“Uttamaṁ vandaneyyānaṁ, vanditvā ratanattayaṁ;",
  "anya-e0105n34:3": "Khuddakānaṁ karissāmi, kesañci atthavaṇṇanaṁ.",
  "anya-e0105n34:4": "Khuddakānaṁ gambhīrattā, kiñcāpi atidukkarā;",
  "anya-e0105n34:5": "Vaṇṇanā mādisenesā, abodhantena sāsanaṁ.",
  "anya-e0105n34:6": "Ajjāpi tu abbhocchinno, pubbācariyanicchayo;",
  "anya-e0105n34:7": "Tatheva ca ṭhitaṁ yasmā, navaṅgaṁ satthusāsanaṁ.",
  "anya-e0105n34:8": "Tasmāhaṁ kātumicchāmi, atthasaṁvaṇṇanaṁ imaṁ;",
  "anya-e0105n34:9": "Sāsanañceva nissāya, porāṇañca vinicchayaṁ.",
  "anya-e0105n34:10": "Saddhammabahumānena, nāttukkaṁsanakamyatā;",
  "anya-e0105n34:11": "Nāññesaṁ vambhanatthāya, taṁ suṇātha samāhitā”ti.",
  "anya-e0105n34:12_0": "Bahū pana vicakkhaṇā imā ārambhagāthāyo vicinitvā “netaṁ ācariyabuddhaghosattherassa",
  "anya-e0105n34:12_1": "viya vacanaṁ hotī”ti vadanti. Ayañca nesaṁ vicinanākāro, ācariyabuddhaghoso hi yaṁ",
  "anya-e0105n34:12_2": "kañci ganthaṁ sīlādiguṇasampannena aññena āyācitova karoti, idha pana kocipi āyācako",
  "anya-e0105n34:12_3": "natthi. Punapi ācariyo “porāṇasīhaḷaṭṭhakathaṁ bhāsāparivattanavasena karissāmī”ti",
  "anya-e0105n34:12_4": "ca “mahāvihāravāsīnaṁ vācanāmaggaṁ nissāya karissāmī”ti ca evaṁ paṭiññaṁ katvāva",
  "anya-e0105n34:12_5": "karoti, idha pana tādisīpi paṭiññā natthi. Punapi ācariyo atigambhīratthānaṁ catunnañcāgamānaṁ",
  "anya-e0105n34:12_6": "abhidhammassa ca saṁvaṇṇanārambhepi dukkarabhāvaṁ na katheti, idha pana “sāsanaṁ",
  "anya-e0105n34:12_7": "abodhantena mādisenā”ti attanā sāsanassa abuddhabhāvaṁ pakāsetvā “atidukkarā”ti ca",
  "anya-e0105n34:12_8": "katheti. Tasmā “netaṁ ācariyabuddhaghosassa viya vacana”nti vadanti. Taṁ yuttaṁ viya",
  "anya-e0105n34:12_9": "dissati, ācariyo hi attano ganthanigamanesu “tipiṭakapariyattippabhede sāṭṭhakathe",
  "anya-e0105n34:12_10": "satthusāsane appaṭihatañāṇappabhāvenā”ti attano ñāṇappabhāvaṁ pakāsesi, so “sāsanaṁ",
  "anya-e0105n34:12_11": "abodhantena mādisena atidukkarā”ti īdisaṁ vacanaṁ na katheyyayevāti."
}