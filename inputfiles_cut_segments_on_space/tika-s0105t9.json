{
  "tika-s0105t9:0": "11. Kevaṭṭasuttavaṇṇanā",
  "tika-s0105t9:1": "Kevaṭṭagahapatiputtavatthuvaṇṇanā",
  "tika-s0105t9:2_0": "481. Evaṁ subhasuttaṁ saṁvaṇṇetvā idāni kevaṭṭasuttaṁ saṁvaṇṇento yathānupubbaṁ saṁvaṇṇanokāsassa",
  "tika-s0105t9:2_1": "pattabhāvaṁ vibhāvetuṁ, subhasuttassānantaraṁ saṅgītassa suttassa kevaṭṭasuttabhāvaṁ",
  "tika-s0105t9:2_2": "vā pakāsetuṁ “evaṁ me sutaṁ…pe… nāḷandāyanti kevaṭṭasutta”nti āha. Pāvārikassāti",
  "tika-s0105t9:2_3": "evaṁnāmakassa seṭṭhino. Ambavaneti ambarukkhabahule upavane. Taṁ kira so seṭṭhi bhagavato",
  "tika-s0105t9:2_4": "anucchavikaṁ gandhakuṭiṁ, bhikkhusaṅghassa ca rattiṭṭhānadivāṭṭhānakuṭimaṇḍapādīni",
  "tika-s0105t9:2_5": "sampādetvā pākāraparikkhittaṁ dvārakoṭṭhakasampannaṁ katvā buddhappamukhassa saṅghassa",
  "tika-s0105t9:2_6": "niyyātesi, purimavohārena panesa vihāro “pāvārikambavana”ntveva vuccati. “Kevaṭṭo”",
  "tika-s0105t9:2_7": "tidaṁ nāmamattaṁ. “Kevaṭṭehi saṁrakkhitattā, tesaṁ vā santike sambuddhattā”ti keci.",
  "tika-s0105t9:2_8": "Gahapatiputtassāti ettha kāmañcesa tadā gahapatiṭṭhāne ṭhito, pitu panassa acirakālakatatāya",
  "tika-s0105t9:2_9": "purimasamaññāya “gahapatiputto”tveva voharīyati. Tenāha “gahapatimahāsālo”ti, mahāvibhavatāya",
  "tika-s0105t9:2_10": "mahāsāro gahapatīti attho, ra-kārassa pana la-kāraṁ katvā “mahāsālo”ti vuttaṁ yathā",
  "tika-s0105t9:2_11": "“palibuddho”ti saddho pasannoti pothujjanikasaddhāvasena ratanattayasaddhāya samannāgato,",
  "tika-s0105t9:2_12": "tatoyeva ratanattayappasanno. Kammakammaphalasaddhāya vā saddho, ratanattayappasādabahulatāya",
  "tika-s0105t9:2_13": "pasanno. Saddhādhikattāyevāti tathācintāya hetuvacanaṁ, saddhādhiko hi ummādappatto viya hoti.",
  "tika-s0105t9:3_0": "Samiddhāti sammadeva iddhā, vibhavasampattiyā vepullappattā sampuṇṇā, ākiṇṇā bahū",
  "tika-s0105t9:3_1": "manussā etthāti atthaṁ sandhāya “aṁsakūṭenā”tiādi vuttaṁ. “Ehi tvaṁ bhikkhu anvaddhamāsaṁ,",
  "tika-s0105t9:3_2": "anumāsaṁ, anusaṁvaccharaṁ vā manussānaṁ pasādāya iddhipāṭihāriyaṁ karohī”ti ekassa",
  "tika-s0105t9:3_3": "bhikkhuno āṇāpanameva samādisanaṁ, taṁ pana tasmiṁ ṭhāne ṭhapanaṁ nāmāti āha “ṭhānantare",
  "tika-s0105t9:3_4": "ṭhapetū”ti. Uttarimanussānanti pakatimanussehi uttaritarānaṁ uttamapurisānaṁ buddhādīnaṁ",
  "tika-s0105t9:3_5": "jhāyīnaṁ, ariyānañca. Dhammatoti adhigamadhammato, jhānābhiññāmaggaphaladhammatoti",
  "tika-s0105t9:3_6": "attho, niddhāraṇe cetaṁ nissakkavacanaṁ. Tato hi iddhipāṭihāriyaṁ niddhāreti. Evaṁ",
  "tika-s0105t9:3_7": "uttarisaddaṁ manussasaddena ekapadaṁ katvā idāni pāṭihāriyasaddena sambajjhitabbaṁ",
  "tika-s0105t9:3_8": "visumeva padaṁ karonto “dasakusalasaṅkhātato vā”tiādimāha. Manussadhammatoti pakatimanussadhammato.",
  "tika-s0105t9:3_9": "Pajjalitapadīpoti pajjalantapadīpo. Telasnehanti telasecanaṁ. Rājagahaseṭṭhivatthusminti",
  "tika-s0105t9:3_10": "rājagahaseṭṭhino candanapattadānavatthumhi. Sikkhāpadaṁ paññāpesīti “na bhikkhave",
  "tika-s0105t9:3_11": "gihīnaṁ uttarimanussadhammaṁ iddhipāṭihāriyaṁ dassetabbaṁ. Yo dasseyya, āpatti dukkaṭassā”ti",
  "tika-s0105t9:3_12": "vikubbaniddhipaṭikkhepakaṁ idaṁ sikkhāpadaṁ paññapesi.",
  "tika-s0105t9:4_0": "482. Guṇasampattito acāvanaṁ sandhāya etaṁ vuttanti dasseti “na guṇavināsanenā”ti",
  "tika-s0105t9:4_1": "iminā. Tenāha “sīlabheda”ntiādi. Visahanto nāma natthīti nivāritaṭṭhāne ussahanto",
  "tika-s0105t9:4_2": "nāma natthi. Evampi iminā kāraṇantarenāyaṁ ussahantoti dassetuṁ “ayaṁ panā”tiādi",
  "tika-s0105t9:4_3": "vuttaṁ. Yasmā vissāsiko, tasmā vissāsaṁ vaḍḍhetvāti yojanā. Vaḍḍhetvāti ca brūhetvā,",
  "tika-s0105t9:4_4": "vibhūtaṁ pākaṭaṁ katvāti attho.",
  "tika-s0105t9:5": "Iddhipāṭihāriyavaṇṇanā",
  "tika-s0105t9:6_0": "483-4.Ādīnavanti dosaṁ. Kathaṁ tena katā, kattha vā uppannāti āha “tattha kirā”tiādi.",
  "tika-s0105t9:6_1": "Ekenāti gandhārena nāma isināva. Evañhi pubbenāparaṁ saṁsandatīti. Gandhārī nāmesā",
  "tika-s0105t9:6_2": "vijjā cūḷagandhārī, mahāgandhārīti duvidhā hoti. Tattha cūḷagandhārī nāma tivassato",
  "tika-s0105t9:6_3": "oraṁ matasattānaṁ upapannaṭṭhānajānanā vijjā. Vaṅgīsavatthu cettha sādhakaṁ. Mahāgandhārī",
  "tika-s0105t9:6_4": "nāma tassa ceva jānanā, taduttari ca iddhividhañāṇakammassa sādhikā vijjā. Yebhuyyena",
  "tika-s0105t9:6_5": "hesā iddhividhañāṇakiccaṁ sādheti. Tassā kira vijjāya sādhako puggalo tādise dese,",
  "tika-s0105t9:6_6": "kāle ca mantaṁ parijappetvā bahudhāpi attānaṁ dasseti, hatthiādīnipi dasseti, adassanīyopi",
  "tika-s0105t9:6_7": "hoti, aggithambhampi karoti, jalathambhampi karoti, ākāsepi attānaṁ dasseti, sabbaṁ",
  "tika-s0105t9:6_8": "indajālasadisaṁ daṭṭhabbaṁ. Aṭṭoti dukkhito bādhito. Tenāha “pīḷito”ti.",
  "tika-s0105t9:7": "Ādesanāpāṭihāriyavaṇṇanā",
  "tika-s0105t9:8_0": "485. Kāmaṁ “cetasika”nti idaṁ ye cetasi niyuttā cittena sampayuttā, tesaṁ sādhāraṇavacanaṁ,",
  "tika-s0105t9:8_1": "sādhāraṇe pana gahite cittaviseso dassito nāma hoti. Sāmaññajotanā ca visese avatiṭṭhati,",
  "tika-s0105t9:8_2": "tasmā cetasikapadassa yathādhippetamatthaṁ dassento “somanassadomanassaṁ adhippeta”nti",
  "tika-s0105t9:8_3": "āha. Somanassaggahaṇena cettha tadekaṭṭhā rāgādayo, saddhādayo ca dhammā dassitā",
  "tika-s0105t9:8_4": "honti, domanassaggahaṇena dosādayo. Vitakkavicārā pana sarūpeneva dassitā. Pi-saddassa",
  "tika-s0105t9:8_5": "vattabbasampiṇḍanattho suviññeyyoti āha “evaṁ tava mano”ti, iminā pakārena tava mano",
  "tika-s0105t9:8_6": "pavattoti attho. Kena pakārenāti vuttaṁ “somanassito vā”tiādi. “Evampi te mano”ti",
  "tika-s0105t9:8_7": "idaṁ somanassitatādimattadassanaṁ, na pana yena somanassito vā domanassito vā, taṁ",
  "tika-s0105t9:8_8": "dassananti taṁ cittaṁ dassetuṁ pāḷiyaṁ “itipi te citta”nti vuttaṁ. Itisaddo cettha",
  "tika-s0105t9:8_9": "nidassanattho “atthīti kho kaccāna ayameko anto”tiādīsu viya. Tenāha “idañcidañca",
  "tika-s0105t9:8_10": "attha”nti. Pi-saddo idhāpi vuttasampiṇḍanattho. Parassa cintaṁ manati jānāti etāyāti",
  "tika-s0105t9:8_11": "cintāmaṇi na-kārassa ṇa-kāraṁ katvā, sā eva pubbapadamantarena maṇikā. Cintā nāma",
  "tika-s0105t9:8_12": "na cittena vinā bhavatīti āha “paresaṁ cittaṁ jānātī”ti. “Tassā kira vijjāya sādhako",
  "tika-s0105t9:8_13": "puggalo tādise dese, kāle ca mantaṁ parijappitvā yassa cittaṁ jānitukāmo, tassa diṭṭhasutādivisesasañjānanamukhena",
  "tika-s0105t9:8_14": "cittācāraṁ anuminanto kathetī”ti keci. “Vācaṁ niccharāpetvā tattha akkharasallakkhaṇavasena",
  "tika-s0105t9:8_15": "kathetī”ti apare. Sā pana vijjā padakusalajātakena dīpetabbā.",
  "tika-s0105t9:9": "Anusāsanīpāṭihāriyavaṇṇanā",
  "tika-s0105t9:10_0": "486.Pavattentāti pavattanakā hutvā, pavattanavasena vitakkethāti vuttaṁ hoti. Evanti",
  "tika-s0105t9:10_1": "hi yathānusiṭṭhāya anusāsaniyā vidhivasena, paṭisedhavasena ca pavattiākāraparāmasanaṁ,",
  "tika-s0105t9:10_2": "sā ca anusāsanī sammāvitakkānaṁ, micchāvitakkānañca pavattiākāradassanavasena tattha",
  "tika-s0105t9:10_3": "ānisaṁsassa, ādīnavassa ca vibhāvanatthaṁ pavattati. Aniccasaññameva, na niccasaññaṁ.",
  "tika-s0105t9:10_4": "Paṭiyogīnivattanatthañhi eva-kāraggahaṇaṁ. Idhāpi evaṁ-saddassa attho, payojanañca",
  "tika-s0105t9:10_5": "vuttanayeneva veditabbaṁ. Idaṁ-gahaṇepi eseva nayo. Pañcakāmaguṇikarāganti nidassanamattaṁ",
  "tika-s0105t9:10_6": "tadaññarāgassa ceva dosādīnañca pahānassa icchitattā, tappahānassa ca tadaññarāgādikhepanassa",
  "tika-s0105t9:10_7": "upāyabhāvato duṭṭhalohitavimocanassa pubbaduṭṭhamaṁsakhepanūpāyatā viya. Lokuttaradhammamevāti",
  "tika-s0105t9:10_8": "avadhāraṇaṁ paṭipakkhabhāvato sāvajjadhammanivattanaparaṁ daṭṭhabbaṁ tassādhigamūpāyānisaṁsabhūtānaṁ",
  "tika-s0105t9:10_9": "tadaññesaṁ anavajjadhammānaṁ nānantarikabhāvato. Iddhividhaṁ iddhipāṭihāriyanti dasseti",
  "tika-s0105t9:10_10": "iddhiyeva pāṭihāriyanti katvā. Sesapadadvayepi eseva nayo.",
  "tika-s0105t9:11_0": "Pāṭihāriyapadassa pana vacanatthaṁ “paṭipakkhaharaṇato, rāgādikilesāpanayanato pāṭihāriya”nti",
  "tika-s0105t9:11_1": "vadanti, bhagavato pana paṭipakkhā rāgādayo na santi ye haritabbā. Puthujjanānampi",
  "tika-s0105t9:11_2": "vigatupakkilese aṭṭhaṅgaguṇasamannāgate citte hatapaṭipakkhe iddhividhaṁ pavattati,",
  "tika-s0105t9:11_3": "tasmā tattha pavattavohārena ca na sakkā idha “pāṭihāriya”nti vattuṁ. Sace pana mahākāruṇikassa",
  "tika-s0105t9:11_4": "bhagavato veneyyagatā ca kilesā paṭipakkhā, tesaṁ haraṇato “pāṭihāriya”nti vuttaṁ,",
  "tika-s0105t9:11_5": "evaṁ sati yuttametaṁ. Atha vā bhagavato ceva sāsanassa ca paṭipakkhā titthiyā, tesaṁ",
  "tika-s0105t9:11_6": "haraṇato pāṭihāriyaṁ. Te hi diṭṭhiharaṇavasena, diṭṭhippakāsane asamatthabhāvena",
  "tika-s0105t9:11_7": "ca iddhiādesanānusāsanīhi haritā apanītā hontīti. “Paṭī”ti vā ayaṁ saddo “pacchā”ti",
  "tika-s0105t9:11_8": "etassa atthaṁ bodheti “tasmiṁ paṭipaviṭṭhamhi, añño āgañchi brāhmaṇo”ti pārāyanasuttapade",
  "tika-s0105t9:11_9": "viya, tasmā samāhite citte vigatupakkilese ca katakiccena pacchā haritabbaṁ pavattetabbanti",
  "tika-s0105t9:11_10": "paṭihāriyaṁ, attano vā upakkilesesu catutthajjhānamaggehi haritesu pacchā haraṇaṁ",
  "tika-s0105t9:11_11": "paṭihāriyaṁ, iddhiādesanānusāsaniyo ca vigatupakkilesena katakiccena ca sattahitatthaṁ",
  "tika-s0105t9:11_12": "puna pavattetabbā, haritesu ca attano upakkilesesu parasattānaṁ upakkilesaharaṇāni",
  "tika-s0105t9:11_13": "hontīti paṭihāriyāni nāma bhavanti, paṭihāriyameva pāṭihāriyaṁ. Paṭihāriye vā iddhiādesanānusāsanisamudāye",
  "tika-s0105t9:11_14": "bhavaṁ ekekaṁ “pāṭihāriya”nti vuccati. Paṭihāriyaṁ vā catutthajjhānaṁ, maggo ca paṭipakkhaharaṇato,",
  "tika-s0105t9:11_15": "tattha jātaṁ, tasmiṁ vā nimittabhūte, tato vā āgatanti pāṭihāriyaṁ, iddhiādesanānusāsanīhi",
  "tika-s0105t9:11_16": "vā parasantāne pasādādīnaṁ paṭipakkhassa kilesassa haraṇato vuttanayena pāṭihāriyaṁ.",
  "tika-s0105t9:11_17": "Satataṁ dhammadesanāti sabbakālaṁ desetabbadhammadesanā.",
  "tika-s0105t9:12_0": "Iddhipāṭihāriyenāti sahādiyoge karaṇavacanaṁ, tena saddhiṁ āciṇṇanti attho. Itaratthāpi",
  "tika-s0105t9:12_1": "esa nayo. Dhammasenāpatissa āciṇṇanti yojetabbaṁ. Tamatthaṁ khandhakavatthunā sādhento",
  "tika-s0105t9:12_2": "“devadatte”tiādimāha. Gayāsīseti gayāgāmassa avidūre gayāsīsanāmako hatthikumbhasadiso",
  "tika-s0105t9:12_3": "piṭṭhipāsāṇo atthi, yattha bhikkhusahassassapi okāso hoti, tasmiṁ piṭṭhipāsāṇe. “Cittācāraṁ",
  "tika-s0105t9:12_4": "ñatvā”ti iminā ādesanāpāṭihāriyaṁ dasseti, “dhammaṁ desesī”ti iminā anusāsanīpāṭihāriyaṁ,",
  "tika-s0105t9:12_5": "“vikubbanaṁ dassetvā”ti iminā iddhipāṭihāriyaṁ. Mahānāgāti mahākhīṇāsavā arahanto.",
  "tika-s0105t9:12_6": "“Nāgo”ti hi arahato adhivacanaṁ natthi āgu pāpametassāti katvā. Yathāha sabhiyasutte –",
  "tika-s0105t9:13": "“Āguṁ na karoti kiñci loke,",
  "tika-s0105t9:14": "Sabbasaṁyoge visajja bandhanāni;",
  "tika-s0105t9:15": "Sabbattha na sajjatī vimutto,",
  "tika-s0105t9:16": "Nāgo tādi pavuccate tathattā”ti. ;",
  "tika-s0105t9:17_0": "Aṭṭhakathāyaṁ panettha “dhammasenāpatissa dhammadesanaṁ sutvā pañcasatā bhikkhū sotāpattiphale",
  "tika-s0105t9:17_1": "patiṭṭhahiṁsu. Mahāmoggallānassa dhammadesanaṁ sutvā arahattaphale”ti vuttaṁ. Saṅghabhedakakkhandhakapāḷiyaṁ",
  "tika-s0105t9:17_2": "pana “atha kho tesaṁ bhikkhūnaṁ āyasmatā sāriputtena ādesanāpāṭihāriyānusāsaniyā,",
  "tika-s0105t9:17_3": "āyasmatā ca mahāmoggallānena iddhipāṭihāriyānusāsaniyā ovadiyamānānaṁ anusāsiyamānānaṁ",
  "tika-s0105t9:17_4": "virajaṁ vītamalaṁ dhammacakkhuṁ udapādi ‘yaṁ kiñci samudayadhammaṁ, sabbaṁ taṁ nirodhadhamma’nti”",
  "tika-s0105t9:17_5": "ubhinnampi therānaṁ dhammadesanāya tesaṁ dhammacakkhupaṭilābhova dassito, tayidaṁ",
  "tika-s0105t9:17_6": "visadisavacanaṁ dīghabhāṇakānaṁ, khandhakabhāṇakānañca matibhedenāti daṭṭhabbaṁ.",
  "tika-s0105t9:17_7": "Saṅgāhakabhāsitā hi ayaṁ pāḷi, aṭṭhakathā ca teheva saṅgahamāropitā, apica pāḷiyaṁ",
  "tika-s0105t9:17_8": "uparimaggaphalampi saṅgahetvā “dhammacakkhuṁ udapādī”ti vuttaṁ yathā taṁ brahmāyusutte,",
  "tika-s0105t9:17_9": "cūḷarāhulovādasutte cāti veditabbaṁ.",
  "tika-s0105t9:18_0": "“Anusāsanīpāṭihāriyaṁ pana buddhānaṁ satataṁ dhammadesanā”ti sātisayatāya vuttaṁ.",
  "tika-s0105t9:18_1": "Saupārambhāni yathāvuttena patirūpakena upārambhitabbato. Sadosāni parāropitadosasamucchindanassa",
  "tika-s0105t9:18_2": "anupāyabhāvato. Sadosattā eva addhānaṁ na tiṭṭhanti cirakālaṭṭhāyīni na honti. Addhānaṁ",
  "tika-s0105t9:18_3": "atiṭṭhanato na niyyantīti phalena hetuno anumānaṁ. Aniyyānikatāya hi tāni anaddhaniyāni.",
  "tika-s0105t9:18_4": "Anusāsanīpāṭihāriyaṁ anupārambhaṁ visuddhippabhavato, visuddhinissayato ca. Tatoyeva",
  "tika-s0105t9:18_5": "niddosaṁ. Na hi tattha pubbāparavirodhādidosasambhavo atthi. Niddosattā eva addhānaṁ",
  "tika-s0105t9:18_6": "tiṭṭhati parappavādavātehi, kilesavātehi ca anupahantabbato. Addhānaṁ tiṭṭhanato",
  "tika-s0105t9:18_7": "niyyātīti idhāpi phalena hetuno anumānaṁ. Niyyānikatāya hi taṁ addhaniyaṁ. Tasmāti",
  "tika-s0105t9:18_8": "yathāvuttakāraṇato, tena ca upārambhādiṁ, anupārambhādiñcāti ubhayaṁ yathākkamaṁ",
  "tika-s0105t9:18_9": "ubhayattha gārayhapāsaṁsabhāvānaṁ hetubhāvena paccāmasati.",
  "tika-s0105t9:19": "Bhūtanirodhesakavatthuvaṇṇanā",
  "tika-s0105t9:20_0": "487.Aniyyānikabhāvadassanatthanti yasmā mahābhūtapariyesako bhikkhu purimesu dvīsu",
  "tika-s0105t9:20_1": "pāṭihāriyesu vasippatto sukusalopi samāno mahābhūtānaṁ aparisesanirodhasaṅkhātaṁ",
  "tika-s0105t9:20_2": "nibbānaṁ nāvabujjhi, tasmā tadubhayāni niyyānāvahattābhāvato aniyyānikānīti tesaṁ",
  "tika-s0105t9:20_3": "aniyyānikabhāvadassanatthaṁ. Niyyānikabhāvadassanatthanti anusāsanīpāṭihāriyaṁ takkarassa",
  "tika-s0105t9:20_4": "ekantato niyyānāvahanti tasseva niyyānikabhāvadassanatthaṁ.",
  "tika-s0105t9:21_0": "Evaṁ etissā desanāya mukhyapayojanaṁ dassetvā idāni anusaṅgikapayojanaṁ dassetuṁ",
  "tika-s0105t9:21_1": "“apicā”tiādi āraddhaṁ. Niyyānameva hi etissā desanāya mukhyapayojanaṁ tassa tadatthabhāvato.",
  "tika-s0105t9:21_2": "Buddhānaṁ pana mahantabhāvo anusaṅgikapayojanaṁ atthāpattiyāva gantabbato. Kīdiso",
  "tika-s0105t9:21_3": "nāmesa bhikkhūti āha “yo mahābhūte”tiādi. Pariyesantoti apariyesaṁ nirujjhanavasena",
  "tika-s0105t9:21_4": "mahābhūte gavesanto, tesaṁ anavasesanirodhaṁ vīmaṁsantoti vuttaṁ hoti. Vicaritvāti",
  "tika-s0105t9:21_5": "dhammatāya codiyamāno paricaritvā. Dhammatāsiddhaṁ kiretaṁ, yadidaṁ tassa bhikkhuno",
  "tika-s0105t9:21_6": "tathā vicaraṇaṁ yathā abhijātiyaṁ mahāpathavikampādi. Vissajjokāsanti vissajjaṭṭhānaṁ,",
  "tika-s0105t9:21_7": "“vissajjakara”ntipi pāṭho, vissajjakanti attho. Tasmāti buddhameva pucchitvā nikkaṅkhattā,",
  "tika-s0105t9:21_8": "tasseva vissajjituṁ samatthatāyāti vuttaṁ hoti. Mahantabhāvappakāsanatthanti sadevake",
  "tika-s0105t9:21_9": "loke anaññasādhāraṇassa buddhānaṁ mahantabhāvassa mahānubhāvatāya dīpanatthaṁ. Idañca",
  "tika-s0105t9:21_10": "kāraṇanti “sabbesampi buddhānaṁ sāsane ediso eko bhikkhu tadānubhāvappakāsako hotī”ti imampi kāraṇaṁ.",
  "tika-s0105t9:22_0": "Katthāti nimitte bhummaṁ, kasmiṁ ṭhāne kāraṇabhūteti atthaṁ dassetuṁ “kiṁ āgammā”ti",
  "tika-s0105t9:22_1": "vuttaṁ, kiṁ ārammaṇaṁ paccayabhūtaṁ adhigantvā adhigamanahetūti attho. Tenāha “kiṁ",
  "tika-s0105t9:22_2": "pattassā”ti. Kimārammaṇaṁ pattassa puggalassa nirujjhantīti sambandho, hetugabbhavisesanametaṁ.",
  "tika-s0105t9:22_3": "Teti mahābhūtā. Appavattivasenāti puna anuppajjanavasena. Sabbākārenāti vacanatthalakkhaṇarasapaccupaṭṭhānapadaṭṭhāna-samuṭṭhānakalāpacuṇṇanānattekattavinibbhogā-",
  "tika-s0105t9:22_4": "vinibbhogasabhāga-visabhāgaajjhattikabāhirasaṅgahapaccayasamannāhārapaccayavibhāgākārato,",
  "tika-s0105t9:22_5": "sasambhārasaṅkhepasasambhāravibhattisalakkhaṇasaṅkhepasalakkhaṇavibhattiākārato cāti sabbena ākārena.",
  "tika-s0105t9:23_0": "488. Dibbanti ettha pañcahi kāmaguṇehi samaṅgībhūtā hutvā vicaranti, kīḷanti, jotenti",
  "tika-s0105t9:23_1": "cāti devā, devalokā. Te yanti upagacchanti etenāti devayāniyo yathā “niyyānikā”ti",
  "tika-s0105t9:23_2": "ettha anīyasaddo katvatthe, tathā idha karaṇattheti daṭṭhabbaṁ. Tathā hi vuttaṁ “tena",
  "tika-s0105t9:23_3": "hesā”tiādi. Vasaṁ vattentoti ettha vasavattanaṁ nāma yathicchitaṭṭhānagamanaṁ. Tanti",
  "tika-s0105t9:23_4": "iddhividhañāṇaṁ. Cattāro mahārājāno etesaṁ issarāti cātumahārājikā. Kasmā panesa",
  "tika-s0105t9:23_5": "samīpe ṭhitaṁ sadevakalokapajjotaṁ bhagavantaṁ apucchitvā dūre deve upasaṅkamīti",
  "tika-s0105t9:23_6": "codanamapaneti “samīpe ṭhita”ntiādinā. “Ye devā maggaphalalābhino, tepi tamatthaṁ",
  "tika-s0105t9:23_7": "ekadesena jāneyyuṁ, buddhavisayo panāyaṁ pañho pucchito”ti cintetvā “na jānāmā”ti",
  "tika-s0105t9:23_8": "āhaṁsu. Tenāha “buddhavisaye”tiādi. Na labbhāti na sakkā, ajjhottharaṇaṁ nāmettha",
  "tika-s0105t9:23_9": "pucchāya nibbādhananti vuttaṁ “punappunaṁ pucchatī”ti. “Hatthato mocessāmā”ti vohāravasena",
  "tika-s0105t9:23_10": "vuttaṁ, handa naṁ dūramapanessāmāti vuttaṁ hoti. Abhikkantatarāti ettha abhisaddo",
  "tika-s0105t9:23_11": "atisaddatthoti āha “atikkantatarā”ti, rūpasampattiyā ceva paññāpaṭibhānādiguṇehi",
  "tika-s0105t9:23_12": "ca amhe abhibhuyya paresaṁ kāmanīyatarāti attho. Paṇītatarāti uḷāratarā. Tena vuttaṁ “uttamatarā”ti.",
  "tika-s0105t9:24": "491-493. Sahassakkho pana sakko abhisametāvī āgataphalo viññātasāsano, so kasmā taṁ bhikkhuṁ upāyena niyyojesīti anuyogamapaneti “ayaṁ pana viseso”tiādinā.",
  "tika-s0105t9:25_0": "Khajjopanakanti rattiṁ jalantaṁ khuddakakimiṁ. Dhamanto viyāti mukhavātaṁ dento viya.",
  "tika-s0105t9:25_1": "Atthi cevāti ediso mahābhūtapariyesako puggalo nāma vijjamāno eva bhaveyya, mayā",
  "tika-s0105t9:25_2": "apesitoyeva pacchā jānissatīti adhippāyo. Tatoti tathā cintanato paraṁ. Iddhividhañāṇasseva",
  "tika-s0105t9:25_3": "adhippetattā devayāniyasadisova. “Devayāniyamaggoti vā…pe… abhiññāñāṇanti vā sabbametaṁ",
  "tika-s0105t9:25_4": "iddhividhañāṇasseva nāma”nti idaṁ pāḷiyaṁ, aṭṭhakathāsu ca tattha tattha āgataruḷhināmavasena",
  "tika-s0105t9:25_5": "vuttaṁ. Sabbāsupi hi abhiññāsu devayāniyamaggādiekacittakkhaṇikaappanādināmaṁ yathārahaṁ sambhavati.",
  "tika-s0105t9:26_0": "494.Āgamanapubbabhāgenimittanti brahmuno āgamanassa pubbabhāge uppajjanakanimittaṁ.",
  "tika-s0105t9:26_1": "Udayato pubbabhāgeti ānetvā sambandho. Imeti brahmakāyikā. Veyyākaraṇenāti byākaraṇena.",
  "tika-s0105t9:26_2": "Anāraddhacittoti anārādhitacitto atuṭṭhacitto. Vādanti dosaṁ. Vikkhepanti vācāya vividhā khepanaṁ.",
  "tika-s0105t9:27": "495.Kuhakattāti vuttanayena abhūtato aññesaṁ vimhāpetukāmattā. “Guhakattā”ti paṭhitvā guyhitukāmattāti atthampi vadanti keci.",
  "tika-s0105t9:28": "Tīradassīsakuṇūpamāvaṇṇanā",
  "tika-s0105t9:29_0": "497.Padesenāti ekadesena, upādinnakena sattasantānapariyāpannenāti attho. Anupādinnakepīti",
  "tika-s0105t9:29_1": "anindriyabaddhepi. Nippadesatoti anavasesato. Tasmāti tathā pucchitattā, pucchāya",
  "tika-s0105t9:29_2": "ayuttabhāvatoti adhippāyo. Pucchāmūḷhassāti pucchitumajānanato pucchāya sammūḷhassa.",
  "tika-s0105t9:29_3": "Vitathapañho hi “pucchāmūḷho”ti vuccati yathā “maggamūḷho”ti. Pucchāya dosaṁ dassetvāti",
  "tika-s0105t9:29_4": "tena katapucchāya pucchitākāre dosaṁ vibhāvetvā. Pucchāvissajjananti tathā sikkhāpitāya",
  "tika-s0105t9:29_5": "avitathapucchāya vissajjanaṁ. Yasmā vissajjanaṁ nāma pucchānurūpaṁ, pucchāsabhāgena",
  "tika-s0105t9:29_6": "vissajjetabbato, na ca tathāgatā virajjhitvā katapucchānurūpaṁ virajjhitvāva vissajjenti,",
  "tika-s0105t9:29_7": "atthasabhāgatāya ca vissajjanassa pucchakā tadatthaṁ anavabujjhantā sammuyhanti,",
  "tika-s0105t9:29_8": "tasmā pucchaṁ sikkhāpetvā avitathapucchāya vissajjanaṁ buddhānamāciṇṇanti veditabbaṁ.",
  "tika-s0105t9:29_9": "Tenāha “kasmā”tiādi. Duviññāpayoti yathāvuttakāraṇena duviññāpetabbo.",
  "tika-s0105t9:30_0": "498.Na patiṭṭhātīti paccayaṁ katvā na patiṭṭhahati. “Katthā”ti idaṁ nimitte bhummanti",
  "tika-s0105t9:30_1": "āha “kiṁ āgammā”ti. Appatiṭṭhāti appaccayā, sabbena sabbaṁ samucchinnakāraṇāti attho.",
  "tika-s0105t9:30_2": "Upādinnaṁyevāti indriyabaddhameva. Yasmā ekadisābhimukhaṁ santānavasena bahudhā saṇṭhite",
  "tika-s0105t9:30_3": "rūpappabandhe dīghasaññā, tamupādāya tato appakaṁ saṇṭhite rassasaññā, tadubhayañca",
  "tika-s0105t9:30_4": "visesato rūpaggahaṇamukhena gayhati, tasmā “saṇṭhānavasenā”tiādi vuttaṁ. Appaparimāṇe",
  "tika-s0105t9:30_5": "rūpasaṅghāte aṇusaññā, tadupādāya tato mahati thūlasaññā, idampi dvayaṁ visesato",
  "tika-s0105t9:30_6": "rūpaggahaṇamukhena gayhatīti āha “imināpī”tiādi. “Pi-saddena cettha ‘saṇṭhānavasena",
  "tika-s0105t9:30_7": "upādārūpaṁ vutta”nti etthāpi vaṇṇamattameva kathitanti imamatthaṁ samuccinātī”ti",
  "tika-s0105t9:30_8": "vadanti. Vaṇṇasaddo hettha rūpāyatanapariyāyova. Subhanti sundaraṁ, iṭṭhanti attho.",
  "tika-s0105t9:30_9": "Asubhanti asundaraṁ, aniṭṭhanti attho. Tenāha “iṭṭhāniṭṭhārammaṇaṁ panevaṁ kathita”nti.",
  "tika-s0105t9:30_10": "Dīghaṁ rassaṁ aṇuṁ thūlaṁ subhāsubhanti tīsupi ṭhānesu rūpāyatanamukhena upādārūpasseva",
  "tika-s0105t9:30_11": "gahaṇaṁ bhūtarūpānaṁ visuṁ gahitattāti daṭṭhabbaṁ. “Kattha āpo ca pathavī, tejo vāyo",
  "tika-s0105t9:30_12": "na gādhatī”ti hi bhūtarūpāni visuṁ gayhanti. Nāmanti vedanādikkhandhacatukkaṁ. Tañhi",
  "tika-s0105t9:30_13": "ārammaṇābhimukhaṁ namanato, nāmakaraṇato ca “nāma”nti vuccati. Heṭṭhā “dīghaṁ rassa”ntiādinā",
  "tika-s0105t9:30_14": "vuttameva idha ruppanaṭṭhena rūpasaññāya gahitanti dasseti “dīghādibheda”nti iminā.",
  "tika-s0105t9:30_15": "Ādisaddena āpādīnañca saṅgaho. Yasmā vā dīghādisamaññā na rūpāyatanavatthukāva, atha",
  "tika-s0105t9:30_16": "kho bhūtarūpavatthukāpi. Tathā hi saṇṭhānaṁ phusanamukhenapi gayhati, tasmā dīgharassādiggahaṇena",
  "tika-s0105t9:30_17": "bhūtarūpampi gayhatevāti imamatthaṁ viññāpetuṁ “dīghādibhedaṁ rūpa” micceva vuttaṁ.",
  "tika-s0105t9:30_18": "Kiṁ āgammāti kiṁ adhigantvā kissa adhigamanahetu. “Uparujjhatī”ti idaṁ anuppādanirodhaṁ",
  "tika-s0105t9:30_19": "sandhāya vuttaṁ, na khaṇanirodhanti āha “asesametaṁ nappavattatī”ti.",
  "tika-s0105t9:31_0": "499.Tatra veyyākaraṇaṁ bhavatīti anusandhivacanamattaṁ cuṇṇiyapāṭhaṁ vatvā veyyākaraṇavacanabhūtaṁ",
  "tika-s0105t9:31_1": "viññāṇantiādiṁ silokamāhāti adhippāyo. Viññātabbanti visiṭṭhena ñāṇena ñātabbaṁ,",
  "tika-s0105t9:31_2": "sabbañāṇuttamena ariyamaggañāṇena paccakkhato jānitabbanti attho. Tenāha “nibbānassetaṁ",
  "tika-s0105t9:31_3": "nāma”nti. Nidassīyateti nidassanaṁ, cakkhuviññeyyaṁ, na nidassanaṁ anidassanaṁ, acakkhuviññeyyanti",
  "tika-s0105t9:31_4": "atthaṁ vadanti. Nidassanaṁ vā upamā, tadetassa natthīti anidassanaṁ. Na hi nibbānassa",
  "tika-s0105t9:31_5": "niccassa ekabhūtassa accantapaṇītasabhāvassa sadisaṁ nidassanaṁ kutoci labbhatīti.",
  "tika-s0105t9:31_6": "Yaṁ ahutvā sambhoti, hutvā paṭiveti, taṁ saṅkhataṁ udayavayantehi saantaṁ, asaṅkhatassa",
  "tika-s0105t9:31_7": "pana nibbānassa niccassa te ubhopi antā na santi, tato eva navabhāvāpagamasaṅkhātā",
  "tika-s0105t9:31_8": "jaratāpi tassa natthīti vuttaṁ “uppādanto vā”tiādi. Tattha uppādantoti uppādāvatthā.",
  "tika-s0105t9:31_9": "Vayantoti bhaṅgāvatthā. Ṭhitassa aññathattantoti jaratā vuttā. Avasesaggahaṇena ṭhitāvatthā",
  "tika-s0105t9:31_10": "anuññātā hoti. Titthassāti pānatitthassa. Tattha nibbacanaṁ dasseti “tañhī”tiādinā.",
  "tika-s0105t9:31_11": "Papantīti pakārena pivanti. Tathā hi ācariyena vuttaṁ “papanti etthāti papanti vuttaṁ.",
  "tika-s0105t9:31_12": "Ettha hi papanti pānatittha”nti niruttinayena, yathārutalakkhaṇena vā pa-kārassa",
  "tika-s0105t9:31_13": "bha-kāro kato.Sabbatoti sabbakammaṭṭhānamukhato. Tenāha “aṭṭhatiṁsāya kammaṭṭhānesu",
  "tika-s0105t9:31_14": "yena yena mukhenā”ti. Ayaṁ aṭṭhakathāto aparo nayo – pakārena bhāsanaṁ jotanaṁ pabhā,",
  "tika-s0105t9:31_15": "sabbato pabhā assāti sabbatopabhaṁ, kenaci anupakkiliṭṭhatāya samantato pabhassaraṁ",
  "tika-s0105t9:31_16": "visuddhanti attho. Ettha nibbāneti nimitte bhummaṁ dasseti “idaṁ nibbānaṁ āgammā”ti",
  "tika-s0105t9:31_17": "iminā. Yena nibbānamadhigataṁ, taṁ santatipariyāpannānaṁyeva idha anuppādanirodho",
  "tika-s0105t9:31_18": "adhippetoti vuttaṁ “upādinnakadhammajātaṁ nirujjhati, appavattaṁ hotī”ti.",
  "tika-s0105t9:32_0": "Tatthāti yadetaṁ “viññāṇassa nirodhenā”ti padaṁ vuttaṁ, tasmiṁ. Viññāṇaṁ uddharati",
  "tika-s0105t9:32_1": "tassa vibhajjitabbattā. Carimakaviññāṇanti arahato cuticittasaṅkhātaṁ parinibbānacittaṁ.",
  "tika-s0105t9:32_2": "Abhisaṅkhāraviññāṇanti puññādiabhisaṅkhāracittaṁ. Etthetaṁ uparujjhatīti etasmiṁ",
  "tika-s0105t9:32_3": "nibbāne etaṁ nāmarūpaṁ anupādisesāya nibbānadhātuyā nirujjhati. Tenāha “vijjhāta…pe…",
  "tika-s0105t9:32_4": "bhāvaṁ yātī”ti. Vijjhātadīpasikhā viyāti nibbutadīpasikhā viya. “Abhisaṅkhāraviññāṇassāpī”tiādinā",
  "tika-s0105t9:32_5": "saupādisesanibbānadhātumukhena anupādisesanibbānadhātumeva vadati nāmarūpassa anavasesato",
  "tika-s0105t9:32_6": "uparujjhanassa adhippetattā. Tena vuttaṁ “anuppādavasena uparujjhatī”ti. Sotāpattimaggañāṇenāti",
  "tika-s0105t9:32_7": "kattari, karaṇe vā karaṇavacanaṁ, nirodhenāti pana hetumhi. Etthāti nibbāne. Sesaṁ",
  "tika-s0105t9:32_8": "sabbattha uttānatthameva.",
  "tika-s0105t9:33_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya",
  "tika-s0105t9:33_1": "suvimalavipulapaññāveyyattiyajananāya sādhuvilāsiniyā nāma līnatthapakāsaniyā kevaṭṭasuttavaṇṇanāya līnatthapakāsanā.",
  "tika-s0105t9:34": "Kevaṭṭasuttavaṇṇanā niṭṭhitā."
}