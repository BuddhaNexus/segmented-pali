{
  "tika-s0402t15:0": "1. Kodhapeyyālaṁ",
  "tika-s0402t15:1_0": "181. Ito paresu kodhavaggādīsu upanandhanalakkhaṇoti kujjhanavasena “akkocchi maṁ",
  "tika-s0402t15:1_1": "avadhi ma”ntiādinā cittapariyonandhanalakkhaṇo. Pubbakālikaṁ kodhaṁ upanayhati bandhati,",
  "tika-s0402t15:1_2": "kujjhanākāraṁ pabandhati ghaṭeti. Āghātavatthunā cittaṁ bandhantī viya hotīti aparakālo",
  "tika-s0402t15:1_3": "kodho upanāho. Suṭṭhu kataṁ kāraṇaṁ upakāro sukatakāraṇaṁ, tassa pubbakāritālakkhaṇassa",
  "tika-s0402t15:1_4": "guṇassa makkhanaṁ udakapuñchaniyā viya sarīrānugatassa udakassa puñchanaṁ vināsanaṁ",
  "tika-s0402t15:1_5": "lakkhaṇametassāti sukatakaraṇamakkhanalakkhaṇo. Tathā hi so paresaṁ guṇānaṁ makkhanaṭṭhena",
  "tika-s0402t15:1_6": "makkhoti vuccati. Bahussutepi puggale ajjhotthariṁsu, “īdisassa ca bahussutassa aniyatā",
  "tika-s0402t15:1_7": "gahitā, tava ca mama ca ko viseso”tiādinā nayena uppajjamāno yugaggāhī palāsoti āha",
  "tika-s0402t15:1_8": "“yugaggāhalakkhaṇo palāso”ti. Tattha yugaggāho nāma samadhuraggāho, asamampi attanā",
  "tika-s0402t15:1_9": "samaṁ katvā gaṇhanaṁ. Palāsatīti palāso, paresaṁ guṇe ḍaṁsitvā dantehi viya chinditvā",
  "tika-s0402t15:1_10": "attano guṇehi same karotīti attho.",
  "tika-s0402t15:2_0": "Usūyanalakkhaṇāti paresaṁ sakkārādīni khiyyanalakkhaṇā. Maccherassa bhāvo macchariyaṁ.",
  "tika-s0402t15:2_1": "Tañca āvāsamacchariyādivasena pañcavidhanti āha “pañcamaccherabhāvo macchariya”nti.",
  "tika-s0402t15:2_2": "Maccharāyanalakkhaṇanti attano sampattiyā parehi sādhāraṇabhāve asahanalakkhaṇaṁ.",
  "tika-s0402t15:2_3": "Katappaṭicchādanalakkhaṇāti katapāpappaṭicchādanalakkhaṇā. Kerāṭikabhāvena uppajjamānaṁ",
  "tika-s0402t15:2_4": "sāṭheyyanti āha “kerāṭikalakkhaṇaṁ sāṭheyya”nti. Aññathā attano pavedanapuggalo kerāṭiko",
  "tika-s0402t15:2_5": "nekatikavāṇijoti vadanti. Kerāṭiko hi puggalo ānandamaccho viya hoti.",
  "tika-s0402t15:3": "187.Yathābhataṁ nikkhitto evaṁ nirayeti yathā ābhataṁ kañci āharitvā ṭhapito, evaṁ attano kammunā nikkhitto niraye ṭhapitoyevāti attho."
}