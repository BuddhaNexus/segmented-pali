{
  "anya-e0103n3:0": "3. Kammaṭṭhānaggahaṇaniddesavaṇṇanā",
  "anya-e0103n3:1_0": "38.Appicchatādīhīti appicchatāsantuṭṭhisallekhapavivekāpacayavīriyārambhādīhi. Pariyodāteti",
  "anya-e0103n3:1_1": "suvisuddhe nirupakkilese. Imasmiṁ sīleti yathāvutte catupārisuddhisīle. “Cittaṁ bhāvaya”nti",
  "anya-e0103n3:1_2": "imameva desanaṁ sandhāyāha “atisaṅkhepadesitattā”ti. Ko samādhīti sarūpapucchā. Kenaṭṭhena",
  "anya-e0103n3:1_3": "samādhīti kena atthena samādhīti vuccati, “samādhī”ti padaṁ kaṁ abhidheyyatthaṁ nissāya",
  "anya-e0103n3:1_4": "pavattanti attho. Katividhoti pabhedapucchā.",
  "anya-e0103n3:2_0": "“Ko samādhī”ti kāmañcāyaṁ sarūpapucchā, vibhāgavantānaṁ pana sarūpavibhāvanaṁ vibhāgadassanamukheneva",
  "anya-e0103n3:2_1": "hotīti vibhāgo tāva anavasesato dassetabbo. Taṁdassane ca ayamādīnavoti dassetuṁ",
  "anya-e0103n3:2_2": "“samādhi bahuvidho”tiādi vuttaṁ. Tattha bahuvidhoti kusalādivasena anekavidho. Nānappakārakoti",
  "anya-e0103n3:2_3": "ālambanamanasikārachandapaṇidhiadhimokkhaabhinīhārasaññānānattādinānappakāro. Na",
  "anya-e0103n3:2_4": "sādheyyāti lokiyasamādhissa bhāvanā idha adhippetattho, tañca na sādheyya. Jhānavimokkhādīsu",
  "anya-e0103n3:2_5": "hi samādhiṁ uddharitvā tassa labbhamānehi vibhāgehi vissajjane kariyamāne jhānavibhaṅgādīsu",
  "anya-e0103n3:2_6": "āgato sabbo samādhipabhedo vissajjetabbo siyā. Tathā ca sati yvāyaṁ lokiyasamādhissa",
  "anya-e0103n3:2_7": "bhāvanāvidhi adhippeto, tassa vissajjanāya okāsova na bhaveyya. Kiñca yenassa tikacatukkajhānikena",
  "anya-e0103n3:2_8": "hīnādibhedabhinnena pavattivibhāgena brahmapārisajjādivasena navavidho, pañcamajjhānikena",
  "anya-e0103n3:2_9": "vehapphalādivasena dasavidho vā ekādasavidho vā bhavappabhedo nippajjati. Svāssa",
  "anya-e0103n3:2_10": "pavattivibhāgo ayaṁ soti niddhāretvā vuccamāno vikkhepāya siyā, yathā taṁ avisaye.",
  "anya-e0103n3:2_11": "Tenāha “uttari ca vikkhepāya saṁvatteyyā”ti. Kusalacittekaggatāti kusalā anavajjasukhavipākalakkhaṇā cittekaggatā.",
  "anya-e0103n3:3_0": "Cittacetasikānaṁ samaṁ avisāravasena sampiṇḍentassa viya ādhānaṁ samādhānaṁ. Avisāralakkhaṇo",
  "anya-e0103n3:3_1": "hi samādhi, sampiṇḍanaraso ca. Sammā avikkhipanavasena ādhānaṁ samādhānaṁ. Avikkhepalakkhaṇo",
  "anya-e0103n3:3_2": "vā hi samādhi, vikkhepaviddhaṁsanaraso cāti. Svāyaṁ yasmā ekārammaṇe cittassa ṭhitihetu,",
  "anya-e0103n3:3_3": "tasmā “ṭhapananti vuttaṁ hotī”ti āha. Tathā hesa “cittassa ṭhiti saṇṭhiti avaṭṭhitī”ti",
  "anya-e0103n3:3_4": "niddiṭṭho. Ekārammaṇaggahaṇañcettha samādhissa santānaṭṭhitibhāvadassanatthaṁ. Tathā",
  "anya-e0103n3:3_5": "hissa aṭṭhakathāyaṁ dīpacciṭṭhiti nidassitā. Ānubhāvenāti balena, paccayabhāvenāti",
  "anya-e0103n3:3_6": "attho. Avikkhipamānāti na vikkhipamānā vūpasamamānā. Upasamapaccupaṭṭhāno hi samādhi.",
  "anya-e0103n3:3_7": "Etenassa vikkhepapaṭipakkhataṁ dasseti. Avippakiṇṇāti avisaṭā. Etena avisāralakkhaṇataṁ.",
  "anya-e0103n3:4_0": "Sayaṁ na vikkhipati, sampayuttā vā na vikkhipanti etenāti avikkhepo, so lakkhaṇaṁ",
  "anya-e0103n3:4_1": "etassāti avikkhepalakkhaṇo. Vikkhepaṁ viddhaṁseti, tathā vā sampajjatīti vikkhepaviddhaṁsanaraso.",
  "anya-e0103n3:4_2": "Uddhacce avikampanavasena paccupatiṭṭhati, sampayuttānaṁ vā taṁ paccupaṭṭhapetīti",
  "anya-e0103n3:4_3": "avikampanapaccupaṭṭhāno. Sukhanti nirāmisaṁ sukhaṁ daṭṭhabbaṁ.",
  "anya-e0103n3:5_0": "39. Avikkhepalakkhaṇaṁ nāma samādhissa āveṇiko sabhāvo, na tenassa koci vibhāgo labbhatīti",
  "anya-e0103n3:5_1": "āha “avikkhepalakkhaṇena tāva ekavidho”ti. Sampayuttadhamme ārammaṇe appento viya",
  "anya-e0103n3:5_2": "pavattatīti vitakko appanā. Tathā hi so “appanā byappanā”ti niddiṭṭho. Tappamukhatāvasena",
  "anya-e0103n3:5_3": "pana sabbasmiṁ mahaggatānuttare jhānadhamme “appanā”ti aṭṭhakathāvohāro. Tathā tassa",
  "anya-e0103n3:5_4": "anuppattiṭṭhānabhūte parittajhāne upacāravohāro. Gāmādīnaṁ samīpaṭṭhāne gāmūpacārādisamaññā",
  "anya-e0103n3:5_5": "viyāti āha “upacārappanāvasena duvidho”ti. Idha pana samādhivasena veditabbaṁ. Lujjanapalujjanaṭṭhena",
  "anya-e0103n3:5_6": "lokoti vuccati vaṭṭaṁ, tappariyāpannatāya loke niyutto, tattha vā viditoti lokiyo.",
  "anya-e0103n3:5_7": "Tattha apariyāpannatāya lokato uttaro uttiṇṇoti lokuttaro. Kāmañcettha lokiyasamādhi",
  "anya-e0103n3:5_8": "bhāvetabbabhāvena gayhati, ubhayaṁ pana ekajjhaṁ gahetvā tato itaraṁ niddhāretuṁ",
  "anya-e0103n3:5_9": "“lokiyalokuttaravasena duvidho”ti vuttaṁ. Sappītikanippītikavasenāti saha pītiyā",
  "anya-e0103n3:5_10": "vattatīti sappītiko, pītisampayutto. Natthi etassa pītīti nippītiko, pītivippayutto.",
  "anya-e0103n3:5_11": "Tesaṁ vasena. Sukhena saha ekuppādādibhāvaṁ gatoti sukhasahagato, sukhasampayuttoti",
  "anya-e0103n3:5_12": "attho. Upekkhāsahagatepi eseva nayo. Upekkhāti cettha adukkhamasukhavedanā adhippetā.",
  "anya-e0103n3:5_13": "Sā hi sukhadukkhākārapavattiṁ upekkhati majjhattākārasaṇṭhitattā. Sukhasahagata-padena",
  "anya-e0103n3:5_14": "cettha sappītiko, nippītikekadeso ca saṅgahito, upekkhāsahagata-padena pana nippītikekadesovāti",
  "anya-e0103n3:5_15": "ayametesaṁ padānaṁ viseso.",
  "anya-e0103n3:6_0": "Sabhāvato, paccayato, phalato ca majjhimapaṇītehi nihīno, tesaṁ vā guṇehi parihīnoti",
  "anya-e0103n3:6_1": "hīno, attano paccayehi padhānabhāvaṁ nīto paṇīto, ubhinnaṁ majjhe bhavo majjhimo.",
  "anya-e0103n3:6_2": "Sampayogavasena pavattamānena saha vitakkena savitakko, saha vicārena savicāro, savitakko",
  "anya-e0103n3:6_3": "ca so savicāro cāti savitakkasavicāro. Ādi-saddena avitakkavicāramatto, avitakkāvicāro",
  "anya-e0103n3:6_4": "ca gahito. Tattha vicārato uttari vitakkena sampayogābhāvato avitakko ca so vicāramatto",
  "anya-e0103n3:6_5": "cāti avitakkavicāramatto. Visesanivattiattho vā matta-saddo. Savitakkasavicāro hi",
  "anya-e0103n3:6_6": "samādhi vitakkavisiṭṭhena vicārena savicāro, ayaṁ pana vicāramattena vitakkasaṅkhātavisesarahitena,",
  "anya-e0103n3:6_7": "tasmā avitakkavicāramatto. Atha vā bhāvanāya pahīnattā vitakkābhāvenāyaṁ vicāramatto,",
  "anya-e0103n3:6_8": "na vicārato aññassa attano sampayuttadhammassa kassaci abhāvāti dassetuṁ avitakka-vacanena",
  "anya-e0103n3:6_9": "vicāramatta-padaṁ visesetvā vuttaṁ. Ubhayarahito avitakkāvicāro. Pītisahagatādivasenāti",
  "anya-e0103n3:6_10": "pītisahagatasukhasahagataupekkhāsahagatavasena. Yadettha vattabbaṁ, taṁ sukhasahagataduke",
  "anya-e0103n3:6_11": "vuttanayameva. Paṭipakkhehi samantato khaṇḍitattā paritto. Parittanti vā appamattakaṁ",
  "anya-e0103n3:6_12": "vuccati, ayampi appānubhāvatāya paritto viyāti paritto. Kilesavikkhambhanato, vipulaphalato,",
  "anya-e0103n3:6_13": "dīghasantānato ca mahantabhāvaṁ gato, mahantehi vā uḷāracchandādīhi gato paṭipannoti",
  "anya-e0103n3:6_14": "mahaggato. Ārammaṇakaraṇavasenāpi natthi etassa pamāṇakaradhammā, tesaṁ vā paṭipakkhoti appamāṇo.",
  "anya-e0103n3:7_0": "Paṭipajjati jhānaṁ etāyāti paṭipadā, pubbabhāgabhāvanā. Dukkhā kicchā paṭipadā etassāti",
  "anya-e0103n3:7_1": "dukkhāpaṭipado. Pakatipaññāya abhivisiṭṭhattā abhiññā nāma appanāvahā bhāvanāpaññā,",
  "anya-e0103n3:7_2": "dandhā mandā abhiññā etassāti dandhābhiñño. Dukkhāpaṭipado ca so dandhābhiñño cāti",
  "anya-e0103n3:7_3": "dukkhāpaṭipadādandhābhiñño, samādhi. Tadādivasena. Catujhānaṅgavasenāti catunnaṁ",
  "anya-e0103n3:7_4": "jhānānaṁ aṅgabhāvavasena, catukkanayavasena cetaṁ vuttaṁ. Hānabhāgiyādivasenāti hānakoṭṭhāsikādivasena.",
  "anya-e0103n3:8": "Samādhiekakadukavaṇṇanā",
  "anya-e0103n3:9_0": "Channaṁanussatiṭṭhānānanti buddhānussatiādīnaṁ channaṁ anussatikammaṭṭhānānaṁ. Imesaṁ",
  "anya-e0103n3:9_1": "vasenāti imesaṁ dasannaṁ kammaṭṭhānānaṁ vasena. “Pubbabhāge ekaggatā”ti iminā appanāya",
  "anya-e0103n3:9_2": "upakārakanānāvajjanupacārassapi saṅgaho daṭṭhabbo, na ekāvajjanasseva. Appanāsamādhīnanti",
  "anya-e0103n3:9_3": "upakattabbaupakārakasambandhe sāmivacanaṁ “purisassa attho”tiādīsu viya. Parikammanti",
  "anya-e0103n3:9_4": "gotrabhu. Aparitto samādhīti dassetuṁ “paṭhamassa jhānassā”tiādi vuttaṁ.",
  "anya-e0103n3:10_0": "Tīsu bhūmīsūti kāmarūpārūpabhūmīsu. Kusalacittekaggatāya adhippetattā “ariyamaggasampayuttā”ti",
  "anya-e0103n3:10_1": "vuttaṁ. Siyā sappītiko, siyā nippītikoti aniyamavacanaṁ upacārasamādhisāmaññena sabbesampi",
  "anya-e0103n3:10_2": "vā jhānānaṁ nānāvajjanavīthiyaṁ upacārasamādhi siyā sappītiko, siyā nippītiko. Ekāvajjanavīthiyaṁ",
  "anya-e0103n3:10_3": "pana ādito dukatikajjhānānaṁ upacārasamādhi sappītikova, itaresaṁ nippītikova, visabhāgavedanassa",
  "anya-e0103n3:10_4": "cittassa āsevanapaccayatābhāvato, ekavīthiyaṁ vedanāparivattanābhāvato ca. Siyā sukhasahagato,",
  "anya-e0103n3:10_5": "siyā upekkhāsahagatoti etthāpi vuttanayeneva attho veditabbo. Tattha pana “dukatikajjhānāna”nti",
  "anya-e0103n3:10_6": "vuttaṁ, idha “tikacatukkajjhānāna”nti vattabbaṁ.",
  "anya-e0103n3:11": "Samādhitikavaṇṇanā",
  "anya-e0103n3:12_0": "Paṭiladdhamattoti adhigatamatto anāsevito abahulīkato. So hi paridubbalabhāvena hīno",
  "anya-e0103n3:12_1": "hoti. Nātisubhāvitoti ativiya paguṇabhāvaṁ apāpito. Subhāvitoti suṭṭhu bhāvito sammadeva",
  "anya-e0103n3:12_2": "paguṇataṁ upanīto. Tenāha “vasippatto”ti. Chandādīnaṁ hīnatādivasenāpi imesaṁ hīnāditā",
  "anya-e0103n3:12_3": "veditabbā. Tathā hi uḷārapuññaphalakāmatāvasena pavattito hīno, lokiyābhiññāsampādanāya",
  "anya-e0103n3:12_4": "pavattito majjhimo, vivekakāmatāya ariyabhāve ṭhitena pavattito paṇīto. Attahitāya",
  "anya-e0103n3:12_5": "bhavasampattiatthaṁ pavattito vā hīno, kevalaṁ alobhajjhāsayena pavattito majjhimo,",
  "anya-e0103n3:12_6": "parahitāya pavattito paṇīto. Vaṭṭajjhāsayena vā pavattito hīno, vivekajjhāsayena",
  "anya-e0103n3:12_7": "pavattito majjhimo, vivaṭṭajjhāsayena lokuttarapādakatthaṁ pavattito paṇīto.",
  "anya-e0103n3:13_0": "Saddhiṁ upacārasamādhināti sabbesampi jhānānaṁ upacārasamādhinā saha. Vitakkamatteyeva",
  "anya-e0103n3:13_1": "ādīnavaṁdisvāti vitakkeyeva oḷārikato upaṭṭhahante “cittassa khobhakaradhammo aya”nti",
  "anya-e0103n3:13_2": "ādīnavaṁ disvā vicārañca santato manasi karitvā. Tenāha “vicāre adisvā”ti. Taṁ sandhāyāti",
  "anya-e0103n3:13_3": "taṁ evaṁ paṭiladdhaṁ samādhiṁ sandhāya. Etaṁ “avitakkavicāramatto samādhī”ti dutiyapadaṁ",
  "anya-e0103n3:13_4": "vuttaṁ. Tīsūti ādito tīsu.",
  "anya-e0103n3:14_0": "Tesvevāti tesu eva catukkapañcakanayesu. Tatiye catuttheti catukkanaye tatiye, pañcakanaye",
  "anya-e0103n3:14_1": "catuttheti yojetabbaṁ. Avasāneti dvīsupi nayesu pariyosānajjhāne. Yathākkamaṁ catutthe,",
  "anya-e0103n3:14_2": "pañcame vā. Pītisukhasahagato vāti etthāpi heṭṭhā vuttanayeneva attho veditabbo.",
  "anya-e0103n3:14_3": "Ettha ca satipi pītisahagatassāpi samādhissa sukhasahagatatte tīṇipi padāni asaṅkarato",
  "anya-e0103n3:14_4": "dassetuṁ nippītikasukhato sappītikasukhassa visesadassanatthaṁ satthu pītitikadesanāti",
  "anya-e0103n3:14_5": "nippītikasseva sukhassa vasena sukhasahagato samādhi gahitoti daṭṭhabbo.",
  "anya-e0103n3:15_0": "Upacārabhūmiyanti upacārajjhānasampayuttacittuppāde. Cittuppādo hi sahajātadhammānaṁ",
  "anya-e0103n3:15_1": "uppattiṭṭhānatāya “bhūmī”ti vuccati “sukhabhūmiyaṁ kāmāvacare”tiādīsu viya. Paritto",
  "anya-e0103n3:15_2": "samādhi kāmāvacarabhāvato.",
  "anya-e0103n3:16": "Samādhicatukkavaṇṇanā",
  "anya-e0103n3:17_0": "Paṭhamasamannāhāro bhāvanaṁ ārabhantassa “pathavī pathavī”tiādinā kammaṭṭhāne paṭhamābhiniveso.",
  "anya-e0103n3:17_1": "Tassa tassa jhānassa upacāranti nīvaraṇavitakkavicāranikantiādīnaṁ vūpasame thirabhūtaṁ",
  "anya-e0103n3:17_2": "kāmāvacarajjhānaṁ. “Yāva appanā”ti iminā pubbabhāgapaññāya eva abhiññābhāvo vutto",
  "anya-e0103n3:17_3": "viya dissatīti vadanti. Appanāpaññā pana abhiññāva. Yadaggena hi pubbabhāgapaññāya",
  "anya-e0103n3:17_4": "dandhasīghatā, tadaggena appanāpaññāyapīti. Samudācāragahaṇatāyāti samudācārassa",
  "anya-e0103n3:17_5": "gahaṇabhāvena, pavattibāhullatoti attho. Asukhāsevanāti kasirabhāvanā.",
  "anya-e0103n3:18_0": "Palibodhupacchedādīnīti ādi-saddena bhāvanāvidhānāparihāpanādiṁ saṅgaṇhāti. Asappāyasevīti",
  "anya-e0103n3:18_1": "upacārādhigamato pubbe asappāyasevitāya dukkhā paṭipadā. Pacchā asappāyasevitāya",
  "anya-e0103n3:18_2": "dandhā abhiññā hoti. Sappāyasevinoti etthāpi eseva nayo. Pubbabhāgeti upacārajjhānādhigamato",
  "anya-e0103n3:18_3": "orabhāge. Aparabhāgeti tato uddhaṁ. Tassa vomissakatāti yo pubbabhāge asappāyaṁ sevitvā",
  "anya-e0103n3:18_4": "aparabhāge sappāyasevī, tassa dukkhā paṭipadā khippābhiññā. Itarassa sukhā paṭipadā",
  "anya-e0103n3:18_5": "dandhābhiññā hoti. Evaṁ paṭhamacatutthānaṁ vomissakatāya dutiyatatiyāti attho. Akatapalibodhupacchedassa",
  "anya-e0103n3:18_6": "saparipanthatāya paṭipadā dukkhā hoti, itarassa sukhā. Asampāditaappanākosallassa",
  "anya-e0103n3:18_7": "ñāṇassa avisadatāya dandhā abhiññā hoti, visadatāya khippā abhiññā.",
  "anya-e0103n3:19_0": "Taṇhāavijjāvasenāti taṇhāavijjānaṁ abhibhavānabhibhavavasena. Samathavipassanādhikāravasenāti",
  "anya-e0103n3:19_1": "samathavipassanāsu asato, sato ca adhikārassa vasena. Taṇhāya samādhissa ujupaṭipakkhattā",
  "anya-e0103n3:19_2": "sā samathapaṭipadāya paripanthinīti āha “taṇhābhibhūtassa hi dukkhā paṭipadā hotī”ti.",
  "anya-e0103n3:19_3": "Abhibhavo cassā itarakilesehi adhikatāya anabhibhūtassa taṇhāyāti adhikārato veditabbaṁ.",
  "anya-e0103n3:19_4": "Tathā avijjā paññāya ujupaṭipakkhāti tadabhibhūtassa dandhābhiññatā vuttā. Akatādhikāroti",
  "anya-e0103n3:19_5": "bhavantare akataparicayo yathā paguṇaṁ katvā vissaṭṭhagantho appamattakena payogena",
  "anya-e0103n3:19_6": "suppavatti vācuggatova hoti, evaṁ pubbe kataparicayassa bhāvanā appakasireneva ijjhatīti",
  "anya-e0103n3:19_7": "āha “katādhikārassa sukhā”ti. Svāyaṁ akato, kato ca adhikāro samathanissito paṭipadāyaṁ",
  "anya-e0103n3:19_8": "vutto samādhippadhānattā paṭipadāya. Vipassanānissito abhiññāyaṁ ñāṇappadhānattā",
  "anya-e0103n3:19_9": "appanāya. Kilesindriyavasenāti tikkhātikkhānaṁ kilesindriyānaṁ vasena. Tenāha “tibbakilesassā”tiādi.",
  "anya-e0103n3:19_10": "Tattha kilesā kāmacchandādayo, indriyāni saddhādīni.",
  "anya-e0103n3:20_0": "Yathāvuttā paṭipadābhiññā puggalādhiṭṭhānāti dhammaniddesampi puggalādhiṭṭhānamukhena",
  "anya-e0103n3:20_1": "dassetuṁ “yo puggalo”tiādi vuttaṁ. Appaguṇoti na subhāvito vasībhāvaṁ apāpito. Tenāha",
  "anya-e0103n3:20_2": "“uparijhānassa paccayo bhavituṁ na sakkotī”ti. Ayaṁ parittoti ayaṁ samādhi appānubhāvatāya",
  "anya-e0103n3:20_3": "paritto. Avaḍḍhiteti ekaṅguladvaṅgulamattampi na vaḍḍhite yathāupaṭṭhite ārammaṇe.",
  "anya-e0103n3:20_4": "Ekaṅgulamattampi hi vaḍḍhitaṁ appamāṇamevāti vadanti. “Paguṇo subhāvito”ti vatvā",
  "anya-e0103n3:20_5": "“uparijhānassa paccayo bhavituṁ sakkotī”ti iminā yathā paguṇopi uparijhānassa paccayo",
  "anya-e0103n3:20_6": "bhavituṁ asakkonto samādhi parittoyeva hoti, na appamāṇo, evaṁ ñāṇuttarassa ekāsaneneva",
  "anya-e0103n3:20_7": "uparijhānanibbattanenāti subhāvitopi uparijhānassa paccayabhāvasaṅkhātāya subhāvitakiccasiddhiyā",
  "anya-e0103n3:20_8": "“appamāṇo”tveva vuccati. Apare pana sace subhāvito paguṇo vasībhāvaṁ patto uparijhānassa",
  "anya-e0103n3:20_9": "paccayo ahontopi appamāṇo eva, pamāṇakarānaṁ rāgādipaṭipakkhānaṁ suvidūrabhāvatoti",
  "anya-e0103n3:20_10": "vadanti. Vuttalakkhaṇavomissatāyāti yo appaguṇo uparijhānassa paccayo bhavituṁ na",
  "anya-e0103n3:20_11": "sakkoti, vaḍḍhite ārammaṇe pavatto, ayaṁ paritto appamāṇārammaṇo. Yo pana paguṇo",
  "anya-e0103n3:20_12": "uparijhānassa paccayo bhavituṁ sakkoti, avaḍḍhite ārammaṇe pavatto, ayaṁ appamāṇo",
  "anya-e0103n3:20_13": "parittārammaṇoti evaṁ paṭhamacatutthasamādhīnaṁ vuttalakkhaṇassa vomissakabhāvena",
  "anya-e0103n3:20_14": "dutiyatatiyasamādhisaṅgāhako vomissakanayo veditabbo.",
  "anya-e0103n3:21_0": "Tatoti tato paṭhamajjhānato uddhaṁ. Virattapītikanti atikkantapītikaṁ vā jigucchitapītikaṁ",
  "anya-e0103n3:21_1": "vā. Avayavo samudāyassa aṅganti vuccati, “senaṅgaṁ rathaṅga”ntiādīsu viyāti āha “catunnaṁ",
  "anya-e0103n3:21_2": "jhānānaṁ aṅgabhūtā cattāro samādhī”ti.",
  "anya-e0103n3:22_0": "Hānaṁ bhajatīti hānabhāgiyo, hānabhāgo vā etassa atthīti hānabhāgiyo, parihānakoṭṭhāsikoti",
  "anya-e0103n3:22_1": "attho. Ālayassa apekkhāya apariccajanato ṭhitiṁ bhajatīti ṭhitibhāgiyo. Visesaṁ bhajatīti",
  "anya-e0103n3:22_2": "visesabhāgiyo. Paccanīkasamudācāravasenāti tassa tassa jhānassa paccanīkānaṁ nīvaraṇavitakkavicārādīnaṁ",
  "anya-e0103n3:22_3": "pavattivasena. Tadanudhammatāyāti tadanurūpabhūtāya satiyā. Saṇṭhānavasenāti saṇṭhahanavasena",
  "anya-e0103n3:22_4": "patiṭṭhānavasena. “Sā pana tadassādasaṅkhātā, tadassādasampayuttakkhandhasaṅkhātā",
  "anya-e0103n3:22_5": "vā micchāsatī”ti sammohavinodaniyaṁ vuttaṁ. Tattha sāpekkhassa upari visesaṁ nibbattetuṁ",
  "anya-e0103n3:22_6": "asakkuṇeyyattā avigatanikantikā taṁtaṁpariharaṇasatītipi vattuṁ vaṭṭati. Evañca katvā",
  "anya-e0103n3:22_7": "“satiyā vā nikantiyā vā”ti vikappavacanañca yuttaṁ hoti. Visesādhigamavasenāti visesādhigamassa",
  "anya-e0103n3:22_8": "paccayabhāvavasena, visesaṁ vā adhigacchati etenāti visesādhigamo, tassa vasena.",
  "anya-e0103n3:22_9": "Nibbidāsahagatasaññāmanasikārasamudācāravasenāti ādīnavadassanapubbaṅgamanibbindanañāṇasampayuttasaññāya",
  "anya-e0103n3:22_10": "ca ābhogassa ca pavattivasena. Nibbedhabhāgiyatāti saccānaṁ nibbijjhanapakkhikatā",
  "anya-e0103n3:22_11": "vipassanāya saṁvattatīti attho.",
  "anya-e0103n3:23_0": "Kāmasahagatāti kāmārammaṇā, kāmasaññāhi vā vokiṇṇā. Avitakkasahagatāti “kathaṁ nu",
  "anya-e0103n3:23_1": "kho me avitakkaṁ jhānaṁ bhaveyyā”ti evaṁ avitakkārammaṇā avitakkavisayā. Kāmañcāyaṁ",
  "anya-e0103n3:23_2": "“paṭhamassa jhānassā”tiādiko pāṭho paññāvasena āgato, samādhissāpi panettha saṅgaho",
  "anya-e0103n3:23_3": "atthevāti udāharaṇassa sātthakataṁ dassetuṁ “tāya pana paññāya sampayuttā samādhīpi",
  "anya-e0103n3:23_4": "cattāro hontī”ti tesaṁ vasena evaṁ vuttanti attho.",
  "anya-e0103n3:24_0": "Bhāvanāmayassa samādhissa idhādhippetattā upacārekaggatā “kāmāvacaro samādhī”ti vuttaṁ.",
  "anya-e0103n3:24_1": "Adhipatiṁ karitvāti “chandavato ce samādhi hoti, mayhampi evaṁ hotī”ti chandaṁ adhipatiṁ,",
  "anya-e0103n3:24_2": "chandaṁ dhuraṁ jeṭṭhakaṁ pubbaṅgamaṁ katvā. Labhati samādhinti evaṁ yaṁ samādhiṁ",
  "anya-e0103n3:24_3": "labhati, ayaṁ vuccati chandasamādhi, chandādhipatisamādhīti attho. Evaṁ vīriyasamādhiādayopi veditabbā.",
  "anya-e0103n3:25_0": "Catukkabhedeti catukkavasena samādhippabhedaniddese. Aññattha sampayogavasena vicārena",
  "anya-e0103n3:25_1": "saha vattamāno vitakko pañcakanaye dutiyajjhāne viyojitopi na suṭṭhu viyojitoti,",
  "anya-e0103n3:25_2": "tena saddhiṁyeva vicārasamatikkamaṁ dassetuṁ vuttaṁ “vitakkavicārātikkamena tatiya”nti.",
  "anya-e0103n3:25_3": "Dvidhā bhinditvā catukkabhede vuttaṁ dutiyaṁ jhānanti yojanā. Pañcajhānaṅgavasenāti",
  "anya-e0103n3:25_4": "pañcannaṁ jhānānaṁ aṅgabhāvavasena samādhissa pañcavidhatā veditabbā.",
  "anya-e0103n3:26_0": "40.Vibhaṅgeti ñāṇavibhaṅge. Tattha hi “jhānavimokkhasamādhisamāpattīnaṁ saṁkilesavodāna”nti,",
  "anya-e0103n3:26_1": "ettha “saṁkilesa”ntiādi vuttaṁ. Tattha hānabhāgiyo dhammoti apaguṇehi paṭhamajjhānādīhi",
  "anya-e0103n3:26_2": "vuṭṭhitassa saññāmanasikārānaṁ kāmādianupakkhandanaṁ. Visesabhāgiyo dhammoti paguṇehi",
  "anya-e0103n3:26_3": "paṭhamajjhānādīhi vuṭṭhitassa saññāmanasikārānaṁ dutiyajjhānādianupakkhandanaṁ. Tenāha",
  "anya-e0103n3:26_4": "“paṭhamassa jhānassa lābhi”ntiādi. Tassattho – apaguṇassa paṭhamassa jhānassa lābhīnaṁ",
  "anya-e0103n3:26_5": "tato vuṭṭhitaṁ ārammaṇavasena kāmasahagatā hutvā saññāmanasikārā samudācaranti codenti",
  "anya-e0103n3:26_6": "tudanti, tassa kāmānupakkhandānaṁ saññāmanasikārānaṁ vasena sā paṭhamajjhānapaññā",
  "anya-e0103n3:26_7": "hāyati, tasmā hānabhāginī paññā. Avitakkasahagatāti avitakkaṁ dutiyaṁ jhānaṁ santato",
  "anya-e0103n3:26_8": "paṇītato manasi karoto ārammaṇavasena avitakkasahagatā samudācaranti paguṇapaṭhamajjhānato",
  "anya-e0103n3:26_9": "vuṭṭhitaṁ dutiyajjhānādhigamatthāya codenti tudanti, tassa dutiyajjhānānupakkhandānaṁ",
  "anya-e0103n3:26_10": "saññāmanasikārānaṁ vasena paṭhamajjhānapaññā visesabhūtassa dutiyajjhānassa uppattiyā",
  "anya-e0103n3:26_11": "padaṭṭhānatāya visesabhāginī paññā. Taṁsampayutto samādhi idhādhippeto. Iminā nayenāti",
  "anya-e0103n3:26_12": "iminā paṭhamajjhāne vuttena vidhinā dutiyajjhānādīsupi hānabhāgiyadhammo, visesabhāgiyadhammo ca veditabbo.",
  "anya-e0103n3:27": "Dasapalibodhavaṇṇanā",
  "anya-e0103n3:28_0": "41.Ariyamaggasampayuttoti lokuttaraappamāṇaapariyāpannaggahaṇena lokiyehi asādhāraṇato,",
  "anya-e0103n3:28_1": "sappītikādiggahaṇena sādhāraṇato ca ariyamaggasampayutto samādhi vutto. Bhāvito hoti",
  "anya-e0103n3:28_2": "saññāya sampayuttattā. Tanti ariyamaggasamādhiṁ. Visunti paññābhāvanāya visuṁ katvā na vadāma.",
  "anya-e0103n3:29_0": "Kammaṭṭhānabhāvanaṁ paribundheti uparodheti pavattituṁ na detīti palibodho ra-kārassa",
  "anya-e0103n3:29_1": "la-kāraṁ katvā, paripanthoti attho. Upacchinditvāti samāpanena, saṅgahaṇena vā uparundhitvā,",
  "anya-e0103n3:29_2": "apalibodhaṁ katvāti attho.",
  "anya-e0103n3:30_0": "Āvasanti etthāti āvāso. Paricchedavasena veṇiyati dissatīti pariveṇaṁ. Vihāre bhikkhūnaṁ",
  "anya-e0103n3:30_1": "taṁ taṁ vasanaṭṭhānaṁ. Svāyaṁ āvāso. Navakammādīsūti ādi-saddena āvāsassa tadaññaṁ",
  "anya-e0103n3:30_2": "abhivuddhikāraṇaṁ saṅgaṇhāti. Kāraṇenāti “chāyūdakasampannaṁ sulabhabhikkha”ntiādinā",
  "anya-e0103n3:30_3": "kāraṇena. Apekkhavāti sālayo.",
  "anya-e0103n3:31_0": "Tatrāti tasmiṁ palibodhābhāve. Pācīnakhaṇḍarājinti puratthimadisāyaṁ pabbatakhaṇḍānaṁ",
  "anya-e0103n3:31_1": "antare vanarājiṭṭhānaṁ. “Nāmā”ti iminā tassa padesassa ayaṁ samaññāti dasseti. Paṭisāmitamevāti",
  "anya-e0103n3:31_2": "niccakālaṁ paṭisāmetvāva vihārato nikkhamāmīti dasseti. Dhātunidhānaṭṭhānanti kāyabandhanadhammakaraṇanhānasāṭikaakkhakadhātusaṅkhātānaṁ",
  "anya-e0103n3:31_3": "paribhogasarīradhātūnaṁ nidahitaṭṭhānaṁ. Īdisassa ayaṁ thero viya alaggacittassa.",
  "anya-e0103n3:31_4": "Etena “bhikkhunā nāma āvāse evarūpena bhavitabba”nti ovādo dinno hoti. Ito paresupi",
  "anya-e0103n3:31_5": "vatthūsu eseva nayo.",
  "anya-e0103n3:32_0": "Kulanti kulaggahaṇena kulamanussānaṁ gahaṇaṁ gāmaggahaṇena gāmavāsīnaṁ viya. Upaṭṭhākakulampīti",
  "anya-e0103n3:32_1": "pi-saddena pageva ñātikulanti dasseti. Uddesatthanti uddisāpanatthaṁ, pāṭhaṁ uddisāpetvā",
  "anya-e0103n3:32_2": "sajjhāyitunti attho. Idhevāti imasmiṁyeva padese, yattha katthaci vihāreti attho.",
  "anya-e0103n3:32_3": "Taṁ vihāranti taṁ koraṇḍakavihāraṁ.",
  "anya-e0103n3:33_0": "Upagatoti vassaṁ upagato. Sadāti gatakālato pabhuti visesato pavāritadivasato paṭṭhāya",
  "anya-e0103n3:33_1": "sabbadā divase divase. Paridevamānāti taṁtaṁvilapanavasena vividhaṁ paridevantī.",
  "anya-e0103n3:33_2": "Sabbaṁ pavattinti attanā tattha diṭṭhakālato paṭṭhāya pacchā samāgamapariyosānaṁ",
  "anya-e0103n3:33_3": "daharassa sabbaṁ pavattiṁ.",
  "anya-e0103n3:34_0": "Kāyasakkhinti “passa ima”nti mukhapaṭiggāhakaṁ katvā. Rathavinītapaṭipadanti dasakathāvatthukittanapubbikaṁ",
  "anya-e0103n3:34_1": "rathavinītūpamāhi vibhāvitaṁ rathavinītasutte āgataṁ sattavisuddhipaṭipadaṁ. Nālakapaṭipadanti",
  "anya-e0103n3:34_2": "“moneyyaṁ te upaññissa”ntiādinā satthārā nālakattherassa desitapaṭipadaṁ. Tuvaṭakapaṭipadanti",
  "anya-e0103n3:34_3": "“mūlaṁ papañcasaṅkhāyā”tiādinā bhagavatā desitapaṭipadaṁ. Tattha hi yathākkamaṁ –",
  "anya-e0103n3:35": "“Na munī gāmamāgamma, kulesu sahasā care;",
  "anya-e0103n3:36": "Ghāsesanaṁ chinnakatho, na vācaṁ payutaṁ bhaṇe”. ;",
  "anya-e0103n3:37": "“Gāme ca nābhisajjeyya, lābhakamyā janaṁ na lapayeyyā”ti. –",
  "anya-e0103n3:38": "Evamādikā paramappicchakathā āgatā. Catupaccayasantosabhāvanārāmatādīpakanti cīvarādīsu catūsu paccayesu santosassa, bhāvanārāmatāya ca pakāsakaṁ.",
  "anya-e0103n3:39_0": "Labbhatīti lābho. Tenāha “cattāro paccayā”ti. Mahāparivāreti vipulaparivāre. Piṇḍapātaṁ",
  "anya-e0103n3:39_1": "tāva dentā buddhapūjāpattacīvarādīni tassa parivārāni katvā denti, tathā cīvarādidānepi.",
  "anya-e0103n3:39_2": "Bāhullikapiṇḍapātikāti piṇḍapātikā hutvā paccayabāhullikā. Vadantīti purimadivase",
  "anya-e0103n3:39_3": "bhikkhāya āhiṇḍanakāle yathāsutaṁ vadanti. Niccabyāvaṭo upāsakādīnaṁ saṅgaṇhane.",
  "anya-e0103n3:40_0": "Tassāti gaṇassa. Soti gaṇapalibodho. Evanti idāni vuccamānākārena gaṇavācakassa pariyesanampi",
  "anya-e0103n3:40_1": "lahukameva icchitabbanti āha “yojanato paraṁ agantvā”ti. Attano kammanti samaṇadhammamāha.",
  "anya-e0103n3:41_0": "Katākateti kate ca akate ca kamme jānanavasena ussukkaṁ āpajjitabbaṁ, katākateti",
  "anya-e0103n3:41_1": "vā appake ca mahante ca kate, yathā “phalāphale”ti. Sace bahuṁ avasiṭṭhanti sambandho.",
  "anya-e0103n3:41_2": "Bhārahārā saṅghakiccapariṇāyakā.",
  "anya-e0103n3:42_0": "Pabbajjāpekkhoti sīhaḷadīpe kira kuladārakānaṁ pabbajjā āvāhavivāhasadisā, tasmā",
  "anya-e0103n3:42_1": "taṁ paricchinnadivasaṁ atikkametuṁ na sakkā. “Sace taṁ alabhanto na sakkoti adhivāsetu”ntiādinā",
  "anya-e0103n3:42_2": "samāpanena palibodhupacchedo vutto, byatirekato pana “sace taṁ alabhanto sakkoti",
  "anya-e0103n3:42_3": "adhivāsetuṁ, araññaṁ pavisitvā samaṇadhammova kātabbo”ti ayamattho dassitoti saṅgahaṇena",
  "anya-e0103n3:42_4": "palibodhupacchedo veditabbo. Esa nayo sesesupi.",
  "anya-e0103n3:43": "Tathāti yathā upajjhāyo gilāno yāvajīvaṁ upaṭṭhātabbo, tathā upasampāditaantevāsiko attano kammavācaṁ vatvā upasampādito.",
  "anya-e0103n3:44": "Yo koci rogoti mūlabhūto, anubandho vā attano uppanno. Anamataggeti anu anu amatagge anādimati.",
  "anya-e0103n3:45_0": "“Gantho”ti iminā ganthapalibodho idha vuttoti āha “pariyattiharaṇa”nti. Sajjhāyādīhīti",
  "anya-e0103n3:45_1": "sajjhāyadhāraṇaparicayapucchādīhi. Itarassāti abyāvaṭassa. Yassa ganthadhuraṁ vissajjetvā",
  "anya-e0103n3:45_2": "ṭhitassāpi gantho vattateva, na tassa gantho palibodho. Yathā tamhi tamhi vatthumhi",
  "anya-e0103n3:45_3": "āgatattherānaṁ, nāpi sabbena sabbaṁ aganthapasutassa. Majjhimapaṇṇāsako āgacchati,",
  "anya-e0103n3:45_4": "suttapadesānaṁ vārānañca sadisatāya byāmuyhanato. Puna na olokessāmīti kammaṭṭhānaṁ",
  "anya-e0103n3:45_5": "gahetvā ganthadhuraṁ vissajjemīti attho.",
  "anya-e0103n3:46_0": "Gāmavāsikattherehīti anurādhapuravāsīhi. Anuggahetvāti aggahetvā tattha paricayaṁ",
  "anya-e0103n3:46_1": "akatvā. Pañcanikāyamaṇḍaleti dīghāgamādike pañcapi nikāye sikkhitaparisāya. Parivattessāmīti",
  "anya-e0103n3:46_2": "vaṇṇayissāmi. Suvaṇṇabherinti seṭṭhabheriṁ. Katamācariyānaṁ uggahoti katamesaṁ ācariyānaṁ",
  "anya-e0103n3:46_3": "uggaho, kena parivattīyatīti adhippāyo. Ācariyamaggoti ācariyānaṁ kathāmaggo. Attano",
  "anya-e0103n3:46_4": "ācariyānanti attano kathetuṁ yuttānaṁ ācariyānaṁ. Suvinicchitā sabbā tipiṭakapariyatti",
  "anya-e0103n3:46_5": "etasmiṁ atthīti sabbapariyattiko, tepiṭakoti attho. Pīṭhe nisinno tato otaritvā bhūmiyaṁ",
  "anya-e0103n3:46_6": "taṭṭikāya nisīditvā. Gatakassāti paṭipattigamanena gatassa diṭṭhasaccassa. Cīvaraṁ",
  "anya-e0103n3:46_7": "pārupitvāti ācariyassa apacitidassanatthaṁ parimaṇḍalaṁ cīvaraṁ pārupitvā. Sāṭheyyābhāvato",
  "anya-e0103n3:46_8": "uju. Kāraṇākāraṇassa ājānanato ājānīyo.",
  "anya-e0103n3:47_0": "Pothujjanikāti puthujjane bhavā. Dupparihārā bahuparissayatāya. Tathā hissā uttānaseyyakadārako,",
  "anya-e0103n3:47_1": "taruṇasassañca nidassitaṁ. Vipassanāya palibodho samathayānikassa, na vipassanāyānikassa.",
  "anya-e0103n3:47_2": "Yebhuyyena hi jhānalābhī samathayānikova hoti vipassanāsukhato. Itarenāti samathatthikena.",
  "anya-e0103n3:47_3": "Avasesā nava palibodhā.",
  "anya-e0103n3:48": "Kammaṭṭhānadāyakavaṇṇanā",
  "anya-e0103n3:49_0": "42. Kammaṭṭhāne niyutto kammaṭṭhāniko, bhāvanamanuyuñjanto. Tena kammaṭṭhānikena.",
  "anya-e0103n3:49_1": "Paricchinditvāti “imasmiṁ vihāre sabbe bhikkhū”ti evaṁ paricchinditvā. Sahavāsīnaṁ",
  "anya-e0103n3:49_2": "bhikkhūnaṁ. Muducittatanti attani muducittataṁ janeti, ayañca sahavāsīnaṁ cittamaddavajananādiattho",
  "anya-e0103n3:49_3": "“manussānaṁ piyo hotī”tiādinayappavattena mettānisaṁsasuttena dīpetabbo. Anolīnavuttiko",
  "anya-e0103n3:49_4": "hoti sammāpaṭipattiyaṁ. Dibbānipi ārammaṇāni pageva itarāni. Sabbattha sabbasmiṁ",
  "anya-e0103n3:49_5": "samaṇakaraṇīye, sabbasmiṁ vā kammaṭṭhānānuyoge. Pubbāsevanavasena atthayitabbaṁ.",
  "anya-e0103n3:49_6": "Yogassa bhāvanāya anuyuñjanaṁ yogānuyogo, tadeva karaṇīyaṭṭhena kammaṁ, tassa yogānuyogakammassa",
  "anya-e0103n3:49_7": "ṭhānaṁ nipphattihetu.",
  "anya-e0103n3:50_0": "Niccaṁ pariharitabbattāti sabbatthakakammaṭṭhānaṁ viya ekadāva ananuyuñjitvā sabbakālaṁ",
  "anya-e0103n3:50_1": "pariharaṇīyattā anuyuñjitabbattā. Evamādiguṇasamannāgatanti piyabhāvādīhi guṇehi",
  "anya-e0103n3:50_2": "sampannaṁ. Kalyāṇamitto hi saddhāsampanno hoti sīlasampanno sutasampanno cāgasampanno",
  "anya-e0103n3:50_3": "vīriyasampanno satisampanno samādhisampanno paññāsampanno. Tattha saddhāsampattiyā",
  "anya-e0103n3:50_4": "saddahati tathāgatassa bodhiṁ, kammaphalañca, tena sammāsambodhiyā hetubhūtaṁ sattesu",
  "anya-e0103n3:50_5": "hitesitaṁ na pariccajati. Sīlasampattiyā sattānaṁ piyo hoti garu bhāvanīyo codako",
  "anya-e0103n3:50_6": "pāpagarahī vattā vacanakkhamo, sutasampattiyā saccapaṭiccasamuppādādipaṭisaṁyuttānaṁ",
  "anya-e0103n3:50_7": "gambhīrānaṁ kathānaṁ kattā hoti, cāgasampattiyā appiccho hoti santuṭṭho pavivitto",
  "anya-e0103n3:50_8": "asaṁsaṭṭho, vīriyasampattiyā āraddhavīriyo hoti attahitaparahitapaṭipattiyaṁ, satisampattiyā",
  "anya-e0103n3:50_9": "upaṭṭhitassati hoti, samādhisampattiyā avikkhitto samāhitacitto, paññāsampattiyā",
  "anya-e0103n3:50_10": "aviparītaṁ pajānāti. So satiyā kusalākusalānaṁ dhammānaṁ gatiyo samannesamāno paññāya",
  "anya-e0103n3:50_11": "sattānaṁ hitāhitaṁ yathābhūtaṁ jānitvā samādhinā tattha ekaggacitto hutvā vīriyena",
  "anya-e0103n3:50_12": "satte ahitaṁ nisedhetvā hite niyojeti. Tena vuttaṁ “piyo…pe… niyojakoti evamādiguṇasamannāgata”nti.",
  "anya-e0103n3:51_0": "Taṁ pana kalyāṇamittaṁ paramukkaṁsagataṁ dassetuṁ “mamaṁ hī”tiādi vuttaṁ. Kārakabhāvaṁ",
  "anya-e0103n3:51_1": "yogakammassa. Pakāseti attānaṁ paṭipattiyā amoghabhāvadassanena samuttejanāya, sampahaṁsanāya",
  "anya-e0103n3:51_2": "ca, nanu kathesi paveṇipālanatthanti adhippāyo. Evarūpoti pesalo hutvā bahussuto.",
  "anya-e0103n3:51_3": "Tantidharoti suttadharo tattha kehicipi asaṁhīro. Vaṁsānurakkhakoti buddhānubuddhavaṁsassa",
  "anya-e0103n3:51_4": "anurakkhako. Paveṇipālakoti paveṇiyā ācariyuggahaṇassa anupālako. Ācariyamatikoti",
  "anya-e0103n3:51_5": "ācariyamatiyaṁ niyutto tassā anativattanato. Na attanomatiṁ pakāseti kathetīti na",
  "anya-e0103n3:51_6": "attanomatiko, attano matiṁ paggayha vattā na hotīti attho.",
  "anya-e0103n3:52_0": "“Pubbe vuttakhīṇāsavādayo”tiādi ekaccakhīṇāsavato bahussutova kammaṭṭhānadāne seyyoti",
  "anya-e0103n3:52_1": "dassanatthaṁ āraddhaṁ. Tattha pubbe vuttakhīṇāsavādayoti “yaṁ kammaṭṭhānaṁ gahetukāmo”tiādinā",
  "anya-e0103n3:52_2": "vuttakhīṇāsavādikā. Uggahaparipucchānaṁ visodhitattāti uggahetabbato “uggaho”ti laddhanāmāya",
  "anya-e0103n3:52_3": "kammaṭṭhānupakārāya pāḷiyā, tadatthaṁ paripucchanato “paripucchā”ti laddhasamaññāya",
  "anya-e0103n3:52_4": "atthasaṁvaṇṇanāya ca visesato sodhitattā niggumbaṁ nijjaṭaṁ katvā gahitattā. Ito",
  "anya-e0103n3:52_5": "cito ca suttañca kāraṇañca sallakkhetvāti pañcasupi nikāyesu ito cito ca tassa tassa",
  "anya-e0103n3:52_6": "kammaṭṭhānassa anurūpaṁ suttapadañceva suttānugataṁ yuttiñca suṭṭhu upalakkhetvā.",
  "anya-e0103n3:52_7": "Sappāyāsappāyaṁ yojetvāti yassa kammaṭṭhānaṁ ācikkhati, tassa upakārānupakāraṁ yuttiṁ",
  "anya-e0103n3:52_8": "magganena yojetvā, samādāya vā sammadeva hadaye ṭhapetvāti attho. Mahāmaggaṁ dassentoti",
  "anya-e0103n3:52_9": "kammaṭṭhānavidhiṁ mahāmaggaṁ katvā dassento.",
  "anya-e0103n3:53_0": "Sabbatthāti tattha tattha vihāre. Vattapaṭipattiṁ kurumānenāti paviṭṭhakāle āgantukavattaṁ,",
  "anya-e0103n3:53_1": "nikkhamanakāle gamikavattanti yathārahaṁ taṁ taṁ vattaṁ pūrentena. Sabbapārihāriyatelanti",
  "anya-e0103n3:53_2": "sabbesaṁ aṅgānaṁ, sabbesaṁ vā bhikkhūnaṁ atthāya pariharitabbatelaṁ. Ṭhapemīti anujānāpanaṁ.",
  "anya-e0103n3:53_3": "Yaṁ taṁ sammāvattaṁ paññattanti sambandho. Ekadivasaṁ sāyaṁ vissajjitenāpīti yojanā.",
  "anya-e0103n3:53_4": "Ārocetabbaṁ āgamanakāraṇaṁ. Sappāyavelā sarīracittānaṁ kallasamayo.",
  "anya-e0103n3:54": "Cariyāvaṇṇanā",
  "anya-e0103n3:55_0": "43. Santāne rāgassa ussannabhāvena caraṇaṁ pavatti rāgacariyā, sā sassatāsayādayo",
  "anya-e0103n3:55_1": "viya daṭṭhabbā. Tathā dosacariyādayo. Saṁsaggo sampayogārahavasena veditabbo, yathā",
  "anya-e0103n3:55_2": "“rāgamohacariyā dosamohacariyā”tiādi. Sannipāto ekasantatipariyāpannatāvasena, yathā",
  "anya-e0103n3:55_3": "“rāgadosacariyā rāgadosamohacariyā”tiādi. Imā eva hi sandhāya “aparāpi catasso”ti",
  "anya-e0103n3:55_4": "vuttaṁ. Tathāti yathā rāgādīnaṁ, tathā saddhādīnaṁ saṁsaggasannipātavasena saddhābuddhicariyā",
  "anya-e0103n3:55_5": "saddhāvitakkacariyā buddhivitakkacariyā saddhābuddhivitakkacariyāti. Imā aparāpi",
  "anya-e0103n3:55_6": "catasso. Evanti saṁsaggasannipātavasena. Saṁsagganti saṁsajjanaṁ missīkaraṇaṁ “rāgasaddhācariyā",
  "anya-e0103n3:55_7": "dosasaddhācariyā”tiādinā. Anekāti tesaṭṭhi, tato atirekāpi vā, tā pana asammohantena",
  "anya-e0103n3:55_8": "saṁyuttasuttaṭīkāyaṁ vitthārato dassitāti tattha vuttanayena veditabbā. “Pakatī”ti",
  "anya-e0103n3:55_9": "iminā asati paṭipakkhabhāvanāyaṁ tattha tattha santāne cariyāya sabhāvabhūtataṁ dasseti.",
  "anya-e0103n3:55_10": "Ussannatā aññadhammehi rāgādīnaṁ adhikatā, yato rāgacariyādīnaṁ paccayasamavāye rāgādayo",
  "anya-e0103n3:55_11": "balavanto honti, abhiṇhañca pavattanti. Tāsaṁ vasenāti channaṁ mūlacariyānaṁ vasena",
  "anya-e0103n3:55_12": "chaḷeva puggalā honti. Aññathā anekapuggalā siyuṁ, tathā ca sati adhippetatthasiddhi",
  "anya-e0103n3:55_13": "ca na siyāti adhippāyo.",
  "anya-e0103n3:56_0": "Saddhā balavatī hoti rāgussanne santāne tadanuguṇassa dhammassa niyogato adhikabhāvasambhavato.",
  "anya-e0103n3:56_1": "Tenāha “rāgassa āsannaguṇattā”ti, sinehapariyesanāpariccajanehi sabhāgadhammattāti",
  "anya-e0103n3:56_2": "attho. Sabhāgo hi dūrepi āsanneyevāti sabhāgatālakkhaṇamidha āsannaggahaṇaṁ. Tattha",
  "anya-e0103n3:56_3": "saddhāya siniyhanaṁ pasādavasena akālussiyaṁ alūkhatā, rāgassa pana rañjanavasena.",
  "anya-e0103n3:56_4": "Saddhāya pariyesanaṁ adhimuccanavasena tanninnatā, rāgassa taṇhāyanavasena. Saddhāya",
  "anya-e0103n3:56_5": "apariccajanaṁ okappanavasena anupakkhandanaṁ, rāgassa abhisaṅgavasenāti evaṁ bhinnasabhāvānampi",
  "anya-e0103n3:56_6": "tesaṁ yathā alūkhatādisāmaññena sabhāgatā, evaṁ taṁsamaṅgīnampi puggalānanti āha",
  "anya-e0103n3:56_7": "“rāgacaritassa saddhācarito sabhāgo”ti.",
  "anya-e0103n3:57_0": "Paññā balavatī hoti dosussanne santāne tadanuguṇassa dhammassa niyogato adhikabhāvasambhavato.",
  "anya-e0103n3:57_1": "Tenāha “dosassa āsannaguṇattā”ti, anallīyanapariyesanaparivajjanehi sabhāgadhammattāti",
  "anya-e0103n3:57_2": "attho. Tattha paññāya ārammaṇassa anallīyanaṁ tassa yathāsabhāvāvabodhavasena visaṁsaṭṭhatā,",
  "anya-e0103n3:57_3": "dosassa pana byāpajjanavasena. Paññāya pariyesanaṁ yathābhūtadosapavicayo, dosassa",
  "anya-e0103n3:57_4": "abhūtadosanijigīsā. Paññāya parivajjanaṁ nibbindanādivasena ñāṇutrāso, dosassa ahitādhānavasena",
  "anya-e0103n3:57_5": "chaḍḍananti evaṁ bhinnasabhāvānampi tesaṁ yathā anallīyanādisāmaññena sabhāgatā,",
  "anya-e0103n3:57_6": "evaṁ taṁsamaṅgīnampi puggalānanti āha “dosacaritassa buddhicarito sabhāgo”ti.",
  "anya-e0103n3:58_0": "Antarāyakarā vitakkāti micchāvitakkā micchāsaṅkappā uppajjanti mohussanne santāne",
  "anya-e0103n3:58_1": "tadanuguṇassa dhammassa yebhuyyena pavattisabbhāvato. Tenāha “mohassa āsannalakkhaṇattā”ti,",
  "anya-e0103n3:58_2": "anavaṭṭhānacañcalabhāvehi sabhāgadhammattāti attho. Tattha vitakkassa anavaṭṭhānaṁ",
  "anya-e0103n3:58_3": "parikappavasena savipphāratāya, mohassa sammūḷhatāvasena byākulatāya. Tathā vitakkassa",
  "anya-e0103n3:58_4": "lahuparivitakkanena tadaṅgacalatāya cañcalatā, mohassa anogāḷhatāyāti evaṁ bhinnasabhāvānampi",
  "anya-e0103n3:58_5": "tesaṁ yathā anavaṭṭhānādisāmaññena sabhāgatā, evaṁ taṁsamaṅgīnampi puggalānanti āha",
  "anya-e0103n3:58_6": "“mohacaritassa vitakkacarito sabhāgo”ti.",
  "anya-e0103n3:59_0": "Taṇhā rāgoyeva sabhāvato, tasmā rāgacariyāvinimuttā taṇhācariyā natthīti attho. Taṁsampayuttoti",
  "anya-e0103n3:59_1": "tena rāgena sampayutto, dosādayo viya tena vippayutto natthīti adhippāyo. Tadubhayanti",
  "anya-e0103n3:59_2": "taṇhāmānadvayaṁ. Nātivattatīti sabhāvato, sampayogavasena ca na atikkamitvā vaṭṭati.",
  "anya-e0103n3:59_3": "Kāmañcettha yathā rāgadosehi sampayogavasena saha vattamānassapi mohassa ussannatāvasena",
  "anya-e0103n3:59_4": "visuṁ cariyābhāvo, na kevalaṁ mohasseva, tathā saddhābuddhivitakkānaṁ. Evaṁ rāgena",
  "anya-e0103n3:59_5": "satipi sampayoge mānassāpi visuṁ cariyābhāvo yutto siyā, evaṁ santepi rāgapaṭighamānadiṭṭhivicikicchāvijjānaṁ",
  "anya-e0103n3:59_6": "viya anusayaṭṭho imesaṁ rāgādīnaṁyeva āveṇiko cariyaṭṭhoti, nattheva mānacariyā.",
  "anya-e0103n3:59_7": "Yato cariyā “pakatī”ti vuttā. Pakati ca sabhāvoti. Eteneva diṭṭhiyāpi visuṁ cariyābhāvābhāvo",
  "anya-e0103n3:59_8": "saṁvaṇṇitoti daṭṭhabbo. Aṭṭhakathāyaṁ pana mohacariyantogadhāva diṭṭhicariyāti dassetuṁ",
  "anya-e0103n3:59_9": "“mohanidānattā cā”tiādi vuttaṁ. Tattha ca-saddena sampayogaṁ samuccinoti mohanidānattā,",
  "anya-e0103n3:59_10": "mohasampayuttattā cāti.",
  "anya-e0103n3:60_0": "44.Kiṁ sappāyanti kīdisaṁ senāsanādisappāyaṁ. Pubbāciṇṇaṁ purimajātīsu ācaritaṁ.",
  "anya-e0103n3:60_1": "Ekacceti upatissattheraṁ sandhāyāha. Tena hi vimuttimagge tathā vuttaṁ. Pubbe kirāti",
  "anya-e0103n3:60_2": "kira-saddo arucisūcanattho. Iṭṭhappayogo manāpakiriyā. Subhakammabahulo yebhuyyena",
  "anya-e0103n3:60_3": "sobhanakammakārī. Na sabbe rāgacaritā eva honti, aluddhānampi pubbe iṭṭhappayogasubhakammabahulatāsambhavato,",
  "anya-e0103n3:60_4": "saggā cavitvā idhūpapattisambhavato ca. Etena asati pubbahetuniyāme yathāvuttakāraṇamattena",
  "anya-e0103n3:60_5": "na tesaṁ luddhatā, luddhabhāvahetukā ca rāgacariyāti imamatthaṁ dasseti.",
  "anya-e0103n3:61_0": "Itareti chedanādikammabahulā nirayādito idhūpapannā ca na sabbe dosamohacaritā eva",
  "anya-e0103n3:61_1": "hontīti yojanā. Idhāpi yathāvuttakāraṇassa kodhanabhāve, mūḷhabhāve ca anekantikattā",
  "anya-e0103n3:61_2": "dosamohacaritatāyapi anekaṁsikatā veditabbā. Dhātūnaṁ ussadaniyamo yadi pamāṇato,",
  "anya-e0103n3:61_3": "so natthi, atha sāmatthiyato, sopi ekaṁsiko na upalabbhatīti dassento āha “yathāvutteneva",
  "anya-e0103n3:61_4": "nayena ussadaniyamo nāma natthī”ti. Tattha yathāvuttenevāti “dvinnaṁ pana dhātūna”ntiādinā",
  "anya-e0103n3:61_5": "vuttappakāreneva. Dosaniyameti semhādidosādhikatāya rāgādicarito hotīti dosavasena",
  "anya-e0103n3:61_6": "cariyāniyame “semhādhiko rāgacarito”ti vatvā puna “semhādhiko mohacarito”ti, “vātādhiko",
  "anya-e0103n3:61_7": "mohacarito”ti vatvā puna “vātādhiko rāgacarito”ti ca vuttattā tampi dosavasena niyamavacanaṁ",
  "anya-e0103n3:61_8": "pubbāparaviruddhameva. Aparicchinnavacananti paricchedakārikāya paññāya na paricchinditvā",
  "anya-e0103n3:61_9": "vuttavacanaṁ, anupaparikkhitavacananti attho.",
  "anya-e0103n3:62_0": "Ussadakittaneti vipākakathāyaṁ gahitaussadakittane. Pubbahetuniyāmenāti purimabhave",
  "anya-e0103n3:62_1": "pavattalobhādihetuniyāmena. Niyāmoti ca tesaṁyeva lobhādīnaṁ paṭiniyato lubbhanādisabhāvo",
  "anya-e0103n3:62_2": "daṭṭhabbo. Lobho ussado etesanti lobhussadā, ussannalobhā, lobhādhikāti attho. Amohussadā",
  "anya-e0103n3:62_3": "cāti ettha ca-saddo sampiṇḍanattho. Tena ye ime lobhussadatādīnaṁ paccekaṁ vomissato",
  "anya-e0103n3:62_4": "ca cuddasa pabhedā icchitā, te anavasesato sampiṇḍeti yathāvuttesu chasveva tesaṁ",
  "anya-e0103n3:62_5": "antogadhattā. Phalabhūtā cettha lobhussadatādayo daṭṭhabbā.",
  "anya-e0103n3:63_0": "Idāni taṁ nesaṁ lobhussadatādīnaṁ paccekaṁ vomissakatādiṁ vibhāgena dassetuṁ “yassa",
  "anya-e0103n3:63_1": "hī”tiādi āraddhaṁ. Kammāyūhanakkhaṇeti kammakaraṇavelāyaṁ. Lobho balavāti lobho tajjāya",
  "anya-e0103n3:63_2": "paccayasāmaggiyā sāmatthiyato adhiko hoti. Alobho mandoti tappaṭipakkho alobho dubbalo.",
  "anya-e0103n3:63_3": "Kathaṁ panete lobhālobhā aññamaññaṁ ujuvipaccanīkabhūtā ekakkhaṇe pavattantīti? Na",
  "anya-e0103n3:63_4": "kho panetaṁ evaṁ daṭṭhabbaṁ “ekakkhaṇe pavattantī”ti. Nikantikkhaṇaṁ pana āyūhanapakkhiyameva",
  "anya-e0103n3:63_5": "katvā evaṁ vuttaṁ. Eseva nayo sesesupi. Pariyādātunti abhibhavituṁ na sakkoti. Yo",
  "anya-e0103n3:63_6": "hi “evaṁsundaraṁ evaṁvipulaṁ evaṁmahagghañca na sakkā dātu”ntiādinā amuttacāgatādivasena",
  "anya-e0103n3:63_7": "pavattāya cetanāya sampayutto alobho, so sammadeva lobhaṁ pariyādātuṁ na sakkoti.",
  "anya-e0103n3:63_8": "Dosamohānaṁ anuppattiyā, tādisapaccayalābhena ca adosāmohā balavanto. Tasmāti lobhādosāmohānaṁ",
  "anya-e0103n3:63_9": "balavabhāvato, alobhadosamohānañca dubbalabhāvatoti vuttameva kāraṇaṁ paccāmasati.",
  "anya-e0103n3:63_10": "Soti taṁsamaṅgīpuggalo. Tena kammenāti tena lobhādiupanissayavatā kusalakammunā.",
  "anya-e0103n3:63_11": "Sukhasīloti sakhilo. Tamevatthaṁ “akkodhano”ti pariyāyena vadati.",
  "anya-e0103n3:64_0": "Purimanayenevāti pubbe vuttanayānusārena mandā alobhādosā lobhadose pariyādātuṁ na",
  "anya-e0103n3:64_1": "sakkonti, amoho pana balavā mohaṁ pariyādātuṁ sakkotīti evaṁ tattha tattha vāre yathārahaṁ",
  "anya-e0103n3:64_2": "atidesattho veditabbo. Duṭṭhoti kodhano. Dandhoti mandapañño. Sīlakoti sukhasīlo.",
  "anya-e0103n3:65_0": "Ettha ca lobhavasena, dosamohalobhadosalobhamohadosamohalobhadosamohavasenāti tayo",
  "anya-e0103n3:65_1": "ekakā, tayo dukā, eko tikoti lobhādiussadavasena akusalapakkheyeva satta vārā, tathā",
  "anya-e0103n3:65_2": "kusalapakkhe alobhādiussadavasenāti cuddasa vārā labbhanti. Tattha alobhadosāmohā,",
  "anya-e0103n3:65_3": "alobhādosamohā, alobhadosamohā balavantoti āgatehi kusalapakkhe tatiyadutiyapaṭhamavārehi",
  "anya-e0103n3:65_4": "dosussadamohussadadosamohussadavārā gahitā eva honti, tathā akusalapakkhe lobhādosamohā,",
  "anya-e0103n3:65_5": "lobhadosāmohā, lobhādosāmohā balavantoti āgatehi tatiyadutiyapaṭhamavārehi adosussadaamohussadaadosāmohussadavārā",
  "anya-e0103n3:65_6": "gahitā evāti akusalakusalapakkhesu tayo tayo vāre antogadhe katvā aṭṭheva vārā dassitā.",
  "anya-e0103n3:65_7": "Ye pana ubhayesaṁ missatāvasena lobhālobhussadavārādayo apare ekūnapaññāsa vārā dassetabbā,",
  "anya-e0103n3:65_8": "te alabbhanato eva na dassitā. Na hi ekasmiṁ santāne antarena avatthantaraṁ “lobho",
  "anya-e0103n3:65_9": "ca balavā, alobho cā”tiādi yujjatīti, paṭipakkhavasena vā hi etesaṁ balavadubbalabhāvo,",
  "anya-e0103n3:65_10": "sahajātadhammavasena vā. Tattha lobhassa tāva paṭipakkhavasena alobhena anadhibhūtatāya",
  "anya-e0103n3:65_11": "balavabhāvo, tathā dosamohānaṁ adosāmohehi. Alobhādīnaṁ pana lobhādiabhibhavanato,",
  "anya-e0103n3:65_12": "sabbesañca samānajātiyamabhibhuyya pavattivasena sahajātadhammato balavabhāvo. Tena",
  "anya-e0103n3:65_13": "vuttaṁ aṭṭhakathāyaṁ “lobho balavā alobho mando, adosāmohā balavanto dosamohā mandā”ti.",
  "anya-e0103n3:65_14": "So ca nesaṁ mandabalavabhāvo purimūpanissayato tathā āsayassa paribhāvitatāya veditabbo.",
  "anya-e0103n3:66_0": "Yo luddhoti vuttoti yo ussadakittane “luddho”ti vutto, ayaṁ idha cariyāvicāre “rāgacarito”ti",
  "anya-e0103n3:66_1": "veditabbo. Duṭṭhadandhāti “duṭṭho, dandho”ti ca vuttā yathākkamaṁ dosamohacaritā.",
  "anya-e0103n3:66_2": "Paññavāti sātisayaṁ sappañño. Yato saddhāvitakkesu vijjamānesupi buddhicaritoti vuccati.",
  "anya-e0103n3:66_3": "Alobhādosānaṁ balavabhāvo saddhūpanissayatāya vinā na hotīti āha “aluddhaaduṭṭhā",
  "anya-e0103n3:66_4": "pasannapakatitāya saddhācaritā”ti.",
  "anya-e0103n3:67_0": "Ayañca nayo sādhāraṇato vuttoti nibbattitapubbahetuniyāmavaseneva buddhicaritādikepi",
  "anya-e0103n3:67_1": "dassetuṁ “yathā vā”tiādi vuttaṁ. Tattha amohaparivārenāti amohaparikkhittena, upanissayato",
  "anya-e0103n3:67_2": "sampayogato ca paññāya abhisaṅkhatenāti attho. Sesapadattayepi eseva nayo. Lobhādinā",
  "anya-e0103n3:67_3": "vomissaparivārenāti ettha lobhamohādinā aññamaññaaviruddhavomissaparivārenāti attho.",
  "anya-e0103n3:67_4": "Avirodho ca yugaggāhavasena appavattiyā veditabbo. Tathā hi saddhānusāridhammānusārigottāni",
  "anya-e0103n3:67_5": "aññamaññampi bhinnasabhāvāneva. Ekaṁsena ca missakacariyāpi sampaṭicchitabbā pubbahetuniyāmena",
  "anya-e0103n3:67_6": "cariyāsiddhito. Tathā ceva ussadakittanaṁ pavattaṁ yathārahaṁ lobhālobhādīnaṁ vipākassa",
  "anya-e0103n3:67_7": "paccayabhāvato. Tenāha paṭisambhidāmagge –",
  "anya-e0103n3:68_0": "“Gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti?",
  "anya-e0103n3:68_1": "Kusalakammassa javanakkhaṇe tayo hetū kusalā tasmiṁ khaṇe jātacetanāya sahajātapaccayā",
  "anya-e0103n3:68_2": "honti, tena vuccati kusalamūlapaccayāpi saṅkhārā. Nikantikkhaṇe dve hetū akusalā",
  "anya-e0103n3:68_3": "tasmiṁ khaṇe jātacetanāya sahajātapaccayā honti, tena vuccati akusalamūlapaccayāpi",
  "anya-e0103n3:68_4": "saṅkhārā. Paṭisandhikkhaṇe tayo hetū abyākatā tasmiṁ khaṇe jātacetanāya sahajātapaccayā",
  "anya-e0103n3:68_5": "honti, tena vuccati nāmarūpapaccayāpi viññāṇaṁ, viññāṇapaccayāpi nāmarūpa”nti –",
  "anya-e0103n3:69_0": "Ādi. Pubbahetuniyāmena ca yathā tihetukassa paññāveyyattiyaṁ, na tathā duhetukassa.",
  "anya-e0103n3:69_1": "Yathā ca duhetukassa itikattabbatā nepakkaṁ, na tathā ahetukassa. Evaṁ lobhussadādayo",
  "anya-e0103n3:69_2": "puggalā rāgacaritādayo hontīti niṭṭhamettha gantabbanti. Yathāvuttamatthaṁ nigamavasena",
  "anya-e0103n3:69_3": "dassetuṁ “evaṁ lobhādīsū”tiādi vuttaṁ.",
  "anya-e0103n3:70_0": "45.Tatrāti tasmiṁ pucchāvacane. Nayoti jānananayo. Puggalādhiṭṭhānena vuttopi attho",
  "anya-e0103n3:70_1": "dhammamukheneva paññāyatīti dhammādhiṭṭhānenāha “cariyāyo vibhāvaye”ti. Pakatigamanenāti",
  "anya-e0103n3:70_2": "akittimena sabhāvagamanena. Cāturiyenāti cāturabhāvena siṅgārena. Ukkuṭikanti asamphuṭṭhamajjhaṁ.",
  "anya-e0103n3:70_3": "Khaṇanto viyāti bhūmiṁ khaṇanto viya. Anukaḍḍhitanti pādanikkhepasamaye kaḍḍhanto",
  "anya-e0103n3:70_4": "viya pādaṁ nikkhipati. Tenassa padaṁ anukaḍḍhitaṁ pacchato añchitaṁ hoti. Paribyākulāyāti",
  "anya-e0103n3:70_5": "parito āluḷitāya. Chambhito viyāti vitthāyanto viya. Bhīto viyāti keci. Sahasānupīḷitanti",
  "anya-e0103n3:70_6": "aggapādena, paṇhiyā ca sahasāva sannirujjhitaṁ. Vivaṭṭacchadassāti vinivaṭṭacchadanassa",
  "anya-e0103n3:70_7": "pahīnakilesassa. Idamīdisaṁ padanti bhagavato padaṁ disvā vadati.",
  "anya-e0103n3:71_0": "Pāsādikanti pasādāvahaṁ. Madhurākāranti iṭṭhākāraṁ. Thaddhākāranti thambhitākāraṁ.",
  "anya-e0103n3:71_1": "Ataramānoti nataramāno, saṇikanti attho. Samodhāyāti sammadeva odhāya avikkhipitvā.",
  "anya-e0103n3:71_2": "Nipajjitvāti kāyapasāraṇalakkhaṇāya nipajjāya seyyāya nipajjitvā sayati niddāyati.",
  "anya-e0103n3:71_3": "Pakkhittakāyoti avakkhittakāyo avaso viya sahasā patitakāyo. Dussaṇṭhānanti virūpasannivesaṁ.",
  "anya-e0103n3:71_4": "Vikkhittakāyoti ito cito ca khittaaṅgapaccaṅgo.",
  "anya-e0103n3:72": "Samparivattakanti samparivattitvā. Āloḷayamāno vālikākacavarāni ākulayanto.",
  "anya-e0103n3:73_0": "Nipuṇamadhurasamasakkaccakārīti sukosallaṁ sundaraṁ avisamaṁ sābhisaṅkhārañca karaṇasīlo.",
  "anya-e0103n3:73_1": "Gāḷhathaddhavisamakārīti thiraṁ asithilaṁ visamañca karaṇasīlo. Aparicchinnaṁ apariniṭṭhitaṁ.",
  "anya-e0103n3:74": "Mukhapūrakanti mukhassa pūraṇaṁ mahantaṁ. Arasapaṭisaṁvedīti narasapaṭisaṁvedī. Bhājane chaḍḍentoti bhojanabhājane sitthāni chaḍḍento. Mukhaṁ makkhentoti bahimukhaṁ makkhento.",
  "anya-e0103n3:75": "Kilantarūpoviyāti tassa asahanena khedappatto viya. Aññāṇupekkhāyāti aññāṇabhūtāya upekkhāya. Aññāṇasaṅkhātāya upekkhāyāti keci.",
  "anya-e0103n3:76_0": "Māyādīsu santadosapaṭicchadanalakkhaṇā māyā. Asantaguṇapakāsanalakkhaṇaṁ sāṭheyyaṁ.",
  "anya-e0103n3:76_1": "Unnatilakkhaṇo māno. Asantaguṇasambhāvanāmukhena paṭiggahaṇe amattaññutālakkhaṇā",
  "anya-e0103n3:76_2": "pāpicchatā. Santaguṇasambhāvanāmukhena paṭiggahaṇe amattaññutālakkhaṇā mahicchatā.",
  "anya-e0103n3:76_3": "Sakalābhena asantussanalakkhaṇā asantuṭṭhitā. Vijjhanaṭṭhena siṅgaṁ, siṅgāratānāgarikabhāvasaṅkhātaṁ",
  "anya-e0103n3:76_4": "kilesasiṅgaṁ. Attano sarīrassa, cīvarādiparikkhārassa ca maṇḍanavasena pavattaṁ loluppaṁ",
  "anya-e0103n3:76_5": "cāpalyaṁ. Evamādayoti ettha ādi-saddena ahirikānottappamadappamādādayo saṅgayhanti.",
  "anya-e0103n3:77_0": "Parāparādhassa upanayhanalakkhaṇo upanāho. Paresaṁ guṇamakkhaṇalakkhaṇo makkho. Parassa",
  "anya-e0103n3:77_1": "guṇe ḍaṁsitvā apanento viya yugaggāhalakkhaṇo paḷāso. Parasampattiusūyanalakkhaṇā",
  "anya-e0103n3:77_2": "issā. Attasampattinigūhanalakkhaṇaṁ macchariyaṁ. Idha ādi-saddena dovacassatāpāpamittatādīnaṁ saṅgaho daṭṭhabbo.",
  "anya-e0103n3:78_0": "Anussāhanaṁ thinaṁ. Asattivighāto middhaṁ. Cetaso avūpasamo uddhaccaṁ. Vippaṭisāro",
  "anya-e0103n3:78_1": "kukkuccaṁ. Saṁsayo vicikicchā. Ayoniso daḷhaggāho ādhānaggāhitā. Yathāgahitassa micchāgāhassa",
  "anya-e0103n3:78_2": "dubbiveṭhiyatā duppaṭinissaggiyatā. Idha ādi-saddena muṭṭhasaccaasampajaññādīnaṁ saṅgaho daṭṭhabbo.",
  "anya-e0103n3:79": "Muttacāgatāti vissaṭṭhacāgatā nissaṅgapariccāgo. Yathā māyādayo, tathā pavattā akusalakkhandhā, yathā ariyānaṁ dassanakāmatādayo, tathā pavattā kusalakkhandhā veditabbā.",
  "anya-e0103n3:80_0": "Pasādanīyaṭṭhānaṁ nāma vatthuttayaṁ. Saṁvejanīyaṭṭhānāni jātiādīni. Kusalānuyogeti",
  "anya-e0103n3:80_1": "kusaladhammabhāvanāyaṁ. “Evañca evañca karissāmī”ti kiccānaṁ rattibhāge parivitakkanaṁ",
  "anya-e0103n3:80_2": "rattiṁ dhūmāyanā. Tathāvitakkitānaṁ tesaṁ divasabhāge anuṭṭhānaṁ divā pajjalanā.",
  "anya-e0103n3:80_3": "Hurāhuraṁ dhāvanāti ito cito ca tattha tattha ārammaṇe cittavosaggo. Tenevāha “idaṁ",
  "anya-e0103n3:80_4": "pure cittamacāri cārikaṁ, yenicchakaṁ yatthakāmaṁ yathāsukha”nti, “cittamassa vidhāvatī”ti ca.",
  "anya-e0103n3:81_0": "Dhammappavattidassanādi ca pāḷiyaṁ, aṭṭhakathāyañca anāgatamevāti na sakkā vattunti",
  "anya-e0103n3:81_1": "“sabbākārenā”ti vuttaṁ. Kiñci kiñci āgatampi atthevāti hi adhippāyo. “Na sārato paccetabba”nti",
  "anya-e0103n3:81_2": "vatvā tattha kāraṇaṁ dassento “rāgacaritassa hī”tiādimāha. Appamādavihārinoti tattha",
  "anya-e0103n3:81_3": "vinidhāya bhāvaṁ paṭipajjanena appamādakārino. Bhinnalakkhaṇā iriyāpathādayoti cāturiyena",
  "anya-e0103n3:81_4": "acāturiyena saṇikaṁ, sahasā ca gamanādayo. Na upapajjantīti na yujjanti. Pucchitvā",
  "anya-e0103n3:81_5": "jānitabbanti dhammappavattiādiṁ pucchitvā jānitabbaṁ.",
  "anya-e0103n3:82_0": "46.Sappāyaṁ hitaṁ, kilesavighātīti attho. Adhotavedikanti aparisuddhaparikkhepavedikaṁ.",
  "anya-e0103n3:82_1": "Bhūmaṭṭhakanti bhūmitaleyeva uṭṭhāpitaṁ uparimatalarahitaṁ. Ekato onatassa pabbatapādassa",
  "anya-e0103n3:82_2": "heṭṭhābhāgo akatabhittibhūmiparikammo akatapabbhāro. Jatukābharitanti adhomukhāhi",
  "anya-e0103n3:82_3": "olambamānamukhāhi khuddakavaggulīhi paripuṇṇaṁ. Oluggavilugganti chinnabhinnaṁ. Ujjaṅgalaṁ",
  "anya-e0103n3:82_4": "lūkhadhūsaraṁ chāyūdakarahitaṁ. Sīhabyagghādibhayena sāsaṅkaṁ. Durūpanti virūpaṁ.",
  "anya-e0103n3:82_5": "Dubbaṇṇanti asundaravaṇṇaṁ, dussaṇṭhānaṁ vā. Jālākārena katapūvaṁ jālapūvaṁ. Sāṇi",
  "anya-e0103n3:82_6": "viya kharasamphassanti sāṇiphalako viya dukkhasamphassaṁ. Bhārikabhāvena, antarantarā",
  "anya-e0103n3:82_7": "tunnakaraṇena ca kicchapariharaṇaṁ. Āṇigaṇṭhikāhatoti āṇinā, gaṇṭhiyā ca hatasobho.",
  "anya-e0103n3:82_8": "Idaṁ rāgacaritassa sappāyaṁ, evamassa kilesasamudācāro na hotīti adhippāyo. Eseva nayo sesesupi.",
  "anya-e0103n3:83_0": "Disāmukhanti disābhimukhaṁ, abbhokāsābhimukhanti adhippāyo. Mahākasiṇanti mahantaṁ",
  "anya-e0103n3:83_1": "kasiṇamaṇḍalaṁ. Sesaṁ senāsanādīsu yaṁ vattabbaṁ mohacaritassa, taṁ dosacaritassa vuttasadisameva.",
  "anya-e0103n3:84": "Vitakkavidhāvanasseva paccayo hoti yathā taṁ āyasmato meghiyattherassa. Darīmukheti pabbatavivare. Parittanti suppasarāvamattaṁ.",
  "anya-e0103n3:85_0": "Pabhedaparicchedato nidānaparicchedato vibhāvanaparicchedato sappāyaparicchedatoti",
  "anya-e0103n3:85_1": "paccekaṁ pariccheda-saddo yojetabbo. Vibhāvanāti “ayaṁ rāgacarito”tiādinā jānanavibhāvanā.",
  "anya-e0103n3:85_2": "Ekaccakasiṇānussatiṭṭhānamattassa pasaṅgena kathitattā vuttaṁ “na ca tāva cariyānukūlaṁ",
  "anya-e0103n3:85_3": "kammaṭṭhānaṁ sabbākārena āvikata”nti.",
  "anya-e0103n3:86": "Cattālīsakammaṭṭhānavaṇṇanā",
  "anya-e0103n3:87_0": "47.Saṅkhātaniddesatoti saṅkhātānaṁ “cattālīsāyā”ti saṅkhyāvasena gahitānaṁ uddiṭṭhānaṁ",
  "anya-e0103n3:87_1": "niddesato. “Ettha ettakāni upacārajjhānāvahāni, ettakāni appanājjhānāvahānī”ti upacārappanāvahato.",
  "anya-e0103n3:87_2": "“Ettakāni ekajjhānikāni, ettakāni dukatikajjhānikāni, ettakāni sakalajjhānikānī”ti",
  "anya-e0103n3:87_3": "jhānappabhedato. “Etesu aṅgasamatikkamo, etesu ārammaṇasamatikkamo”ti evaṁ samatikkamato.",
  "anya-e0103n3:87_4": "“Ettakānettha vaḍḍhetabbāni, ettakāni na vaḍḍhetabbānī”ti vaḍḍhanāvaḍḍhanato. Ārammaṇatoti",
  "anya-e0103n3:87_5": "sabhāvadhammanimittanavattabbavasena, calitācalitavasena ca ārammaṇavibhāgato. Bhūmitoti",
  "anya-e0103n3:87_6": "kāmāvacarādibhūmivibhāgato. Gahaṇatoti diṭṭhādivasena gahaṇavibhāgato. Paccayatoti",
  "anya-e0103n3:87_7": "āruppādīnaṁ yathārahaṁ paccayabhāvato. Cariyānukūlatoti rāgacariyādīnaṁ anukūlabhāvato.",
  "anya-e0103n3:88_0": "Kammaṭṭhānānīti ārammaṇabhāvena yogakammassa pavattiṭṭhānāni. Catukkajjhānikāti catubbidharūpāvacarajjhānavanto,",
  "anya-e0103n3:88_1": "tesaṁ ārammaṇabhūtāti attho. Catukkanayavasena cetaṁ vuttaṁ. Tikacatukkajjhānikesūti",
  "anya-e0103n3:88_2": "tikajjhānikesu purimesu brahmavihāresu, catukkajjhānikesu ānāpānakasiṇesu. Sesesūti",
  "anya-e0103n3:88_3": "vuttāvasesesu ekavīsatiyā kammaṭṭhānesu.",
  "anya-e0103n3:89_0": "Dibbacakkhunā diṭṭhahadayarūpassa sattassa cittaṁ ādikammiko cetopariyañāṇena paricchindituṁ",
  "anya-e0103n3:89_1": "sakkoti, na itarassāti kasiṇapharaṇaṁ cetopariyañāṇassa paccayo hoti. Tena vuttaṁ",
  "anya-e0103n3:89_2": "“parasattānañca cetasā cittamaññātuṁ samattho hotī”ti. Okāsena paricchinnattāti attano",
  "anya-e0103n3:89_3": "ṭhitokāsena paricchinnattā. Tathā uggahakosallassa sampāditattā paricchinnākāreneva",
  "anya-e0103n3:89_4": "tāni upatiṭṭhanti, tasmā na tattha vaḍḍhanāti adhippāyo. Sace pana koci vaḍḍheyya,",
  "anya-e0103n3:89_5": "na tena koci guṇoti dassento āha “ānisaṁsābhāvā cā”ti. “Tesu panā”tiādinā tameva",
  "anya-e0103n3:89_6": "ānisaṁsābhāvaṁ vivarati. Yasmā vaḍḍhitesu kuṇaparāsiyeva vaḍḍhati, avaḍḍhitepi kāmarāgavikkhambhanā",
  "anya-e0103n3:89_7": "hotiyeva, tasmā ānisaṁsābhāvo. Vibhūtāti vipulārammaṇatāya supākaṭā, vaḍḍhitanimittatāya",
  "anya-e0103n3:89_8": "appamāṇārammaṇabhāvena paribyattāti attho.",
  "anya-e0103n3:90_0": "Kevalanti sakalaṁ anavasesaṁ. “Pathaviṁ ima”nti vacanaṁ upaṭṭhānākārena vuttaṁ, na",
  "anya-e0103n3:90_1": "nimittassa vaḍḍhanenāti adhippāyo. Lābhittāti sātisayaṁ lābhitāya, ukkaṁsagatavasibhāvatoti",
  "anya-e0103n3:90_2": "attho. Thero hi paramāya vasipattiyā assamaṇḍale assaṁ sārento viya yattha tattha",
  "anya-e0103n3:90_3": "nisinnopi ṭhitopi taṁ jhānaṁ samāpajjateva. Tenassa samantato nimittaṁ vaḍḍhitaṁ",
  "anya-e0103n3:90_4": "viya upaṭṭhāsi. Tena vuttaṁ “sabbadisāsū”tiādi.",
  "anya-e0103n3:91_0": "Vuttāti dhammasaṅgahe vuttā. Mahanteti vipule. Ninnathalādivasena hi ekadese aṭṭhatvā",
  "anya-e0103n3:91_1": "samantato gahaṇavasena sakalasarīre nimittaṁ gaṇhantassa taṁ mahantaṁ hoti. Mahante",
  "anya-e0103n3:91_2": "vā sarīre. Appaketi sarīrassa ekadese nimittaṁ gaṇhātīti yojanā. Appake vā khuddake",
  "anya-e0103n3:91_3": "dārakasarīre. Etanti asubhanimittaṁ. Ādīnavanti “asubharāsi eva vaḍḍhati, na ca koci",
  "anya-e0103n3:91_4": "ānisaṁso”ti vuttaṁ ādīnavaṁ.",
  "anya-e0103n3:92_0": "Sesānipi na vaḍḍhetabbānīti saṅkhepato vuttamatthaṁ upapattito vivarituṁ “kasmā”tiādi",
  "anya-e0103n3:92_1": "vuttaṁ. Picupiṇḍādivasena upaṭṭhahantampi nimittaṁ vātasaṅghātasannissayanti katvā",
  "anya-e0103n3:92_2": "vuttaṁ “vātarāsiyeva vaḍḍhatī”ti. Okāsena paricchinnanti nāsikaggamukhanimittādiokāsena",
  "anya-e0103n3:92_3": "saparicchedaṁ. Vāyokasiṇavaḍḍhane viya na ettha koci guṇo, kevalaṁ vātavaḍḍhanamevāti",
  "anya-e0103n3:92_4": "āha “sādīnavattā”ti. Tesanti brahmavihārānaṁ. Nimittanti ārammaṇaṁ. Na ca tena attho",
  "anya-e0103n3:92_5": "atthīti tena sattarāsivaḍḍhanena pathavīkasiṇādivaḍḍhane viya kiñci payojanaṁ natthi.",
  "anya-e0103n3:92_6": "Pariggahavasenāti apariggahitassa bhāvanāvisayassa pariggahavasena, na nimittavaḍḍhanavasena.",
  "anya-e0103n3:92_7": "Tenāha “ekāvāsadviāvāsādinā”tiādi. Etthāti brahmavihārabhāvanāyaṁ. Yadayanti yaṁ",
  "anya-e0103n3:92_8": "paṭibhāganimittaṁ ayaṁ yogī. Sīmāsambhedeneva hettha upacārajjhānuppatti, na nimittuppattiyā.",
  "anya-e0103n3:92_9": "Yadi evaṁ kathaṁ parittādiārammaṇatā jhānassāti āha “parittaappamāṇārammaṇatāpettha",
  "anya-e0103n3:92_10": "pariggahavasenā”ti, katipaye satte pariggahetvā pavattā mettādayo parittārammaṇā,",
  "anya-e0103n3:92_11": "bahuke appamāṇārammaṇāti attho. Ākāsaṁ kasiṇugghāṭimattā na vaḍḍhetabbanti yojanā.",
  "anya-e0103n3:92_12": "Vakkhati vā yaṁ tena sambandhitabbaṁ. Parikappajameva ārammaṇaṁ vaḍḍhetuṁ sakkā,",
  "anya-e0103n3:92_13": "na itaranti āha “na hi sakkā sabhāvadhammaṁvaḍḍhetu”nti. Āruppānaṁ parittaappamāṇārammaṇatā",
  "anya-e0103n3:92_14": "parittakasiṇugghāṭimākāse, vipulakasiṇugghāṭimākāse ca pavattiyā veditabbā. Sesāni",
  "anya-e0103n3:92_15": "buddhānussatiādīni dasa kammaṭṭhānāni. Animittattāti paṭibhāganimittābhāvā.",
  "anya-e0103n3:93_0": "Paṭibhāganimittārammaṇānīti paṭibhāganimittabhūtāni ārammaṇāni. Sesāni aṭṭhārasa.",
  "anya-e0103n3:93_1": "Sesāni chāti cattāro brahmavihārā, ākāsānañcāyatanaṁ, ākiñcaññāyatananti imāni sesāni",
  "anya-e0103n3:93_2": "cha. Vissandamānapubbatāya vipubbakaṁ. Paggharamānalohitatāya lohitakaṁ. Kimīnaṁ",
  "anya-e0103n3:93_3": "pacalanena puḷuvakaṁ, calitārammaṇaṁ vuttaṁ. Vātapānavivarādīhi antopaviṭṭhassa sūriyālokādikassa",
  "anya-e0103n3:93_4": "calanākāro paññāyatīti obhāsamaṇḍalārammaṇampi calitārammaṇaṁ vuttaṁ. Pubbabhāgeti",
  "anya-e0103n3:93_5": "paṭibhāganimittappavattiyā pubbabhāge. Sannisinnamevāti santaṁ niccalameva.",
  "anya-e0103n3:94": "Devesūti kāmāvacaradevesu, tattha asubhānaṁ paṭikūlassa ca āhārassa abhāvato. Assāsapassāsānaṁ brahmaloke abhāvato “ānāpānassati cā”ti vuttaṁ.",
  "anya-e0103n3:95_0": "Diṭṭhenāti diṭṭhena vatthunā kāraṇabhūtena. Gahetabbānīti uggahetabbāni, uppādetabbauggahanimittānīti",
  "anya-e0103n3:95_1": "attho. Tenāha “pubbabhāge”tiādi. Tassāti kāyagatāsatiyā. Ucchusassādīnaṁ pattesu",
  "anya-e0103n3:95_2": "pacalamānavaṇṇaggahaṇamukhena vā tassa gahetabbattā vuttaṁ “vāyokasiṇaṁ diṭṭhaphuṭṭhenā”ti.",
  "anya-e0103n3:95_3": "Na ādikammikena gahetabbānīti ādikammikena na gahetabbāni, bhāvanārambhavasena na",
  "anya-e0103n3:95_4": "paṭṭhapetabbāni, heṭṭhime tayo brahmavihāre, kasiṇesu rūpāvacaracatutthajjhānañca",
  "anya-e0103n3:95_5": "anadhigantvā sampādetuṁ asakkuṇeyyattā.",
  "anya-e0103n3:96": "Imesu pana kammaṭṭhānesūti ettha kammaṭṭhānaggahaṇena yathārahaṁ ārammaṇānaṁ, jhānānañca gahaṇaṁ veditabbaṁ. Sukhavihārassāti diṭṭhadhammasukhavihārassa.",
  "anya-e0103n3:97_0": "“Ekādasa kammaṭṭhānāni anukūlānī”ti ujuvipaccanīkavasena cetaṁ vuttaṁ. Evaṁ sesesupi.",
  "anya-e0103n3:97_1": "Vakkhati hi “sabbañceta”ntiādi. Anukūlāni rāgavikkhambhanassa upāyabhāvato. Aṭṭha",
  "anya-e0103n3:97_2": "anukūlānīti yojanā. Evaṁ sesesu. Ekanti idaṁ anussatiapekkhaṁ anussatīsu ekanti,",
  "anya-e0103n3:97_3": "na mohacaritavitakkacaritāpekkhaṁ tesaṁ aññassāpi anukūlassa alabbhanato. “Saddhācaritassapurimā",
  "anya-e0103n3:97_4": "cha anussatiyo”ti idaṁ atisappāyavasena vuttaṁ. Imasseva ujuvipaccanīkaṁ imassa atisappāyanti",
  "anya-e0103n3:97_5": "gahetabbassa visesassa abhāvato sabbacaritānaṁ anukūlāni. Parittanti sarāvamattaṁ,",
  "anya-e0103n3:97_6": "appamāṇanti tato adhikapamāṇaṁ. Parittaṁ vā suppasarāvamattaṁ, appamāṇaṁ adhikapamāṇaṁ",
  "anya-e0103n3:97_7": "khalamaṇḍalādikasiṇabhāvena pariggahitaṁ.",
  "anya-e0103n3:98_0": "Cattāro dhammāti cattāro manasikaraṇīyā dhammā. Uttarīti sīlasampadā, kalyāṇamittatā,",
  "anya-e0103n3:98_1": "sappāyadhammassavanaṁ, vīriyaṁ; paññāti imesu pañcasu dhammesu patiṭṭhānato upari.",
  "anya-e0103n3:98_2": "Asubhāti asubhabhāvanā ekādasasu asubhakammaṭṭhānesu bhāvanānuyogā. Mettāti anodhiso,",
  "anya-e0103n3:98_3": "odhiso vā pavattā mettābhāvanā. Ānāpānassatīti soḷasavatthukā ānāpānassatisamādhibhāvanā.",
  "anya-e0103n3:98_4": "Vitakkupacchedāyāti micchāvitakkānaṁ upacchindanatthāya. Aniccasaññāti “sabbe saṅkhārā",
  "anya-e0103n3:98_5": "aniccā”ti evaṁ pavattā aniccānupassanā. Asmimānasamugghātāyāti “asmī”ti uppajjanakassa",
  "anya-e0103n3:98_6": "navavidhassāpi mānassa samucchindanāya. Ettha hi ekasseva cattāro dhammā bhāvetabbā",
  "anya-e0103n3:98_7": "vuttā, na ekassa catucariyatāya. Tena viññāyati “sabbānipi kammaṭṭhānāni sabbākusalavikkhambhanāni",
  "anya-e0103n3:98_8": "sabbakusalaparibrūhanānī”ti.",
  "anya-e0103n3:99_0": "Ekasseva satta kammaṭṭhānāni vuttāni, na cāyasmā rāhulo sabbacaritoti adhippāyo.",
  "anya-e0103n3:99_1": "Vacanamatteti “asukakammaṭṭhānaṁ asukacaritassa anukūla”nti evaṁ vuttavacanamatte.",
  "anya-e0103n3:99_2": "Adhippāyoti tathāvacanassa adhippāyo. So pana “sabbañceta”ntiādinā vibhāvito eva.",
  "anya-e0103n3:100_0": "48. “Piyo garū”tiādinā vuttappakāraṁ kalyāṇamittaṁ. “Attano pattacīvaraṁ sayameva",
  "anya-e0103n3:100_1": "gahetvā”tiādinā vuttanayena upasaṅkamitvā. Somanassameva uppajjati “evaṁ bahuparissayoyaṁ",
  "anya-e0103n3:100_2": "attabhāvo ṭhāneyeva mayā niyyātito”ti. Tenāha “yathā hī”tiādi.",
  "anya-e0103n3:101_0": "Atajjanīyoti na tajjetabbo na niggahetabbo. Svāyaṁ atajjanīyabhāvo dovacassatāya",
  "anya-e0103n3:101_1": "vā siyā, ācariye aniviṭṭhapematāya vāti tadubhayaṁ dassetuṁ “dubbaco vā”tiādi vuttaṁ.",
  "anya-e0103n3:101_2": "Yo hi ācariyena tajjiyamāno kopañca dosañca apaccayañca pātukaroti, yo vā “kimassa",
  "anya-e0103n3:101_3": "santike vāsenā”ti pakkamati, ayaṁ duvidhopi atajjanīyo. Dhammenāti ovādānusāsanidhammena.",
  "anya-e0103n3:101_4": "Gūḷhaṁ ganthanti kammaṭṭhānaganthaṁ, saccapaṭiccasamuppādādisahitaṁ gambhīraṁ suññatāpaṭisaṁyuttañca.",
  "anya-e0103n3:102_0": "Tumhākamatthāyāti vutteti “sataporise papāte patanena tumhākaṁ koci attho hotī”ti",
  "anya-e0103n3:102_1": "kenaci vutte. Ghaṁsentoti “manussakakkena tumhākaṁ koci attho”ti vutte ghaṁsento",
  "anya-e0103n3:102_2": "niravasesaṁ attabhāvaṁ khepetuṁ ussaheyyaṁ. “Mama assāsapassāsanirundhanena tumhākaṁ",
  "anya-e0103n3:102_3": "koci rogavūpasamādiko attho atthī”ti kenaci vutte. Tīhipi bhikkhūhi ācariye bhattipavedanamukhena",
  "anya-e0103n3:102_4": "vīriyārambho eva pavedito.",
  "anya-e0103n3:103_0": "49. Aññattha pavattitvāpi cittaṁ āgamma yattha seti, so tassa āsayo “migāsayo” viya,",
  "anya-e0103n3:103_1": "āsayo eva ajjhāsayo. So duvidho vipanno, sampannoti. Tattha vipanno sassatādimicchābhinivesanissito.",
  "anya-e0103n3:103_2": "Sampanno duvidho vaṭṭanissito, vivaṭṭanissitoti. Tesu vivaṭṭanissito ajjhāsayo “sampannajjhāsayenā”ti",
  "anya-e0103n3:103_3": "idhādhippeto. Idāni naṁ vibhāgena dassetuṁ “alobhādīnaṁ vasenā”tiādi vuttaṁ. Tattha",
  "anya-e0103n3:103_4": "chahākārehīti alubbhanādīhi chahi ākārehi. Sampannajjhāsayenāti pubbabhāgiyānaṁ sīlasampadādīnaṁ",
  "anya-e0103n3:103_5": "sādhanavasena, lokuttarānaṁ upanissayabhāvena ca sampanno ajjhāsayo etassāti sampannajjhāsayo,",
  "anya-e0103n3:103_6": "tena. Alobhādayo hi anekadosavidhamanato, anekaguṇāvahato ca sattānaṁ bahukārā visesato",
  "anya-e0103n3:103_7": "yogino. Tathā hi alobhādayo maccheramalādīnaṁ paṭipakkhabhāvena pavattanti. Vuttaṁ hetaṁ –",
  "anya-e0103n3:104_0": "“Alobho maccheramalassa paṭipakkho, adoso dussīlyamalassa, amoho kusalesu dhammesu",
  "anya-e0103n3:104_1": "abhāvanāya. Alobho cettha dānahetu, adoso sīlahetu, amoho bhāvanāhetu. Tesu ca alobhena",
  "anya-e0103n3:104_2": "anadhikaṁ gaṇhāti luddhassa adhikaggahaṇato, adosena anūnaṁ duṭṭhassa ūnaggahaṇato,",
  "anya-e0103n3:104_3": "amohena aviparītaṁ mūḷhassa viparītaggahaṇato.",
  "anya-e0103n3:105_0": "“Alobhena cettha vijjamānaṁ dosaṁ dosato dhārento dose pavattati, luddho hi dosaṁ",
  "anya-e0103n3:105_1": "paṭicchādeti. Adosena vijjamānaṁ guṇaṁ guṇato dhārento guṇe pavattati, duṭṭho hi",
  "anya-e0103n3:105_2": "guṇaṁ makkheti. Amohena yāthāvasabhāvaṁ yāthāvasabhāvato dhārento yāthāvasabhāve",
  "anya-e0103n3:105_3": "pavattati, mūḷho hi tacchaṁ ‘ataccha’nti, atacchañca ‘taccha’nti gaṇhāti. Alobhena",
  "anya-e0103n3:105_4": "ca piyavippayogadukkhaṁ na hoti luddhassa piyasabbhāvato, piyavippayogāsahanato ca,",
  "anya-e0103n3:105_5": "adosena appiyasampayogadukkhaṁ na hoti duṭṭhassa appiyasabbhāvato, appiyasampayogāsahanato",
  "anya-e0103n3:105_6": "ca, amohena icchitālābhadukkhaṁ na hoti, amūḷhassa hi ‘taṁ kutettha labbhā’ti evamādipaccavekkhaṇasabbhāvato.",
  "anya-e0103n3:106_0": "“Alobhena cettha jātidukkhaṁ na hoti alobhassa taṇhāpaṭipakkhato, taṇhāmūlakattā",
  "anya-e0103n3:106_1": "ca jātidukkhassa, adosena jarādukkhaṁ na hoti tikkhadosassa khippaṁ jarāsambhavato,",
  "anya-e0103n3:106_2": "amohena maraṇadukkhaṁ na hoti, sammohamaraṇañhi dukkhaṁ, na ca taṁ amūḷhassa hoti.",
  "anya-e0103n3:106_3": "Alobhena ca gahaṭṭhānaṁ, amohena pabbajitānaṁ, adosena pana sabbesampi sukhasaṁvāsatā hoti.",
  "anya-e0103n3:107_0": "“Visesato cettha alobhena pettivisaye upapatti na hoti, yebhuyyena hi sattā taṇhāya",
  "anya-e0103n3:107_1": "pettivisayaṁ upapajjanti, taṇhāya ca paṭipakkho alobho. Adosena niraye upapatti na",
  "anya-e0103n3:107_2": "hoti, dosena hi caṇḍajātitāya dosasadisaṁ nirayaṁ upapajjanti, dosassa ca paṭipakkho",
  "anya-e0103n3:107_3": "adoso. Amohena tiracchānayoniyaṁ nibbatti na hoti, mohena hi niccasammūḷhaṁ tiracchānayoniṁ",
  "anya-e0103n3:107_4": "upapajjanti, mohapaṭipakkho ca amoho. Etesu ca alobho rāgavasena upagamanassa abhāvakaro,",
  "anya-e0103n3:107_5": "adoso dosavasena apagamanassa, amoho mohavasena amajjhattabhāvassa.",
  "anya-e0103n3:108_0": "“Tīhipi cetehi yathāpaṭipāṭiyā nekkhammasaññā abyāpādasaññā avihiṁsāsaññāti imā tisso,",
  "anya-e0103n3:108_1": "asubhasaññā appamāṇasaññā dhātusaññāti imā ca tisso saññāyo honti. Alobhena pana",
  "anya-e0103n3:108_2": "kāmasukhallikānuyogaantassa, adosena attakilamathānuyogaantassa parivajjanaṁ hoti,",
  "anya-e0103n3:108_3": "amohena majjhimāya paṭipattiyā paṭipajjanaṁ. Tathā alobhena abhijjhākāyaganthassa",
  "anya-e0103n3:108_4": "pabhedanaṁ hoti, adosena byāpādakāyaganthassa, amohena sesaganthadvayassa. Purimāni",
  "anya-e0103n3:108_5": "ca dve satipaṭṭhānāni purimānaṁ dvinnaṁ ānubhāvena, pacchimāni pacchimasseva ānubhāvena ijjhanti.",
  "anya-e0103n3:109_0": "“Alobho cettha ārogyassa paccayo hoti, aluddho hi lobhanīyampi asappāyaṁ na sevati,",
  "anya-e0103n3:109_1": "tena arogo hoti. Adoso yobbanassa, aduṭṭho hi valitapalitāvahena dosagginā aḍayhamāno",
  "anya-e0103n3:109_2": "dīgharattaṁ yuvā hoti. Amoho dīghāyukatāya, amūḷho hi hitāhitaṁ ñatvā ahitaṁ parivajjento,",
  "anya-e0103n3:109_3": "hitañca paṭisevamāno dīghāyuko hoti.",
  "anya-e0103n3:110_0": "“Alobho cettha bhogasampattiyā paccayo cāgena bhogapaṭilābhato, adoso mittasampattiyā",
  "anya-e0103n3:110_1": "mettāya mittānaṁ paṭilābhato, aparihānato ca, amoho attasampattiyā, amūḷho hi attano",
  "anya-e0103n3:110_2": "hitameva karonto attānaṁ sampādeti. Alobho ca dibbavihārassa paccayo hoti, adoso",
  "anya-e0103n3:110_3": "brahmavihārassa, amoho ariyavihārassa.",
  "anya-e0103n3:111_0": "“Alobhena cettha sakapakkhesu sattasaṅkhāresu nibbuto hoti tesaṁ vināsena abhisaṅgahetukassa",
  "anya-e0103n3:111_1": "dukkhassa abhāvā, adosena parapakkhesu, aduṭṭhassa hi verīsupi verisaññāya abhāvato,",
  "anya-e0103n3:111_2": "amohena udāsīnapakkhesu amūḷhassa sabbābhisaṅgatāya abhāvato.",
  "anya-e0103n3:112_0": "“Alobhena ca aniccadassanaṁ hoti, luddho hi upabhogāsāya aniccepi saṅkhāre aniccato",
  "anya-e0103n3:112_1": "na passati. Adosena dukkhadassanaṁ, adosajjhāsayo hi pariccattaāghātavatthupariggaho",
  "anya-e0103n3:112_2": "saṅkhāreyeva dukkhato passati. Amohena anattadassanaṁ, amūḷho hi yāthāvagahaṇakusalo",
  "anya-e0103n3:112_3": "apariṇāyakaṁ khandhapañcakaṁ apariṇāyakato bujjhati. Yathā ca etehi aniccadassanādīni,",
  "anya-e0103n3:112_4": "evaṁ etepi aniccadassanādīhi honti. Aniccadassanena hi alobho hoti, dukkhadassanena",
  "anya-e0103n3:112_5": "adoso, anattadassanena amoho. Ko hi nāma ‘aniccamida’nti sammā ñatvā tassatthāya",
  "anya-e0103n3:112_6": "pihaṁ uppādeyya, saṅkhāre vā ‘dukkha’nti jānanto aparampi accantatikhiṇaṁ kodhadukkhaṁ",
  "anya-e0103n3:112_7": "uppādeyya, attasuññatañca bujjhitvā puna sammohaṁ āpajjeyyā”ti.",
  "anya-e0103n3:113_0": "Tena vuttaṁ “pubbabhāgiyānaṁ sīlasampadādīnaṁ sādhanavasena lokuttarānaṁ, upanissayabhāvena",
  "anya-e0103n3:113_1": "ca sampanno ajjhāsayo etassāti sampannajjhāsayo”ti. Tenāha “evaṁ tissannaṁ bodhīnaṁ",
  "anya-e0103n3:113_2": "aññataraṁ pāpuṇātī”ti.",
  "anya-e0103n3:114_0": "Idāni te ajjhāsaye pāḷiyāva vibhāvetuṁ “yathāhā”tiādi vuttaṁ. Tattha chāti gaṇanaparicchedo.",
  "anya-e0103n3:114_1": "Ajjhāsayāti paricchinnadhammanidassanaṁ. Ubhayaṁ pana ekajjhaṁ katvā chabbidhā ajjhāsayāti",
  "anya-e0103n3:114_2": "attho. Bodhisattāti bujjhanakasattā, bodhiyā vā niyatabhāvena sattā laggā, adhimuttā",
  "anya-e0103n3:114_3": "tanninnā tappoṇāti attho. Bodhiparipākāya saṁvattantīti yathābhinīhāraṁ attanā pattabbabodhiyā",
  "anya-e0103n3:114_4": "paripācanāya bhavanti. Alobhajjhāsayāti alubbhanākārena pavattaajjhāsayā, ādito “kathaṁ",
  "anya-e0103n3:114_5": "nu kho mayaṁ sabbattha, sabbadā ca aluddhā eva hessāmā”ti, majjhe ca alubbhanavaseneva,",
  "anya-e0103n3:114_6": "pacchā ca tasseva rocanavasena pavattaajjhāsayā. Lobhe dosadassāvinoti lubbhanalakkhaṇe",
  "anya-e0103n3:114_7": "lobhe sabbappakārena ādīnavadassāvino. Idaṁ tassa ajjhāsayassa ekadesato brūhanākāradassanaṁ.",
  "anya-e0103n3:114_8": "Lobhe hi ādīnavaṁ, alobhe ca ānisaṁsaṁ passantassa alobhajjhāsayo parivaḍḍhati, svāyaṁ",
  "anya-e0103n3:114_9": "tattha ādīnavānisaṁsadassanavidhi vibhāvitoyeva. Sesapadesupi iminā nayena attho",
  "anya-e0103n3:114_10": "veditabbo. Ayaṁ pana viseso – nekkhammanti idha pabbajjā. Paviveko tadaṅgaviveko,",
  "anya-e0103n3:114_11": "vikkhambhanaviveko, kāyaviveko, cittaviveko ca. Nissaraṇaṁ nibbānaṁ. Sabbabhavagatīsūti",
  "anya-e0103n3:114_12": "sabbesu bhavesu, sabbāsu ca gatīsu. Tadadhimuttatāyāti yadatthaṁ bhāvanānuyogo, yadatthā",
  "anya-e0103n3:114_13": "ca pabbajjā, tadadhimuttena. Tenevāha “samādhādhimuttenā”tiādi.",
  "anya-e0103n3:115_0": "50.“Kiṁ caritosī”ti pucchito sace “na jānāmī”ti vadeyya, “ke vā te dhammā bahulaṁ",
  "anya-e0103n3:115_1": "samudācarantī”ti pucchitabbo. Kiṁ vāti kiṁ asubhaṁ vā anussatiṭṭhānaṁ vā aññaṁ vā.",
  "anya-e0103n3:115_2": "Kiṁ te manasi karoto phāsu hotīti cittassa ekaggabhāvena sukhaṁ hoti. Cittaṁ namatīti",
  "anya-e0103n3:115_3": "pakatiyāva abhirativasena namati. Evamādīhīti ādi-saddena iriyāpathādīnaṁ saṅgaho",
  "anya-e0103n3:115_4": "daṭṭhabbo. Tepi hi na sabbassa ekaṁsato byabhicārino eva. Tathā hi samudācāro pucchitabbo",
  "anya-e0103n3:115_5": "vutto. “Asukañca asukañca manasikāravidhiṁ katipayadivasaṁ anuyuñjāhī”ti ca vattabbo.",
  "anya-e0103n3:116_0": "“Pakatiyā uggahitakammaṭṭhānassā”ti idaṁ yaṁ kammaṭṭhānaṁ gahetukāmo, tattha sajjhāyavasena",
  "anya-e0103n3:116_1": "vā manasikāravasena vā kataparicayaṁ sandhāya vuttaṁ. Ekaṁ dve nisajjānīti ekaṁ vā",
  "anya-e0103n3:116_2": "dve vā uṇhāsanāni. Sajjhāyaṁ kāretvā attano sammukhāva adhīyāpetvā dātabbaṁ, so ce",
  "anya-e0103n3:116_3": "aññattha gantukāmoti adhippāyo. Tenāha “santike vasantassā”ti. Āgatāgatakkhaṇe kathetabbaṁ,",
  "anya-e0103n3:116_4": "pavattiṁ sutvāti adhippāyo.",
  "anya-e0103n3:117_0": "Pathavīkasiṇanti pathavīkasiṇakammaṭṭhānaṁ. Katassāti katassa kasiṇassa. Taṁ taṁ",
  "anya-e0103n3:117_1": "ākāranti ācariyena kammaṭṭhāne vuccamāne padapadatthādhippāyaopammādikaṁ attano ñāṇassa",
  "anya-e0103n3:117_2": "paccupaṭṭhitaṁ taṁ taṁ ākāraṁ, yaṁ yaṁ nimittanti vuttaṁ. Upanibandhitvāti upanetvā",
  "anya-e0103n3:117_3": "nibaddhaṁ viya katvā, hadaye ṭhapetvā apamussantaṁ katvāti attho. Evaṁ suṭṭhu upaṭṭhitassatitāya",
  "anya-e0103n3:117_4": "nimittaṁ gahetvā tattha sampajānakāritāya sakkaccaṁ suṇantena. Tanti taṁ yathāvuttaṁ",
  "anya-e0103n3:117_5": "suggahitaṁ nissāya. Itarassāti tathā agaṇhantassa. Sabbākārenāti kassacipi pakārassa",
  "anya-e0103n3:117_6": "tattha asesitattā vuttaṁ.",
  "anya-e0103n3:118": "Kammaṭṭhānaggahaṇaniddesavaṇṇanā niṭṭhitā.",
  "anya-e0103n3:119": "Iti tatiyaparicchedavaṇṇanā."
}