{
  "tika-s0403t26:0": "4. Devatāvaggo",
  "tika-s0403t26:1": "1-4. Sekhasuttādivaṇṇanā",
  "tika-s0403t26:2_0": "31-34. Catutthassa paṭhame sekhānaṁ paṭiladdhaguṇassa parihāni nāma natthīti āha",
  "tika-s0403t26:2_1": "‘‘uparūpariguṇaparihānāyā’’ti, uparūpariladdhabbānaṁ maggaphalānaṁ parihānāya anuppādāyāti",
  "tika-s0403t26:2_2": "attho. Tatiyādīni uttānatthāneva.",
  "tika-s0403t26:3": "Sekhasuttādivaṇṇanā niṭṭhitā.",
  "tika-s0403t26:4": "5. Vijjābhāgiyasuttavaṇṇanā",
  "tika-s0403t26:5_0": "35. Pañcame sampayogavasena vijjaṁ bhajanti, sahajātaaññamaññanissayasampayuttaatthiavigatādipaccayavasena",
  "tika-s0403t26:5_1": "tāya saha ekībhāvaṁ gacchantīti vijjābhāgiyā. Atha vā vijjābhāge vijjākoṭṭhāse vattanti",
  "tika-s0403t26:5_2": "vijjāsabhāgatāya tadekadese vijjākoṭṭhāse pavattantīti vijjābhāgiyā. Tattha vipassanāñāṇaṁ,",
  "tika-s0403t26:5_3": "manomayiddhi, cha abhiññāti aṭṭha vijjā. Purimena atthena tāhi sampayuttadhammā vijjābhāgiyā.",
  "tika-s0403t26:5_4": "Pacchimena atthena tāsu yā kāci ekāva vijjā vijjā, sesā vijjābhāgiyā. Evaṁ vijjāpi",
  "tika-s0403t26:5_5": "vijjāya sampayuttadhammāpi ‘‘vijjābhāgiyā’’tveva veditabbā. Idha pana vipassanāñāṇasampayuttā",
  "tika-s0403t26:5_6": "saññāva vijjābhāgiyāti āgatā, saññāsīsena sesasampayuttadhammāpi vuttā evāti daṭṭhabbaṁ.",
  "tika-s0403t26:5_7": "Aniccānupassanāñāṇeti aniccānupassanāñāṇe nissayapaccayabhūte uppannasaññā, tena",
  "tika-s0403t26:5_8": "sahagatāti attho. Sesesupi eseva nayo.",
  "tika-s0403t26:6": "Vijjābhāgiyasuttavaṇṇanā niṭṭhitā.",
  "tika-s0403t26:7": "6. Vivādamūlasuttavaṇṇanā",
  "tika-s0403t26:8_0": "36. Chaṭṭhe kodhanoti kujjhanasīlo. Yasmā so appahīnakodhatāya adhigatakodho nāma",
  "tika-s0403t26:8_1": "hoti, tasmā ‘‘kodhena samannāgato’’ti āha. Upanāho etassa atthīti upanāhī, upanayhanasīloti",
  "tika-s0403t26:8_2": "vā upanāhī. Vivādo nāma uppajjamāno yebhuyyena paṭhamaṁ dvinnaṁ vasena uppajjatīti",
  "tika-s0403t26:8_3": "vuttaṁ ‘‘dvinnaṁ bhikkhūnaṁ vivādo’’ti. So pana yathā bahūnaṁ anatthāvaho hoti, taṁ",
  "tika-s0403t26:8_4": "nidassanamukhena nidassento ‘‘katha’’ntiādimāha. Abbhantaraparisāyāti parisabbhantare.",
  "tika-s0403t26:9_0": "Guṇamakkhanāya pavattopi attano kārakaṁ gūthena paharantiṁ gūtho viya paṭhamataraṁ",
  "tika-s0403t26:9_1": "makkhetīti makkho, so etassa atthīti makkhī. Paḷāsatīti paḷāso, parassa guṇe ḍaṁsitvā",
  "tika-s0403t26:9_2": "viya apanetīti attho. So etassa atthīti paḷāsī. Paḷāsī puggalo hi dutiyassa dhuraṁ",
  "tika-s0403t26:9_3": "na deti, samaṁ haritvā ativadati. Tenāha ‘‘yugaggāhalakkhaṇena paḷāsena samannāgato’’ti.",
  "tika-s0403t26:9_4": "Issatīti issukī. Maccharāyatīti maccharaṁ, taṁ etassa atthīti maccharī. Saṭhayati",
  "tika-s0403t26:9_5": "na sammā bhāsatīti saṭho aññathā santaṁ attānaṁ aññathā pavedanato. Māyā etassa atthī",
  "tika-s0403t26:9_6": "māyāvī. Micchā pāpikā viññugarahitā etassa diṭṭhīti micchādiṭṭhi, kammapathapariyāpannāya",
  "tika-s0403t26:9_7": "‘‘natthi dinna’’ntiādivatthukāya micchattapariyāpannāya aniyyānikāya diṭṭhiyā samannāgatoti",
  "tika-s0403t26:9_8": "attho. Tenāha ‘‘natthikavādī’’tiādi.",
  "tika-s0403t26:10_0": "Saṁ attano diṭṭhiṁ, sayaṁ vā attanā yathāgahitaṁ parāmasati, sabhāvaṁ atikkamitvā",
  "tika-s0403t26:10_1": "parato āmasatīti sandiṭṭhīparāmāsī. Ādhānaṁ daḷhaṁ gaṇhātīti ādhānaggāhī, daḷhaggāhī,",
  "tika-s0403t26:10_2": "‘‘idameva sacca’’nti thiraggāhīti attho. Yuttaṁ kāraṇaṁ disvāva laddhiṁ paṭinissajjatīti",
  "tika-s0403t26:10_3": "paṭinissaggī, dukkhena kicchena kasirena bahumpi kāraṇaṁ dassetvā na sakkā paṭinissaggaṁ",
  "tika-s0403t26:10_4": "kātunti duppaṭinissaggī. Yo attano uppannadiṭṭhiṁ ‘‘idameva sacca’’nti daḷhaṁ gaṇhitvā",
  "tika-s0403t26:10_5": "api buddhādīhi kāraṇaṁ dassetvā vuccamāno na paṭinissajjati. Tassetaṁ adhivacanaṁ.",
  "tika-s0403t26:10_6": "Tādiso hi puggalo yaṁ yadeva dhammaṁ vā adhammaṁ vā suṇāti, taṁ sabbaṁ ‘‘evaṁ amhākaṁ",
  "tika-s0403t26:10_7": "ācariyehi kathitaṁ, evaṁ amhehi suta’’nti kummova aṅgāni sake kapāle antoyeva samodahati.",
  "tika-s0403t26:10_8": "Yathā hi kacchapo attano hatthapādādike aṅge kenaci ghaṭite sabbāni aṅgāni attano",
  "tika-s0403t26:10_9": "kapāleyeva samodahati, na bahi nīharati, evamayampi ‘‘na sundaro tava gāho, chaḍḍehi",
  "tika-s0403t26:10_10": "na’’nti vutto taṁ na vissajjati, antoyeva attano hadaye eva ṭhapetvā vicarati, kumbhīlaggāhaṁ",
  "tika-s0403t26:10_11": "gaṇhāti. Yathā susumārā gahitaṁ na paṭinissajjanti, evaṁ gaṇhāti.",
  "tika-s0403t26:11": "Vivādamūlasuttavaṇṇanā niṭṭhitā.",
  "tika-s0403t26:12": "7. Chaḷaṅgadānasuttavaṇṇanā",
  "tika-s0403t26:13_0": "37. Sattame dakkhanti vaḍḍhanti etāyāti dakkhiṇā, pariccāgamayaṁ puññaṁ, tassūpakaraṇabhūto",
  "tika-s0403t26:13_1": "deyyadhammo ca. Idha pana deyyadhammo adhippeto. Tenevāha ‘‘dakkhiṇaṁ patiṭṭhāpetī’’ti.",
  "tika-s0403t26:13_2": "Ito uṭṭhitenāti ito khettato uppannena. Rāgo vinayati etenāti rāgavinayo, rāgassa",
  "tika-s0403t26:13_3": "samucchedikā paṭipadā. Tenāha ‘‘rāgavinayapaṭipadaṁ paṭipannā’’ti.",
  "tika-s0403t26:14_0": "‘‘Pubbeva dānā sumano’’tiādigāthāya pubbeva dānā muñcacetanāya pubbe dānūpakaraṇasambharaṇato",
  "tika-s0403t26:14_1": "paṭṭhāya sumano ‘‘sampattīnaṁ nidānaṁ anugāmikadānaṁ dassāmī’’ti somanassito bhaveyya.",
  "tika-s0403t26:14_2": "Dadaṁ cittaṁ pasādayeti dadanto deyyadhammaṁ dakkhiṇeyyahatthe patiṭṭhāpento ‘‘asārato",
  "tika-s0403t26:14_3": "dhanato sārādānaṁ karomī’’ti attano cittaṁ pasādeyya. Datvā attamano hotīti dakkhiṇeyyānaṁ",
  "tika-s0403t26:14_4": "deyyadhammaṁ pariccajitvā ‘‘paṇḍitapaññattaṁ nāma mayā anuṭṭhitaṁ, aho sādhu suṭṭhū’’ti",
  "tika-s0403t26:14_5": "attamano pamudito pītisomanassajāto hoti. Esāti yā ayaṁ pubbacetanā muñcacetanā aparacetanāti",
  "tika-s0403t26:14_6": "imāsaṁ kammaphalānaṁ saddhānugatānaṁ somanassapariggahitānaṁ tividhānaṁ cetanānaṁ pāripūrī, esā.",
  "tika-s0403t26:15": "Sīlasaññamenāti kāyikavācasikasaṁvarena. Hatthapādeti dakkhiṇeyyānaṁ hatthapāde. Mukhaṁ vikkhāletvāti tesaṁyeva mukhaṁ vikkhāletvā, attanāva mukhodakaṁ datvāti adhippāyo.",
  "tika-s0403t26:16": "Chaḷaṅgadānasuttavaṇṇanā niṭṭhitā.",
  "tika-s0403t26:17": "8-11. Attakārīsuttādivaṇṇanā",
  "tika-s0403t26:18_0": "38-41. Aṭṭhame kusalakiriyāya ādiārambhabhāvena pavattavīriyaṁ ṭhitasabhāvatāya sabhāvadhāraṇaṭṭhena",
  "tika-s0403t26:18_1": "dhātūti vuttanti āha – ‘‘ārambhadhātūti ārabhanavasena pavattavīriya’’nti. Laddhāsevanaṁ",
  "tika-s0403t26:18_2": "vīriyaṁ balappattaṁ hutvā paṭipakkhe vidhamatīti āha ‘‘nikkamadhātūti kosajjato nikkhamanasabhāvaṁ",
  "tika-s0403t26:18_3": "vīriya’’nti. Parakkamanasabhāvoti adhimattatarānaṁ paṭipakkhadhammānaṁ vidhamanasamatthatāya",
  "tika-s0403t26:18_4": "paṭupaṭutarabhāvena paraṁ paraṁ ṭhānaṁ akkamanasabhāvo. Navamādīsu natthi vattabbaṁ.",
  "tika-s0403t26:19": "Attakārīsuttādivaṇṇanā niṭṭhitā.",
  "tika-s0403t26:20": "12. Nāgitasuttavaṇṇanā",
  "tika-s0403t26:21_0": "42. Dvādasame māhaṁ nāgita yasena samāgamanti mā ahaṁ yasena samāgamanaṁ patthemi.",
  "tika-s0403t26:21_1": "Mā ca mayā yasoti yaso ca mayā mā samāgacchatūti attho. Iminā attano lābhasakkārena",
  "tika-s0403t26:21_2": "anatthikataṁ vibhāveti. Pañcahi vimuttīhīti tadaṅgavimuttiādīhi pañcahi vimuttīhi.",
  "tika-s0403t26:21_3": "Sesamettha uttānameva.",
  "tika-s0403t26:22": "Nāgitasuttavaṇṇanā niṭṭhitā.",
  "tika-s0403t26:23": "Devatāvaggavaṇṇanā niṭṭhitā."
}