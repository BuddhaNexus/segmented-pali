{
  "tika-abh09t10:0": "4. Puggalapaññattimātikā",
  "tika-abh09t10:1": "Ekakamātikatthavaṇṇanā",
  "tika-abh09t10:2_0": "Idāni puggalapaññattimātikāsaṁvaṇṇanānayo hoti. Tattha anuttānatthato tāva cha paññattiyoti",
  "tika-abh09t10:2_1": "ettha ‘‘ācikkhati deseti paññapeti paṭṭhapetī’’ti (saṁ. ni. 2.20) āgataṭṭhāne sandassanā",
  "tika-abh09t10:2_2": "pakāsanā paññatti nāma. ‘‘Supaññattaṁ mañcapīṭha’’nti (pārā. 269) āgataṭṭhāne ṭhapanā",
  "tika-abh09t10:2_3": "nikkhipanā paññatti nāma, idha ubhayampi vaṭṭati. Cha paññattiyoti hi cha paññāpanā",
  "tika-abh09t10:2_4": "cha sandassanā pakāsanātipi, cha ṭhapanā nikkhipanātipi vuttaṁ hoti. Nāmapaññattiyeva",
  "tika-abh09t10:2_5": "hi te te vijjamānāvijjamāne dhamme sandassetītipi. Tena tena koṭṭhāsena ṭhapetītipi.",
  "tika-abh09t10:2_6": "Khandhapaññattītiādi pana saṅkhepato tāsaṁ paññattīnaṁ sarūpadassanaṁ. Tattha khandhānaṁ",
  "tika-abh09t10:2_7": "‘‘khandhā’’ti paññāpanā sandassanā pakāsanā ca ṭhapanā nikkhipanā ca khandhapaññatti",
  "tika-abh09t10:2_8": "nāma…pe… puggalānaṁ ‘‘puggalā’’ti paññāpanā sandassanā pakāsanā ca ṭhapanā nikkhipanā",
  "tika-abh09t10:2_9": "ca puggalapaññatti nāma. Imā eva cha paññattiyo vijjanti. Aññāsampi sammutiparamatthakathānaṁ",
  "tika-abh09t10:2_10": "paññattīnaṁ anantattā, upalakkhaṇavasena pana padhānabhāvato ca etāva vuttā. Pāḷimuttakanayena",
  "tika-abh09t10:2_11": "pana sabbasaṅgāhikā vijjamānapaññattiādayo cha nāmapaññattiyo aṭṭhakathāsu (pu. pa.",
  "tika-abh09t10:2_12": "aṭṭha. mātikāvaṇṇanā 1) āgatā, tā ca heṭṭhā vuttāti idha na vuttā. Tāsu idha puggalapaññattipadena",
  "tika-abh09t10:2_13": "avijjamānapaññatti, sesehi vijjamānapaññatti cāti dve eva labbhanti.",
  "tika-abh09t10:3_0": "Aṭṭhakathāmuttakena pana ācariyanayena aparāpi cha paññattiyo – upādāpaññatti upanidhāpaññatti",
  "tika-abh09t10:3_1": "samodhānapaññatti upanikkhittapaññatti tajjāpaññatti santatipaññattīti, yā ‘‘atthapaññattī’’ti",
  "tika-abh09t10:3_2": "vuccati. Tattha yā khandhapañcakaṁ upādāya nissāya sammatā sattādikā, aṅgāni upādāya",
  "tika-abh09t10:3_3": "rathādikā, candādiparivattādayo upādāya kāladisādikā, taṁtaṁbhūtanimittaṁ, bhāvanāvisesañca",
  "tika-abh09t10:3_4": "upādāya kasiṇādiuggahapaṭibhāganimittādikāti ayaṁ evarūpā sabhāvadhammehi ekattena",
  "tika-abh09t10:3_5": "vā sacchikaṭṭhaparamatthena anupalabbhasabhāvā upādāpaññatti nāma. Paññāpetabbaṭṭhena",
  "tika-abh09t10:3_6": "cesā paññatti vuttā, na pana paññāpanaṭṭhena. Yā tassa tassatthassa paññāpanā, sā",
  "tika-abh09t10:3_7": "avijjamānapaññattiyeva.",
  "tika-abh09t10:4_0": "Yā pana aññaṁ paṭhamādiṁ upanidhāya apekkhitvā dutiyaṁ rassaṁ dīghaṁ dūraṁ santikantiādikā",
  "tika-abh09t10:4_1": "tadaññāpekkhūpanidhā, chattapāṇītiādikā hatthagatūpanidhā, kuṇḍalītiādikā sampayuttūpanidhā,",
  "tika-abh09t10:4_2": "dhaññasakaṭanti ādikā samāropitūpanidhā, indasālaguhātiādikā avidūragatūpanidhā,",
  "tika-abh09t10:4_3": "suvaṇṇavaṇṇotiādikā paṭibhāgūpanidhā, brāhmaṇagāmotiādikā tabbahulūpanidhā, maṇikaṭakantiādikā",
  "tika-abh09t10:4_4": "tabbisiṭṭhūpanidhāti evamādi anekappakārā paññāpanā, ayaṁ upanidhāpaññatti nāma.",
  "tika-abh09t10:5_0": "Dhaññarāsītiādikā pana samodhānapaññatti nāma. Purimassa purimassa upanikkhipitvā",
  "tika-abh09t10:5_1": "dve tīṇītiādikā upanikkhittapaññatti nāma. Taṁtaṁsabhāvanissitā pathavīādikā tajjāpaññatti",
  "tika-abh09t10:5_2": "nāma. Āsītikotiādikā pana santatipaññatti nāma.",
  "tika-abh09t10:6_0": "Aṭṭhakathāmuttakeneva ācariyanayena aparāpi dhammakathikādikā kiccapaññatti, kisathūlādikā",
  "tika-abh09t10:6_1": "saṇṭhānapaññatti, itthipurisādikā liṅgapaññatti, kāmāvacarādikā, kosalakādikā ca",
  "tika-abh09t10:6_2": "bhūmipaññatti, tisso nāgotiādikā paccattapaññatti, nirodhādikā asaṅkhatapaññatti",
  "tika-abh09t10:6_3": "cāti cha paññattiyo.",
  "tika-abh09t10:7_0": "Etāsu pana dvādasasu tajjāpaññatti, ekaccā bhūmipaññatti, asaṅkhatapaññatti ca vijjamānapaññattisaṅkhātā",
  "tika-abh09t10:7_1": "nāmapaññatti, tadaññā paramatthāvasesā, pana atthapaññattīti dīpitā avijjamānādipaññattiyo",
  "tika-abh09t10:7_2": "cāti. Ayaṁ tāvettha anuttānatthato saṁvaṇṇanā.",
  "tika-abh09t10:8_0": "Atthanicchayo panetthāpi pāḷinayeneva saddhiṁ hoti, na vinā pāḷiṁ tassa vattumasakkuṇeyyattā",
  "tika-abh09t10:8_1": ". Pāḷiyañca yasmā ādito pañca paññattiyo, tadatthabhūtā khandhādayo ca heṭṭhā vibhaṅgappakaraṇe",
  "tika-abh09t10:8_2": "nippadesato kathitāti tā idha ‘‘kittāvatā khandhānaṁ khandhapaññatti, yāvatā pañcakkhandhā",
  "tika-abh09t10:8_3": "rūpakkhandho’’tiādinā saṅkhepeneva niddiṭṭhā, tā cetthāpi vuttatthā. Puggalapaññatti",
  "tika-abh09t10:8_4": "pana heṭṭhā na vuttāti ‘‘kittāvatā puggalānaṁ puggalapaññatti? Samayavimutto, asamayavimutto’’tiādinā",
  "tika-abh09t10:8_5": "ekakādibhedena yāva dasakā dasadhā mātikaṁ ṭhapetvā vitthāreneva vibhattā, sā ca",
  "tika-abh09t10:8_6": "ñātabbapabhedato avuccamānā dubbiññeyyā, tasmā puggalapaññattiyā eva cettha pāḷinayānusārena",
  "tika-abh09t10:8_7": "saṅkhepato atthanicchayo hoti, so cettha mātikāyaṁ vutte sabbapuggale anuddharitvā",
  "tika-abh09t10:8_8": "ñātabbānaṁ dubbiññeyyānaṁ puggalānaṁ ekakādibhedatova mātikaṁ uddharitvā vibhajanavasena",
  "tika-abh09t10:8_9": "saṅkhepatova hoti. Kathaṁ? ‘‘Samayavimutto asamayavimutto, kuppadhammo akuppadhammo,",
  "tika-abh09t10:8_10": "cetanābhabbo anurakkhaṇābhabbo, bhayūparato abhayūparato, bhabbāgamano abhabbāgamano,",
  "tika-abh09t10:8_11": "niyato aniyato, paṭipannako phale ṭhito, samasīsī ṭhitakappī, sotāpanno sattakkhattuparamo",
  "tika-abh09t10:8_12": "kolaṁkolo ekabījī, sakadāgāmī, anāgāmī antarāparinibbāyī upahaccaparinibbāyī asaṅkhāraparinibbāyī",
  "tika-abh09t10:8_13": "sasaṅkhāraparinibbāyī uddhaṁsoto akaniṭṭhagāmī, arahā’’ti ekakamātikā.",
  "tika-abh09t10:9_0": "Tattha yo appanaṁ nibbattetuṁ yuttapattakāle rūpārūpasamāpattisaṅkhātehi aṭṭhahi",
  "tika-abh09t10:9_1": "vimokkhehi paccanīkadhammato vimuccitvā tīsu maggesu yena kenaci yathāsakaṁ āsave",
  "tika-abh09t10:9_2": "khepetvā vuṭṭhito, ayaṁ samayavimutto nāma. ‘‘Ekacce āsavā parikkhīṇā’’tiādivacanato",
  "tika-abh09t10:9_3": "(pu. pa. 1) hi aṭṭhasamāpattilābhī puthujjano vā khīṇāsavo vā idha na gahito, samāpattilābhino",
  "tika-abh09t10:9_4": "pana phalaṭṭhasekhāva gahitāti veditabbā. Sukkhavipassakakhīṇāsavo, sabbepi ca ariyā",
  "tika-abh09t10:9_5": "maggavimokkhaṁ sandhāya asamayavimuttā nāma. Bāhirānañhi aṭṭhannaṁ samāpattīnaṁ samāpajjantassa",
  "tika-abh09t10:9_6": "pavivekaṭṭhānalābhādisamayopi atthi, vattakaraṇakālādiasamayopi atthi. Maggavimokkhena",
  "tika-abh09t10:9_7": "vimuccanassa pana tādiso samayo vā asamayo vā natthi, yassa saddhā balavatī, vipassanā",
  "tika-abh09t10:9_8": "ca āraddhā, tassa gacchantassa vā bhuñjantassa vā maggaphalapaṭivedho nāma na hotīti",
  "tika-abh09t10:9_9": "natthi, tasmā sabbe ariyā ariyavimokkhe asamayavimuttāti veditabbā. Purimapadepi",
  "tika-abh09t10:9_10": "lokiyasamāpattiññeva sandhāya sekhā samayavimuttā nāma jātā.",
  "tika-abh09t10:10_0": "Avasibhāvā aṭṭhasamāpattilābhī pana puthujjano, sotāpannasakadāgāmino dve sekhā aṭṭhasamāpattiṁ",
  "tika-abh09t10:10_1": "sandhāya kuppadhammo nāma. Parihānadhammotipi duvidhā eva. Anāgāmiādayo suppahīnasamādhipāripanthikattā",
  "tika-abh09t10:10_2": "vasibhāvā samāpattilābhī puthujjano, ariyā ca lokuttaradhammepi sandhāya akuppadhammo",
  "tika-abh09t10:10_3": "nāma. Aparihānadhammoti te eva. Cetanābhabboti cetanāsaṅkhātena jhānasamāpattivaḷañjanena",
  "tika-abh09t10:10_4": "aparihāniṁ āpajjituṁ bhabbo. Yo hi rūpārūpajjhānesu āciṇṇavasitāya cetanāsaṅkhātāya",
  "tika-abh09t10:10_5": "jhānasamāpattiyā nirantaraṁ vaḷañjamāno tehi na parihāyati, avaḷañjamāno ca parihāyati,",
  "tika-abh09t10:10_6": "ayaṁ vaḷañjamāno cetanābhabbo nāma. Anurakkhaṇābhabboti jhānassa upakārānupakāradhamme",
  "tika-abh09t10:10_7": "jānitvā anurakkhaṇāya avaḷañjamānopi aparihāniṁ āpajjituṁ bhabbo, eso ca purimato",
  "tika-abh09t10:10_8": "balavataro, āciṇṇavasino paññāsampadāya upakārānupakāradhamme jānitvā tadanurūpaṁ",
  "tika-abh09t10:10_9": "paṭipajjanatoti veditabbo.",
  "tika-abh09t10:11_0": "Bhayūparatoti bhayena pāpato uparato virato sekho, kalyāṇaputhujjano ca. Tesu pacchimo",
  "tika-abh09t10:11_1": "duggativaṭṭakilesaupavādasaṅkhātehi catūhi bhayehi pāpato oramati, sekho duggativajjehi,",
  "tika-abh09t10:11_2": "apāyehi muttattā. Khīṇāsavo pana abhayūparato nāma samucchinnabhayattā, upavādato pana oramitabbo.",
  "tika-abh09t10:12_0": "Abhabbāgamanoti sammattaniyāmāgamanassa abhabbo, ye ānantariyasaṅkhātena kammāvaraṇena,",
  "tika-abh09t10:12_1": "niyatamicchādiṭṭhisaṅkhātena kilesāvaraṇena, ahetukaduhetukapaṭisandhisaṅkhātena",
  "tika-abh09t10:12_2": "vipākāvaraṇena ca samannāgatā, buddhādīsu ca saddhārahitā, maggabhāvanāya ca uttarakurukādayo",
  "tika-abh09t10:12_3": "viya acchandikā, pubbūpanissayarahitā ca, sabbete abhabbāgamanā nāma. Viparītā bhabbāgamanā",
  "tika-abh09t10:12_4": "nāma. Pañcānantariyaniyatamicchādiṭṭhikā nirayagamane, aṭṭha ariyapuggalā anupādāparinibbānādīsu",
  "tika-abh09t10:12_5": "niyatā nāma. Avasesapuggalā anibaddhagatikatāya aniyatā nāma, uttarakurukā pana sugatiniyatāpi",
  "tika-abh09t10:12_6": "micchattasammattaniyāmasseva idhādhippetattā ‘‘niyatā’’ti na vuttā. Maggasamaṅgī",
  "tika-abh09t10:12_7": "puggalo maggakkhaṇe phalatthāya paṭipannako nāma, phalasamaṅgī phalānuppattiyampi phale ṭhito nāma.",
  "tika-abh09t10:13_0": "Yassa pana apubbācarimaṁ āsavapariyādānañca hoti jīvitapariyādānañca, ayaṁ samasīsī",
  "tika-abh09t10:13_1": "nāma. So ca tividho hoti iriyāpathasamasīsī rogasamasīsī jīvitasamasīsīti. Tattha",
  "tika-abh09t10:13_2": "yo catūsu iriyāpathesu ekasmiṁ vipassanaṁ paṭṭhapetvā arahattaṁ patvā tasmiññeva",
  "tika-abh09t10:13_3": "iriyāpathe parinibbāti, ayaṁ iriyāpathasamasīsī nāma. Yo pana ekaṁ rogaṁ patvā antoroge",
  "tika-abh09t10:13_4": "eva vipassanaṁ paṭṭhapetvā arahattaṁ patvā teneva rogena parinibbāti, ayaṁ rogasamasīsī",
  "tika-abh09t10:13_5": "nāma. Yassa pana kilesasīsasaṅkhātā avijjā, arahattamaggena pavattasīsasaṅkhātaṁ",
  "tika-abh09t10:13_6": "jīvitindriyañca cuticittena samaṁ pariyādānaṁ gacchati, ayaṁ jīvitasamasīsī nāma.",
  "tika-abh09t10:13_7": "Kathamidaṁ samaṁ hotīti? Vārasamatāya. Yasmiṁ hi vāre maggena kilese khepite paccavekkhaṇañāṇāni",
  "tika-abh09t10:13_8": "pavattanti, tassānantarameva parinibbāyato imāya vārasamatāya idaṁ ubhayasīsapariyādānampi",
  "tika-abh09t10:13_9": "samaṁ hoti nāma, ayameva jīvitasamasīsī idhādhippeto.",
  "tika-abh09t10:14": "Ṭhitakappīti ṭhito kappo ṭhitakappo, svāssa atthīti ṭhitakappī, kappamhi vinassamānamhi kappaṁ ṭhapetuṁ samatthoti attho.",
  "tika-abh09t10:15_0": "Sace hi yesaṁ maggasamaṅgikkhaṇe kappavināso bhaveyya, neva tāva kappo vinasseyya,",
  "tika-abh09t10:15_1": "yāvāyaṁ yathāsakaṁ phalaṁ na sacchikarotīti te vinassamānampi kappaṁ ṭhapentīti ṭhitakappino",
  "tika-abh09t10:15_2": "nāma jātāti. Kiñcāpi kappavināsanakāle sāsanaṁ natthi, gatakoṭike hi kāle kappavināso",
  "tika-abh09t10:15_3": "hoti, evaṁ santepi maggānantaraphalassa anantarāyaṁ dīpetuṁ idaṁ abhūtampi kāraṇaṁ āhaṭaṁ.",
  "tika-abh09t10:16_0": "Sotāpannoti nibbānasamuddaninnatāya sotasaṅkhātassa maggassa paṭhamasamaṅgī vuccati,",
  "tika-abh09t10:16_1": "idha pana phalaṭṭho adhippeto. Tasseva ca pabhedadassanatthaṁ ‘‘sattakkhattuparamo’’tiādi",
  "tika-abh09t10:16_2": "vuttaṁ. Sattavārā paramā assa bhavūpapattīti sattakkhattuparamo, tato paraṁ aṭṭhamaṁ",
  "tika-abh09t10:16_3": "bhavaṁ nādiyatīti attho. Sotāpanno hi yo sattakkhattuṁ devesu, manussesu ca paṭisandhiṁ",
  "tika-abh09t10:16_4": "gahetvā sattame bhave dukkhassantaṁ karoti, ayaṁ sattakkhattuparamo nāma. Kulato",
  "tika-abh09t10:16_5": "kulaṁ bhavato bhavaṁ gacchatīti kolaṁkolo. So hi devamanussavasena dve gatiyo bhave",
  "tika-abh09t10:16_6": "saṁsaritvā dukkhassantaṁ karoti, ayaṁ kolaṁkolo nāma. Kammapaṭisandhiyā ekaṁ kammaṁ",
  "tika-abh09t10:16_7": "kilesabījaṁ assāti ekabījī. So hi ekasmiññeva bhave khīṇāsavo hoti. Kiṁ panassa bhedassa",
  "tika-abh09t10:16_8": "niyāmakanti? Vipassanābhiññābhedā. Sotāpannesu hi yo vipassanāya pamatto, so sattakkhattuparamo",
  "tika-abh09t10:16_9": "hoti. Yo kiñci appamatto, so kolaṁkolo. Yo pana vipassanāya ativiya appamatto, so",
  "tika-abh09t10:16_10": "ekabījī hoti. Ye pana abhiviya pamattā vaṭṭajjhāsayā anāthapiṇḍikavisākhāsakkādayo,",
  "tika-abh09t10:16_11": "te punappunaṁ vaṭṭasmiṁyeva vicarantā ādito paṭṭhāya cha devaloke osāpetvā brahmalokesupi",
  "tika-abh09t10:16_12": "yathākkamaṁ nibbattitvā akaniṭṭhe ṭhatvā parinibbanti, na te idha gahitā. Te hi manussagatiṁ",
  "tika-abh09t10:16_13": "punappunaṁ ādiyanti. Ye pana manussagatiyampi bhavaṁ ādiyanti, tesaṁ vasena sattakkhattuparamo",
  "tika-abh09t10:16_14": "kolaṁkolo mānusikabhavanibbattako eva ekabījī gahito. Te pana saddhādhurena āgatā",
  "tika-abh09t10:16_15": "tayo, paññādhurena āgatā tayoti sotāpanno chabbidho hotīti veditabbo.",
  "tika-abh09t10:17_0": "Paṭisandhivasena pana sakiṁ imaṁ manussagatiṁ āgacchatīti sakadāgāmī, dutiyamaggaphalasamaṅgī.",
  "tika-abh09t10:17_1": "Iminā pañcasu sakadāgāmīsu cattāro vajjetvā ekova gahito. Ekacco hi sakadāgāmiphale",
  "tika-abh09t10:17_2": "ṭhatvā puna dutiyabhave idheva parinibbāti, ekacco idha patvā devaloke parinibbāti,",
  "tika-abh09t10:17_3": "ekacco devaloke patvā dutiyabhave tattheva parinibbāti, ekacco devaloke patvā idhūpapajjitvā",
  "tika-abh09t10:17_4": "parinibbāti, ime cattāropi idha na gahitā. Yo pana idha patvā devaloke nibbattitvā",
  "tika-abh09t10:17_5": "puna idhūpapajjitvā parinibbāti, ayamekova idha gahito. Imassa ca dve paṭisandhiyo,",
  "tika-abh09t10:17_6": "ekabījissa pana ekāvāti idaṁ tesaṁ nānākaraṇanti veditabbaṁ.",
  "tika-abh09t10:18_0": "Paṭisandhivasena kāmabhavaṁ nāgacchatīti anāgāmī, tatiyamaggaphalasamaṅgī. Tasseva",
  "tika-abh09t10:18_1": "pana pabhedadassanatthaṁ ‘‘antarāparinibbāyī’’tiādi vuttaṁ. Tattha antarāparinibbāyīti",
  "tika-abh09t10:18_2": "āyuvemajjhassa antarā eva arahattamaggaṁ uppādetvā kilesaparinibbānena parinibbāyanasīlo",
  "tika-abh09t10:18_3": "eko anāgāmī. So ca uppannasamanantaraṁ parinibbāyī, āyuvemajjhaṁ appatvā parinibbāyī,",
  "tika-abh09t10:18_4": "āyuvemajjhaṁ patvā parinibbāyīti tividho hoti. Upahaccaparinibbāyīti āyuvemajjhaṁ",
  "tika-abh09t10:18_5": "upahacca atikkamitvā, maraṇasamayaṁ vā upahacca upagantvā parinibbāyī, āyuvemajjhaṁ",
  "tika-abh09t10:18_6": "atikkamitvā yāva maraṇasamayā parinibbāyīti attho. Asaṅkhāraparinibbāyīti asaṅkhārena",
  "tika-abh09t10:18_7": "appadukkhena adhimattappayogaṁ akatvā parinibbāyanasīlo. Sasaṅkhāraparinibbāyīti",
  "tika-abh09t10:18_8": "sasaṅkhārena dukkhena kasirena adhimattappayogena parinibbāyanasīlo. Uddhaṁsototi",
  "tika-abh09t10:18_9": "uddhaṁvāhibhāvena uddhamassa taṇhāsotaṁ vaṭṭasotañca, uddhaṁ vā gantvā paṭilabhitabbato",
  "tika-abh09t10:18_10": "uddhaṁ maggasotamassātipi uddhaṁsoto. Akaniṭṭhaṁ gacchatīti akaniṭṭhagāmī. Imesaṁ",
  "tika-abh09t10:18_11": "pana anāgāmīnaṁ pabhedadassanatthampettha uddhaṁsoto akaniṭṭhagāmītiādi catukkaṁ veditabbaṁ.",
  "tika-abh09t10:19_0": "Tattha yo avihato paṭṭhāya catūsu yathākkamaṁ uppajjitvā yāvatāyukaṁ ṭhatvā cuto",
  "tika-abh09t10:19_1": "akaniṭṭhe uppajjitvā parinibbāti, ayaṁ uddhaṁsoto akaniṭṭhagāmī nāma. Yo pana akaniṭṭhaṁ",
  "tika-abh09t10:19_2": "appatvā antarā parinibbāti, ayaṁ uddhaṁsoto na akaniṭṭhagāmī nāma. Yo manussaloko",
  "tika-abh09t10:19_3": "akaniṭṭhameva gantvā parinibbāti, ayaṁ na uddhaṁsoto akaniṭṭhagāmī nāma. Yo pana",
  "tika-abh09t10:19_4": "heṭṭhā catūsu suddhāvāsesu aññatarasmiṁ uppajjitvā tattheva parinibbāti, ayaṁ na",
  "tika-abh09t10:19_5": "uddhaṁsoto na akaniṭṭhagāmī nāma . Evamete anāgāmino aṭṭhacattālīsavidhā honti. Kathaṁ?",
  "tika-abh09t10:19_6": "Avihesu tāva tayo antarāparinibbāyino, eko upahaccaparinibbāyī, eko uddhaṁsototi",
  "tika-abh09t10:19_7": "pañca, te asaṅkhāraparinibbāyisasaṅkhāraparinibbāyivasena dasa honti, evaṁ atappasudassasudassīsūti",
  "tika-abh09t10:19_8": "cattālīsaṁ, akaniṭṭhe pana uddhaṁsoto natthi, tasmā tattha taṁ sasaṅkhārāsaṅkhāravasena",
  "tika-abh09t10:19_9": "duvidhaṁ uddhaṁsotaṁ vajjetvā aṭṭha cāti aṭṭhacattālīsa honti.",
  "tika-abh09t10:20_0": "Arahāti kilesārīnaṁ hatattādinā khīṇāsavo arahā nāma. So suññatādivimokkhattayavasena",
  "tika-abh09t10:20_1": "tividho hutvā puna paccekaṁ paṭipadācatukkavasena dvādasavidhā honti. Yathā ca arahā",
  "tika-abh09t10:20_2": "dvādasavidho, evaṁ dvādaseva sakadāgāmino, catuvīsati sotāpannā aṭṭhacattālīsa anāgāminova",
  "tika-abh09t10:20_3": "paccekanti veditabbaṁ. Ime ca sabbe ariyā imasmiṁ sāsane eva uppajjanti, no bahiddhāti. Ekakanayo.",
  "tika-abh09t10:21": "Dukādimātikatthavaṇṇanā",
  "tika-abh09t10:22_0": "Dukādīsu ‘‘dve puggalā – kodhano ca upanāhī ca makkhī ca paḷāsī cā’’tiādinā dukañca,",
  "tika-abh09t10:22_1": "‘‘tayo puggalā – nirāso āsaṁso vigatāso’’tiādinā tikañca, ‘‘cattāro puggalā – asappuriso,",
  "tika-abh09t10:22_2": "asappurisenaasappurisataro, sappuriso, sappurisenasappurisataro’’tiādinā catukkañca,",
  "tika-abh09t10:22_3": "‘‘pañca puggalā – atthekacco puggalo ārabhati ca vippaṭisārī ca hoti, tañca cetovimuttiṁ",
  "tika-abh09t10:22_4": "paññāvimuttiṁ yathābhūtaṁ nappajānāti. Yatthassa te uppannā pāpakā akusalā dhammā",
  "tika-abh09t10:22_5": "aparisesā nirujjhanti, atthekacco puggalo ārabhati na vippaṭisārī ca hoti…pe… aparisesā",
  "tika-abh09t10:22_6": "nirujjhanti, atthekacco puggalo nārabhati vippaṭisārī ca hoti…pe… aparisesā nirujjhanti.",
  "tika-abh09t10:22_7": "Atthekacco puggalo nārabhati na vippaṭisārī hoti…pe… aparisesā nirujjhantī’’tiādinā",
  "tika-abh09t10:22_8": "pañcakañca vitthārato mātikaṁ nikkhipitvā sabbepi te puggalā niddiṭṭhā, idha pana",
  "tika-abh09t10:22_9": "te ganthavitthārabhayena sabbe na uddiṭṭhā, pāḷiyā eva ñātabbāti.",
  "tika-abh09t10:23_0": "Tattha tike nirāsoti arahattāsāya virahito dussīlo. Tassa hi attano abhabbatāya bhabbasahāyakassa",
  "tika-abh09t10:23_1": "sīlavato arahattappattiṁ sutvā, caṇḍālaputtassa viya kassaci rājaputtassa rajjābhisekaṁ",
  "tika-abh09t10:23_2": "sutvā abhisekappattiyaṁ, ‘‘kudāssu nāmāhampi arahattaṁ pāpuṇeyya’’nti arahattappattiyaṁ",
  "tika-abh09t10:23_3": "patthanāpi na uppajjati. Āsaṁsoti arahattaṁ āsīsamāno patthayamāno sīlavā. Tassa",
  "tika-abh09t10:23_4": "hi arahattapatthanāya sīlasampattiyā ṭhitattā kassaci arahattappattiṁ sutvā, ubhatosujātassa",
  "tika-abh09t10:23_5": "rājakumārassa viya tādisassa kassaci rajjābhisekaṁ sutvā abhisekappattiyaṁ, arahattappattiyaṁ",
  "tika-abh09t10:23_6": "patthanā uppajjati. Vigatāsoti arahā. So hi pattaarahattatāya tattha vigatāso hoti",
  "tika-abh09t10:23_7": "pattābhiseko viya khattiyo abhisekappattiyanti veditabbaṁ.",
  "tika-abh09t10:24_0": "Catukke pana pāṇātipātādiakusalakammapathasamannāgato asappuriso nāma. Yo pana sayampi",
  "tika-abh09t10:24_1": "pāṇātipātādīni katvā parañca tattha samādapeti, ayaṁ asappurisenaasappurisataro,",
  "tika-abh09t10:24_2": "asappurisatopi asappurisataroti attho. Vuttapaṭipakkhakusalavasena sappuriso, sappurisenasappurisataro ca veditabbo.",
  "tika-abh09t10:25_0": "Pañcake ārabhati ca vippaṭisārī ca hotīti ettha ārambha-saddo āpattivītikkame vattati,",
  "tika-abh09t10:25_1": "tasmā āpattivītikkamavasena ārabhati ceva tappaccayā ca vippaṭisārī hotīti attho.",
  "tika-abh09t10:25_2": "Cetovimuttinti phalasampayuttasamādhiṁ. Paññāvimuttinti phalasampayuttañāṇaṁ. Yathābhūtaṁ",
  "tika-abh09t10:25_3": "nappajānātīti anadhigatattā yathāsabhāvato nappajānāti. Yatthassāti yasmiṁ arahattaphalasaṅkhāte",
  "tika-abh09t10:25_4": "jhāne adhigate assa puggalassa sabbe pāpakā akusalā dhammā niravasesā nirujjhanti,",
  "tika-abh09t10:25_5": "te nappajānātīti sambandho. Kiñcāpi te maggakkhaṇe eva nirujjhanti nāma, phalakkhaṇe",
  "tika-abh09t10:25_6": "pana niruddhā nāma honti, idha pana maggakiccavasena ‘‘phalakkhaṇe nirujjhantī’’ti vuttāti veditabbā.",
  "tika-abh09t10:26_0": "Ārabhati na vippaṭisārī ca hotīti āpattiṁ āpajjati, taṁ pana desetuṁ sabhāgapuggalaṁ",
  "tika-abh09t10:26_1": "pariyesati, vuṭṭhāpeti vā, tasmā na vippaṭisārī hoti. Nārabhati vippaṭisārī ca hotīti",
  "tika-abh09t10:26_2": "āpattiṁ nāpajjati, vinayapaññattiyaṁ pana akovidattā anāpattiyā āpattisaññitāya vuṭṭhitāyapi",
  "tika-abh09t10:26_3": "taṁ āpattiyā vippaṭisāraṁ vinodetuṁ asakkuṇeyyatāya vippaṭisārī hoti. Nārabhati na",
  "tika-abh09t10:26_4": "vippaṭisārī hotīti nārabhati neva āpattiṁ āpajjati, na vippaṭisārī hoti. Arahattañca",
  "tika-abh09t10:26_5": "na pāpuṇāti. Kataro panesa puggaloti? Sīlavā ossaṭṭhavīriyo puggalo. So hi ‘‘kiṁ",
  "tika-abh09t10:26_6": "me imasmiṁ buddhakāle parinibbānena, anāgate metteyyasammāsambuddhakāle parinibbāyissāmī’’ti",
  "tika-abh09t10:26_7": "visuddhasīlopi paṭipattiṁ na pūreti. Ime cattāropi puggalā tathā tathā ovaditvā āsavakkhaye",
  "tika-abh09t10:26_8": "patiṭṭhāpetabbā. Evaṁ hi tepi yvāyaṁ pañcamo puggalo nārabhati na vippaṭisārī āraddhavīriyo",
  "tika-abh09t10:26_9": "arahattaṁ pāpuṇāti, tena samasamāva bhavissantīti.",
  "tika-abh09t10:27": "Chakkādīsu –",
  "tika-abh09t10:28_0": "‘‘Cha puggalā – atthekacco puggalo pubbe ananussutesu dhammesu sāmaṁ saccāni abhisambujjhati,",
  "tika-abh09t10:28_1": "tattha ca sabbaññutaṁ pāpuṇāti balesu ca vasībhāvaṁ. Atthekacco puggalo…pe… abhisambujjhati,",
  "tika-abh09t10:28_2": "na ca tattha sabbaññutaṁ pāpuṇāti, na ca balesu vasibhāvaṁ. Atthekacco puggalo…pe…",
  "tika-abh09t10:28_3": "anabhisambujjhati, diṭṭheva dhamme dukkhassantakaro hoti, sāvakapāramiñca pāpuṇāti.",
  "tika-abh09t10:28_4": "Atthekacco puggalo…pe… dukkhassantakaro hoti, na ca sāvakapāramiṁ pāpuṇāti. Atthekacco",
  "tika-abh09t10:28_5": "puggalo…pe… anabhisambujjhati, na ca diṭṭheva dhamme dukkhassantakaro hoti, anāgāmī",
  "tika-abh09t10:28_6": "hoti anāgantā itthattaṁ. Atthekacco puggalo…pe… anabhisambujjhati, na ca diṭṭheva",
  "tika-abh09t10:28_7": "dhamme dukkhassantakaro hoti, āgāmī hoti āgantā itthatta’’nti –",
  "tika-abh09t10:29_0": "Chakkaṁ, ‘‘satta puggalā – satta udakūpamā puggalā sakiṁ nimuggo nimuggova hoti,",
  "tika-abh09t10:29_1": "ummujjitvā nimujjati, ummujjitvā ṭhito hoti, ummujjitvā vipassati viloketi, ummujjitvā",
  "tika-abh09t10:29_2": "patarati, ummujjitvā paṭigādhappatto hoti, ummujjitvā tiṇṇo hoti pāraṅgato, thale",
  "tika-abh09t10:29_3": "tiṭṭhati brāhmaṇo’’tiādinā sattakaṁ, ‘‘aṭṭha puggalā – cattāro maggasamaṅgino, cattāro",
  "tika-abh09t10:29_4": "phalasamaṅgino puggalā’’ti aṭṭhakaṁ, ‘‘nava puggalā – sammāsambuddho paccekasambuddho",
  "tika-abh09t10:29_5": "ubhatobhāgavimutto paññāvimutto kāyasakkhī diṭṭhippatto saddhāvimutto dhammānusārī",
  "tika-abh09t10:29_6": "saddhānusārī’’ti navakaṁ, ‘‘dasa puggalā – pañcannaṁ idha niṭṭhā, pañcannaṁ idha",
  "tika-abh09t10:29_7": "vihāya niṭṭhā’’ti dasakañca mātikaṁ nikkhipitvā pāḷiyaṁ niddeso kato. Tattha chakke",
  "tika-abh09t10:29_8": "paṭhamena padena sammāsambuddho daṭṭhabbo. So hi anācariyako attanā uppāditena sabbaññutaññāṇapadaṭṭhānena",
  "tika-abh09t10:29_9": "arahattamaggañāṇena sabbākārato saccāni abhisambujjhitvā sabbaññutaṁ pāpuṇi, dasañāṇabalesu",
  "tika-abh09t10:29_10": "ca vasibhāvanti. Dutiyena pana paccekasambuddho daṭṭhabbo. Tatiyena aggasāvako, catutthena",
  "tika-abh09t10:29_11": "avasesā arahanto , pañcamena anāgāmī, chaṭṭhena sotāpannasakadāgāmino daṭṭhabbā.",
  "tika-abh09t10:29_12": "Te hi ‘‘āgantā itthatta’’nti vuttāti.",
  "tika-abh09t10:30_0": "Sattake paṭhamena padena sāsane aniviṭṭhasaddho niyatamicchādiṭṭhidhammehi ekantakāḷakehi",
  "tika-abh09t10:30_1": "samannāgato gahito. So hi samudde udakabhīrukapuriso viya saṁsāre apāye nimuggo nimuggova",
  "tika-abh09t10:30_2": "hoti, na puna bhavato vuṭṭhāti, anantampi kālaṁ bhave eva vicarati sāsanasamāyogābhāvā.",
  "tika-abh09t10:30_3": "Dutiyena padena sāsane paṭiladdhasaddhopi devadattādayo viya saddhādiparihāniyaṁ",
  "tika-abh09t10:30_4": "ṭhito dussīlo gahito. So hi samudde kenaci kāraṇena ummujjitvā puna nimuggo viya",
  "tika-abh09t10:30_5": "sāsanasaddhāya ummujjitvāpi apāye nimujjati eva, ayaṁ pana cirakālātikkamena buddhādīhi,",
  "tika-abh09t10:30_6": "attanā eva vā paccekabodhiñāṇena bhavato uddharaṇīyo hoti sāsane sakiṁ uppannāyapi",
  "tika-abh09t10:30_7": "saddhāya mokkhabhāvena niyamena nibbānāvahattā. Ayameva hissa purimapuggalato viseso,",
  "tika-abh09t10:30_8": "itarathā tassa visuṁ gahaṇe payojanameva na siyāti gahetabbaṁ. Tatiyena sāsane uppannasaddho",
  "tika-abh09t10:30_9": "ṭhitibhāgiyehi sīlādiguṇehi samannāgato gahito. So hi ummujjitvā tīraṁ adisvāva samuddamajjhe",
  "tika-abh09t10:30_10": "nāvādiāgamanaṁ olokento puna animujjitvā uṇṇatappadese ṭhito viya sāsanasaddhāya",
  "tika-abh09t10:30_11": "ummujjitvā nibbānaṁ adisvāva buddhādiṁ olokayamāno sagge, sīlādimhi ṭhito hoti. Catutthena",
  "tika-abh09t10:30_12": "pana sotāpanno gahito. So hi ummujjitvā ṭhito tīraṁ disvā uttaraṇūpāyaṁ vilokayamāno",
  "tika-abh09t10:30_13": "viya lokuttarasaddhāya ummujjitvā nibbānatīraṁ disvā uttaraṇopāyaṁ viloketi. Pañcamena",
  "tika-abh09t10:30_14": "sakadāgāmī gahito. So hi samudde tīraṁ disvā tadabhimukhaṁ pataramāno viya paṭhamamaggena",
  "tika-abh09t10:30_15": "nibbānatīraṁ disvā tadabhimukhaṁ dutiyamaggena patarati nāma. Chaṭṭhena anāgāmī gahito.",
  "tika-abh09t10:30_16": "So hi pataritvā tīraṁ upaggamma kaṭippamāṇe udake ṭhito viya arahattasamīpe satikavāṭapatitthe",
  "tika-abh09t10:30_17": "anāvattidhammatāya tatiyamaggena tiṭṭhati. Sattamena pana arahā gahito, so hi taritvā",
  "tika-abh09t10:30_18": "pāraṁ patvā ṭhitapuriso viya cattāro oghe taritvā nibbānatthale ṭhito khīṇāsavabrāhmaṇo nāma hotīti.",
  "tika-abh09t10:31_0": "Navake ubhatobhāgavimuttoti rūpārūpasamāpattiyā vikkhambhanavimokkhena, ariyamaggena",
  "tika-abh09t10:31_1": "samucchedavimokkhena kilesato vimutto, arūpasamāpattiyā vā rūpakāyato, maggena ca",
  "tika-abh09t10:31_2": "nāmakāyatoti imehi ubhatobhāgehi vimuttotipi ubhatobhāgavimutto, so catunnaṁ arūpasamāpattīnaṁ",
  "tika-abh09t10:31_3": "ekekato vuṭṭhāya saṅkhāre sammasitvā arahattappattānaṁ catunnaṁ, nirodhā vuṭṭhāya",
  "tika-abh09t10:31_4": "arahattappattaanāgāmino ca vasena pañcavidho, tesu pacchimova nippariyāyato ubhatobhāgavimutto",
  "tika-abh09t10:31_5": "nāma, sesā pariyāyena. Ettha ca rūpāvacaracatutthajjhānaṁ kilesakāyato vimuttampi",
  "tika-abh09t10:31_6": "rūpakāyato avimuttaṁ, arūpāvacaraṁ pana tadabhayatopi vimuttaṁ, tasmā tadeva pādakaṁ",
  "tika-abh09t10:31_7": "katvā arahattappattova ubhatobhāgavimutto hoti, na rūpāvacaranti veditabbaṁ. Paññāvimuttoti",
  "tika-abh09t10:31_8": "arahattamaggapaññāya āsavehi vimutto. So hi sukkhavipassako, catūhi rūpāvacarajjhānehi",
  "tika-abh09t10:31_9": "vuṭṭhāya arahattappattā cattāro cāti pañcavidho. Arūpāvacarajjhānesu hi ekasmimpi",
  "tika-abh09t10:31_10": "sati ubhatobhāgavimuttova nāma hoti.",
  "tika-abh09t10:32_0": "Kāyasakkhīti rūpārūpajjhānalābhī ariyo. So hi sotāpattimaggaṭṭhavajjitānaṁ channaṁ",
  "tika-abh09t10:32_1": "sekhānaṁ vasena chabbidho. Teneva hissa ‘‘ekacce āsavā parikkhīṇā’’ti niddese vuttaṁ.",
  "tika-abh09t10:32_2": "Sotāpattimaggaṭṭhassa ca na kecipi āsavā parikkhīṇāti vattabbā, parikkhīyissantīti",
  "tika-abh09t10:32_3": "pana vattabbā, arahato pana sabbepi āsavā parikkhīṇā, na ekacceti. So hi phuṭṭhantaṁ",
  "tika-abh09t10:32_4": "sacchikarotīti kāyasakkhī, phuṭṭhānaṁ paṭiladdhānaṁ jhānānaṁ anantaraṁ nāmakāyena",
  "tika-abh09t10:32_5": "nirodhaṁ sacchikarotītipi kāyasakkhī, kāyenāti cettha ‘‘nāmakāyena ceva paramatthasaccaṁ",
  "tika-abh09t10:32_6": "sacchikaroti, paññāya ca ativijjha passatī’’ti vacanato arahattaphalaṁ ṭhapetvā sesamaggaphalānametaṁ",
  "tika-abh09t10:32_7": "adhivacanaṁ, tena kāyena paṭhamajjhānānantaraṁ nibbānassa sacchikaraṇatopi kāyasakkhīti",
  "tika-abh09t10:32_8": "keci. Diṭṭhippattoti sukkhavipassako, rūpajjhānalābhī ca yathāvutto chabbidho sekho",
  "tika-abh09t10:32_9": "ca, ayaṁ diṭṭhantappattoti diṭṭhippatto. Dassanaṁ diṭṭhi, paṭhamamaggo, tassa anantaraṁ",
  "tika-abh09t10:32_10": "nirodhappattoti attho. Diṭṭhappattotipi pāṭho, tassa paṭhamamaggena diṭṭhaṁ nibbānaṁ puna pattoti attho.",
  "tika-abh09t10:33_0": "Saddhāvimuttoti sukkhavipassako, rūpajjhānalābhī ca yathāvutto chabbidho sekho ca.",
  "tika-abh09t10:33_1": "Ayaṁ hi saddahanto vimuttoti saddhāvimutto. Kathaṁ panetassa diṭṭhippattato nānattanti?",
  "tika-abh09t10:33_2": "Āgamanīyapaṭipadāya. Diṭṭhippatto hi paññāsampadāya pubbabhāge vipassanāya kilese",
  "tika-abh09t10:33_3": "appadukkhena vikkhambhento āgato, saddhāvimutto pana saddhābahulatāya kilese dukkhena",
  "tika-abh09t10:33_4": "vikkhambhento āgato. Etameva hi bhedaṁ sandhāya niddese ‘‘ekacce āsavā parikkhīṇā",
  "tika-abh09t10:33_5": "honti, no ca kho yathādiṭṭhippattassā’’ti vuttaṁ.",
  "tika-abh09t10:34_0": "Dhammānusārīti yassa sotāpattimaggakkhaṇe paññindriyaṁ adhimattaṁ hoti, ayaṁ paññāsaṅkhātena",
  "tika-abh09t10:34_1": "dhammena sarati anussaratīti dhammānusārī, sotāpattimaggaṭṭhassetaṁ nāmaṁ. Phale",
  "tika-abh09t10:34_2": "pana patte diṭṭhippatto nāma hoti. Saddhānusārīti yassa sotāpattimaggakkhaṇe saddhindriyaṁ",
  "tika-abh09t10:34_3": "adhimattaṁ hoti, ayaṁ saddhāya sarati anussaratīti saddhānusārī, sotāpattimaggaṭṭhassetaṁ",
  "tika-abh09t10:34_4": "nāmaṁ. Phale pana patte saddhāvimutto nāma hoti.",
  "tika-abh09t10:35_0": "Lokuttaradhammaṁ hi nibbattentānaṁ dve dhurāni nāma, dve abhinivesā nāma, dve sīsāni",
  "tika-abh09t10:35_1": "nāma. Tattha saddhādhuraṁ paññādhuranti dve dhurāni nāma. Eko pana samathābhiniveso,",
  "tika-abh09t10:35_2": "eko vipassanābhinivesoti dve abhinivesā. Eko ca arahattaṁ matthakaṁ pāpuṇanto ubhatobhāgavimutto",
  "tika-abh09t10:35_3": "hoti, eko paññāvimuttoti imāni dve sīsāni nāma. Ye hi keci lokuttaraṁ dhammaṁ nibbattenti,",
  "tika-abh09t10:35_4": "sabbe te dve ime dhamme dhuraṁ katvā imesu dvīsu ṭhānesu abhinivisitvā imehi dvīhi",
  "tika-abh09t10:35_5": "ṭhānehi vimuccanti. Tesu yo bhikkhu aṭṭhasamāpattilābhī paññaṁ dhuraṁ katvā samathavasena",
  "tika-abh09t10:35_6": "abhiniviṭṭho aññataraṁ arūpasamāpattiṁ padaṭṭhānaṁ katvā vipassanaṁ paṭṭhapetvā arahattaṁ",
  "tika-abh09t10:35_7": "pāpuṇāti, ayaṁ sotāpattimaggakkhaṇe dhammānusārī nāma. Parato pana chasu ṭhānesu",
  "tika-abh09t10:35_8": "kāyasakkhī nāma. Arahattaphalaṁ patte ubhatobhāgavimutto nāma.",
  "tika-abh09t10:36_0": "Aparo paññameva dhuraṁ katvā vipassanāvasena abhiniviṭṭho suddhasaṅkhāre vā rūpāvacarajjhānesu",
  "tika-abh09t10:36_1": "vā aññataraṁ sammasitvā arahattaṁ pāpuṇāti, ayampi sotāpattimaggakkhaṇe dhammānusārī",
  "tika-abh09t10:36_2": "nāma. Parato pana chasu ṭhānesu diṭṭhippatto nāma, arahattaṁ patte paññāvimutto nāma.",
  "tika-abh09t10:37_0": "Aparo pana aṭṭhasamāpattilābhī saddhaṁ dhuraṁ katvā samādhivasena abhiniviṭṭho aññataraṁ",
  "tika-abh09t10:37_1": "arūpasamāpattiṁ padaṭṭhānaṁ katvā vipassanaṁ paṭṭhapetvā arahattaṁ pāpuṇāti, ayaṁ",
  "tika-abh09t10:37_2": "sotāpattimaggakkhaṇe saddhānusārī nāma, parato chasu ṭhānesu kāyasakkhīyeva nāma.",
  "tika-abh09t10:37_3": "Arahattaṁ patte ubhatobhāgavimuttoyeva nāma. Aparo saddhameva dhuraṁ katvā vipassanāvasena",
  "tika-abh09t10:37_4": "abhiniviṭṭho suddhasaṅkhāre vā rūpāvacarajjhānesu vā aññataraṁ sammasitvā arahattaṁ",
  "tika-abh09t10:37_5": "pāpuṇāti, ayampi sotāpattimaggakkhaṇe saddhānusārī nāma, parato chasu ṭhānesu saddhāvimutto",
  "tika-abh09t10:37_6": "nāma. Arahattappatte paññāvimutto nāma. Ime satta puggalā sammāsambuddhapaccekasambuddhehi",
  "tika-abh09t10:37_7": "saddhiṁ nava loke aggadakkhiṇeyyā nāmāti.",
  "tika-abh09t10:38_0": "Dasake pañcannaṁ idha niṭṭhāti sattakkhattuparamo, kolaṁkolo, ekabījī, sakadāgāmī",
  "tika-abh09t10:38_1": "kāmāvacarapaṭisandhiko, arahā cāti imesaṁ pañcannaṁ idha kāmāvacarabhūmiyaññeva anupādisesanibbānasaṅkhātā",
  "tika-abh09t10:38_2": "niṭṭhāti attho. Kāmāvacarattabhāve eva hi ete parinibbāyanti, nāññasmiṁ. Pañcannaṁ",
  "tika-abh09t10:38_3": "idha vihāya niṭṭhāti antarāparinibbāyī upahaccaparinibbāyī asaṅkhāraparinibbāyī sasaṅkhāraparinibbāyī",
  "tika-abh09t10:38_4": "uddhaṁsoto akaniṭṭhagāmī cāti imesaṁ pañcannaṁ idha kāmāvacare attabhāvaṁ vihāya",
  "tika-abh09t10:38_5": "vijahitvā brahmattabhāve ṭhitānaññeva niṭṭhāti attho. Sesamettha uttānatthamevāti.",
  "tika-abh09t10:38_6": "Ayamettha saṅkhepato pāḷinayena saddhiṁ atthanicchayo, vitthāro pana puggalapaññattipāḷiaṭṭhakathāsu",
  "tika-abh09t10:38_7": "(pu. pa. mātikā 1 ādayo; pu. pa. aṭṭha. mātikāvaṇṇanā 1) gahetabboti.",
  "tika-abh09t10:39": "Mohavicchedaniyā abhidhammamātikatthavaṇṇanāya",
  "tika-abh09t10:40": "Puggalapaññattimātikatthavaṇṇanā niṭṭhitā."
}