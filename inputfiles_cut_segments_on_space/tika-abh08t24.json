{
  "tika-abh08t24:0": "Ganthārambhakathāvaṇṇanā",
  "tika-abh08t24:1_0": "1. Paramanipuṇavicittanayasamannāgataṁ sakasamayasamayantaragahanaviggāhaṇasamatthaṁ",
  "tika-abh08t24:1_1": "suvimalavipulapaññāveyyattiyajananaṁ pakaraṇamidamārabhantoyamācariyo paṭhamaṁ tāva",
  "tika-abh08t24:1_2": "ratanattayappaṇāmakaraṇena antarāyanivāraṇañceva paññāpāṭavañca pattheti. Ratanattayappaṇāmo",
  "tika-abh08t24:1_3": "hi atthato paṇāmakiriyābhinipphādikā kusalacetanā. Sā ca vandaneyyavandakānaṁ khettajjhāsayasampadāhi",
  "tika-abh08t24:1_4": "diṭṭhadhammavedanīyabhūtā yathāladdhasampattinimittakassa kammassa anubalappadānavasena",
  "tika-abh08t24:1_5": "tannibbattitavipākasantatiyā antarāyakarāni upapīḷakaupacchedakakammāni paṭibāhitvā",
  "tika-abh08t24:1_6": "tannidānānaṁ yathādhippetasiddhivibandhakānaṁ rogādiantarāyānamappavattiṁ sādheti,",
  "tika-abh08t24:1_7": "rāgādimalavikkhālanena ca cittasantānaṁ parisodhetvā tannissitāya paññāya yathādhippetasiddhisampādakaṁ",
  "tika-abh08t24:1_8": "tikkhavisadabhāvamāvahati. Kiñci āciṇṇametaṁ paṇḍitānaṁ, yadidaṁ ganthasamārambhe",
  "tika-abh08t24:1_9": "ratanattayappaṇāmakaraṇaṁ, tasmā sappurisācārānurakkhaṇatthañca ādimhi ratanattayavandanā",
  "tika-abh08t24:1_10": "āraddhāti evamādinā aññānipi bahūni payojanāni niddhāretabbāni. Tāni pana tattha",
  "tika-abh08t24:1_11": "tattha bahudhā vitthāritānīti taṁ papañcaparissamaṁ ṭhapetvā yathānuppattameva tāva vaṇṇayissāma.",
  "tika-abh08t24:2_0": "Ettha ca ratanattayappaṇāmaṁ kattukāmo tathāgatamūlakattā sesaratanānaṁ paṭhamaṁ",
  "tika-abh08t24:2_1": "tāva tathāgatassa thomanāpubbaṅgamaṁ paṇāmamārabhanto āha ‘‘anantakaruṇāpañña’’ntiādi.",
  "tika-abh08t24:2_2": "Thomanāpubbaṅgamena hi paṇāmena satthu guṇātisayayogo, tato cassa anuttaravandanīyabhāvo,",
  "tika-abh08t24:2_3": "tena ca attano vandanāya khettaṅgatabhāvo, khettaṅgatāya ca vandanāya yathādhippetanipphattiyā",
  "tika-abh08t24:2_4": "hetubhāvo ca dassito hoti.",
  "tika-abh08t24:3_0": "Tattha vanditvāti pubbakālakiriyāniddeso. Tassa pana osānagāthāyaṁ ‘‘pavakkhāmī’’ti",
  "tika-abh08t24:3_1": "iminā aparakālakiriyāvacanena saha sambandho. Buddhanti vandanakiriyāya kammaniddeso.",
  "tika-abh08t24:3_2": "‘‘Anantakaruṇāpañña’’ntiādikaṁ pana tabbisesanaṁ. Tattha kiratīti karuṇā, paradukkhaṁ",
  "tika-abh08t24:3_3": "vikkhipati apanetīti attho. Kirīyati dukkhitesu pasārīyatīti vā karuṇā. Atha vā karotīti",
  "tika-abh08t24:3_4": "karuṇā, paradukkhe sati sādhūnaṁ kampanaṁ hadayakhedaṁ janayatīti attho. Kiṇātīti",
  "tika-abh08t24:3_5": "vā karuṇā, parassa dukkhaṁ paccayavekallakaraṇato hiṁsatīti attho. Pajānātīti paññā,",
  "tika-abh08t24:3_6": "yathāsabhāvaṁ pakārehi paṭivijjhatīti attho. Karuṇā ca paññā ca karuṇāpaññā, natthi",
  "tika-abh08t24:3_7": "etāsaṁ antoti anantā, anantā karuṇāpaññā etassāti anantakaruṇāpañño, taṁ anantakaruṇāpaññaṁ.",
  "tika-abh08t24:4_0": "Ettha ca uppādavayantatāvasena ceva santatipariyosānavasena ca satipi bhagavato karuṇāpaññānaṁ",
  "tika-abh08t24:4_1": "sapariyantabhāve anantārammaṇesu pavattanato anantatā veditabbā. Sammāsambuddhassa",
  "tika-abh08t24:4_2": "hi sabbasattānaṁ dukkhāpanayanākārappavattā anaññasādhāraṇā mahākaruṇā kañci sattaṁ",
  "tika-abh08t24:4_3": "avajjetvā sabbesu sattesu niravasesena pavattati, tathā sabbadhammasabhāvabodhanasamatthā",
  "tika-abh08t24:4_4": "sabbaññutaññāṇasaṅkhātā paññāpi sakalañeyyadhammesu anavasesato pavattati, tasmā",
  "tika-abh08t24:4_5": "anantārammaṇappavattakaruṇāñāṇavantatāya anantakaruṇāpañño bhagavā. Karuṇāpaññāggahaṇena",
  "tika-abh08t24:4_6": "cettha bhagavato sabbalokiyalokuttaraguṇasampatti dassitā hoti. Tathā hi karuṇāggahaṇena",
  "tika-abh08t24:4_7": "lokiyesu mahaggatabhāvappattāsādhāraṇaguṇadīpanato sakalalokiyaguṇasampatti dassitā,",
  "tika-abh08t24:4_8": "paññāggahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti dassitāti.",
  "tika-abh08t24:5_0": "Apica sabbabuddhaguṇānaṁ karuṇā ādi, paññā pariyosānaṁ. Mahākaruṇāsañcoditamānaso",
  "tika-abh08t24:5_1": "hi bhagavā saṁsārapaṅkato sattānaṁ samuddharaṇatthāya katābhinīhāro anupubbena pāramiyo",
  "tika-abh08t24:5_2": "pūretvā anuttarasammāsambodhiyā adhigamena sakalabuddhaguṇe paṭilabhi. Iti sakalabuddhaguṇānaṁ",
  "tika-abh08t24:5_3": "tannidānabhāvato karuṇā sabbabuddhaguṇānamādi, sabbaññutaññāṇapadaṭṭhānassa pana",
  "tika-abh08t24:5_4": "maggañāṇassa paṭilabhanato uttarikaraṇīyābhāvato paññā pariyosānaṁ. Ādipariyosānadassanena",
  "tika-abh08t24:5_5": "ca sakalabuddhaguṇā nayato dassitā honti. Nayaggāho eva hi sabbabuddhaguṇānaṁ dassanupāyo,",
  "tika-abh08t24:5_6": "itarathā tādisassa sabbaññubuddhassapi vacanapathātītaṁ tathāgataguṇaṁ anupadaṁ vaṇṇento",
  "tika-abh08t24:5_7": "ko nāma pariyosānamāharituṁ sakkuṇeyyāti.",
  "tika-abh08t24:6_0": "Evaṁ karuṇāpaññāmukhena saṅkhepato sakalabuddhaguṇehi bhagavantaṁ thometvāpi puna",
  "tika-abh08t24:6_1": "attano buddhaguṇasaṁkittane atittābhāvena ceva paresañca pasādabāhullajananatthaṁ",
  "tika-abh08t24:6_2": "tadantogadhepi visiṭṭhaguṇe padhānabhāvena nīharitvā dassento āha ‘‘tathāgata’’ntiādi.",
  "tika-abh08t24:6_3": "Tattha ‘‘tathāgata’’nti tathā āgatatādīhi aṭṭhahi kāraṇehi tathāgataṁ. Vuttañhetaṁ",
  "tika-abh08t24:6_4": "(dī. ni. aṭṭha. 1.7; ma. ni. aṭṭha. 1.12; bu. vaṁ. aṭṭha. 1.2 nidānakathā; a. ni. aṭṭha. 1.1.170) –",
  "tika-abh08t24:7_0": "‘‘Aṭṭhahi kāraṇehi bhagavā tathāgato, tathā āgatoti tathāgato, tathā gatoti tathāgato,",
  "tika-abh08t24:7_1": "tathalakkhaṇaṁ āgatoti tathāgato, tathadhamme yāthāvato abhisambuddhoti tathāgato,",
  "tika-abh08t24:7_2": "tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgato’’ti.",
  "tika-abh08t24:8_0": "‘‘Kathaṁ bhagavā tathā āgatoti tathāgato? Yathā sabbalokahitāya ussukkamāpannā purimakā",
  "tika-abh08t24:8_1": "sammāsambuddhā āgatā, kiṁ vuttaṁ hoti? Manussattādiaṭṭhaṅgasamannāgatena yena abhinīhārena",
  "tika-abh08t24:8_2": "te bhagavanto āgatā, teneva ca abhinīhārena ayampi bhagavā āgato, yathā ca te bhagavanto",
  "tika-abh08t24:8_3": "samatiṁsa pāramiyo pūretvā pañcamahāpariccāgādīni sampādetvā āgatā, yathā ca te sattatiṁsa",
  "tika-abh08t24:8_4": "bodhipakkhiyadhamme bhāvetvā brūhetvā āgatā, tathā ayampi bhagavā āgatoti evaṁ tāva",
  "tika-abh08t24:8_5": "tathā āgato’’ti tathāgato. (1)",
  "tika-abh08t24:9_0": "‘‘Kathaṁ tathā gatoti tathāgato? Yathā sampatijātā te bhagavanto sattapadavītihārena",
  "tika-abh08t24:9_1": "gatā, yathā vā te samathavipassanāmaggehi taṁ taṁ akusalapakkhaṁ vidhamitvā gatā,",
  "tika-abh08t24:9_2": "tathā ayampi bhagavā gato, evaṁ tathā gatoti tathāgato. (2)",
  "tika-abh08t24:10_0": "‘‘Kathaṁ tathalakkhaṇaṁ āgatoti tathāgato? Yasmā tesaṁ tesaṁ dhammānaṁ yaṁ sabhāvasarasalakkhaṇaṁ",
  "tika-abh08t24:10_1": "tathaṁ avitathaṁ, tañcesa tathalakkhaṇaṁ āgato yāthāvato adhigato, tasmā tathalakkhaṇaṁ",
  "tika-abh08t24:10_2": "āgatoti tathāgato gamanatthānaṁ bujjhanatthasambhavato. Tathā hi vadanti ‘ye gatiatthā,",
  "tika-abh08t24:10_3": "te bujjhanatthā. Ye bujjhanatthā, te gatiatthā’ti. (3)",
  "tika-abh08t24:11_0": "‘‘Kathaṁ tathadhamme yāthāvato abhisambuddhoti tathāgato? Yasmā ‘idaṁ dukkhanti,",
  "tika-abh08t24:11_1": "bhikkhave, tathametaṁ avitathameta’ntiādivacanato (saṁ. ni. 5.1090) ‘avijjāya saṅkhārānaṁ",
  "tika-abh08t24:11_2": "paccayaṭṭho saṅkhārānaṁ avijjāpaccayasambhūtasamudāgataṭṭho tatho avitatho anaññatho’tiādivacanato",
  "tika-abh08t24:11_3": "ca tathadhammasaṅkhāte saccapaṭiccasamuppāde yāthāvato āgato abhisambuddho, tasmā",
  "tika-abh08t24:11_4": "tathadhamme yāthāvato abhisambuddhoti tathāgato. (4)",
  "tika-abh08t24:12_0": "‘‘Kathaṁ tathadassitāya tathāgato? Yasmā aparimāṇāsu lokadhātūsu aparimāṇānaṁ sattānaṁ",
  "tika-abh08t24:12_1": "chadvāraggahite ārammaṇe aviparītameva passati jānāti, ñatvā ca panevaṁ ‘katamaṁ",
  "tika-abh08t24:12_2": "taṁ rūpāyatanaṁ, yaṁ catunnaṁ mahābhūtānaṁ upādāyā’tiādinā (dha. sa. 616 ādayo) tathamesa",
  "tika-abh08t24:12_3": "aviparītaṁ vibhajati dasseti, tasmā tathaṁ āgacchati passati jānāti, taṁ vā āgamayati",
  "tika-abh08t24:12_4": "dassetīti tathāgatoti evaṁ tathadassitāya tathāgato. (5)",
  "tika-abh08t24:13_0": "‘‘Kathaṁ tathavāditāya tathāgato? Yasmā esa abhisambodhito yāva parinibbānā rāgamadādinimmathanavasena",
  "tika-abh08t24:13_1": "ekasadisameva dhammaṁ tathaṁ avitathaṁ bhāsati, tasmā tathaṁ gadati, tatho aviparīto",
  "tika-abh08t24:13_2": "āgadovacanametassāti vā da-kārassa ta-kāraṁ katvā tathāgatoti vuttoti evaṁ tathavāditāya tathāgato. (6)",
  "tika-abh08t24:14_0": "‘‘Kathaṁ tathākāritāya tathāgato? Bhagavā hi ‘yathā vādī tathā kārī’ti (a. ni. 4.23;",
  "tika-abh08t24:14_1": "cūḷani. posālamāṇavapucchāniddesa 83) vacanato attano vācāya anurūpameva karoti,",
  "tika-abh08t24:14_2": "tasmā yathā vācā, tathā kāyopi gato pavatto imassāti tathāgatoti evaṁ tathākāritāya tathāgato. (7)",
  "tika-abh08t24:15_0": "‘‘Kathaṁ abhibhavanaṭṭhena tathāgato? Yasmā panesa anupamāya sakalalokiyalokuttaraguṇasampadāya",
  "tika-abh08t24:15_1": "samannāgatattā sadevakaṁ lokaṁ abhibhuyya pavattati, tasmā abhibhavanaṭṭhena tathāgatoti vuccatī’’ti.",
  "tika-abh08t24:16_0": "Tatrevaṁ padasiddhi veditabbā – agado viyāti agado, desanāvilāso ceva puññussayo",
  "tika-abh08t24:16_1": "ca. Tena hesa mahānubhāvo bhisakko viya dibbāgadena sappe sabbaparappavādino, sadevakañca",
  "tika-abh08t24:16_2": "lokaṁ abhibhavati. Iti sabbalokābhibhavane tatho aviparīto yathāvutto agado etassāti",
  "tika-abh08t24:16_3": "da-kārassa ta-kāraṁ katvā tathāgatoti vuccatīti ayamettha saṅkhepo. Vitthāro pana",
  "tika-abh08t24:16_4": "dīghāgamasaṁvaṇṇanādīsu gahetabbo. Āha cettha –",
  "tika-abh08t24:17": "‘‘Yatheva lokamhi vipassiādayo,",
  "tika-abh08t24:18": "Sabbaññubhāvaṁ munayo idhāgatā;",
  "tika-abh08t24:19": "Tathā ayaṁ sakyamunīpi āgato,",
  "tika-abh08t24:20": "Tathāgato vuccati tena cakkhumā. (dī. ni. aṭṭha. 1.7; ma. ni. aṭṭha. 1.12; a. ni. aṭṭha. 1.1.170; bu. vaṁ. aṭṭha. 1.2 nidānakathā);",
  "tika-abh08t24:21": "‘‘Pahāya kāmādimale yathā gatā,",
  "tika-abh08t24:22": "Samādhiñāṇehi vipassiādayo;",
  "tika-abh08t24:23": "Mahesino sakyamunī jutindharo,",
  "tika-abh08t24:24": "Tathā gato tena tathāgato mato.",
  "tika-abh08t24:25": "‘‘Tathañca dhātvāyatanādilakkhaṇaṁ,",
  "tika-abh08t24:26": "Sabhāvasāmaññavibhāgabhedato;",
  "tika-abh08t24:27": "Sayambhuñāṇena jinoyamāgato,",
  "tika-abh08t24:28": "Tathāgato vuccati sakyapuṅgavo.",
  "tika-abh08t24:29": "‘‘Tathāni saccāni samantacakkhunā,",
  "tika-abh08t24:30": "Tathā idappaccayatā ca sabbaso;",
  "tika-abh08t24:31": "Anaññañeyyena yato vibhāvitā,",
  "tika-abh08t24:32": "Yāthāvato tena jino tathāgato.",
  "tika-abh08t24:33": "‘‘Anantabhedāsupi lokadhātusu,",
  "tika-abh08t24:34": "Jinassa rūpāyatanādigocare;",
  "tika-abh08t24:35": "Vicittabhede tathameva dassanaṁ,",
  "tika-abh08t24:36": "Tathāgato tena samantalocano.",
  "tika-abh08t24:37": "‘‘Yato ca dhammaṁ tathameva bhāsati,",
  "tika-abh08t24:38": "Karoti vācāyanulomamattano;",
  "tika-abh08t24:39": "Guṇehi lokaṁ abhibhuyyirīyati,",
  "tika-abh08t24:40": "Tathāgato tenapi lokanāyako’’ti. (itivu. aṭṭha. 38; dī. ni. ṭī. 1.7);",
  "tika-abh08t24:41_0": "Kenaci guṇena attano visiṭṭhassa kassaci abhāvato natthi etassa uttaroti anuttaro.",
  "tika-abh08t24:41_1": "Bhagavato hi avīcito paṭṭhāya yāva bhavaggaṁ tiriyaṁ aparimāṇāsu lokadhātūsu na koci",
  "tika-abh08t24:41_2": "kenaci guṇena samasamopi atthi, kuto pana uttaritaro. Yathāha –",
  "tika-abh08t24:42": "‘‘Rūpe sīle samādhimhi, paññāya ca asādiso;",
  "tika-abh08t24:43": "Vimuttiyā samasamo, dhammacakkappavattane’’ti.",
  "tika-abh08t24:44_0": "Vinditvāti tīhi vandanāhi tanninnatādivasena namassitvā. Kāyavacīmanodvāravasena",
  "tika-abh08t24:44_1": "hi tisso vandanā. Yathāha ‘‘tisso imā, bhikkhave, vandanā kāyena vandati, vacasā",
  "tika-abh08t24:44_2": "vandati, manasā vandatī’’ti. Tattha buddhādiguṇārammaṇā kāmāvacarakusalakiriyānamaññatarā",
  "tika-abh08t24:44_3": "cetanā kāyaviññattiṁ samuṭṭhāpetvā kāyadvārappavattivasena uppannā kāyavandanāti",
  "tika-abh08t24:44_4": "vuccati, sāyeva vacīviññattiṁ samuṭṭhāpetvā vacīdvārappavattivasena uppannā vacīvandanāti,",
  "tika-abh08t24:44_5": "ubhayaviññattiyo pana asamuṭṭhāpetvā kevalaṁ manodvārappavattivasena uppannā manovandanāti.",
  "tika-abh08t24:44_6": "Sirasāti uttamaṅgena karaṇabhūtena. Abujjhi, bodhetīti vā buddho. Ayañhi catusaccadhamme",
  "tika-abh08t24:44_7": "sayampi abujjhi, parepi bodheti , tasmā bujjhanabodhanaṭṭhena ‘‘buddho’’ti vuccati.",
  "tika-abh08t24:44_8": "Yathāha ‘‘bujjhitā saccānīti buddho, bodhetā pajāyāti buddho’’ti (mahāni. 192; cūḷani.",
  "tika-abh08t24:44_9": "pārāyanatthutigāthāniddesa 97; paṭi. ma. 1.162). Atha vā budha-saddassa jāgaraṇavikasanatthesupi",
  "tika-abh08t24:44_10": "pavattanato abujjhi savāsanasammohaniddāya accantaṁ vigato, buddhiyā vikasitavāti",
  "tika-abh08t24:44_11": "vā buddho. Bhagavā hi vatthusabhāvadassanavibandhikāya avijjāsaṅkhātāya niddāya ariyamaggañāṇena",
  "tika-abh08t24:44_12": "saha vāsanāya samucchinnattā tato accantaṁ vigato. Paramarucirasirisobhaggasamāgamena",
  "tika-abh08t24:44_13": "vikasitamiva padumaṁ aparimitaguṇagaṇālaṅkatasabbaññutaññāṇasamāgamena vikasito vikāsamanuppatto,",
  "tika-abh08t24:44_14": "tasmā jāgaraṇavikasanatthavasenapi ‘‘buddho’’ti vuccati.",
  "tika-abh08t24:45_0": "Ettāvatā ca dvīhi ākārehi bhagavato thomanā katā hoti attahitasampattito, parahitapaṭipattito",
  "tika-abh08t24:45_1": "ca. Tāsu attahitasampatti anāvaraṇañāṇādhigamo savāsanasakalasaṁkilesānamaccantappahānaṁ",
  "tika-abh08t24:45_2": "anupādisesanibbānādhigamo ca, parahitapaṭipatti pana āsayappayogavasena duvidhaṁ",
  "tika-abh08t24:45_3": "parahitasamīhanaṁ. Tattha dhammadesanāya abhājanesu devadattādīsu virodhisattesupi",
  "tika-abh08t24:45_4": "niccaṁ hitajjhāsayatā aparipākagatindriyānaṁ indriyaparipākakālāgamanañca āsayo nāma.",
  "tika-abh08t24:45_5": "Tadaññasattānaṁ pana lābhasakkārādinirapekkhacittassa yānattayamukhena sabbadukkhaniyyānikadhammadesanā",
  "tika-abh08t24:45_6": "payogo nāma. Duvidhāsu panetāsu parahitapaṭipattīsu, tividhāsu ca attahitasampattīsu",
  "tika-abh08t24:45_7": "anantakaruṇā-vacanena, tathā āgataṭṭhena ca tathāgata-saddena āsayavasena parahitapaṭipatti",
  "tika-abh08t24:45_8": "dassitā, bodhanaṭṭhena buddha-saddena, tathadassanaṭṭhena ca tathāgataṭṭhena ca tathāgatasaddena",
  "tika-abh08t24:45_9": "payogavasena, anantapaññā-vacanena, ñāṇagatidīpakena tathāgata-saddena, bujjhanajāgaraṇavikasanaṭṭhena",
  "tika-abh08t24:45_10": "ca buddha-saddena tividhāpi attahitasampatti, anuttaravacanena ca attahitaparahitasampatti",
  "tika-abh08t24:45_11": "pakāsitāti veditabbā.",
  "tika-abh08t24:46_0": "Apica hetuphalasattūpakārasampadāvasena tīhākārehipi bhagavato thomanā pavattatīti",
  "tika-abh08t24:46_1": "taṁvasenapettha thomanā daṭṭhabbā. Tattha hetusampadā nāma mahākaruṇāsamāyogo, bodhisambhārasambharaṇañca",
  "tika-abh08t24:46_2": "tammūlakattā sakalabuddhaguṇānaṁ. Phalasampadā pana catubbidhā ñāṇasampadā, pahānasampadā,",
  "tika-abh08t24:46_3": "ānubhāvasampadā, rūpakāyasampadā cāti. Tāsu sabbaññutaññāṇapadaṭṭhānaṁ maggañāṇaṁ,",
  "tika-abh08t24:46_4": "maggañāṇapadaṭṭhānaṁ sabbaññutaññāṇaṁ, tammūlakāni ca dasabalādiñāṇāni ñāṇasampadā",
  "tika-abh08t24:46_5": "nāma. Aggamaggabhāvanāya sabbakilesānaṁ saha vāsanāhi anuppattidhammatāpādanaṁ pahānasampadā.",
  "tika-abh08t24:46_6": "Acinteyyāparimitānaṁ sabbalokahitānaṁ nipphādane, sadevakalokābhibhavane ca ādhipaccaṁ",
  "tika-abh08t24:46_7": "ānubhāvasampadā. Sakalalokanayanābhisekabhūtā pana lakkhaṇānubyañjanapaṭimaṇḍitā",
  "tika-abh08t24:46_8": "attabhāvasampatti rūpakāyasampadā nāma. Sattūpakāro heṭṭhā vuttaparahitapaṭipattivaseneva",
  "tika-abh08t24:46_9": "veditabbo. Imāsu pana anantakaruṇā-vacanena, tathā āgataṭṭhena ca tathāgata-saddena",
  "tika-abh08t24:46_10": "hetusampadā dassitā. Phalasampadāsu ñāṇasampadā ceva pahānasampadā ca anantapaññā-vacanena,",
  "tika-abh08t24:46_11": "abhisamayaparidīpakena tathāgatasaddena, bujjhanajāgaraṇavikasanaṭṭhena, ca buddha-saddena",
  "tika-abh08t24:46_12": "dassitā, ānubhāvasampadāpi abhibhavanaṭṭhena tathāgata-saddena, anuttara-vacanena",
  "tika-abh08t24:46_13": "ca vibhāvitā, rūpakāyasampadā pana rūpaggappattidīpakena anuttara-saddena dassitāti daṭṭhabbaṁ.",
  "tika-abh08t24:47_0": "Evaṁ buddharatanassa thomanāpubbaṅgamaṁ paṇāmaṁ katvā idāni sesaratanānampi paṇāmamārabhanto",
  "tika-abh08t24:47_1": "āha ‘‘dhammaṁ sādhugaṇampi cā’’ti. Bhagavato thomanena ca svākkhātatādayo dhammaguṇā,",
  "tika-abh08t24:47_2": "suppaṭipannatādayo saṅghaguṇā ca dassitā honti tappabhavassa anaññathābhāvatoti na",
  "tika-abh08t24:47_3": "tesaṁ visuṁ thomanā katā. Adhigatamagge sacchikatanirodhe puggale yathānusiṭṭhaṁ",
  "tika-abh08t24:47_4": "paṭipajjamāne ca apāyadukkhesu ceva vaṭṭadukkhesu ca apatamāne katvā dhāretīti dhammo,",
  "tika-abh08t24:47_5": "so catunnaṁ ariyamaggānaṁ, catunnañca sāmaññaphalānaṁ, nibbānassa, pariyattidhammassa",
  "tika-abh08t24:47_6": "ca vasena dasavidho. Vuttañhetaṁ chattavimāne –",
  "tika-abh08t24:48": "‘‘Rāgavirāgamanejamasokaṁ,",
  "tika-abh08t24:49": "Dhammamasaṅkhatamappaṭikūlaṁ;",
  "tika-abh08t24:50": "Madhuramimaṁ paguṇaṁ suvibhattaṁ,",
  "tika-abh08t24:51": "Dhammamimaṁ saraṇatthamupehī’’ti. (vi. va. 887);",
  "tika-abh08t24:52_0": "Ettha hi kāmarāgādibhedo sabbopi rāgo virajjati etenāti ‘‘rāgavirāgo’’ti maggo kathito.",
  "tika-abh08t24:52_1": "Ejāsaṅkhātāya taṇhāya, antonijjhānalakkhaṇassa ca sokassa taduppattiyaṁ sabbaso parikkhīṇattā",
  "tika-abh08t24:52_2": "‘‘anejamasoka’’nti phalaṁ kathitaṁ. Kenaci paccayena asaṅkhatattā ‘‘dhammamasaṅkhata’’nti",
  "tika-abh08t24:52_3": "nibbānaṁ vuttaṁ. Avirodhadīpanato pana atthabyañjanassa sampannatāya, pakaṭṭhaguṇavibhāvanato",
  "tika-abh08t24:52_4": "suṭṭhu vibhajitattā ca ‘‘appaṭikūla’’ntiādinā sabbopi pariyattidhammo kathito. Tattha",
  "tika-abh08t24:52_5": "ariyamagganibbānāni nippariyāyeneva apāyādito dhāraṇato dhammo, phalapariyattiyo",
  "tika-abh08t24:52_6": "pana pariyāyena. Tathā hettha dhāraṇaṁ nāma apāyādinibbattakakilesaviddhaṁsanaṁ.",
  "tika-abh08t24:52_7": "Iti ariyamaggassa kilesasamucchedakatāya, nibbānassa ca ālambaṇabhāvena tassa tadatthasiddhihetutāyapi",
  "tika-abh08t24:52_8": "ubhinnampi nippariyāyato labbhati. Itaresu pana ariyaphalassa maggena samucchinnakilesānaṁ",
  "tika-abh08t24:52_9": "paṭipassaddhakiccatāya, maggānukūlappavattito pariyattidhammassa ca tadadhigamahetutāyāti",
  "tika-abh08t24:52_10": "ubhinnampi pariyāyatova labbhatīti.",
  "tika-abh08t24:53_0": "Attahitaparahitaṁ sādhentīti sādhū, tesaṁ gaṇo samudāyoti sādhugaṇo, sādhu cāyaṁ",
  "tika-abh08t24:53_1": "gaṇo cāti vā sādhugaṇo, sādhuno vā sammāsambuddhassa āyatto gaṇo tassa orasaputtabhāvatoti",
  "tika-abh08t24:53_2": "sādhugaṇo. So pana catunnaṁ ariyamaggasamaṅgīnaṁ, catunnañca phalasamaṅgīnaṁ vasena",
  "tika-abh08t24:53_3": "aṭṭhavidho ariyasaṅgho, taṁ sādhugaṇaṁ. Picāti nipātasamudāyo, eko vā nipāto, tiṇṇaṁ",
  "tika-abh08t24:53_4": "ratanānaṁ vandanakiriyāya sampiṇḍanattho. Keci ‘‘gaṇo’’ti idha pakaraṇatova ariyagaṇapuggalova",
  "tika-abh08t24:53_5": "labbhatīti sādhūti bhāvanapuṁsakavasena ‘‘vanditvā’’ti iminā saha yojenti, tadā pana",
  "tika-abh08t24:53_6": "sādhūti bhayalābhādivirahena sakkaccaṁ ādaranti attho.",
  "tika-abh08t24:54_0": "2. Evaṁ pakaraṇārambhe yathādhippetaṁ ratanattayappaṇāmaṁ katvā idāni yattha pāṭavatthāya",
  "tika-abh08t24:54_1": "idaṁ pakaraṇaṁ paṭṭhapīyati, taṁ saddhiṁ desakadesapaṭiggāhakasampattīhi vibhāvetvā",
  "tika-abh08t24:54_2": "dassento āha ‘‘paṇḍukambalanāmāyā’’tiādi. Tattha devarājassa paṇḍukambalanāmāya silāya",
  "tika-abh08t24:54_3": "vimale sītale tale nisinno atulavikkamo devadevehi pūjito devadevo devapurakkhato",
  "tika-abh08t24:54_4": "devānaṁ devalokasmiṁ yaṁ dhammaṁ desesīti sambandho.",
  "tika-abh08t24:55_0": "Ayaṁ panettha attho – paṇḍukambalasarikkhavaṇṇatāya ‘‘paṇḍukambala’’nti nāmaṁ samaññā",
  "tika-abh08t24:55_1": "etissāti paṇḍukambalanāmā. Sā hi sakkassa tādisapuññānubhāvena nibbattā paṇḍukambalajayasumanapupphasamānena",
  "tika-abh08t24:55_2": "vaṇṇena sabbakālaṁ virocati , pamāṇato pana saṭṭhiyojanāyāmā, paññāsayojanavitthārā,",
  "tika-abh08t24:55_3": "pannarasayojanubbedhā ca hoti. Silāyāti avayavasambandhe sāmivacanaṁ. Tulāya sammito",
  "tika-abh08t24:55_4": "tulyo, na tulyo atulyo, atulyo vikkamo balaṁ etassāti atulyavikkamo. Sammāsambuddhassa",
  "tika-abh08t24:55_5": "hi paramapāramitānubhāvasaṁsiddhena hatthigaṇanāya koṭisahassahatthīnaṁ, purisagaṇanāya",
  "tika-abh08t24:55_6": "dasakoṭisahassapurisānaṁ balehi samappamāṇena kāyabalena, appamāṇena ca ñāṇabalena",
  "tika-abh08t24:55_7": "na kassaci devabrahmādīsu aññatarassa balatulanāya upanetabbaṁ atthi . Atha vā anaññasādhāraṇattā",
  "tika-abh08t24:55_8": "atulyo parakkamasaṅkhāto aparimāṇaguṇavisesāvahena anaññasādhāraṇena sammappadhānena",
  "tika-abh08t24:55_9": "samannāgatattā vā atulyo sammappadhānasaṅkhāto vikkamo imassāti atulyavikkamo. ‘‘Atulyavikkamo’’ti",
  "tika-abh08t24:55_10": "ca vattabbe gāthābandhavasena ya-kāralopaṁ katvā ‘‘atulavikkamo’’ti vuttaṁ. Atha",
  "tika-abh08t24:55_11": "vā sammitatthe a-kārapaccayassāpi sambhavato atulo vikkamo assāti ‘‘atulavikkamo’’ti vuttaṁ.",
  "tika-abh08t24:56_0": "Dibbantīti devā, pañcakāmaguṇādīhi kīḷanti, tesu vā viharanti, vijayasamatthatāyogena",
  "tika-abh08t24:56_1": "bāhirabbhantarike paccatthike vijetuṁ icchanti, issariyadhanādisakkāradānaggahaṇaṁ,",
  "tika-abh08t24:56_2": "taṁtaṁatthānusāsanañca karontā voharanti, puññañāṇānubhāvappattāya jutiyā jotenti,",
  "tika-abh08t24:56_3": "yathādhippetañca visayaṁ appaṭighātena gacchanti, yathicchitanipphādane ca sakkontīti",
  "tika-abh08t24:56_4": "attho. Atha vā devanīyā taṁtaṁbyasananittharaṇatthikehi ‘‘saraṇaṁ parāyaṇa’’nti gamanīyā,",
  "tika-abh08t24:56_5": "abhitthavanīyā sobhāvisesayogena kamanīyāti vā devā, te tividhā – sammutidevā upapattidevā",
  "tika-abh08t24:56_6": "visuddhidevāti. Tattha sammutidevā nāma mahāsammatādayo khattiyā. Upapattidevā nāma",
  "tika-abh08t24:56_7": "cātumahārājike upādāya taduttaridevā. Visuddhidevā nāma khīṇāsavā. Idha pana upapattidevā",
  "tika-abh08t24:56_8": "daṭṭhabbā. No ca kho tepi avisesena, ṭhapetvā pana yāmādike cātumahārājikatāvatiṁsavāsinova",
  "tika-abh08t24:56_9": "adhippetā. Tesaṁ catūhi saṅgahavatthūhi rañjanato rājā, devānaṁ rājā issaro devarājā,",
  "tika-abh08t24:56_10": "tassa devarājassa, ‘‘sakkassa devarañño’’ti adhippāyo. Na hi aññesaṁ devalokesu nisinno",
  "tika-abh08t24:56_11": "bhagavā abhidhammapiṭakaṁ desesīti.",
  "tika-abh08t24:57_0": "3.Yanti aniyamaniddeso, tassa pana ‘‘tatthā’’ti iminā niyamanaṁ veditabbaṁ. Yathāvuttānaṁ",
  "tika-abh08t24:57_1": "tiṇṇampi devānaṁ uttamo devo tehi sabbehi adhikataraṁ kīḷanādiyogatoti devadevo,",
  "tika-abh08t24:57_2": "bhagavā. So hi niratisayāya abhiññākīḷāya uttamehi dibbabrahmaariyavihārehi saparasantānasiddhāya",
  "tika-abh08t24:57_3": "pañcavidhamāravijayicchānibbattiyā cittissariyasattadhanādisammāpaṭipattiaveccappasādasakkāradānaggahaṇasaṅkhātena,",
  "tika-abh08t24:57_4": "yathāparādhayathānulomayathādhammānusāsanasaṅkhātena ca vohārātisayena paramāya paññāya",
  "tika-abh08t24:57_5": "ca sarīrappabhāsaṅkhātāya jutiyā anupamāya ñāṇasarīragatiyā māravijayasabbaññutaññāṇaparahitanipphādanesu",
  "tika-abh08t24:57_6": "appaṭihatāya sattiyā ca samannāgatattā sadevakena vā lokena ‘‘saraṇa’’nti gamanīyato,",
  "tika-abh08t24:57_7": "abhitthavanīyato, bhattivasena kamanīyato ca sabbe te deve tehi tehi guṇehi abhibhuyya",
  "tika-abh08t24:57_8": "ṭhitoti sabbadevehi pūjanīyataro devo , visuddhidevabhāvasaṅkhātassa vā sabbaññuguṇālaṅkārassa",
  "tika-abh08t24:57_9": "adhigatattā aññesañca devānaṁ atisayena devoti devadevo. Devānanti tadā dhammapaṭiggāhakānaṁ",
  "tika-abh08t24:57_10": "dasasahassacakkavāḷādhivāsīnaṁ mātudevaputtappamukhānaṁ upapattidevānaṁ. Visuddhidevānampettha",
  "tika-abh08t24:57_11": "gahaṇanti vadanti. Te pana upapattidevesveva saṅgahitā manussaarahantānaṁ tattha",
  "tika-abh08t24:57_12": "abhāvato . Devadevehīti visuddhidevehi. Visuddhidevā hi vuttanayena itaradevehi sātisayaṁ",
  "tika-abh08t24:57_13": "kīḷanādiyogato idha ‘‘devadevā’’ti adhippetā, tehi. Pūjitoti pūjitabbo, pūjituṁ arahoti",
  "tika-abh08t24:57_14": "attho. Etena visuddhidevesupi bhagavato aggapuggalataṁ dīpeti. Desesīti madhurakaravīkasaddasadisaṁ",
  "tika-abh08t24:57_15": "brahmassaraṁ nicchārento pakāsesi. Devalokasminti tāvatiṁsadevaloke. Sabhāvasāmaññalakkhaṇaṁ",
  "tika-abh08t24:57_16": "dhāretīti dhammo, kusalādibhedo abhidhammo, idha pana tappakāsakaṁ abhidhammapiṭakaṁ",
  "tika-abh08t24:57_17": "‘‘dhamma’’nti vuttaṁ. Tathā hi vakkhati ‘‘piṭakuttame’’ti. Devapurakkhatoti dasasahassacakkavāḷavāsidibbabrahmehi",
  "tika-abh08t24:57_18": "purakkhato, parivāritoti attho.",
  "tika-abh08t24:58_0": "Nanu ca ‘‘devāna’’nti vacaneneva devapurakkhatabhāvo siddhoti kiṁ ‘‘devapurakkhato’’ti",
  "tika-abh08t24:58_1": "vacanena? Nāyaṁ doso. Bhagavā hi kadāci cūḷapanthakattherādīnaṁ viya parammukhepi",
  "tika-abh08t24:58_2": "nisīditvā obhāsaṁ vissajjetvā sattānaṁ sammukhe nisinnaṁ viya dassento dhammaṁ deseti,",
  "tika-abh08t24:58_3": "kadācipi pārāyanikabrāhmaṇādīnaṁ viya sammukhepi nisīditvā aññehi ca parivuto aññesampi",
  "tika-abh08t24:58_4": "dhammaṁ deseti, idha pana na tathā, devehiyeva parivuto devānaṁ desetīti dassanatthaṁ",
  "tika-abh08t24:58_5": "‘‘devapurakkhato’’tipi vattabbamevāti.",
  "tika-abh08t24:59_0": "4. Evametasmiṁ pakaraṇe gāravajananatthaṁ tena sampādetabbapāṭavavisayaṁ abhidhammapiṭakaṁ",
  "tika-abh08t24:59_1": "desakādisampattīhi saha vibhāvetvā idāni yathādhippetapakaraṇārambhapayojanābhidhānābhidheyyasotujanasamussāhanakaraṇappakārāni",
  "tika-abh08t24:59_2": "ca vibhāvetuṁ ‘‘tatthāha’’ntiādi vuttaṁ. Tattha ‘‘pāṭavatthāyā’’ti iminā pakaraṇārambhapayojanaṁ",
  "tika-abh08t24:59_3": "vuttaṁ. ‘‘Abhidhammāvatāra’’nti iminā abhidhānābhidheyyāni. ‘‘Madhura’’ntiādīhi pakaraṇaṁ",
  "tika-abh08t24:59_4": "viseseti. ‘‘Samāsenā’’ti ca iminā sotujanasamussāhanakaraṇappakārānīti daṭṭhabbaṁ.",
  "tika-abh08t24:59_5": "‘‘Aha’’nti kattubhūtaṁ attānaṁ niddisati. Tathā hi yo paro na hoti, so niyakajjhattasaṅkhāto",
  "tika-abh08t24:59_6": "attā ‘‘aha’’nti vuccati.",
  "tika-abh08t24:60_0": "Paṭuno bhāvo pāṭavaṁ, taṁyeva attho payojanaṭṭhenāti pāṭavattho, tadatthāya. Taṁ",
  "tika-abh08t24:60_1": "sandhāya vividhanayaggahaṇasamatthassa sutamayañāṇassa uppādanatthanti vuttaṁ hoti.",
  "tika-abh08t24:60_2": "Saṁsāre bhayaṁ ikkhanti, bhindanti vā pāpake akusale dhammeti bhikkhū, tesaṁ. Piṭakañca",
  "tika-abh08t24:60_3": "taṁ uttamañcāti piṭakuttamaṁ, tasmiṁ piṭakuttame, abhidhammapiṭaketi adhippāyo. Tañhi",
  "tika-abh08t24:60_4": "pariyattibhājanatthato piṭakaṁ, tīsu piṭakesu visiṭṭhabhāvato uttamañcāti piṭakuttamaṁ.",
  "tika-abh08t24:60_5": "Tattha pariyattibhājanatthatoti pariyattiatthena ceva bhājanatthena ca. Tathā hi",
  "tika-abh08t24:60_6": "‘‘mā piṭakasampadānenā’’tiādīsu (a. ni. 3.66) pariyatti piṭakanti vuccati. ‘‘Atha",
  "tika-abh08t24:60_7": "puriso āgaccheyya kudālapiṭaka’’ntiādīsu (ma. ni. 1.228; a. ni. 3.70) yaṁ kiñci bhājanampi.",
  "tika-abh08t24:60_8": "Tasmā idampi pariyāpuṇitabbaṭṭhena pariyatti, abhidhammatthānamādhāraṇatthena bhājanañcāti",
  "tika-abh08t24:60_9": "pariyattibhājanatthato piṭakanti vuccati. Tenevāhu –",
  "tika-abh08t24:61": "‘‘Piṭakaṁ piṭakatthavidū,",
  "tika-abh08t24:62": "Pariyattibbhājanatthato āhu;",
  "tika-abh08t24:63": "Tena samodhānetvā,",
  "tika-abh08t24:64": "Tayopi vinayādayo ñeyyā’’ti. (dī. ni. aṭṭha. 1.paṭhamamahāsaṅgītikathā; pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā);",
  "tika-abh08t24:65_0": "Visiṭṭhabhāvo panassa lokavohāramatikkamma yathāsabhāvavasena desanato, visiṭṭhadhammakkhandhavibhāvanato",
  "tika-abh08t24:65_1": "ca veditabbo. Ettha hi ‘‘satto puggalo bhikkhū’’tiādikaṁ lokavohāramatikkamma ‘‘khandhadhātuāyatana’’ntiādinā",
  "tika-abh08t24:65_2": "yathādhammavaseneva bāhulladesanā pavattā, na itaresu viya yathāvuttavohāravasena,",
  "tika-abh08t24:65_3": "yato idaṁ yathādhammasāsananti vuccati. Sabbasaṅkhatadhammavisiṭṭho cettha paññākkhandho",
  "tika-abh08t24:65_4": "visesato vibhāvito, tasmā tiṇṇampi piṭakānaṁ buddhavacanabhāvepi yathāsabhāvānatikkamadesanādito",
  "tika-abh08t24:65_5": "idameva tīsu piṭakesu visiṭṭhanti yuttaṁ. Apica dhammātirekadhammavisesabhāvato cassa",
  "tika-abh08t24:65_6": "visiṭṭhabhāvo veditabbo. Abhidhamme hi nippadesato khandhāyatanādidhammānaṁ vibhattattā",
  "tika-abh08t24:65_7": "itaradvayato atirekatarā, visiṭṭhā ca pāḷi hoti, tasmā atirekassa, visiṭṭhassa ca",
  "tika-abh08t24:65_8": "pāḷidhammassa vasena idameva tīsu piṭakesu uttamanti vattuṁ vaṭṭati. Yathāvuttavisiṭṭhabhāvayogatoyeva",
  "tika-abh08t24:65_9": "cetaṁ ‘‘abhidhammapiṭaka’’nti vuccati abhi-saddassa visiṭṭhabhāvajotanato . Apica",
  "tika-abh08t24:65_10": "vuḍḍhimantādidhammānaṁ ettha vuttattā cetaṁ abhidhammapiṭakaṁ. Yathāhu porāṇā –",
  "tika-abh08t24:66": "‘‘Yaṁ ettha vuḍḍhimanto, salakkhaṇā pūjitā paricchinnā;",
  "tika-abh08t24:67": "Vuttādhikā ca dhammā, abhidhammo tena akkhāto’’ti. (dī. ni. aṭṭha. 1.paṭhamamahāsaṅgītikathā; pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā);",
  "tika-abh08t24:68_0": "Tathā hettha ‘‘rūpūpapattiyā maggaṁ bhāveti, mettāsahagatena cetasā ekaṁ disaṁ pharitvā",
  "tika-abh08t24:68_1": "viharatī’’tiādinā (dha. sa. 160 ādayo) vuḍḍhimantopi dhammā vuttā, ‘‘rūpārammaṇaṁ",
  "tika-abh08t24:68_2": "vā saddārammaṇaṁ vā’’tiādinā (dha. sa. 1) nayena ārammaṇādīhi lakkhitabbattā salakkhaṇāpi",
  "tika-abh08t24:68_3": "‘‘sekkhā dhammā asekkhā dhammā, lokuttarā dhammā’’tiādinā nayena pūjitā pūjārahāpi",
  "tika-abh08t24:68_4": "‘‘phasso hoti, vedanā hotī’’tiādinā (dha. sa. 1) nayena sabhāvaparicchinnattā paricchinnāpi",
  "tika-abh08t24:68_5": "‘‘mahaggatā dhammā appamāṇā dhammā (dha. sa. tikamātikā 12, dukamātikā 99), anuttarā",
  "tika-abh08t24:68_6": "dhammā’’tiādinā nayena adhikā visiṭṭhāpi dhammā vuttā, tasmā abhi-saddassa vuḍḍhiādiatthesupi",
  "tika-abh08t24:68_7": "pavattanato ‘‘vuḍḍhimanto dhammā etthā’’tiādinā nibbacanena idaṁ piṭakaṁ ‘‘abhidhamma’’nti",
  "tika-abh08t24:68_8": "vuccati. Abhidhammaṁ otaranti anenāti abhidhammāvatāraṁ nāma pakaraṇaṁ. Iminā panassa",
  "tika-abh08t24:68_9": "atthānugatamabhidhānaṁ dasseti. Tu-saddo padapūraṇe. Ācariyena hi gāthāpadapūraṇatthaṁ",
  "tika-abh08t24:68_10": "yebhuyyena tattha tattha nipātā vuccanti. Yattha pana nesaṁ payojanaviseso dissati,",
  "tika-abh08t24:68_11": "tattheva tamatthaṁ vakkhāma. Madhuranti nippariyāyato madhura-saddoyaṁ jivhāviññeyye",
  "tika-abh08t24:68_12": "rasavisese vattati, idha pana iṭṭhabhāvasāmaññena atthabyañjanasampatti madhurasaddena",
  "tika-abh08t24:68_13": "vuttā. Bhavati hi taṁsadisassa taṁ-saddenābhidhānaṁ yathā ‘‘aggimāṇavo’’ti. Tena",
  "tika-abh08t24:68_14": "pana madhurena yogato idampi madhuraṁ yathā nīlaguṇayogato nīluppalanti. Nipuṇagambhīrāya",
  "tika-abh08t24:68_15": "byañjanasampattiyā ceva atthasampattiyā ca abhidhammavisayaṁ matiṁ vaḍḍhetīti mativaḍḍhanaṁ.",
  "tika-abh08t24:68_16": "Atha vā byañjanasampattiyā ‘‘madhura’’nti vuttaṁ, atthasampattiyā ‘‘mativaḍḍhana’’nti.",
  "tika-abh08t24:69_0": "5.Tāḷanti kuñcikaṁ, kuñcikāsadisanti attho. Muyhanti tenāti moho, avijjāyetaṁ adhivacanaṁ,",
  "tika-abh08t24:69_1": "mohoyeva abhidhammamahāpuraṁ pavisantānaṁ pavesananivāraṇattā kavāṭabhūtoti mohakavāṭaṁ,",
  "tika-abh08t24:69_2": "tassa. Vighāṭeti, vighāṭīyati anenāti vā vighāṭanaṁ. Nanu ca avijjākavāṭaṁ paññāya",
  "tika-abh08t24:69_3": "ugghāṭīyati. Sā hi tassā ujuvipaccanīkabhūtāti? Saccaṁ, idampi tassā kāraṇabhāvena",
  "tika-abh08t24:69_4": "‘‘mohakavāṭavighāṭanakara’’nti vuttaṁ. Kāraṇakāraṇampi hi kāraṇavasena vuccati yathā",
  "tika-abh08t24:69_5": "‘‘corehi gāmo daḍḍho, tiṇehi bhattaṁ siddha’’nti.",
  "tika-abh08t24:70_0": "6.Suduttaranti dhammatthadesanāpaṭivedhasaṅkhātacatugambhīrabhāvapaṭisaṁyuttatāya",
  "tika-abh08t24:70_1": "mandabuddhīhi tarituṁ asakkuṇeyyattā atiduttaraṁ, teneva cedaṁ mahodadhisamānattā",
  "tika-abh08t24:70_2": "‘‘mahodadhī’’ti vuttaṁ. Mahaṇṇavopi hi caturāsītiyojanasahassagambhīro na sakkā aññatra",
  "tika-abh08t24:70_3": "sinerupabbatarājato kenaci patiṭṭhaṁ laddhuṁ, evamidampi catugambhīratāpaṭisaṁyuttaṁ",
  "tika-abh08t24:70_4": "aññatra tathāgatā na kenaci patiṭṭhaṁ laddhuṁ sakkāti. Tarantānanti atthaggahaṇavasena",
  "tika-abh08t24:70_5": "uttaritukāmānaṁ. Ettha ca ‘‘taraṁvā’’ti adhikāravasena vattabbaṁ, vakkhamānaṁ vā",
  "tika-abh08t24:70_6": "ānetvā sambandhitabbaṁ. Tarantānanti paratīrasampāpuṇanatthaṁ uttarantānaṁ. Taraṁvāti",
  "tika-abh08t24:70_7": "uḷumpaṁ viya, taṁsamānanti attho. Makarā nāma macchajātikā, tesaṁ ākaro nivāsabhūmīti makarākaro, taṁ.",
  "tika-abh08t24:71_0": "7. Abhidhamme niyuttā ābhidhammikā, tesaṁ. Hatthasāraṁ viyāti hatthasāraṁ. Yathā",
  "tika-abh08t24:71_1": "hi manussānaṁ bahūsu ratanādīsu vijjamānesupi āpadāsu ca sukhaparibhogatthaṁ hatthe",
  "tika-abh08t24:71_2": "kayiramānaṁ sāraratanādikaṁ ‘‘hatthasāra’’nti vuccati, evamidampi satipi mahante",
  "tika-abh08t24:71_3": "abhidhammapiṭake tassa sabbaso vittiṇṇatāya pariharituṁ asakkuṇeyyattā tadatthasārasampiṇḍanavasena",
  "tika-abh08t24:71_4": "kayiramānaṁ ābhidhammikabhikkhūnaṁ sukhapariharaṇatthāya sampajjatīti hatthasārasadisattā",
  "tika-abh08t24:71_5": "‘‘hatthasāra’’nti vuttaṁ. Pavakkhāmīti pakārena kathessāmi, anāgatavacanañcetaṁ,",
  "tika-abh08t24:71_6": "vattamānasamīpattā vā anāgate vattamānūpacārato vattamānavacanaṁ, paṭiññānantarameva",
  "tika-abh08t24:71_7": "vakkhatīti. Atthavasena pakārena kathentopi saddavasena saṅkhipitvā kathessāmīti",
  "tika-abh08t24:71_8": "dassento āha ‘‘samāsenā’’ti. Samasanaṁ saṁkhipanaṁ samāso, tena samāsena, na byāsavasenāti",
  "tika-abh08t24:71_9": "vuttaṁ hoti. Ettāvatā ca payojanābhidhānābhidheyyasotujanasamussāhanakaraṇappakārāni",
  "tika-abh08t24:71_10": "dassetvā idāni yasmā sotujanasamussāhanaṁ nāma tesaṁ sakkaccasavane niyuñjanaṁ, tasmā",
  "tika-abh08t24:71_11": "te tattha niyojento āha ‘‘taṁ suṇātha samāhitā’’ti. Sakkaccasavanapaṭibaddhā hi sammāpaṭipattīti.",
  "tika-abh08t24:71_12": "Tattha tanti taṁ mayā vakkhamānaṁ abhidhammāvatāraṁ suṇātha nisāmayatha. Samāhitā",
  "tika-abh08t24:71_13": "sammā āhitā, avikkhittacittāti attho.",
  "tika-abh08t24:72": "Ganthārambhakathāvaṇṇanā niṭṭhitā."
}