{
  "atk-s0511a9:0": "9. Anomadassībuddhavaṁsavaṇṇanā",
  "atk-s0511a9:1_0": "Sobhitabuddhe pana parinibbute tassa aparabhāge ekamasaṅkhyeyyaṁ buddhuppādarahitaṁ",
  "atk-s0511a9:1_1": "ahosi. Atīte pana tasmiṁ asaṅkhyeyye ekasmiṁ kappe tayo buddhā nibbattiṁsu anomadassī,",
  "atk-s0511a9:1_2": "padumo, nāradoti. Tattha anomadassī bhagavā soḷasa asaṅkhyeyyāni kappasatasahassañca",
  "atk-s0511a9:1_3": "pāramiyo pūretvā tusitapure nibbattitvā devehi abhiyācito tato cavitvā candavatiyaṁ",
  "atk-s0511a9:1_4": "nāma rājadhāniyaṁ yasavā nāmassa rañño kule samussitacārupayodharāya yasodharāya",
  "atk-s0511a9:1_5": "nāma aggamahesiyā kucchismiṁ paṭisandhiṁ aggahesi. Anomadassikumāre kira yasodharāya",
  "atk-s0511a9:1_6": "deviyā kucchigate tassa puññappabhāvena pabhā asītihatthappamāṇaṁ ṭhānaṁ pharitvā",
  "atk-s0511a9:1_7": "aṭṭhāsi. Candasūriyappabhāhi anabhibhavanīyāva ahosi. Sā dasannaṁ māsānaṁ accayena",
  "atk-s0511a9:1_8": "bodhisattaṁ sucandanuyyāne vijāyi. Pāṭihāriyāni heṭṭhā vuttanayāneva.",
  "atk-s0511a9:2_0": "Nāmaggahaṇadivase panassa nāmaṁ gaṇhantā, yasmā jātiyaṁ ākāsato satta ratanāni patiṁsu,",
  "atk-s0511a9:2_1": "tasmā anomānaṁ ratanānaṁ uppattihetubhūtattā ‘‘anomadassī’’ti nāmamakaṁsu. So anukkamena",
  "atk-s0511a9:2_2": "vuddhippatto dibbehi kāmaguṇehi paricāriyamāno dasavassasahassāni agāraṁ ajjhāvasi.",
  "atk-s0511a9:2_3": "Tassa kira siri upasiri sirivaḍḍhoti tayo pāsādā ahesuṁ. Sirimādevippamukhāni tevīsati",
  "atk-s0511a9:2_4": "itthisahassāni paccupaṭṭhitāni ahesuṁ. So sirimāya deviyā upavāṇe nāma putte jāte",
  "atk-s0511a9:2_5": "cattāri nimittāni disvā sivikāyānena mahābhinikkhamanaṁ nikkhamitvā pabbaji. Taṁ",
  "atk-s0511a9:2_6": "tisso janakoṭiyo anupabbajiṁsu.",
  "atk-s0511a9:3_0": "Tehi parivuto mahāpuriso dasa māse padhānacariyaṁ cari. Tato visākhapuṇṇamāya anupamabrāhmaṇagāme",
  "atk-s0511a9:3_1": "piṇḍāya caritvā anupamaseṭṭhidhītāya dinnaṁ madhupāyāsaṁ paribhuñjitvā sālavane divāvihāraṁ",
  "atk-s0511a9:3_2": "vītināmetvā anomanāmājīvakena dinnā aṭṭha tiṇamuṭṭhiyo gahetvā ajjunarukkhabodhiṁ",
  "atk-s0511a9:3_3": "padakkhiṇaṁ katvā aṭṭhattiṁsahatthavitthataṁ tiṇasantharaṁ santharitvā caturaṅgavīriyaṁ",
  "atk-s0511a9:3_4": "adhiṭṭhāya pallaṅkaṁ ābhujitvā samāraṁ mārabalaṁ viddhaṁsetvā tīsu yāmesu tisso vijjā",
  "atk-s0511a9:3_5": "uppādetvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānesi. Tena vuttaṁ –",
  "atk-s0511a9:4": "1.",
  "atk-s0511a9:5": " ‘‘Sobhitassa aparena, sambuddho dvipaduttamo;",
  "atk-s0511a9:6": "Anomadassī amitayaso, tejassī duratikkamo.",
  "atk-s0511a9:7": "2.",
  "atk-s0511a9:8": " ‘‘So chetvā bandhanaṁ sabbaṁ, viddhaṁsetvā tayo bhave;",
  "atk-s0511a9:9": "Anivattigamanaṁ maggaṁ, desesi devamānuse.",
  "atk-s0511a9:10": "3.",
  "atk-s0511a9:11": " ‘‘Sāgarova asaṅkhobho, pabbatova durāsado;",
  "atk-s0511a9:12": "Ākāsova ananto so, sālarājāva phullito.",
  "atk-s0511a9:13": "4.",
  "atk-s0511a9:14": " ‘‘Dassanenapi taṁ buddhaṁ, tositā honti pāṇino;",
  "atk-s0511a9:15": "Byāharantaṁ giraṁ sutvā, amataṁ pāpuṇanti te’’ti.",
  "atk-s0511a9:16_0": "Tattha anomadassīti anupamadassano, amitadassano vā. Amitayasoti amitaparivāro, amitakitti",
  "atk-s0511a9:16_1": "vā. Tejassīti sīlasamādhipaññātejena samannāgato. Duratikkamoti duppadhaṁsiyo, aññena",
  "atk-s0511a9:16_2": "devena vā mārena vā kenaci vā atikkamituṁ asakkuṇeyyoti attho. Sochetvā bandhanaṁ",
  "atk-s0511a9:16_3": "sabbanti sabbaṁ dasavidhaṁ saṁyojanaṁ chinditvā. Viddhaṁsetvā tayo bhaveti tibhavūpagaṁ",
  "atk-s0511a9:16_4": "kammaṁ kammakkhayakarañāṇena viddhaṁsetvā, abhāvaṁ katvāti attho. Anivattigamanaṁ",
  "atk-s0511a9:16_5": "magganti nivattiyā pavattiyā paṭipakkhabhūtaṁ nibbānaṁ anivattīti vuccati, taṁ anivattiṁ",
  "atk-s0511a9:16_6": "gacchati anenāti anivattigamano. Taṁ anivattigamanaṁ aṭṭhaṅgikaṁ maggaṁ desesīti",
  "atk-s0511a9:16_7": "attho. ‘‘Dassetī’’tipi pāṭho, soyevattho. Devamānuseti devamanussānaṁ, sāmiatthe",
  "atk-s0511a9:16_8": "upayogavacanaṁ daṭṭhabbaṁ.",
  "atk-s0511a9:17_0": "Asaṅkhobhoti khobhetuṁ cāletuṁ asakkuṇeyyoti akkhobhiyo. Yathā hi samuddo caturāsītiyojanasahassagambhīro",
  "atk-s0511a9:17_1": "anekayojanasahassabhūtāvāso akkhobhiyo, evaṁ akkhobhiyoti attho. Ākāsova anantoti",
  "atk-s0511a9:17_2": "yathā pana ākāsassa anto natthi, atha kho ananto appameyyo apāro, evaṁ bhagavāpi",
  "atk-s0511a9:17_3": "buddhaguṇehi ananto appameyyo apāro. Soti so bhagavā. Sālarājāva phullitoti sabbalakkhaṇānubyañjanasamalaṅkatasarīrattā",
  "atk-s0511a9:17_4": "suphullitasālarājā viya sobhatīti attho. Dassanenapi taṁ buddhanti tassa buddhassa",
  "atk-s0511a9:17_5": "dassanenāpīti attho. Īdisesupi sāmivacanaṁ payujjanti saddasatthavidū. Tositāti paritositā",
  "atk-s0511a9:17_6": "pīṇitā. Byāharantanti byāharantassa, sāmiatthe upayogavacanaṁ. Amatanti nibbānaṁ.",
  "atk-s0511a9:17_7": "Pāpuṇantīti adhigacchanti. Teti ye tassa giraṁ dhammadesanaṁ suṇanti, te amataṁ pāpuṇantīti attho.",
  "atk-s0511a9:18_0": "Bhagavā pana bodhimūle sattasattāhaṁ vītināmetvā brahmunā āyācito dhammadesanāya",
  "atk-s0511a9:18_1": "buddhacakkhunā lokaṁ olokento attanā saha pabbajite tikoṭisaṅkhe jane upanissayasampanne",
  "atk-s0511a9:18_2": "disvā – ‘‘kattha nu kho te etarahi viharantī’’ti upadhārento subhavatīnagare sudassanuyyāne",
  "atk-s0511a9:18_3": "viharante disvā ākāsena gantvā sudassanuyyāne otari. So tehi parivuto sadevamanussāya",
  "atk-s0511a9:18_4": "parisāya majjhe dhammacakkaṁ pavattesi. Tattha koṭisatānaṁ paṭhamābhisamayo ahosi. Tena vuttaṁ –",
  "atk-s0511a9:19": "5.",
  "atk-s0511a9:20": " ‘‘Dhammābhisamayo tassa, iddho phīto tadā ahu;",
  "atk-s0511a9:21": "Koṭisatāni abhisamiṁsu, paṭhame dhammadesane’’ti.",
  "atk-s0511a9:22": "Tattha phītoti phātippatto bāhujaññavasena. Koṭisatānīti koṭīnaṁ satāni koṭisatāni. ‘‘Koṭisatayo’’tipi pāṭho, tassa satakoṭiyoti attho.",
  "atk-s0511a9:23_0": "Athāparena samayena osadhīnagaradvāre asanarukkhamūle yamakapāṭihāriyaṁ katvā asurehi",
  "atk-s0511a9:23_1": "durabhibhavane tāvatiṁsabhavane paṇḍukambalasilāyaṁ nisinno temāsaṁ abhidhammavassaṁ",
  "atk-s0511a9:23_2": "vassāpayi. Tadā asītidevatākoṭiyo abhisamiṁsu. Tena vuttaṁ –",
  "atk-s0511a9:24": "6.",
  "atk-s0511a9:25": " ‘‘Tato paraṁ abhisamaye, vassante dhammavuṭṭhiyo;",
  "atk-s0511a9:26": "Asītikoṭiyobhisamiṁsu, dutiye dhammadesane’’ti.",
  "atk-s0511a9:27": "Tattha vassanteti buddhamahāmeghe vassante. Dhammavuṭṭhiyoti dhammakathāvassavuṭṭhiyo.",
  "atk-s0511a9:28": "Tato aparena samayena maṅgalapañhāniddese aṭṭhasattati koṭiyo abhisamiṁsu. So tatiyo abhisamayo ahosi. Tena vuttaṁ –",
  "atk-s0511a9:29": "7.",
  "atk-s0511a9:30": " ‘‘Tato parampi vassante, tappayante ca pāṇinaṁ;",
  "atk-s0511a9:31": "Aṭṭhasattatikoṭīnaṁ, tatiyābhisamayo ahū’’ti.",
  "atk-s0511a9:32": "Tattha vassanteti dhammakathāsaliladhāraṁ vassante. Tappayanteti dhammāmatavassena tappayante, tappanaṁ karonte bhagavatīti attho.",
  "atk-s0511a9:33_0": "Anomadassissapi bhagavato tayo sāvakasannipātā ahesuṁ. Tattha soreyyanagare isidattassa",
  "atk-s0511a9:33_1": "rañño dhamme desiyamāne pasīditvā ehibhikkhupabbajjāya pabbajitānaṁ aṭṭhannaṁ arahantasatasahassānaṁ",
  "atk-s0511a9:33_2": "majjhe pātimokkhaṁ uddisi. Ayaṁ paṭhamo sannipāto ahosi. Rādhavatīnagare sundarindharassa",
  "atk-s0511a9:33_3": "nāma rañño dhamme desiyamāne ehibhikkhupabbajjāya pabbajitānaṁ sattannaṁ arahantasatasahassānaṁ",
  "atk-s0511a9:33_4": "majjhe pātimokkhaṁ uddisi. Ayaṁ dutiyo sannipāto ahosi. Puna soreyyanagareyeva soreyyaraññā",
  "atk-s0511a9:33_5": "saha ehibhikkhupabbajjāya pabbajitānaṁ channaṁ arahantasatasahassānaṁ majjhe pātimokkhaṁ",
  "atk-s0511a9:33_6": "uddisi. Ayaṁ tatiyo sannipāto ahosi. Tena vuttaṁ –",
  "atk-s0511a9:34": "8.",
  "atk-s0511a9:35": " ‘‘Sannipātā tayo āsuṁ, tassāpi ca mahesino;",
  "atk-s0511a9:36": "Abhiññābalappattānaṁ, pupphitānaṁ vimuttiyā.",
  "atk-s0511a9:37": "9.",
  "atk-s0511a9:38": " ‘‘Aṭṭhasatasahassānaṁ, sannipāto tadā ahu;",
  "atk-s0511a9:39": "Pahīnamadamohānaṁ, santacittāna tādinaṁ.",
  "atk-s0511a9:40": "10.",
  "atk-s0511a9:41": " ‘‘Sattasatasahassānaṁ, dutiyo āsi samāgamo;",
  "atk-s0511a9:42": "Anaṅgaṇānaṁ virajānaṁ, upasantāna tādinaṁ.",
  "atk-s0511a9:43": "11.",
  "atk-s0511a9:44": " ‘‘Channaṁ satasahassānaṁ, tatiyo āsi samāgamo;",
  "atk-s0511a9:45": "Abhiññābalappattānaṁ, nibbutānaṁ tapassina’’nti.",
  "atk-s0511a9:46_0": "Tattha tassāpi ca mahesinoti tassa mahesino anomadassissāpi. ‘‘Tassāpi dvipaduttamo’’tipi",
  "atk-s0511a9:46_1": "pāṭho, tassapi dvipaduttamassāti attho. Lakkhaṇaṁ saddasatthato gahetabbaṁ. Abhiññābalappattānanti",
  "atk-s0511a9:46_2": "abhiññānaṁ balappattānaṁ, ciṇṇavasitāya khippanisantibhāvena abhiññāsu thirabhāvappattānanti",
  "atk-s0511a9:46_3": "attho. Pupphitānanti sabbaphāliphullabhāvena ativiya sobhaggappattānaṁ. Vimuttiyāti",
  "atk-s0511a9:46_4": "arahattaphalavimuttiyā.",
  "atk-s0511a9:47_0": "Anaṅgaṇānanti ettha ayaṁ aṅgaṇa-saddo katthaci kilesesu dissati. Yathāha – ‘‘tattha",
  "atk-s0511a9:47_1": "katamāni tīṇi aṅgaṇāni? Rāgo aṅgaṇaṁ doso aṅgaṇaṁ moho aṅgaṇa’’nti (vibha. 924).",
  "atk-s0511a9:47_2": "‘‘Pāpakānaṁ kho etaṁ, āvuso, akusalānaṁ icchāvacarānaṁ adhivacanaṁ yadidaṁ aṅgaṇa’’nti",
  "atk-s0511a9:47_3": "(ma. ni. 1.60). Katthaci kismiñci male? Yathāha – ‘‘tasseva rajassa vā aṅgaṇassa",
  "atk-s0511a9:47_4": "vā pahānāya vāyamatī’’ti (ma. ni. 1.184). Katthaci tathārūpe bhūmibhāge ‘‘cetiyaṅgaṇaṁ",
  "atk-s0511a9:47_5": "bodhiyaṅgaṇaṁ rājaṅgaṇa’’nti. Idha pana kilesesu daṭṭhabbo. Tasmā nikkilesānanti",
  "atk-s0511a9:47_6": "attho (ma. ni. aṭṭha. 1.57). Virajānanti tasseva vevacanaṁ. Tapassinanti kilesakkhayakaro",
  "atk-s0511a9:47_7": "ariyamaggasaṅkhāto tapo yesaṁ atthi te tapassino, tesaṁ tapassīnaṁ, khīṇāsavānanti attho.",
  "atk-s0511a9:48_0": "Tadā amhākaṁ bodhisatto eko mahesakkho yakkhasenāpati ahosi mahiddhiko mahānubhāvo",
  "atk-s0511a9:48_1": "anekakoṭisatasahassānaṁ yakkhānaṁ adhipati. So ‘‘buddho loke uppanno’’ti sutvā āgantvā",
  "atk-s0511a9:48_2": "paramaruciradassanaṁ sattaratanamayaṁ abhirucirarajanikaramaṇḍalasadisaṁ maṇḍapaṁ",
  "atk-s0511a9:48_3": "nimminitvā tattha sattāhaṁ mahādānaṁ buddhappamukhassa saṅghassa adāsi. Atha naṁ",
  "atk-s0511a9:48_4": "bhagavā bhattānumodanasamaye ‘‘anāgate kappasatasahassādhike ekasmiṁ asaṅkhyeyye",
  "atk-s0511a9:48_5": "atikkante gotamo nāma buddho bhavissatī’’ti byākāsi. Tena vuttaṁ –",
  "atk-s0511a9:49": "12.",
  "atk-s0511a9:50": " ‘‘Ahaṁ tena samayena, yakkho āsiṁ mahiddhiko;",
  "atk-s0511a9:51": "Nekānaṁ yakkhakoṭīnaṁ, vasavattimhi issaro.",
  "atk-s0511a9:52": "13.",
  "atk-s0511a9:53": " ‘‘Tadāpi taṁ buddhavaraṁ, upagantvā mahesinaṁ;",
  "atk-s0511a9:54": "Annapānena tappesiṁ, sasaṅghaṁ lokanāyakaṁ.",
  "atk-s0511a9:55": "14.",
  "atk-s0511a9:56": " ‘‘Sopi maṁ tadā byākāsi, visuddhanayano muni;",
  "atk-s0511a9:57": "Aparimeyyito kappe, ayaṁ buddho bhavissati.",
  "atk-s0511a9:58": "15.",
  "atk-s0511a9:59": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a9:60": "16.",
  "atk-s0511a9:61": " ‘‘Tassāpi vacanaṁ sutvā, haṭṭho saṁviggamānaso;",
  "atk-s0511a9:62": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a9:63": "Tattha uttariṁ vatamadhiṭṭhāsinti pāramipūraṇatthāya bhiyyopi daḷhataraṁ parakkamamakāsīti attho.",
  "atk-s0511a9:64_0": "Tassa pana anomadassissa bhagavato candavatī nāma nagaraṁ ahosi, yasavā nāma rājā",
  "atk-s0511a9:64_1": "pitā, yasodharā nāma mātā, nisabho ca anomo ca dve aggasāvakā, varuṇo nāmupaṭṭhāko,",
  "atk-s0511a9:64_2": "sundarī ca sumanā ca dve aggasāvikā, ajjunarukkho bodhi, sarīraṁ aṭṭhapaṇṇāsahatthubbedhaṁ",
  "atk-s0511a9:64_3": "ahosi, vassasatasahassaṁ āyu, sirimā nāma aggamahesī, upavāṇo nāmassa putto, dasavassasahassāni",
  "atk-s0511a9:64_4": "agāraṁ ajjhāvasi. So sivikāyānena nikkhami. Sivikāyānena gamanaṁ pana sobhitabuddhavaṁsavaṇṇanāya",
  "atk-s0511a9:64_5": "pāsādagamane vuttanayeneva veditabbaṁ. Dhammako nāma rājā upaṭṭhāko. Dhammārāme kira",
  "atk-s0511a9:64_6": "bhagavā vihāsīti. Tena vuttaṁ –",
  "atk-s0511a9:65": "17.",
  "atk-s0511a9:66": " ‘‘Nagaraṁ candavatī nāma, yasavā nāma khattiyo;",
  "atk-s0511a9:67": "Mātā yasodharā nāma, anomadassissa satthuno.",
  "atk-s0511a9:68": "22.",
  "atk-s0511a9:69": " ‘‘Nisabho ca anomo ca, ahesuṁ aggasāvakā;",
  "atk-s0511a9:70": "Varuṇo nāmupaṭṭhāko, anomadassissa satthuno.",
  "atk-s0511a9:71": "23.",
  "atk-s0511a9:72": " ‘‘Sundarī ca sumanā ca, ahesuṁ aggasāvikā;",
  "atk-s0511a9:73": "Bodhi tassa bhagavato, ajjunoti pavuccati.",
  "atk-s0511a9:74": "25.",
  "atk-s0511a9:75": " ‘‘Aṭṭhapaṇṇāsaratanaṁ, accuggato mahāmuni;",
  "atk-s0511a9:76": "Pabhā niddhāvatī tassa, sataraṁsīva uggato.",
  "atk-s0511a9:77": "26.",
  "atk-s0511a9:78": " ‘‘Vassasatasahassāni, āyu vijjati tāvade;",
  "atk-s0511a9:79": "Tāvatā tiṭṭhamāno so, tāresi janataṁ bahuṁ.",
  "atk-s0511a9:80": "27.",
  "atk-s0511a9:81": " ‘‘Supupphitaṁ pāvacanaṁ, arahantehi tādihi;",
  "atk-s0511a9:82": "Vītarāgehi vimalehi, sobhittha jinasāsanaṁ.",
  "atk-s0511a9:83": "28.",
  "atk-s0511a9:84": " ‘‘So ca satthā amitayaso, yugāni tāni atuliyāni;",
  "atk-s0511a9:85": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a9:86_0": "Tattha pabhā niddhāvatīti tassa sarīrato pabhā nikkhamati. Sarīrappabhā panassa niccakālaṁ",
  "atk-s0511a9:86_1": "dvādasayojanappamāṇaṁ padesaṁ pharitvā tiṭṭhati. Yugāni tānīti aggasāvakayugādīni",
  "atk-s0511a9:86_2": "yugaḷāni. Sabbaṁtamantarahitanti vuttappakāraṁ sabbampi aniccamukhaṁ paviṭṭhaṁ vinaṭṭhanti",
  "atk-s0511a9:86_3": "attho. ‘‘Nanu rittakameva saṅkhārā’’tipi pāṭho, tassa nanu rittakā tucchakāyeva sabbe",
  "atk-s0511a9:86_4": "saṅkhārāti attho. Ma-kāro padasandhikaro. Sesagāthāsu sabbattha uttānamevāti.",
  "atk-s0511a9:87_0": "Imassa pana anomadassissa bhagavato santike sāriputto ca mahāmoggallāno cāti ime",
  "atk-s0511a9:87_1": "dve aggasāvakā aggasāvakabhāvatthāya paṇidhānamakaṁsu. Imesaṁ pana therānaṁ vatthu",
  "atk-s0511a9:87_2": "cettha kathetabbaṁ. Mayā ganthavitthārabhayena na uddhaṭanti.",
  "atk-s0511a9:88": "Anomadassībuddhavaṁsavaṇṇanā niṭṭhitā.",
  "atk-s0511a9:89": "Niṭṭhito sattamo buddhavaṁso."
}