{
  "snp3.11:0.1": "Sutta Nipāta 3.11 ",
  "snp3.11:0.2": "Nālakasutta ",
  "snp3.11:1.1": "Ānandajāte tidasagaṇe patīte, ",
  "snp3.11:1.2": "Sakkañca indaṁ sucivasane ca deve; ",
  "snp3.11:1.3": "Dussaṁ gahetvā atiriva thomayante, ",
  "snp3.11:1.4": "Asito isi addasa divāvihāre. ",
  "snp3.11:2.1": "Disvāna deve muditamane udagge, ",
  "snp3.11:2.2": "Cittiṁ karitvāna idamavoca tattha; ",
  "snp3.11:2.3": "“Kiṁ devasaṅgho atiriva kalyarūpo, ",
  "snp3.11:2.4": "Dussaṁ gahetvā ramayatha kiṁ paṭicca. ",
  "snp3.11:3.1": "Yadāpi āsī asurehi saṅgamo, ",
  "snp3.11:3.2": "Jayo surānaṁ asurā parājitā; ",
  "snp3.11:3.3": "Tadāpi netādiso lomahaṁsano, ",
  "snp3.11:3.4": "Kimabbhutaṁ daṭṭhu marū pamoditā. ",
  "snp3.11:4.1": "Seḷenti gāyanti ca vādayanti ca, ",
  "snp3.11:4.2": "Bhujāni phoṭenti ca naccayanti ca; ",
  "snp3.11:4.3": "Pucchāmi vohaṁ merumuddhavāsine, ",
  "snp3.11:4.4": "Dhunātha me saṁsayaṁ khippa mārisā”. ",
  "snp3.11:5.1": "“So bodhisatto ratanavaro atulyo, ",
  "snp3.11:5.2": "Manussaloke hitasukhatthāya jāto; ",
  "snp3.11:5.3": "Sakyāna gāme janapade lumbineyye, ",
  "snp3.11:5.4": "Tenamha tuṭṭhā atiriva kalyarūpā. ",
  "snp3.11:6.1": "So sabbasattuttamo aggapuggalo, ",
  "snp3.11:6.2": "Narāsabho sabbapajānamuttamo; ",
  "snp3.11:6.3": "Vattessati cakkamisivhaye vane, ",
  "snp3.11:6.4": "Nadaṁva sīho balavā migābhibhū”. ",
  "snp3.11:7.1": "Taṁ saddaṁ sutvā turitamavasarī so, ",
  "snp3.11:7.2": "Suddhodanassa tada bhavanaṁ upāvisi; ",
  "snp3.11:7.3": "Nisajja tattha idamavocāsi sakye, ",
  "snp3.11:7.4": "“Kuhiṁ kumāro ahamapi daṭṭhukāmo”. ",
  "snp3.11:8.1": "Tato kumāraṁ jalitamiva suvaṇṇaṁ, ",
  "snp3.11:8.2": "Ukkāmukheva sukusalasampahaṭṭhaṁ; ",
  "snp3.11:8.3": "Daddallamānaṁ siriyā anomavaṇṇaṁ, ",
  "snp3.11:8.4": "Dassesu puttaṁ asitavhayassa sakyā. ",
  "snp3.11:9.1": "Disvā kumāraṁ sikhimiva pajjalantaṁ, ",
  "snp3.11:9.2": "Tārāsabhaṁva nabhasigamaṁ visuddhaṁ; ",
  "snp3.11:9.3": "Suriyaṁ tapantaṁ saradarivabbhamuttaṁ, ",
  "snp3.11:9.4": "Ānandajāto vipulamalattha pītiṁ. ",
  "snp3.11:10.1": "Anekasākhañca sahassamaṇḍalaṁ, ",
  "snp3.11:10.2": "Chattaṁ marū dhārayumantalikkhe; ",
  "snp3.11:10.3": "Suvaṇṇadaṇḍā vītipatanti cāmarā, ",
  "snp3.11:10.4": "Na dissare cāmarachattagāhakā. ",
  "snp3.11:11.1": "Disvā jaṭī kaṇhasirivhayo isi, ",
  "snp3.11:11.2": "Suvaṇṇanikkhaṁ viya paṇḍukambale; ",
  "snp3.11:11.3": "Setañca chattaṁ dhariyanta muddhani, ",
  "snp3.11:11.4": "Udaggacitto sumano paṭiggahe. ",
  "snp3.11:12.1": "Paṭiggahetvā pana sakyapuṅgavaṁ, ",
  "snp3.11:12.2": "Jigīsako lakkhaṇamantapāragū; ",
  "snp3.11:12.3": "Pasannacitto giramabbhudīrayi, ",
  "snp3.11:12.4": "“Anuttarāyaṁ dvipadānamuttamo”. ",
  "snp3.11:13.1": "Athattano gamanamanussaranto, ",
  "snp3.11:13.2": "Akalyarūpo gaḷayati assukāni; ",
  "snp3.11:13.3": "Disvāna sakyā isimavocuṁ rudantaṁ, ",
  "snp3.11:13.4": "“No ce kumāre bhavissati antarāyo”. ",
  "snp3.11:14.1": "Disvāna sakye isimavoca akalye, ",
  "snp3.11:14.2": "“Nāhaṁ kumāre ahitamanussarāmi; ",
  "snp3.11:14.3": "Na cāpimassa bhavissati antarāyo, ",
  "snp3.11:14.4": "Na orakāyaṁ adhimānasā bhavātha. ",
  "snp3.11:15.1": "Sambodhiyaggaṁ phusissatāyaṁ kumāro, ",
  "snp3.11:15.2": "So dhammacakkaṁ paramavisuddhadassī; ",
  "snp3.11:15.3": "Vattessatāyaṁ bahujanahitānukampī, ",
  "snp3.11:15.4": "Vitthārikassa bhavissati brahmacariyaṁ. ",
  "snp3.11:16.1": "Mamañca āyu na ciramidhāvaseso, ",
  "snp3.11:16.2": "Athantarā me bhavissati kālakiriyā; ",
  "snp3.11:16.3": "Sohaṁ na sossaṁ asamadhurassa dhammaṁ, ",
  "snp3.11:16.4": "Tenamhi aṭṭo byasanaṅgato aghāvī”. ",
  "snp3.11:17.1": "So sākiyānaṁ vipulaṁ janetvā pītiṁ, ",
  "snp3.11:17.2": "Antepuramhā niggamā brahmacārī; ",
  "snp3.11:17.3": "So bhāgineyyaṁ sayaṁ anukampamāno, ",
  "snp3.11:17.4": "Samādapesi asamadhurassa dhamme. ",
  "snp3.11:18.1": "“Buddhoti ghosaṁ yada parato suṇāsi, ",
  "snp3.11:18.2": "Sambodhipatto vivarati dhammamaggaṁ; ",
  "snp3.11:18.3": "Gantvāna tattha samayaṁ paripucchamāno, ",
  "snp3.11:18.4": "Carassu tasmiṁ bhagavati brahmacariyaṁ”. ",
  "snp3.11:19.1": "Tenānusiṭṭho hitamanena tādinā, ",
  "snp3.11:19.2": "Anāgate paramavisuddhadassinā; ",
  "snp3.11:19.3": "So nālako upacitapuññasañcayo, ",
  "snp3.11:19.4": "Jinaṁ patikkhaṁ parivasi rakkhitindriyo. ",
  "snp3.11:20.1": "Sutvāna ghosaṁ jinavaracakkavattane, ",
  "snp3.11:20.2": "Gantvāna disvā isinisabhaṁ pasanno; ",
  "snp3.11:20.3": "Moneyyaseṭṭhaṁ munipavaraṁ apucchi, ",
  "snp3.11:20.4": "Samāgate asitāvhayassa sāsaneti. ",
  "snp3.11:20.5": "Vatthugāthā niṭṭhitā. ",
  "snp3.11:21.1": "“Aññātametaṁ vacanaṁ, ",
  "snp3.11:21.2": "Asitassa yathātathaṁ; ",
  "snp3.11:21.3": "Taṁ taṁ gotama pucchāmi, ",
  "snp3.11:21.4": "Sabbadhammāna pāraguṁ. ",
  "snp3.11:22.1": "Anagāriyupetassa, ",
  "snp3.11:22.2": "Bhikkhācariyaṁ jigīsato; ",
  "snp3.11:22.3": "Muni pabrūhi me puṭṭho, ",
  "snp3.11:22.4": "Moneyyaṁ uttamaṁ padaṁ”. ",
  "snp3.11:23.1": "“Moneyyaṁ te upaññissaṁ, ",
  "snp3.11:23.2": "(iti bhagavā) ",
  "snp3.11:23.3": "Dukkaraṁ durabhisambhavaṁ; ",
  "snp3.11:23.4": "Handa te naṁ pavakkhāmi, ",
  "snp3.11:23.5": "Santhambhassu daḷho bhava. ",
  "snp3.11:24.1": "Samānabhāgaṁ kubbetha, ",
  "snp3.11:24.2": "Gāme akkuṭṭhavanditaṁ; ",
  "snp3.11:24.3": "Manopadosaṁ rakkheyya, ",
  "snp3.11:24.4": "Santo anuṇṇato care. ",
  "snp3.11:25.1": "Uccāvacā niccharanti, ",
  "snp3.11:25.2": "Dāye aggisikhūpamā; ",
  "snp3.11:25.3": "Nāriyo muniṁ palobhenti, ",
  "snp3.11:25.4": "Tā su taṁ mā palobhayuṁ. ",
  "snp3.11:26.1": "Virato methunā dhammā, ",
  "snp3.11:26.2": "Hitvā kāme paropare; ",
  "snp3.11:26.3": "Aviruddho asāratto, ",
  "snp3.11:26.4": "Pāṇesu tasathāvare. ",
  "snp3.11:27.1": "Yathā ahaṁ tathā ete, ",
  "snp3.11:27.2": "Yathā ete tathā ahaṁ; ",
  "snp3.11:27.3": "Attānaṁ upamaṁ katvā, ",
  "snp3.11:27.4": "Na haneyya na ghātaye. ",
  "snp3.11:28.1": "Hitvā icchañca lobhañca, ",
  "snp3.11:28.2": "Yattha satto puthujjano; ",
  "snp3.11:28.3": "Cakkhumā paṭipajjeyya, ",
  "snp3.11:28.4": "Tareyya narakaṁ imaṁ. ",
  "snp3.11:29.1": "Ūnūdaro mitāhāro, ",
  "snp3.11:29.2": "Appicchassa alolupo; ",
  "snp3.11:29.3": "Sadā icchāya nicchāto, ",
  "snp3.11:29.4": "Aniccho hoti nibbuto. ",
  "snp3.11:30.1": "Sa piṇḍacāraṁ caritvā, ",
  "snp3.11:30.2": "Vanantamabhihāraye; ",
  "snp3.11:30.3": "Upaṭṭhito rukkhamūlasmiṁ, ",
  "snp3.11:30.4": "Āsanūpagato muni. ",
  "snp3.11:31.1": "Sa jhānapasuto dhīro, ",
  "snp3.11:31.2": "Vanante ramito siyā; ",
  "snp3.11:31.3": "Jhāyetha rukkhamūlasmiṁ, ",
  "snp3.11:31.4": "Attānamabhitosayaṁ. ",
  "snp3.11:32.1": "Tato ratyā vivasāne, ",
  "snp3.11:32.2": "Gāmantamabhihāraye; ",
  "snp3.11:32.3": "Avhānaṁ nābhinandeyya, ",
  "snp3.11:32.4": "Abhihārañca gāmato. ",
  "snp3.11:33.1": "Na munī gāmamāgamma, ",
  "snp3.11:33.2": "Kulesu sahasā care; ",
  "snp3.11:33.3": "Ghāsesanaṁ chinnakatho, ",
  "snp3.11:33.4": "Na vācaṁ payutaṁ bhaṇe. ",
  "snp3.11:34.1": "Alatthaṁ yadidaṁ sādhu, ",
  "snp3.11:34.2": "Nālatthaṁ kusalaṁ iti; ",
  "snp3.11:34.3": "Ubhayeneva so tādī, ",
  "snp3.11:34.4": "Rukkhaṁvupanivattati. ",
  "snp3.11:35.1": "Sa pattapāṇi vicaranto, ",
  "snp3.11:35.2": "Amūgo mūgasammato; ",
  "snp3.11:35.3": "Appaṁ dānaṁ na hīḷeyya, ",
  "snp3.11:35.4": "Dātāraṁ nāvajāniyā. ",
  "snp3.11:36.1": "Uccāvacā hi paṭipadā, ",
  "snp3.11:36.2": "Samaṇena pakāsitā; ",
  "snp3.11:36.3": "Na pāraṁ diguṇaṁ yanti, ",
  "snp3.11:36.4": "Nayidaṁ ekaguṇaṁ mutaṁ. ",
  "snp3.11:37.1": "Yassa ca visatā natthi, ",
  "snp3.11:37.2": "Chinnasotassa bhikkhuno; ",
  "snp3.11:37.3": "Kiccākiccappahīnassa, ",
  "snp3.11:37.4": "Pariḷāho na vijjati. ",
  "snp3.11:38.1": "Moneyyaṁ te upaññissaṁ, ",
  "snp3.11:38.2": "Khuradhārūpamo bhave; ",
  "snp3.11:38.3": "Jivhāya tālumāhacca, ",
  "snp3.11:38.4": "Udare saññato siyā. ",
  "snp3.11:39.1": "Alīnacitto ca siyā, ",
  "snp3.11:39.2": "Na cāpi bahu cintaye; ",
  "snp3.11:39.3": "Nirāmagandho asito, ",
  "snp3.11:39.4": "Brahmacariyaparāyaṇo. ",
  "snp3.11:40.1": "Ekāsanassa sikkhetha, ",
  "snp3.11:40.2": "Samaṇūpāsanassa ca; ",
  "snp3.11:40.3": "Ekattaṁ monamakkhātaṁ, ",
  "snp3.11:40.4": "Eko ce abhiramissasi; ",
  "snp3.11:40.5": "Atha bhāhisi dasadisā. ",
  "snp3.11:41.1": "Sutvā dhīrānaṁ nighosaṁ, ",
  "snp3.11:41.2": "Jhāyīnaṁ kāmacāginaṁ; ",
  "snp3.11:41.3": "Tato hiriñca saddhañca, ",
  "snp3.11:41.4": "Bhiyyo kubbetha māmako. ",
  "snp3.11:42.1": "Taṁ nadīhi vijānātha, ",
  "snp3.11:42.2": "Sobbhesu padaresu ca; ",
  "snp3.11:42.3": "Saṇantā yanti kusobbhā, ",
  "snp3.11:42.4": "Tuṇhī yanti mahodadhī. ",
  "snp3.11:43.1": "Yadūnakaṁ taṁ saṇati, ",
  "snp3.11:43.2": "Yaṁ pūraṁ santameva taṁ; ",
  "snp3.11:43.3": "Aḍḍhakumbhūpamo bālo, ",
  "snp3.11:43.4": "Rahado pūrova paṇḍito. ",
  "snp3.11:44.1": "Yaṁ samaṇo bahuṁ bhāsati, ",
  "snp3.11:44.2": "Upetaṁ atthasañhitaṁ; ",
  "snp3.11:44.3": "Jānaṁ so dhammaṁ deseti, ",
  "snp3.11:44.4": "Jānaṁ so bahu bhāsati. ",
  "snp3.11:45.1": "Yo ca jānaṁ saṁyatatto, ",
  "snp3.11:45.2": "Jānaṁ na bahu bhāsati; ",
  "snp3.11:45.3": "Sa munī monamarahati, ",
  "snp3.11:45.4": "Sa munī monamajjhagā”ti. ",
  "snp3.11:45.5": "Nālakasuttaṁ ekādasamaṁ. "
}