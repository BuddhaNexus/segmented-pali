{
  "atk-vin02a311:0": "12. Sattasatikakkhandhakaṁ",
  "atk-vin02a311:1": "Dasavatthukathā",
  "atk-vin02a311:2": "446. Sattasatikakkhandhake – bhikkhaggenāti bhikkhuaggena, bhikkhū gaṇetvā tattake paṭivīse ṭhapesunti attho. Mahiyāti himapātasamaye himavalāhakā.",
  "atk-vin02a311:3_0": "447.Avijjānivuṭāti avijjāpaṭicchannā . Posāti purisā. Piyarūpaṁ abhinandanti patthentīti",
  "atk-vin02a311:3_1": "piyarūpābhinandino. Aviddasūti avijānantā. Rāgarajehi sarajā. Magasadisāti magā.",
  "atk-vin02a311:3_2": "Saha nettiyāti sanettikā. Vaḍḍhenti kaṭasinti punappunaṁ kaḷevaraṁ nikkhipamānā bhūmiṁ",
  "atk-vin02a311:3_3": "vaḍḍhenti. Evaṁ vaḍḍhentāva ghoraṁ ādiyanti punabbhavaṁ.",
  "atk-vin02a311:4": "454.Pāpakaṁ no āvuso katanti āvuso amhehi pāpakaṁ katanti attho.",
  "atk-vin02a311:5": "455.Katamena tvaṁ bhūmi vihārenāti ettha bhūmīti piyavacanametaṁ. Piyaṁ vattukāmo kira āyasmā sabbakāmī navake bhikkhū evaṁ āmanteti. Kullakavihārenāti uttānavihārena.",
  "atk-vin02a311:6_0": "457.Sāvatthiyā suttavibhaṅgeti kathaṁ suttavibhaṅge paṭikkhittaṁ hoti? Tatra hi ‘‘sannidhi",
  "atk-vin02a311:6_1": "nāma ajja paṭiggahitaṁ aparajjū’’ti vatvā puna ‘‘sannidhikārake asannidhikārakasaññī",
  "atk-vin02a311:6_2": "khādanīyaṁ vā bhojanīyaṁ vā khādati vā bhuñjati vā āpatti pācittiyassā’’ti āpattiṁ",
  "atk-vin02a311:6_3": "vadantena paṭikkhittaṁ hoti. Tatreke maññanti ‘‘yo pana bhikkhu sannidhikārakaṁ khādanīyaṁ",
  "atk-vin02a311:6_4": "vā bhojanīyaṁ vā’’ti hi vuttaṁ, idañca loṇaṁ nāma yāvajīvikattā sannidhibhāvaṁ nāpajjati.",
  "atk-vin02a311:6_5": "Yampi aloṇakaṁ āmisaṁ paṭiggahetvā tena saddhiṁ paribhuñjati, taṁ tadahupaṭiggahitameva,",
  "atk-vin02a311:6_6": "tasmā ‘‘‘yāvakālikena, bhikkhave, yāvajīvikaṁ tadahupaṭiggahitaṁ kāle kappati, vikāle",
  "atk-vin02a311:6_7": "na kappatī’ti vacanato dukkaṭenettha bhavitabba’’nti. Te vattabbā – ‘‘tumhākaṁ matena",
  "atk-vin02a311:6_8": "dukkaṭenapi na bhavitabbaṁ, na hi ettha yāvajīvikaṁ tadahupaṭiggahitaṁ, yāvakālikameva",
  "atk-vin02a311:6_9": "tadahupaṭiggahitaṁ , na ca taṁ vikāle paribhuttaṁ. Yadi vā ‘‘vikāle na kappatī’’ti",
  "atk-vin02a311:6_10": "vacanena tumhe dukkaṭaṁ maññetha, yāvajīvikamissaṁ yāvakālikaṁ vikāle bhuñjantassa",
  "atk-vin02a311:6_11": "vikālabhojanapācittiyaṁ na bhaveyya. Tasmā na byañjanamattaṁ gahetabbaṁ, attho upaparikkhitabbo.",
  "atk-vin02a311:7_0": "Ayañhettha attho – yāvakālikena yāvajīvikaṁ tadahupaṭiggahitaṁ yadi sambhinnarasaṁ",
  "atk-vin02a311:7_1": "hoti, yāvakālikagatikameva hoti. Tasmā ‘‘yo pana bhikkhu vikāle khādanīyaṁ vā bhojanīyaṁ",
  "atk-vin02a311:7_2": "vā’’ti iminā sikkhāpadena kāle kappati, vikāle na kappati. Na idha ‘‘na kappatī’’ti",
  "atk-vin02a311:7_3": "vacanamattenettha dukkaṭaṁ hoti. Yatheva yāvajīvikaṁ tadahupaṭiggahitaṁ yāvakālikena",
  "atk-vin02a311:7_4": "sambhinnarasaṁ vikāle na kappati, vikālabhojanapācittiyāvahaṁ hoti. Evaṁ ajja paṭiggahitampi",
  "atk-vin02a311:7_5": "aparajju yāvakālikena sambhinnarasaṁ na kappati, sannidhibhojanapācittiyāvahaṁ hoti.",
  "atk-vin02a311:7_6": "Taṁ ‘‘sannidhikataṁ ida’’nti ajānantopi na muccati. Vuttañhetaṁ – ‘‘sannidhikārake",
  "atk-vin02a311:7_7": "asannidhikārakasaññī khādanīyaṁ vā bhojanīyaṁ vā khādati vā bhuñjati vā āpatti pācittiyassā’’ti.",
  "atk-vin02a311:7_8": "Tasmā ‘‘kattha paṭikkhitta’’nti imissā pucchāya ‘‘parisuddhamidaṁ byākaraṇaṁ sāvatthiyā suttavibhaṅge’’ti.",
  "atk-vin02a311:8_0": "Rājagahe uposathasaṁyutteti idaṁ ‘‘na bhikkhave ekasmiṁ āvāse dve uposathāgārāni",
  "atk-vin02a311:8_1": "sammannitabbāni; yo sammanneyya, āpatti dukkaṭassā’’ti etaṁ sandhāya vuttaṁ. Vinayātisāre",
  "atk-vin02a311:8_2": "dukkaṭanti ‘‘na bhikkhave ekasmiṁ āvāse dve uposathāgārāni sammannitabbānī’’ti etassa",
  "atk-vin02a311:8_3": "vinayassa atisāre dukkaṭaṁ. Campeyyake vinayavatthusminti idaṁ ‘‘adhammena ce bhikkhave",
  "atk-vin02a311:8_4": "vaggakammaṁ, akammaṁ na ca karaṇīya’’nti evamādiṁ katvā campeyyakkhandhake āgataṁ",
  "atk-vin02a311:8_5": "vinayavatthuṁ sandhāya vuttaṁ.",
  "atk-vin02a311:9_0": "Ekaccokappatīti idaṁ dhammikaṁ āciṇṇaṁ sandhāya vuttaṁ. Chedanake pācittiyanti suttavibhaṅge",
  "atk-vin02a311:9_1": "hi ‘‘nisīdanaṁ nāma sadasaṁ vuccatī’’ti āgataṁ, tasmā dvinnaṁ sugatavidatthīnaṁ upari",
  "atk-vin02a311:9_2": "dasāyeva vidatthimattā labbhati. Dasāya vinā taṁ pamāṇaṁ karontassa idaṁ āgatameva",
  "atk-vin02a311:9_3": "hoti – ‘‘taṁ atikkāmayato chedanakaṁ pācittiya’’nti. Tasmā ‘‘kiṁ āpajjatī’’ti puṭṭho",
  "atk-vin02a311:9_4": "‘‘chedanake pācittiya’’nti āha. Chedanakasikkhāpade vuttapācittiyaṁ āpajjatīti attho.",
  "atk-vin02a311:9_5": "Sesaṁ sabbattha uttānamevāti.",
  "atk-vin02a311:10": "Dasavatthukathā niṭṭhitā.",
  "atk-vin02a311:11": "Samantapāsādikāya vinayasaṁvaṇṇanāya",
  "atk-vin02a311:12": "Sattasatikakkhandhakavaṇṇanā niṭṭhitā.",
  "atk-vin02a311:13": "Dvivaggasaṅgahā vuttā, dvāvīsatipabhedanā;",
  "atk-vin02a311:14": "Khandhakā sāsane pañcakkhandhadukkhappahāyino.",
  "atk-vin02a311:15": "Yā tesaṁ vaṇṇanā esā, antarāyaṁ vinā yathā;",
  "atk-vin02a311:16": "Siddhā sijjhantu kalyāṇā, evaṁ āsāpi pāṇinanti.",
  "atk-vin02a311:17": "Cūḷavagga-aṭṭhakathā niṭṭhitā."
}