{
  "atk-s0202a4:0": "5. Brāhmaṇavaggo",
  "atk-s0202a4:1": "1. Brahmāyusuttavaṇṇanā",
  "atk-s0202a4:2_0": "383.Evaṁme sutanti brahmāyusuttaṁ. Tattha mahatā bhikkhusaṅghena saddhinti mahatāti",
  "atk-s0202a4:2_1": "guṇamahattenapi mahatā, saṅkhyāmahattenapi. So hi bhikkhusaṅghe guṇehipi mahā ahosi",
  "atk-s0202a4:2_2": "appicchatādiguṇasamannāgatattā, saṅkhyāyapi mahā pañcasatasaṅkhyattā. Bhikkhūnaṁ",
  "atk-s0202a4:2_3": "saṅghena bhikkhusaṅghena, diṭṭhisīlasāmaññasaṅghātasaṅkhātena samaṇagaṇenāti attho.",
  "atk-s0202a4:2_4": "Saddhinti ekato. Pañcamattehi bhikkhusatehīti pañca mattā etesanti pañcamattāni.",
  "atk-s0202a4:2_5": "Mattāti pamāṇaṁ vuccati, tasmā yathā bhojane mattaññūti vutte bhojane mattaṁ jānāti",
  "atk-s0202a4:2_6": "pamāṇaṁ jānātīti attho hoti, evamidhāpi tesaṁ bhikkhusatānaṁ pañcamattā pañcapamāṇanti",
  "atk-s0202a4:2_7": "evamattho daṭṭhabbo. Bhikkhūnaṁ satāni bhikkhusatāni. Tehi pañcamattehi bhikkhusatehi.",
  "atk-s0202a4:3_0": "Vīsavassasatikoti vīsādhikavassasatiko. Tiṇṇaṁ vedānanti iruvedayajuvedasāmavedānaṁ.",
  "atk-s0202a4:3_1": "Oṭṭhapahatakaraṇavasena pāraṁ gatoti pāragū. Saha nighaṇḍunā ca keṭubhena ca sanighaṇḍukeṭubhānaṁ,",
  "atk-s0202a4:3_2": "nighaṇḍūti nāmanighaṇṭurukkhādīnaṁ vevacanappakāsakaṁ satthaṁ. Keṭubhanti kiriyākappavikappo",
  "atk-s0202a4:3_3": "kavīnaṁ upakārāya satthaṁ. Saha akkharappabhedena sakkharappabhedānaṁ. Akkharappabhedoti",
  "atk-s0202a4:3_4": "sikkhā ca nirutti ca. Itihāsapañcamānanti āthabbaṇavedaṁ catutthaṁ katvā ‘‘itiha",
  "atk-s0202a4:3_5": "āsa itiha āsā’’ti īdisavacanappaṭisaṁyutto purāṇakathāsaṅkhāto itihāso pañcamo etesanti",
  "atk-s0202a4:3_6": "itihāsapañcamā, tesaṁ itihāsapañcamānaṁ. Padañca tadavasesañca byākaraṇaṁ adhīyati",
  "atk-s0202a4:3_7": "pavedeti cāti padako veyyākaraṇo. Lokāyataṁ vuccati vitaṇḍavādasatthaṁ. Mahāpurisalakkhaṇanti",
  "atk-s0202a4:3_8": "mahāpurisānaṁ buddhādīnaṁ lakkhaṇadīpakaṁ dvādasasahassaganthappamāṇaṁ satthaṁ, yattha",
  "atk-s0202a4:3_9": "soḷasasahassagāthāparimāṇāya buddhamantā nāma ahesuṁ, yesaṁ vasena ‘‘iminā lakkhaṇena",
  "atk-s0202a4:3_10": "samannāgatā buddhā nāma honti, iminā paccekabuddhā nāma honti, iminā dve aggasāvakā,",
  "atk-s0202a4:3_11": "asītimahāsāvakā, buddhamātā, buddhapitā, aggupaṭṭhāko, aggupaṭṭhāyikā, rājā cakkavattī’’ti",
  "atk-s0202a4:3_12": "ayaṁ viseso ñāyati. Anavayoti imesu lokāyatamahāpurisalakkhaṇesu anūno paripūrakārī,",
  "atk-s0202a4:3_13": "avayo na hotīti vuttaṁ hoti. Avayo nāma yo tāni atthato ca ganthato ca sandhāretuṁ",
  "atk-s0202a4:3_14": "na sakkoti. Assosi khotiādīsu yaṁ vattabbaṁ siyā, taṁ sāleyyakasutte (ma. ni. 1.439 ādayo) vuttameva.",
  "atk-s0202a4:4_0": "384.Ayaṁ tātāti ayaṁ mahallakatāya gantuṁ asakkonto māṇavaṁ āmantetvā evamāha. Apica",
  "atk-s0202a4:4_1": "esa brāhmaṇo cintesi ‘‘imasmiṁ loke ‘ahaṁ buddho ahaṁ buddho’ti uggatassa nāmaṁ gahetvā",
  "atk-s0202a4:4_2": "bahū janā vicaranti, tasmā na me anussavamatteneva upasaṅkamituṁ yuttaṁ. Ekaccañhi",
  "atk-s0202a4:4_3": "upasaṅkamantassa apakkamanampi garu hoti, anatthopi uppajjati. Yaṁnūnāhaṁ mama antevāsikaṁ",
  "atk-s0202a4:4_4": "pesetvā ‘buddho vā no vā’ti jānitvā upasaṅkameyya’’nti tasmā māṇavaṁ āmantetvā ‘‘ayaṁ",
  "atk-s0202a4:4_5": "tātā’’tiādimāha. Taṁ bhavantanti tassa bhavato. Tathā santaṁyevāti tathā satoyeva.",
  "atk-s0202a4:4_6": "Idañhi itthambhūtākhyānatthe upayogavacanaṁ. Yathākathaṁ panāhaṁ, bhoti ettha kathaṁ",
  "atk-s0202a4:4_7": "panāhaṁ, bho, taṁ bhavantaṁ gotamaṁ jānissāmi, yathā sakkā so ñātuṁ, tathā me ācikkhāti",
  "atk-s0202a4:4_8": "attho. Yathāti vā nipātamattamevetaṁ. Kathanti ayaṁ ākārapucchā, kenākārenāhaṁ bhavantaṁ",
  "atk-s0202a4:4_9": "gotamaṁ jānissāmīti attho.",
  "atk-s0202a4:5_0": "Evaṁ vutte kira naṁ upajjhāyo – ‘‘kiṁ tvaṁ, tāta, pathaviyaṁ ṭhito pathaviṁ na passāmīti",
  "atk-s0202a4:5_1": "viya candimasūriyānaṁ obhāse ṭhito candimasūriye na passāmīti viya vadasī’’tiādīni",
  "atk-s0202a4:5_2": "vatvā jānanākāraṁ dassento āgatāni kho tātātiādimāha. Tattha mantesūti vedesu. Tathāgato",
  "atk-s0202a4:5_3": "kira uppajjissatīti paṭikacceva suddhāvāsā devā vedesu lakkhaṇāni pakkhipitvā ‘‘buddhamantā",
  "atk-s0202a4:5_4": "nāma ete’’ti brāhmaṇavesena vede vācenti ‘‘tadanusārena mahesakkhā sattā tathāgataṁ",
  "atk-s0202a4:5_5": "jānissantī’’ti. Tena pubbe vedesu mahāpurisalakkhaṇāni āgacchanti. Parinibbute pana",
  "atk-s0202a4:5_6": "tathāgate anukkamena antaradhāyanti, tena etarahi natthi. Mahāpurisassāti paṇidhisamādānañāṇakaruṇādiguṇamahato",
  "atk-s0202a4:5_7": "purisassa. Dveyeva gatiyoti dve eva niṭṭhā . Kāmañcāyaṁ gatisaddo – ‘‘pañca kho imā",
  "atk-s0202a4:5_8": ", sāriputta, gatiyo’’tiādīsu (ma. ni. 1.153) bhavabhede vattati, ‘‘gati migānaṁ pavana’’ntiādīsu",
  "atk-s0202a4:5_9": "(pari. 339) nivāsaṭṭhāne, ‘‘evaṁ adhimattagatimanto’’tiādīsu (ma. ni. 1.161) paññāya,",
  "atk-s0202a4:5_10": "‘‘gatigata’’ntiādīsu visaṭabhāve, idha pana niṭṭhāyaṁ vattatīti veditabbo. Tattha",
  "atk-s0202a4:5_11": "kiñcāpi yehi samannāgato rājā hoti, na teheva buddho hoti, jātisāmaññato pana tāniyeva",
  "atk-s0202a4:5_12": "tānīti vuccanti. Tena vuttaṁ – ‘‘yehi samannāgatassā’’ti. Sace agāraṁ ajjhāvasatīti",
  "atk-s0202a4:5_13": "yadi agāre vasati, rājā hoti cakkavattī. Catūhi acchariyadhammehi saṅgahavatthūhi",
  "atk-s0202a4:5_14": "ca lokaṁ rañjanato rājā. Cakkaratanaṁ vatteti, catūhi sampatticakkehi vatteti, tehi",
  "atk-s0202a4:5_15": "ca paraṁ vatteti, parahitāya ca iriyāpathacakkānaṁ vatto etasmiṁ atthīti cakkavattī.",
  "atk-s0202a4:5_16": "Ettha ca rājāti sāmaññaṁ, cakkavattīti visesanaṁ. Dhammena caratīti dhammiko, ñāyena",
  "atk-s0202a4:5_17": "samena vattatīti attho. Dhammena rajjaṁ labhitvā rājā jātoti dhammarājā. Parahitadhammakaraṇena",
  "atk-s0202a4:5_18": "vā dhammiko, attahitadhammakaraṇena dhammarājā. Caturantāya issaroti cāturanto, catusamuddantāya",
  "atk-s0202a4:5_19": "catubbidhadīpabhūsitāya ca pathaviyā issaroti attho. Ajjhattaṁ kopādipaccatthike",
  "atk-s0202a4:5_20": "bahiddhā ca sabbarājāno vijesīti vijitāvī. Janapadatthāvariyappattoti janapade thāvarabhāvaṁ",
  "atk-s0202a4:5_21": "dhuvabhāvaṁ patto, na sakkā kenaci cāletuṁ, janapado vā tamhi thāvariyappatto anussukko",
  "atk-s0202a4:5_22": "sakammanirato acalo asampavedhīti janapadatthāvariyappatto. Seyyathidanti nipāto,",
  "atk-s0202a4:5_23": "tassa tāni katamānīti attho. Cakkaratanantiādīsu cakkañca taṁ ratijananatthena ratanañcāti",
  "atk-s0202a4:5_24": "cakkaratanaṁ. Eseva nayo sabbattha.",
  "atk-s0202a4:6_0": "Imesu pana ratanesu ayaṁ cakkavattirājā cakkaratanena ajitaṁ jināti, hatthiassaratanehi",
  "atk-s0202a4:6_1": "vijite yathāsukhaṁ anuvicarati, pariṇāyakaratanena vijitamanurakkhati, sesehi upabhogasukhamanubhavati.",
  "atk-s0202a4:6_2": "Paṭhamena cassa ussāhasattiyogo, hatthiassagahapatiratanehi pabhusattiyogo, pacchimena",
  "atk-s0202a4:6_3": "mantasattiyogo suparipuṇṇo hoti, itthimaṇiratanehi tividhasattiyogaphalaṁ. So itthimaṇiratanehi",
  "atk-s0202a4:6_4": "bhogasukhamanubhavati, sesehi issariyasukhaṁ. Visesato cassa purimāni tīṇi adosakusalamūlajanitakammānubhāvena",
  "atk-s0202a4:6_5": "sampajjanti, majjhimāni alobhakusalamūlajanitakammānubhāvena, pacchimamekaṁ amohakusalamūlajanitakammānubhāvenāti",
  "atk-s0202a4:6_6": "veditabbaṁ. Ayamettha saṅkhepo, vitthāro pana bojjhaṅgasaṁyutte ratanasuttassa (saṁ.",
  "atk-s0202a4:6_7": "ni. 5.222-223) upadesato gahetabbo. Apica bālapaṇḍitasuttepi (ma. ni. 3.255) imesaṁ",
  "atk-s0202a4:6_8": "ratanānaṁ uppattikkamena saddhiṁ vaṇṇanā āgamissati.",
  "atk-s0202a4:7_0": "Parosahassanti atirekasahassaṁ. Sūrāti abhīrukajātikā. Vīraṅgarūpāti devaputtasadisakāyā,",
  "atk-s0202a4:7_1": "evaṁ tāva eke vaṇṇayanti, ayaṁ panettha sabhāvo – vīrāti uttamasūrā vuccanti. Vīrānaṁ",
  "atk-s0202a4:7_2": "aṅgaṁ vīraṅgaṁ, vīrakāraṇaṁ vīriyanti vuttaṁ hoti. Vīraṅgaṁ rūpaṁ etesanti vīraṅgarūpā,",
  "atk-s0202a4:7_3": "vīriyamayasarīrā viyāti vuttaṁ hoti. Parasenappamaddanāti sace paṭimukhaṁ tiṭṭheyya",
  "atk-s0202a4:7_4": "parasenā, taṁ maddituṁ samatthāti adhippāyo. Dhammenāti ‘‘pāṇo na hantabbo’’tiādinā pañcasīladhammena.",
  "atk-s0202a4:8_0": "Arahaṁ hoti sammāsambuddho loke vivaṭṭacchadoti ettha rāgadosamohamānadiṭṭhiavijjāduccaritachadanehi",
  "atk-s0202a4:8_1": "sattahi paṭicchanne kilesandhakāraloke taṁ chadanaṁ vivaṭṭetvā samantato sañjātāloko",
  "atk-s0202a4:8_2": "hutvā ṭhitoti vivaṭṭacchado. Tattha paṭhamena padena pūjārahatā, dutiyena tassā hetu",
  "atk-s0202a4:8_3": "yasmā sammāsambuddhoti, tatiyena buddhattahetubhūtā vivaṭṭacchadatā vuttāti veditabbā.",
  "atk-s0202a4:8_4": "Atha vā vivaṭṭo ca vicchado cāti vivaṭṭacchado, vaṭṭarahito chadanarahito cāti vuttaṁ",
  "atk-s0202a4:8_5": "hoti. Tena arahaṁ vaṭṭābhāvena, sammāsambuddho chadanābhāvenāti evaṁ purimapadadvayasseva",
  "atk-s0202a4:8_6": "hetudvayaṁ vuttaṁ hoti. Dutiyavesārajjena cettha purimasiddhi, paṭhamena dutiyasiddhi,",
  "atk-s0202a4:8_7": "tatiyacatutthehi tatiyasiddhi hoti. Purimañca dhammacakkhuṁ, dutiyaṁ buddhacakkhuṁ,",
  "atk-s0202a4:8_8": "tatiyaṁ samantacakkhuṁ sādhetītipi veditabbaṁ. Tvaṁ mantānaṁ paṭiggahetāti imināssa sūrabhāvaṁ janeti.",
  "atk-s0202a4:9_0": "385. Sopi tāya ācariyakathāya lakkhaṇesu vigatasammoho ekobhāsajāto viya buddhamante",
  "atk-s0202a4:9_1": "sampassamāno evaṁ, bhoti āha. Tassattho – yathā, bho, maṁ tvaṁ vadasi, evaṁ karissāmīti.",
  "atk-s0202a4:9_2": "Samannesīti gavesi, ekaṁ dveti vā gaṇayanto samānayi. Addasā khoti kathaṁ addasa?",
  "atk-s0202a4:9_3": "Buddhānañhi nisinnānaṁ vā nipannānaṁ vā koci lakkhaṇaṁ pariyesituṁ na sakkoti, ṭhitānaṁ",
  "atk-s0202a4:9_4": "pana caṅkamantānaṁ vā sakkoti. Tasmā lakkhaṇapariyesanatthaṁ āgataṁ disvā buddhā",
  "atk-s0202a4:9_5": "uṭṭhāyāsanā tiṭṭhanti vā caṅkamaṁ vā adhiṭṭhahanti. Iti lakkhaṇadassanānurūpe iriyāpathe",
  "atk-s0202a4:9_6": "vattamānassa addasa. Yebhuyyenāti pāyena, bahukāni addasa, appāni na addasāti attho.",
  "atk-s0202a4:9_7": "Tato yāni na addasa, tesaṁ dīpanatthaṁ vuttaṁ ṭhapetvā dveti. Kaṅkhatīti ‘‘aho vata",
  "atk-s0202a4:9_8": "passeyya’’nti patthanaṁ uppādeti. Vicikicchatīti tato tato tāni vicinanto kicchati",
  "atk-s0202a4:9_9": "na sakkoti daṭṭhuṁ. Nādhimuccatīti tāya vicikicchāya sanniṭṭhānaṁ na gacchati. Na",
  "atk-s0202a4:9_10": "sampasīdatīti tato ‘‘paripuṇṇalakkhaṇo aya’’nti bhagavati pasādaṁ nāpajjati. Kaṅkhāya",
  "atk-s0202a4:9_11": "vā dubbalā vimati vuttā, vicikicchāya majjhimā, anadhimuccanatāya balavatī, asampasādena",
  "atk-s0202a4:9_12": "tehi tīhi dhammehi cittassa kālussiyabhāvo. Kosohiteti vatthikosena paṭicchanne.",
  "atk-s0202a4:9_13": "Vatthaguyheti aṅgajāte. Bhagavato hi vāraṇasseva kosohitavatthaguyhaṁ suvaṇṇavaṇṇaṁ",
  "atk-s0202a4:9_14": "padumagabbhasamānaṁ, taṁ so vatthapaṭicchannattā, antomukhagatāya ca jivhāya pahūtabhāvaṁ",
  "atk-s0202a4:9_15": "asallakkhento tesu dvīsu lakkhaṇesu kaṅkhī ahosi vicikicchī.",
  "atk-s0202a4:10_0": "Atha kho bhagavāti atha bhagavā cintesi – ‘‘sacāhaṁ imassa etāni dve lakkhaṇāni na",
  "atk-s0202a4:10_1": "dassessāmi, nikkaṅkho na bhavissati. Etassa kaṅkhāya sati ācariyopissa nikkaṅkho",
  "atk-s0202a4:10_2": "na bhavissati, atha maṁ dassanāya na āgamissati, anāgato dhammaṁ na sossati, dhammaṁ",
  "atk-s0202a4:10_3": "asuṇanto tīṇi sāmaññaphalāni na sacchikarissati. Etasmiṁ pana nikkaṅkhe ācariyopissa",
  "atk-s0202a4:10_4": "nikkaṅkho maṁ upasaṅkamitvā dhammaṁ sutvā tīṇi sāmaññaphalāni sacchikarissati. Etadatthaṁyeva",
  "atk-s0202a4:10_5": "ca mayā pāramiyo pūritā. Dassessāmissa tāni lakkhaṇānī’’ti.",
  "atk-s0202a4:11": "Tathārūpaṁ iddhābhisaṅkhāramakāsi. Kathaṁrūpaṁ? Kimettha aññena vattabbaṁ? Vuttametaṁ nāgasenatthereneva milindaraññā puṭṭhena –",
  "atk-s0202a4:12_0": "Āha ca dukkaraṁ, bhante nāgasena, bhagavatā katanti. Kiṁ mahārājāti? Mahājanena hirikaraṇokāsaṁ",
  "atk-s0202a4:12_1": "brahmāyubrāhmaṇassa ca antevāsiuttarassa ca bāvariyassa antevāsīnaṁ soḷasabrāhmaṇānañca",
  "atk-s0202a4:12_2": "selassa ca brāhmaṇassa antevāsīnaṁ tisatamāṇavānañca dassesi, bhanteti. Na, mahārāja,",
  "atk-s0202a4:12_3": "bhagavā guyhaṁ dasseti, chāyaṁ bhagavā dasseti, iddhiyā abhisaṅkharitvā nivāsananivatthaṁ",
  "atk-s0202a4:12_4": "kāyabandhanabaddhaṁ cīvarapārutaṁ chāyārūpakamattaṁ dassesi mahārājāti. Chāyaṁ diṭṭhe",
  "atk-s0202a4:12_5": "sati diṭṭhoyeva. Nanu, bhanteti? Tiṭṭhatetaṁ, mahārāja, hadayarūpaṁ disvā bujjhanakasatto",
  "atk-s0202a4:12_6": "bhaveyya, hadayamaṁsaṁ nīharitvā dasseyya sammāsambuddhoti. Kallosi, bhante nāgasenāti.",
  "atk-s0202a4:13_0": "Ninnāmetvāti nīharitvā. Anumasīti kathinasūciṁ viya katvā anumajji. Tathā karaṇena",
  "atk-s0202a4:13_1": "cettha mudubhāvo, kaṇṇasotānumasanena dīghabhāvo, nāsikasotānumasanena tanubhāvo,",
  "atk-s0202a4:13_2": "nalāṭacchādanena puthulabhāvo pakāsitoti veditabbo. Ubhopi kaṇṇasotānītiādīsu cettha",
  "atk-s0202a4:13_3": "buddhānaṁ kaṇṇasotesu malaṁ vā jallikā vā natthi, dhovitvā ṭhapitarajatapanāḷikā",
  "atk-s0202a4:13_4": "viya honti, tathā nāsikasotesu, tānipi hi suparikammakatakañcanapanāḷikā viya ca",
  "atk-s0202a4:13_5": "maṇipanāḷikā viya ca honti. Tasmā jivhaṁ nīharitvā kathinasūciṁ viya katvā mukhapariyante",
  "atk-s0202a4:13_6": "upasaṁharanto dakkhiṇakaṇṇasotaṁ pavesetvā tato nīharitvā vāmakaṇṇasotaṁ pavesesi,",
  "atk-s0202a4:13_7": "tato nīharitvā dakkhiṇanāsikasotaṁ pavesetvā tato nīharitvā vāmanāsikasotaṁ pavesesi,",
  "atk-s0202a4:13_8": "tato nīharitvā puthulabhāvaṁ dassento rattavalāhakena aḍḍhacandaṁ viya ca suvaṇṇapattaṁ",
  "atk-s0202a4:13_9": "viya ca rattakambalapaṭalena vijjujotasadisāya jivhāya kevalakappaṁ nalāṭamaṇḍalaṁ paṭicchādesi.",
  "atk-s0202a4:14_0": "Yaṁnūnāhanti kasmā cintesi? Ahañhi mahāpurisalakkhaṇāni samannesitvā gato ‘‘diṭṭhāni",
  "atk-s0202a4:14_1": "te, tāta, mahāpurisalakkhaṇānī’’ti ācariyena pucchito ‘‘āma, ācariyā’’ti vattuṁ sakkhissāmi.",
  "atk-s0202a4:14_2": "Sace pana maṁ ‘‘kiriyākaraṇamassa kīdisa’’nti pucchissati , taṁ vattuṁ na sakkhissāmi,",
  "atk-s0202a4:14_3": "na jānāmīti vutte pana ācariyo kujjhissati ‘‘nanu tvaṁ mayā sabbampetaṁ jānanatthāya",
  "atk-s0202a4:14_4": "pesito, kasmā ajānitvā āgatosī’’ti, tasmā yannūnāhanti cintetvā anubandhi. Bhagavā",
  "atk-s0202a4:14_5": "nhānaṭṭhānaṁ mukhadhovanaṭṭhānaṁ sarīrapaṭijagganaṭṭhānaṁ rājarājamahāmattādīnaṁ",
  "atk-s0202a4:14_6": "orodhehi saddhiṁ parivāretvā nisinnaṭṭhānanti imāni cattāri ṭhānāni ṭhapetvā sesaṭṭhānesu",
  "atk-s0202a4:14_7": "antamaso ekagandhakuṭiyampi okāsamakāsi.",
  "atk-s0202a4:15_0": "Gacchante gacchante kāle – ‘‘ayaṁ kira brahmāyubrāhmaṇassa māṇavo uttaro nāma ‘buddho",
  "atk-s0202a4:15_1": "vā no vā’ti tathāgatassa buddhabhāvaṁ vīmaṁsanto carati, buddhavīmaṁsako nāmāya’’nti",
  "atk-s0202a4:15_2": "pākaṭo jāto. Yamhi yamhi ṭhāne buddhā vasanti, pañca kiccāni katāneva honti, tāni",
  "atk-s0202a4:15_3": "heṭṭhā dassitāneva . Tattha pacchābhattaṁ alaṅkatadhammāsane nisīditvā dantakhacitaṁ",
  "atk-s0202a4:15_4": "cittabījaniṁ gahetvā mahājanassa dhammaṁ desente bhagavati uttaropi avidūre nisīdati.",
  "atk-s0202a4:15_5": "Dhammassavanapariyosāne saddhā manussā svātanāya bhagavantaṁ nimantetvā māṇavampi",
  "atk-s0202a4:15_6": "upasaṅkamitvā evaṁ vadanti – ‘‘tāta, amhehi bhagavā nimantito, tvampi bhagavatā saddhiṁ",
  "atk-s0202a4:15_7": "āgantvā amhākaṁ gehe bhattaṁ gaṇheyyāsī’’ti. Punadivase tathāgato bhikkhusaṅghaparivuto",
  "atk-s0202a4:15_8": "gāmaṁ pavisati, uttaropi padavāre padavāre pariggaṇhanto padānupadiko anubandhati.",
  "atk-s0202a4:15_9": "Kulagehaṁ paviṭṭhakāle dakkhiṇodakaggahaṇaṁ ādiṁ katvā sabbaṁ olokento nisīdati.",
  "atk-s0202a4:15_10": "Bhattakiccāvasāne tathāgatassa pattaṁ bhūmiyaṁ ṭhapetvā nisinnakāle māṇavakassa pātarāsabhattaṁ",
  "atk-s0202a4:15_11": "sajjenti. So ekamante nisinno bhuñjitvā puna āgantvā satthu santike ṭhatvā bhattānumodanaṁ",
  "atk-s0202a4:15_12": "sutvā bhagavatā saddhiṁyeva vihāraṁ gacchati.",
  "atk-s0202a4:16_0": "Tattha bhagavā bhikkhūnaṁ bhattakiccapariyosānaṁ āgamento gandhamaṇḍalamāḷe nisīdati.",
  "atk-s0202a4:16_1": "Bhikkhūhi bhattakiccaṁ katvā pattacīvaraṁ paṭisāmetvā āgamma vanditvā kāle ārocite",
  "atk-s0202a4:16_2": "bhagavā gandhakuṭiṁ pavisati, māṇavopi bhagavatā saddhiṁyeva gacchati. Bhagavā parivāretvā",
  "atk-s0202a4:16_3": "āgataṁ bhikkhusaṅghaṁ gandhakuṭippamukhe ṭhito ovaditvā uyyojetvā gandhakuṭiṁ pavisati,",
  "atk-s0202a4:16_4": "māṇavopi pavisati. Bhagavā khuddakamañce appamattakaṁ kālaṁ nisīdati, māṇavopi avidūre",
  "atk-s0202a4:16_5": "olokento nisīdati. Bhagavā muhuttaṁ nisīditvā sīsokkamanaṁ dasseti, – ‘‘bhoto gotamassa",
  "atk-s0202a4:16_6": "vihāravelā bhavissatī’’ti māṇavo gandhakuṭidvāraṁ pidahanto nikkhamitvā ekamantaṁ",
  "atk-s0202a4:16_7": "nisīdati. Manussā purebhattaṁ dānaṁ datvā bhuttapātarāsā samādinnauposathaṅgā suddhuttarāsaṅgā",
  "atk-s0202a4:16_8": "mālāgandhādihatthā dhammaṁ suṇissāmāti vihāraṁ āgacchanti, cakkavattino khandhāvāraṭṭhānaṁ viya hoti.",
  "atk-s0202a4:17_0": "Bhagavā muhuttaṁ sīhaseyyaṁ kappetvā vuṭṭhāya pubbabhāgena paricchinditvā samāpattiṁ",
  "atk-s0202a4:17_1": "samāpajjati. Samāpattito vuṭṭhāya mahājanassa āgatabhāvaṁ ñatvā gandhakuṭito nikkhamma",
  "atk-s0202a4:17_2": "mahājanaparivuto gandhamaṇḍalamāḷaṁ gantvā paññattavarabuddhāsanagato parisāya dhammaṁ",
  "atk-s0202a4:17_3": "deseti. Māṇavopi avidūre nisīditvā – ‘‘kiṁ nu kho samaṇo gotamo gehassitavasena parisaṁ",
  "atk-s0202a4:17_4": "ussādento vā apasādento vā dhammaṁ deseti, udāhu no’’ti akkharakkharaṁ padaṁ padaṁ",
  "atk-s0202a4:17_5": "pariggaṇhāti. Bhagavā tathāvidhaṁ kathaṁ akathetvāva kālaṁ ñatvā desanaṁ niṭṭhāpesi.",
  "atk-s0202a4:17_6": "Māṇavo iminā niyāmena pariggaṇhanto satta māse ekato vicaritvā bhagavato kāyadvārādīsu",
  "atk-s0202a4:17_7": "aṇumattampi avakkhalitaṁ na addasa. Anacchariyañcetaṁ, yaṁ buddhabhūtassa manussabhūto",
  "atk-s0202a4:17_8": "māṇavo na passeyya, yassa bodhisattabhūtassa chabbassāni padhānabhūmiyaṁ amanussabhūto",
  "atk-s0202a4:17_9": "māro devaputto gehassitavitakkamattampi adisvā buddhabhūtaṁ ekasaṁvaccharaṁ anubandhitvā kiñci apassanto –",
  "atk-s0202a4:18": "‘‘Satta vassāni bhagavantaṁ, anubandhiṁ padāpadaṁ;",
  "atk-s0202a4:19": "Otāraṁ nādhigacchissaṁ, sambuddhassa satīmato’’ti. (su. ni. 448) –",
  "atk-s0202a4:20_0": "Ādigāthāyo vatvā pakkāmi. Tato māṇavo cintesi – ‘‘ahaṁ bhavantaṁ gotamaṁ satta māse",
  "atk-s0202a4:20_1": "anubandhamāno kiñci vajjaṁ na passāmi. Sace panāhaṁ aññepi satta māse satta vā vassāni",
  "atk-s0202a4:20_2": "vassasataṁ vā vassasahassaṁ vā anubandheyyaṁ, nevassa vajjaṁ passeyyaṁ. Ācariyo kho",
  "atk-s0202a4:20_3": "panassa me mahallako, yogakkhemaṁ nāma na sakkā jānituṁ. Samaṇassa gotamassa sabhāvaguṇeneva",
  "atk-s0202a4:20_4": "buddhabhāvaṁ vatvā mayhaṁ ācariyassa ārocessāmī’’ti bhagavantaṁ āpucchitvā bhikkhusaṅghaṁ vanditvā nikkhami.",
  "atk-s0202a4:21_0": "Ācariyassa santikañca pana gantvā – ‘‘kacci, tāta uttara, taṁ bhavantaṁ gotamaṁ tathāsantaṁyeva",
  "atk-s0202a4:21_1": "saddo abbhuggato’’ti pucchito, ‘‘ācariya, kiṁ vadesi? Cakkavāḷaṁ atisambādhaṁ, bhavaggaṁ",
  "atk-s0202a4:21_2": "atinīcaṁ, tassa hi, bhoto gotamassa ākāsaṁ viya apariyanto guṇagaṇo. Tathāsantaṁyeva,",
  "atk-s0202a4:21_3": "bho, taṁ bhavantaṁ gotama’’ntiādīni vatvā yathādiṭṭhāni dvattiṁsamahāpurisalakkhaṇāni",
  "atk-s0202a4:21_4": "paṭipāṭiyā ācikkhitvā kiriyasamācāraṁ ācikkhi. Tena vuttaṁ – ‘‘atha kho uttaro māṇavo…pe…",
  "atk-s0202a4:21_5": "ediso ca ediso ca bhavaṁ gotamo tato ca bhiyyo’’ti.",
  "atk-s0202a4:22_0": "386. Tattha suppatiṭṭhitapādoti yathā hi aññesaṁ bhūmiyaṁ pādaṁ ṭhapentānaṁ aggatalaṁ",
  "atk-s0202a4:22_1": "vā paṇhi vā passaṁ vā paṭhamaṁ phusati, vemajjhaṁ vā pana chiddaṁ hoti, ukkhipantānampi",
  "atk-s0202a4:22_2": "aggatalādīsu ekakoṭṭhāsova paṭhamaṁ uṭṭhahati, na evaṁ tassa. Tassa pana suvaṇṇapādukatalaṁ",
  "atk-s0202a4:22_3": "viya ekappahāreneva sakalaṁ pādatalaṁ bhūmiṁ phusati, bhūmito uṭṭhahati. Tasmā ‘‘suppatiṭṭhitapādo",
  "atk-s0202a4:22_4": "kho pana so bhavaṁ gotamo’’ti vadati.",
  "atk-s0202a4:23_0": "Tatridaṁ bhagavato suppatiṭṭhitapādatāya – sacepi hi bhagavā anekasataporisaṁ narakaṁ",
  "atk-s0202a4:23_1": "akkamissāmīti pādaṁ nīharati, tāvadeva ninnaṭṭhānaṁ vātapūritaṁ viya kammārabhastaṁ",
  "atk-s0202a4:23_2": "unnamitvā pathavīsamaṁ hoti, unnataṭṭhānampi anto pavisati. Dūre akkamissāmīti abhinīharantassa",
  "atk-s0202a4:23_3": "sineruppamāṇopi pabbato seditavettaṅkuro viya namitvā pādasamīpaṁ āgacchati. Tathā",
  "atk-s0202a4:23_4": "hissa yamakapāṭihāriyaṁ katvā yugandharapabbataṁ akkamissāmīti pāde abhinīharato",
  "atk-s0202a4:23_5": "pabbato namitvā pādasamīpaṁ āgato, so taṁ akkamitvā dutiyapādena tāvatiṁsabhavanaṁ",
  "atk-s0202a4:23_6": "akkami. Na hi cakkalakkhaṇena patiṭṭhātabbaṭṭhānaṁ visamaṁ bhavituṁ sakkoti. Khāṇu",
  "atk-s0202a4:23_7": "vā kaṇḍako vā sakkharakathalā vā uccārapassāvo vā kheḷasiṅghāṇikādīni vā purimatarāva",
  "atk-s0202a4:23_8": "apagacchanti, tattha tattheva ca pathaviṁ pavisanti. Tathāgatassa hi sīlatejena paññātejena",
  "atk-s0202a4:23_9": "dhammatejena dasannaṁ pāramīnaṁ ānubhāvena ayaṁ mahāpathavī samā mudu pupphābhikiṇṇā",
  "atk-s0202a4:23_10": "hoti. Tatra tathāgato samaṁ pādaṁ nikkhipati, samaṁ uddharati, sabbāvantehi pādatalehi bhūmiṁ phusati.",
  "atk-s0202a4:24_0": "Cakkānīti dvīsu pādesu dve cakkāni. Tesaṁ arā ca nemi ca nābhi ca pāḷiyaṁ vuttāva.",
  "atk-s0202a4:24_1": "Sabbākāraparipūrānīti iminā pana ayaṁ viseso veditabbo – tesaṁ kira cakkānaṁ pādatalassa",
  "atk-s0202a4:24_2": "majjhe nābhi dissati, nābhiparicchinnā vaṭṭalekhā dissati, nābhimukhaparikkhepapaṭṭo",
  "atk-s0202a4:24_3": "dissati, panāḷimukhaṁ dissati, arā dissanti, aresu vaṭṭalekhā dissanti, nemī dissanti,",
  "atk-s0202a4:24_4": "nemimaṇikā dissanti. Idaṁ tāva pāḷiāgatameva.",
  "atk-s0202a4:25_0": "Sambahulavāro pana anāgato, so evaṁ daṭṭhabbo – satti siri vaccho nandi sovattiko",
  "atk-s0202a4:25_1": "vaṭaṁsako vaḍḍhamānakaṁ macchayugalaṁ bhaddapīṭhaṁ aṅkusaṁ tomaro pāsādo toraṇaṁ",
  "atk-s0202a4:25_2": "setacchattaṁ khaggo tālavaṇṭaṁ morahatthako vāḷabījanī uṇhīsaṁ patto maṇi kusumadāmaṁ",
  "atk-s0202a4:25_3": "nīluppalaṁ rattuppalaṁ setuppalaṁ padumaṁ puṇḍarīkaṁ puṇṇaghaṭo puṇṇapāti samuddo",
  "atk-s0202a4:25_4": "cakkavāḷo himavā sineru candimasūriyā nakkhattāni cattāro mahādīpā dveparittadīpasahassāni,",
  "atk-s0202a4:25_5": "antamaso cakkavattirañño parisaṁ upādāya sabbo cakkalakkhaṇasseva parivāro.",
  "atk-s0202a4:26_0": "Āyatapaṇhīti dīghapaṇhi, paripuṇṇapaṇhīti attho. Yathā hi aññesaṁ aggapādo dīgho",
  "atk-s0202a4:26_1": "hoti, paṇhimatthake jaṅghā patiṭṭhāti, paṇhi tacchetvā ṭhapitā viya hoti, na evaṁ",
  "atk-s0202a4:26_2": "tathāgatassa . Tathāgatassa pana catūsu koṭṭhāsesu dve koṭṭhāsā aggapādo hoti, tatiye",
  "atk-s0202a4:26_3": "koṭṭhāse jaṅghā patiṭṭhāti, catutthe koṭṭhāse āraggena vaṭṭetvā ṭhapitā viya rattakambale",
  "atk-s0202a4:26_4": "geṇḍukasadisā paṇhi hoti.",
  "atk-s0202a4:27_0": "Dīghaṅgulīti yathā aññesaṁ kāci aṅguli dīghā hoti, kāci rassā, na evaṁ tathāgatassa.",
  "atk-s0202a4:27_1": "Tathāgatassa pana makkaṭasseva dīghahatthapādaṅguliyo mūle thūlā anupubbena gantvā",
  "atk-s0202a4:27_2": "agge tanukā niyyāsatelena madditvā vaṭṭitaharitālavaṭṭisadisā honti. Tena vuttaṁ ‘‘dīghaṅgulī’’ti.",
  "atk-s0202a4:28": "Mudutalunahatthapādoti sappimaṇḍe osādetvā ṭhapitaṁ satavāravihatakappāsapaṭalaṁ viya mudū, jātamattakumārassa viya ca niccakālaṁ talunā ca hatthapādā assāti mudutalunahatthapādo.",
  "atk-s0202a4:29_0": "Jālahatthapādoti na cammena paṭibaddhaaṅgulantaro. Ediso hi phaṇahatthako purisadosena",
  "atk-s0202a4:29_1": "upahato pabbajjampi na labhati. Tathāgatassa pana catasso hatthaṅguliyo pañcapi pādaṅguliyo",
  "atk-s0202a4:29_2": "ekappamāṇā honti, tāsaṁ ekappamāṇattāya yavalakkhaṇaṁ aññamaññaṁ paṭivijjhitvā tiṭṭhati.",
  "atk-s0202a4:29_3": "Athassa hatthapādā kusalena vaḍḍhakinā yojitajālavātapānasadisā honti. Tena vuttaṁ",
  "atk-s0202a4:29_4": "‘‘jālahatthapādo’’ti.",
  "atk-s0202a4:30_0": "Uddhaṁ patiṭṭhitagopphakattā ussaṅkhā pādā assāti ussaṅkhapādo. Aññesañhi piṭṭhipāde",
  "atk-s0202a4:30_1": "gopphakā honti. Tena tesaṁ pādā āṇibaddhā viya thaddhā honti, na yathāsukhaṁ parivattanti,",
  "atk-s0202a4:30_2": "gacchantānaṁ pādatalāni na dissanti . Tathāgatassa pana abhiruhitvā upari gopphakā",
  "atk-s0202a4:30_3": "patiṭṭhahanti. Tenassa nābhito paṭṭhāya uparimakāyo nāvāya ṭhapitasuvaṇṇapaṭimā viya",
  "atk-s0202a4:30_4": "niccalo hoti, adhokāyova iñjati. Sukhena pādā parivattanti. Puratopi pacchatopi ubhayapassesupi",
  "atk-s0202a4:30_5": "ṭhatvā passantānaṁ pādatalāni paññāyanti, na hatthīnaṁ viya pacchatoyeva.",
  "atk-s0202a4:31_0": "Eṇijaṅghoti eṇimigasadisajaṅgho maṁsussadena paripuṇṇajaṅgho, na ekato baddhapiṇḍikamaṁso",
  "atk-s0202a4:31_1": ", samantato samasaṇṭhitena maṁsena parikkhittāhi suvaṭṭitāhi sāligabbhasadisāhi jaṅghāhi",
  "atk-s0202a4:31_2": "samannāgatoti attho.",
  "atk-s0202a4:32_0": "Anonamantoti anamanto. Etenassa akhujjaavāmanabhāvo dīpito. Avasesajanā hi khujjā",
  "atk-s0202a4:32_1": "vā honti vāmanā vā, khujjānaṁ uparimakāyo aparipuṇṇo hoti, vāmanānaṁ heṭṭhimakāyo.",
  "atk-s0202a4:32_2": "Te aparipuṇṇakāyattā na sakkonti anonamantā jaṇṇukāni parimajjituṁ. Tathāgato pana",
  "atk-s0202a4:32_3": "paripuṇṇaubhayakāyattā sakkoti.",
  "atk-s0202a4:33": "Usabhavāraṇādīnaṁ viya suvaṇṇapadumakaṇṇikasadise kose ohitaṁ paṭicchannaṁ vatthaguyhaṁ assāti kosohitavatthaguyho. Vatthaguyhanti vatthena gūhitabbaṁ aṅgajātaṁ vuccati.",
  "atk-s0202a4:34_0": "Suvaṇṇavaṇṇoti jātihiṅgulakena majjitvā dīpidāṭhāya ghaṁsitvā gerukaparikammaṁ katvā",
  "atk-s0202a4:34_1": "ṭhapitaghanasuvaṇṇarūpakasadisoti attho. Etenassa ghanasiniddhasaṇhasarīrataṁ dassetvā",
  "atk-s0202a4:34_2": "chavivaṇṇadassanatthaṁ kañcanasannibhattacoti vuttaṁ, purimassa vā vevacanameva etaṁ.",
  "atk-s0202a4:35_0": "Rajojallanti rajo vā malaṁ vā. Na upalimpatīti na laggati, padumapalāsato udakabindu",
  "atk-s0202a4:35_1": "viya vivaṭṭati. Hatthadhovanapādadhovanādīni pana utuggahaṇatthāya ceva dāyakānaṁ",
  "atk-s0202a4:35_2": "puññaphalatthāya ca buddhā karonti, vattasīsenāpi ca karontiyeva. Senāsanaṁ pavisantena",
  "atk-s0202a4:35_3": "hi bhikkhunā pāde dhovitvā pavisitabbanti vuttametaṁ.",
  "atk-s0202a4:36": "Uddhaggalomoti āvaṭṭapariyosāne uddhaggāni hutvā mukhasobhaṁ ullokayamānāni viya ṭhitāni lomāni assāti uddhaggalomo.",
  "atk-s0202a4:37_0": "Brahmujugattoti brahmā viya ujugatto, ujumeva uggatadīghasarīro. Yebhuyyena hi sattā",
  "atk-s0202a4:37_1": "khandhe kaṭiyaṁ jāṇūsūti tīsu ṭhānesu namanti. Te kaṭiyaṁ namantā pacchato namanti,",
  "atk-s0202a4:37_2": "itaresu dvīsu ṭhānesu purato. Dīghasarīrā paneke passavaṅkā honti, eke mukhaṁ unnāmetvā",
  "atk-s0202a4:37_3": "nakkhattāni gaṇayantā viya caranti, eke appamaṁsalohitā sūlasadisā honti, pavedhamānā",
  "atk-s0202a4:37_4": "gacchanti. Tathāgato pana ujumeva uggantvā dīghappamāṇo devanagare ussitasuvaṇṇatoraṇaṁ viya hoti.",
  "atk-s0202a4:38_0": "Sattussadoti dve hatthapiṭṭhiyo dve pādapiṭṭhiyo dve aṁsakūṭāni khandhoti imesu sattasu",
  "atk-s0202a4:38_1": "ṭhānesu paripuṇṇamaṁsussado assāti sattussado. Aññesaṁ pana hatthapādapiṭṭhīsu nhārujālā",
  "atk-s0202a4:38_2": "paññāyanti, aṁsakūṭakhandhesu aṭṭhikoṭiyo, te manussapetā viya khāyanti, na tathāgato.",
  "atk-s0202a4:38_3": "Tathāgato pana sattasu ṭhānesu paripuṇṇamaṁsussadattā nigūḷhanhārujālehi hatthapiṭṭhādīhi",
  "atk-s0202a4:38_4": "vaṭṭetvā ṭhapitasuvaṇṇavaṇṇāliṅgasadisena khandhena silārūpakaṁ viya cittakammarūpakaṁ viya ca khāyati.",
  "atk-s0202a4:39_0": "Sīhassa pubbaddhaṁ viya kāyo assāti sīhapubbaddhakāyo. Sīhassa hi puratthimakāyova",
  "atk-s0202a4:39_1": "paripuṇṇo hoti, pacchimakāyo aparipuṇṇo. Tathāgatassa pana sīhassa pubbaddhakāyova",
  "atk-s0202a4:39_2": "sabbo kāyo paripuṇṇo. Sopi sīhasseva na tattha tattha vinatunnatādivasena dussaṇṭhitavisaṇṭhito,",
  "atk-s0202a4:39_3": "dīghayuttaṭhāne pana dīgho, rassakisathūlaanuvaṭṭitayuttaṭṭhānesu tathāvidhova hoti. Vuttañhetaṁ –",
  "atk-s0202a4:40_0": "‘‘Manāpiye ca kho, bhikkhave, kammavipāke paccupaṭṭhite yehi aṅgehi dīghehi sobhati,",
  "atk-s0202a4:40_1": "tāni aṅgāni dīghāni saṇṭhahanti. Yehi aṅgehi rassehi sobhati, tāni aṅgāni rassāni",
  "atk-s0202a4:40_2": "saṇṭhahanti. Yehi aṅgehi thūlehi sobhati, tāni aṅgāni thūlāni saṇṭhahanti. Yehi aṅgehi",
  "atk-s0202a4:40_3": "kisehi sobhati, tāni aṅgāni kisāni saṇṭhahanti. Yehi aṅgehi vaṭṭehi sobhati, tāni",
  "atk-s0202a4:40_4": "aṅgāni vaṭṭāni saṇṭhahantī’’ti.",
  "atk-s0202a4:41": "Iti nānācittena puññacittena cittito dasahi pāramīhi sajjito tathāgatassa attabhāvo, tassa loke sabbasippino vā iddhimanto vā paṭirūpakampi kātuṁ na sakkonti.",
  "atk-s0202a4:42_0": "Citantaraṁsoti antaraṁsaṁ vuccati dvinnaṁ koṭṭānamantaraṁ, taṁ citaṁ paripuṇṇamassāti",
  "atk-s0202a4:42_1": "citantaraṁso. Aññesañhi taṁ ṭhānaṁ ninnaṁ hoti, dve piṭṭhikoṭṭā pāṭiyekkaṁ paññāyanti.",
  "atk-s0202a4:42_2": "Tathāgatassa pana kaṭito paṭṭhāya maṁsapaṭalaṁ yāva khandhā uggamma samussitasuvaṇṇaphalakaṁ",
  "atk-s0202a4:42_3": "viya piṭṭhiṁ chādetvā patiṭṭhitaṁ.",
  "atk-s0202a4:43_0": "Nigrodhaparimaṇḍaloti nigrodho viya parimaṇḍalo. Yathā paṇṇāsahatthatāya vā satahatthatāya",
  "atk-s0202a4:43_1": "vā samakkhandhasākho nigrodho dīghatopi vitthāratopi ekappamāṇova hoti, evaṁ kāyatopi",
  "atk-s0202a4:43_2": "byāmatopi ekappamāṇo. Yathā aññesaṁ kāyo vā dīgho hoti byāmo vā, na evaṁ visamappamāṇoti",
  "atk-s0202a4:43_3": "attho. Teneva ‘‘yāvatakvassa kāyo’’tiādi vuttaṁ. Tattha yāvatako assāti yāvatakvassa.",
  "atk-s0202a4:44_0": "Samavaṭṭakkhandhoti samavaṭṭitakkhandho. Yathā eke koñcā viya bakā viya varāhā viya",
  "atk-s0202a4:44_1": "ca dīghagalā vaṅkagalā puthulagalā ca honti, kathanakāle sirājālaṁ paññāyati, mando",
  "atk-s0202a4:44_2": "saro nikkhamati, na evaṁ tassa. Tathāgatassa pana suvaṭṭitasuvaṇṇāliṅgasadiso khandho",
  "atk-s0202a4:44_3": "hoti, kathanakāle sirājālaṁ na paññāyati, meghassa viya gajjato saro mahā hoti.",
  "atk-s0202a4:45_0": "Rasaggasaggīti ettha rasaṁ gasantīti rasaggasā , rasaharaṇīnametaṁ adhivacanaṁ, tā",
  "atk-s0202a4:45_1": "aggā assāti rasaggasaggī. Tathāgatassa hi satta rasaharaṇisahassāni uddhaggāni hutvā",
  "atk-s0202a4:45_2": "gīvāyameva paṭimukkāni. Tilaphalamattopi āhāro jivhagge ṭhapito sabbaṁ kāyaṁ anupharati,",
  "atk-s0202a4:45_3": "teneva mahāpadhānaṁ padahantassa ekataṇḍulādīhipi kāḷāyayūsapasatenāpi kāyassa yāpanaṁ",
  "atk-s0202a4:45_4": "ahosi. Aññesaṁ pana tathā abhāvā na sakalakāyaṁ ojā pharati, tena te bahvābādhā honti.",
  "atk-s0202a4:45_5": "Idaṁ lakkhaṇaṁ appābādhatāsaṅkhātassa nissandaphalassa vasena pākaṭaṁ hoti.",
  "atk-s0202a4:46_0": "Sīhasseva hanu assāti sīhahanu. Tattha sīhassa heṭṭhimahanumeva paripuṇṇaṁ hoti,",
  "atk-s0202a4:46_1": "na uparimaṁ. Tathāgatassa pana sīhassa heṭṭhimaṁ viya dvepi paripuṇṇāni dvādasiyaṁ",
  "atk-s0202a4:46_2": "pakkhassa candasadisāni honti.",
  "atk-s0202a4:47_0": "Cattālīsadantotiādīsu uparimahanuke patiṭṭhitā vīsati, heṭṭhime vīsatīti cattālīsa",
  "atk-s0202a4:47_1": "dantā assāti cattālīsadanto. Aññesañhi paripuṇṇadantānampi dvattiṁsa dantā honti,",
  "atk-s0202a4:47_2": "tathāgatassa cattālīsaṁ.",
  "atk-s0202a4:48": "Aññesañca keci dantā uccā keci nīcāti visamā honti, tathāgatassa pana ayapaṭṭachinnasaṅkhapaṭalaṁ viya samā.",
  "atk-s0202a4:49_0": "Aññesaṁ kumbhīlānaṁ viya dantā viraḷā honti, macchamaṁsādīni khādantānaṁ dantantaraṁ",
  "atk-s0202a4:49_1": "pūrati. Tathāgatassa pana kanakalatāya samussāpitavajirapanti viya aviraḷā tulikāya",
  "atk-s0202a4:49_2": "dassitaparicchedā viya dantā honti.",
  "atk-s0202a4:50_0": "Susukkadāṭhoti aññesañca pūtidantā uṭṭhahanti, tena kāci dāṭhā kāḷāpi vivaṇṇāpi honti.",
  "atk-s0202a4:50_1": "Tathāgato susukkadāṭho osadhitārakampi atikkamma virocamānāya pabhāya samannāgatadāṭho,",
  "atk-s0202a4:50_2": "tena vuttaṁ ‘‘susukkadāṭho’’ti.",
  "atk-s0202a4:51_0": "Pahūtajivhoti aññesaṁ jivhā thūlāpi hoti kisāpi rassāpi thaddhāpi visamāpi, tathāgatassa",
  "atk-s0202a4:51_1": "pana mudu dīghā puthulā vaṇṇasampannā hoti. So taṁ lakkhaṇaṁ pariyesituṁ āgatānaṁ",
  "atk-s0202a4:51_2": "kaṅkhāvinodanatthaṁ mudukattā taṁ jivhaṁ kathinasūciṁ viya vaṭṭetvā ubho nāsikasotāni",
  "atk-s0202a4:51_3": "parāmasati, dīghattā ubho kaṇṇasotāni parāmasati, puthulattā kesantapariyosānaṁ kevalampi",
  "atk-s0202a4:51_4": "nalāṭaṁ paṭicchādeti. Evaṁ tassā mududīghaputhulabhāvaṁ pakāsento kaṅkhaṁ vinodeti.",
  "atk-s0202a4:51_5": "Evaṁ tilakkhaṇasampannaṁ jivhaṁ sandhāya ‘‘pahūtajivho’’ti vuttaṁ.",
  "atk-s0202a4:52_0": "Brahmassaroti aññe chinnassarāpi bhinnassarāpi kākassarāpi honti, tathāgato pana",
  "atk-s0202a4:52_1": "mahābrahmuno sarasadisena sarena samannāgato. Mahābrahmuno hi pittasemhehi apalibuddhattā",
  "atk-s0202a4:52_2": "saro visuddho hoti. Tathāgatenāpi katakammaṁ vatthuṁ sodheti, vatthussa suddhattā",
  "atk-s0202a4:52_3": "nābhito paṭṭhāya samuṭṭhahanto saro visuddho aṭṭhaṅgasamannāgatova samuṭṭhāti. Karaviko",
  "atk-s0202a4:52_4": "viya bhaṇatīti karavikabhāṇī, mattakaravikarutamañjughosoti attho.",
  "atk-s0202a4:53_0": "Tatridaṁ karavikarutassa mañjutāya – karavikasakuṇe kira madhurarasaṁ ambapakkaṁ",
  "atk-s0202a4:53_1": "mukhatuṇḍakena paharitvā paggharitaṁ rasaṁ sāyitvā pakkhena tālaṁ datvā vikūjamāne",
  "atk-s0202a4:53_2": "catuppadādīni mattāni viya laḷituṁ ārabhanti. Gocarappasutāpi catuppadā mukhagatānipi",
  "atk-s0202a4:53_3": "tiṇāni chaḍḍetvā taṁ saddaṁ suṇanti, vāḷamigā khuddakamige anubandhamānā ukkhittapādaṁ",
  "atk-s0202a4:53_4": "anukkhipitvāva tiṭṭhanti, anubaddhamigāpi maraṇabhayaṁ hitvāpi tiṭṭhanti, ākāse pakkhandapakkhinopi",
  "atk-s0202a4:53_5": "pakkhe pasāretvā tiṭṭhanti, udake macchāpi kaṇṇapaṭalaṁ apphoṭentā taṁ saddaṁ suṇamānāva",
  "atk-s0202a4:53_6": "tiṭṭhanti. Evaṁ mañjurutā karavikā.",
  "atk-s0202a4:54_0": "Asandhimittāpi dhammāsokassa devī – ‘‘atthi nu kho, bhante, buddhasaddena sadiso",
  "atk-s0202a4:54_1": "kassaci saddo’’ti saṅghaṁ pucchi. Atthi karavikasakuṇassāti. Kuhiṁ, bhante, sakuṇāti?",
  "atk-s0202a4:54_2": "Himavanteti. Sā rājānaṁ āha, – ‘‘deva, karavikasakuṇaṁ daṭṭhukāmā’’ti. Rājā ‘‘imasmiṁ",
  "atk-s0202a4:54_3": "pañjare nisīditvā karaviko āgacchatū’’ti suvaṇṇapañjaraṁ vissajjesi. Pañjaro gantvā",
  "atk-s0202a4:54_4": "ekassa karavikassa purato aṭṭhāsi. So ‘‘rājāṇāya āgato pañjaro, na sakkā agantu’’nti",
  "atk-s0202a4:54_5": "tattha nisīdi. Pañjaro āgantvā rañño puratova aṭṭhāsi. Karavikaṁ saddaṁ kārāpetuṁ",
  "atk-s0202a4:54_6": "na sakkonti. Atha rājā ‘‘kathaṁ bhaṇe ime saddaṁ karontī’’ti āha? Ñātake disvā devāti.",
  "atk-s0202a4:54_7": "Atha naṁ rājā ādāsehi parikkhipāpesi. So attanova chāyaṁ disvā ‘‘ñātakā me āgatā’’ti",
  "atk-s0202a4:54_8": "maññamāno pakkhena tāḷaṁ datvā mañjussarena maṇivaṁsaṁ dhamamāno viya viravi. Sakalanagare",
  "atk-s0202a4:54_9": "manussā mattā viya laḷiṁsu. Asandhimittā cintesi – ‘‘imassa tāva tiracchānassa evaṁ",
  "atk-s0202a4:54_10": "madhuro saddo, kīdiso nu kho sabbaññutaññāṇasirippattassa bhagavato ahosī’’ti pītiṁ",
  "atk-s0202a4:54_11": "uppādetvā taṁ pītiṁ avijahitvā sattahi jaṅghasatehi saddhiṁ sotāpattiphale patiṭṭhāsi.",
  "atk-s0202a4:54_12": "Evaṁ madhuro karavikasaddo. Tato satabhāgena sahassabhāgena ca madhurataro tathāgatassa",
  "atk-s0202a4:54_13": "saddo, loke pana karavikato aññassa madhurarassa abhāvato ‘‘karavikabhāṇī’’ti vuttaṁ.",
  "atk-s0202a4:55_0": "Abhinīlanettoti na sakalanīlanettova, nīlayuttaṭṭhāne panassa umāpupphasadisena ativisuddhena",
  "atk-s0202a4:55_1": "nīlavaṇṇena samannāgatāni akkhīni honti. Pītayuttaṭṭhāne kaṇikārapupphasadisena pītavaṇṇena,",
  "atk-s0202a4:55_2": "lohitayuttaṭṭhāne bandhujīvakapupphasadisena lohitavaṇṇena, setayuttaṭṭhāne osadhitārakasadisena",
  "atk-s0202a4:55_3": "setavaṇṇena, kāḷayuttaṭṭhāne addāriṭṭhakasadisena kāḷavaṇṇena samannāgatāni suvaṇṇavimāne",
  "atk-s0202a4:55_4": "ugghāṭitamaṇisīhapañjarasadisāni khāyanti.",
  "atk-s0202a4:56_0": "Gopakhumoti ettha pakhumanti sakalaṁ cakkhubhaṇḍaṁ adhippetaṁ. Taṁ kāḷavacchakassa",
  "atk-s0202a4:56_1": "bahaladhātukaṁ hoti, rattavacchakassa vippasannaṁ, taṁmuhuttajātarattavacchasadisacakkhubhaṇḍoti",
  "atk-s0202a4:56_2": "attho. Aññesañhi akkhibhaṇḍā aparipuṇṇā honti, hatthimūsikakākādīnaṁ akkhisadisehi",
  "atk-s0202a4:56_3": "viniggatehi gambhīrehipi akkhīhi samannāgatā honti. Tathāgatassa pana dhovitvā majjitvā",
  "atk-s0202a4:56_4": "ṭhapitamaṇiguḷikā viya mudusiniddhanīlasukhumapakhumācitāni akkhīni.",
  "atk-s0202a4:57_0": "Uṇṇāti uṇṇalomaṁ. Bhamukantareti dvinnaṁ bhamukānaṁ vemajjhe nāsikamatthakeyeva jātā.",
  "atk-s0202a4:57_1": "Uggantvā pana nalāṭamajjhajātā. Odātāti parisuddhā osadhitārakavaṇṇā. Mudūti sappimaṇḍe",
  "atk-s0202a4:57_2": "osādetvā ṭhapitasatavāravihatakappāsapaṭalasadisā. Tūlasannibhāti simbalitūlalatātūlasamānā,",
  "atk-s0202a4:57_3": "ayamassā odātatāya upamā. Sā panesā koṭiyaṁ gahetvā ākaḍḍhiyamānā upaḍḍhabāhuppamāṇā",
  "atk-s0202a4:57_4": "hoti, vissaṭṭhā dakkhiṇāvaṭṭavasena āvaṭṭitvā uddhaggā hutvā santiṭṭhati, suvaṇṇaphalakamajjhe",
  "atk-s0202a4:57_5": "ṭhapitarajatapupphuḷakā viya suvaṇṇaghaṭato nikkhamamānā khīradhārā viya aruṇappabhārañjite",
  "atk-s0202a4:57_6": "gamanatale osadhitārakā viya ca atimanoharāya siriyā virocati.",
  "atk-s0202a4:58_0": "Uṇhīsasīsoti idaṁ paripuṇṇanalāṭatañceva paripuṇṇasīsatañcāti dve atthavase paṭicca",
  "atk-s0202a4:58_1": "vuttaṁ. Tathāgatassa hi dakkhiṇakaṇṇacūḷikato paṭṭhāya maṁsapaṭalaṁ uṭṭhahitvā sakalaṁ",
  "atk-s0202a4:58_2": "nalāṭaṁ chādayamānaṁ pūrayamānaṁ gantvā vāmakaṇṇacūḷikāya patiṭṭhitaṁ, rañño baddhauṇhīsapaṭṭo",
  "atk-s0202a4:58_3": "viya virocati. Pacchimabhavikabodhisattānaṁ kira imaṁ lakkhaṇaṁ viditvā rājūnaṁ uṇhīsapaṭṭaṁ",
  "atk-s0202a4:58_4": "akaṁsu, ayaṁ tāva eko attho. Aññe pana janā aparipuṇṇasīsā honti, keci kappasīsā,",
  "atk-s0202a4:58_5": "keci phalasīsā, keci aṭṭhisīsā, keci tumbasīsā, keci pabbhārasīsā. Tathāgatassa pana",
  "atk-s0202a4:58_6": "āraggena vaṭṭetvā ṭhapitaṁ viya suparipuṇṇaṁ udakapupphuḷasadisaṁ sīsaṁ hoti. Tattha",
  "atk-s0202a4:58_7": "purimanayena uṇhīsaveṭhitasīso viyāti uṇhīsasīso. Dutiyanayena uṇhīsaṁ viya sabbattha",
  "atk-s0202a4:58_8": "parimaṇḍalasīsoti uṇhīsasīso.",
  "atk-s0202a4:59_0": "Imāni pana mahāpurisalakkhaṇāni kammaṁ kammasarikkhakaṁ lakkhaṇaṁ lakkhaṇānisaṁsanti",
  "atk-s0202a4:59_1": "ime cattāro koṭṭhāse ekekasmiṁ lakkhaṇe dassetvā kathitāni sukathitāni honti. Tasmā",
  "atk-s0202a4:59_2": "bhagavatā lakkhaṇasutte (dī. ni. 3.200-202) vuttāni imāni kammādīni dassetvā kathetabbāni",
  "atk-s0202a4:59_3": ". Suttavasena vinicchituṁ asakkontena sumaṅgalavilāsiniyā dīghanikāyaṭṭhakathāya",
  "atk-s0202a4:59_4": "tasseva suttassa vaṇṇanāya vuttanayena gahetabbāni.",
  "atk-s0202a4:60_0": "Imehi kho, bho, so bhavaṁ gotamoti, bho ācariya, imehi dvattiṁsamahāpurisalakkhaṇehi",
  "atk-s0202a4:60_1": "so bhavaṁ gotamo samannāgato devanagare samussitaratanavicittaṁ suvaṇṇatoraṇaṁ viya",
  "atk-s0202a4:60_2": "yojanasatubbedho sabbapāliphullo pāricchattako viya selantaramhi supupphitasālarukkho",
  "atk-s0202a4:60_3": "viya tārāgaṇapaṭimaṇḍitagaganatalamiva ca attano sirivibhavena lokaṁ ālokaṁ kurumāno",
  "atk-s0202a4:60_4": "viya caratīti imatthampi dīpetvā kiriyācāraṁ ācikkhituṁ gacchanto kho panātiādimāha.",
  "atk-s0202a4:61_0": "387.Dakkhiṇenāti buddhānañhi ṭhatvā vā nisīditvā vā nipajjitvā vā gamanaṁ abhinīharantānaṁ",
  "atk-s0202a4:61_1": "dakkhiṇapādova purato hoti. Satatapāṭihāriyaṁ kiretaṁ. Nātidūrepādaṁ uddharatīti",
  "atk-s0202a4:61_2": "taṁ dakkhiṇapādaṁ na atidūre ṭhapessāmīti uddharati. Atidūrañhi abhihariyamāne dakkhiṇapādena",
  "atk-s0202a4:61_3": "vāmapādo ākaḍḍhiyamāno gaccheyya, dakkhiṇapādopi dūraṁ gantuṁ na sakkuṇeyya, āsanneyeva",
  "atk-s0202a4:61_4": "patiṭṭhaheyya, evaṁ sati padavicchedo nāma hoti. Dakkhiṇapāde pana pamāṇeneva uddhate",
  "atk-s0202a4:61_5": "vāmapādopi pamāṇeneva uddhariyati, pamāṇena uddhato patiṭṭhahantopi pamāṇeyeva patiṭṭhāti.",
  "atk-s0202a4:61_6": "Evamanena tathāgatassa dakkhiṇapādakiccaṁ vāmapādena niyamitaṁ, vāmapādakiccaṁ dakkhiṇapādena",
  "atk-s0202a4:61_7": "niyamitanti veditabbaṁ.",
  "atk-s0202a4:62_0": "Nātisīghanti divā vihārabhattatthāya gacchanto bhikkhu viya na atisīghaṁ gacchati.",
  "atk-s0202a4:62_1": "Nātisaṇikanti yathā pacchato āgacchanto okāsaṁ na labhati, evaṁ na atisaṇikaṁ gacchati.",
  "atk-s0202a4:62_2": "Adduvena adduvanti jaṇṇukena jaṇṇukaṁ, nasatthiṁ unnāmetīti gambhīre udake gacchanto",
  "atk-s0202a4:62_3": "viya na ūruṁ unnāmeti. Na onāmetīti rukkhasākhāchedanadaṇḍaṅkusapādo viya na pacchato",
  "atk-s0202a4:62_4": "osakkāpeti. Na sannāmetīti obaddhānābaddhaṭṭhānehi pādaṁ koṭṭento viya na thaddhaṁ",
  "atk-s0202a4:62_5": "karoti. Navināmetīti yantarūpakaṁ kīḷāpento viya na ito cito ca cāleti. Adharakāyovāti",
  "atk-s0202a4:62_6": "heṭṭhimakāyova iñjati, uparimakāyo nāvāya ṭhapitasuvaṇṇapaṭimā viya niccalo hoti.",
  "atk-s0202a4:62_7": "Dūre ṭhatvā olokento hi buddhānaṁ ṭhitabhāvaṁ vā gamanabhāvaṁ vā na jānāti . Kāyabalenāti",
  "atk-s0202a4:62_8": "bāhā khipanto sarīrato sedehi muccantehi na kāyabalena gacchati. Sabbakāyenevāti",
  "atk-s0202a4:62_9": "gīvaṁ aparivattetvā rāhulovāde vuttanāgāpalokitavaseneva apaloketi.",
  "atk-s0202a4:63_0": "Na uddhantiādīsu nakkhattāni gaṇento viya na uddhaṁ ulloketi, naṭṭhaṁ kākaṇikaṁ vā",
  "atk-s0202a4:63_1": "māsakaṁ vā pariyesanto viya na adho oloketi, na hatthiassādayo passanto viya ito",
  "atk-s0202a4:63_2": "cito ca vipekkhamāno gacchati. Yugamattanti navavidatthimatte cakkhūni ṭhapetvā gacchanto",
  "atk-s0202a4:63_3": "yugamattaṁ pekkhati nāma, bhagavāpi yuge yutto sudantaājānīyo viya ettakaṁ passanto",
  "atk-s0202a4:63_4": "gacchati. Tato cassa uttarīti yugamattato paraṁ na passatīti na vattabbo. Na hi kuṭṭaṁ",
  "atk-s0202a4:63_5": "vā kavāṭaṁ vā gaccho vā latā vā āvarituṁ sakkoti, atha khvassa anāvaraṇañāṇassa anekāni",
  "atk-s0202a4:63_6": "cakkavāḷasahassāni ekaṅgaṇāneva honti. Antaragharanti heṭṭhā mahāsakuludāyisutte",
  "atk-s0202a4:63_7": "indakhīlato paṭṭhāya antaragharaṁ, idha gharaummārato paṭṭhāya veditabbaṁ. Nakāyantiādi",
  "atk-s0202a4:63_8": "pakatiiriyapatheneva pavisatīti dassanatthaṁ vuttaṁ. Daliddamanussānaṁ nīcagharakaṁ",
  "atk-s0202a4:63_9": "pavisantepi hi tathāgate chadanaṁ vā uggacchati, pathavī vā ogacchati, bhagavā pana",
  "atk-s0202a4:63_10": "pakatigamaneneva gacchati. Nātidūreti atidūre parivattantena hi ekaṁ dve padavāre",
  "atk-s0202a4:63_11": "piṭṭhibhāgena gantvā nisīditabbaṁ hoti. Nāccāsanneti accāsanne parivattantena ekaṁ",
  "atk-s0202a4:63_12": "dve padavāre purato gantvā nisīditabbaṁ hoti. Tasmā yasmiṁ padavāre ṭhitena purato",
  "atk-s0202a4:63_13": "vā pacchato vā agantvā nisīditabbaṁ hoti, tattha parivattati.",
  "atk-s0202a4:64_0": "Pāṇināti kaṭivātābādhiko viya na āsanaṁ hatthehi gahetvā nisīdati. Pakkhipatīti yo",
  "atk-s0202a4:64_1": "kiñci kammaṁ katvā kīḷanto ṭhitakova patati, yopi orimaṁ aṅgaṁ nissāya nisinno ghaṁsanto",
  "atk-s0202a4:64_2": "yāva pārimaṅgā gacchati, pārimaṅgaṁ vā nissāya nisinno tatheva yāva orimaṅgā āgacchati,",
  "atk-s0202a4:64_3": "sabbo so āsane kāyaṁ pakkhipati nāma. Bhagavā pana evaṁ akatvā āsanassa majjhe olambakaṁ",
  "atk-s0202a4:64_4": "dhārento viya tūlapicuṁ ṭhapento viya saṇikaṁ nisīdati. Hatthakukkuccanti pattamukhavaṭṭiyaṁ",
  "atk-s0202a4:64_5": "udakabinduṭhapanaṁ makkhikabījaniyā paṇṇacchedanaphālanādi hatthena asaṁyatakaraṇaṁ.",
  "atk-s0202a4:64_6": "Pādakukkuccanti pādena bhūmighaṁsanādi asaṁyatakaraṇaṁ.",
  "atk-s0202a4:65_0": "Na chambhatīti na bhāyati. Na kampatīti na osīdati. Na vedhatīti na calati. Naparitassatīti",
  "atk-s0202a4:65_1": "bhayaparitassanāyapi taṇhāparitassanāyapi na paritassati. Ekacco hi dhammakathādīnaṁ",
  "atk-s0202a4:65_2": "atthāya āgantvā manussesu vanditvā ṭhitesu ‘‘sakkhissāmi nu kho tesaṁ cittaṁ gaṇhanto",
  "atk-s0202a4:65_3": "dhammaṁ vā kathetuṁ, pañhaṁ vā pucchito vissajjetuṁ, bhattānumodanaṁ vā kātu’’nti",
  "atk-s0202a4:65_4": "bhayaparitassanāya paritassati. Ekacco ‘‘manāpā nu kho me yāgu āgacchissati, manāpaṁ",
  "atk-s0202a4:65_5": "antarakhajjaka’’nti vā taṇhāparitassanāya paritassati. Tadubhayampi tassa natthīti",
  "atk-s0202a4:65_6": "na paritassati. Vivekāvaṭṭoti viveke nibbāne āvaṭṭamānaso hutvā. Vivekavattotipi",
  "atk-s0202a4:65_7": "pāṭho, vivekavattayutto hutvāti attho. Vivekavattaṁ nāma katabhattakiccassa bhikkhuno",
  "atk-s0202a4:65_8": "divāvihāre samathavipassanāvasena mūlakammaṭṭhānaṁ gahetvā pallaṅkaṁ ābhujitvā nisīdanaṁ.",
  "atk-s0202a4:65_9": "Evaṁ nisinnassa hi iriyāpatho upasanto hoti.",
  "atk-s0202a4:66_0": "Na pattaṁ unnāmetītiādīsu ekacco pattamukhavaṭṭiyā udakadānaṁ āharanto viya pattaṁ",
  "atk-s0202a4:66_1": "unnāmeti, eko pādapiṭṭhiyaṁ ṭhapento viya onāmeti, eko baddhaṁ katvā gaṇhāti, eko",
  "atk-s0202a4:66_2": "ito cito ca phandāpeti, evaṁ akatvā ubhohi hatthehi gahetvā īsakaṁ nāmetvā udakaṁ",
  "atk-s0202a4:66_3": "paṭiggaṇhātīti attho. Na samparivattakanti parivattetvā paṭhamameva pattapiṭṭhiṁ",
  "atk-s0202a4:66_4": "na dhovati. Nātidūreti yathā nisinnāsanato dūre patati, na evaṁ chaḍḍeti. Nāccāsanneti",
  "atk-s0202a4:66_5": "pādamūleyeva na chaḍḍeti. Vicchaḍḍayamānoti vikiranto, yathā paṭiggāhako temati, na evaṁ chaḍḍeti.",
  "atk-s0202a4:67_0": "Nātithokanti yathā ekacco pāpiccho appicchataṁ dassento muṭṭhimattameva gaṇhāti,",
  "atk-s0202a4:67_1": "na evaṁ. Atibahunti yāpanamattato atirekaṁ. Byañjanamattāyāti byañjanassa mattā nāma",
  "atk-s0202a4:67_2": "odanato catuttho bhāgo. Ekacco hi bhatte manāpe bhattaṁ bahuṁ gaṇhāti, byañjane manāpe",
  "atk-s0202a4:67_3": "byañjanaṁ bahuṁ. Satthā pana tathā na gaṇhāti. Na ca byañjanenāti amanāpañhi byañjanaṁ",
  "atk-s0202a4:67_4": "ṭhapetvā bhattameva bhuñjanto, bhattaṁ vā ṭhapetvā byañjanameva khādanto byañjanena",
  "atk-s0202a4:67_5": "ālopaṁ atināmeti nāma. Satthā ekantarikaṁ byañjanaṁ gaṇhāti, bhattampi byañjanampi",
  "atk-s0202a4:67_6": "ekatova niṭṭhanti. Dvattikkhattunti tathāgatassa hi puthujivhāya dantānaṁ upanītabhojanaṁ",
  "atk-s0202a4:67_7": "dvattikkhattuṁ dantehi phuṭṭhamattameva saṇhakaraṇīyapiṭṭhavilepanaṁ viya hoti, tasmā",
  "atk-s0202a4:67_8": "evamāha. Na mukhe avasiṭṭhāti pokkharapatte patitaudakabindu viya vinivattitvā paragalameva",
  "atk-s0202a4:67_9": "yāti, tasmā avasiṭṭhā na hoti. Rasapaṭisaṁvedīti madhuratittakadukādirasaṁ jānāti.",
  "atk-s0202a4:67_10": "Buddhānañhi antamaso pānīyepi dibbojā pakkhittāva hoti, tena nesaṁ sabbattheva raso",
  "atk-s0202a4:67_11": "pākaṭo hoti, rasagedho pana natthi.",
  "atk-s0202a4:68_0": "Aṭṭhaṅgasamannāgatanti ‘‘neva davāyā’’ti vuttehi aṭṭhahi aṅgehi samannāgataṁ. Visuddhimagge",
  "atk-s0202a4:68_1": "panassa vinicchayo āgatoti sabbāsavasutte vuttametaṁ. Hatthesu dhotesūti satthā kiṁ",
  "atk-s0202a4:68_2": "karoti? Paṭhamaṁ pattassa gahaṇaṭṭhānaṁ dhovati. Tattha pattaṁ gahetvā sukhumajālahatthaṁ",
  "atk-s0202a4:68_3": "pesetvā dve vāre sañcāreti. Ettāvatā pokkharapatte patitaudakaṁ viya vinivattitvā",
  "atk-s0202a4:68_4": "gacchati. Na ca anatthikoti yathā ekacco pattaṁ ādhārake ṭhapetvā patte udakaṁ na",
  "atk-s0202a4:68_5": "puñchati, raje patante ajjhupekkhati, na evaṁ karoti. Na ca ativelānurakkhīti yathā",
  "atk-s0202a4:68_6": "ekacco pamāṇātikkantaṁ ārakkhaṁ ṭhapeti, bhuñjitvā vā patte udakaṁ puñchitvā cīvarabhogantaraṁ",
  "atk-s0202a4:68_7": "pavesetvā pattaṁ udarena akkamitvā gaṇhāti, na evaṁ karoti.",
  "atk-s0202a4:69_0": "Na ca anumodanassāti yo hi bhuttamattova dārakesu bhattatthāya rodantesu chātajjhattesu",
  "atk-s0202a4:69_1": "manussesu bhuñjitvā anāgatesveva anumodanaṁ ārabhati, tato sabbakammāni chaḍḍetvā",
  "atk-s0202a4:69_2": "ekacce āgacchanti, ekacce anāgatāva honti, ayaṁ kālaṁ atināmeti. Yopi manussesu āgantvā",
  "atk-s0202a4:69_3": "anumodanatthāya vanditvā nisinnesu anumodanaṁ akatvāva ‘‘kathaṁ tissa, kathaṁ phussa,",
  "atk-s0202a4:69_4": "kathaṁ sumana, kathaṁ tisse, kathaṁ phusse, kathaṁ sumane, kaccittha arogā, sassaṁ",
  "atk-s0202a4:69_5": "sampanna’’ntiādiṁ pāṭiyekkaṁ kathaṁ samuṭṭhāpeti, ayaṁ anumodanassa kālaṁ atināmeti,",
  "atk-s0202a4:69_6": "manussānaṁ pana okāsaṁ ñatvā āyācitakāle karonto nātināmeti nāma, satthā tathā karoti.",
  "atk-s0202a4:70_0": "Na taṁ bhattanti kiṁ bhattaṁ nāmetaṁ uttaṇḍulaṁ atikilinnantiādīni vatvā na garahati.",
  "atk-s0202a4:70_1": "Naaññaṁ bhattanti svātanāya vā punadivasāya vā bhattaṁ uppādessāmīti hi anumodanaṁ",
  "atk-s0202a4:70_2": "karonto aññaṁ bhattaṁ paṭikaṅkhati. Yo vā – ‘‘yāva mātugāmānaṁ bhattaṁ paccati, tāva",
  "atk-s0202a4:70_3": "anumodanaṁ karissāmi, atha me anumodanāvasāne attano pakkabhattatopi thokaṁ dassantī’’ti",
  "atk-s0202a4:70_4": "anumodanaṁ vaḍḍheti, ayampi paṭikaṅkhati nāma. Satthā na evaṁ karoti. Na ca muccitukāmoti",
  "atk-s0202a4:70_5": "ekacco hi paṭisaṁmuñcitvā gacchati, vegena anubandhitabbo hoti. Satthā pana na evaṁ",
  "atk-s0202a4:70_6": "gacchati, parisāya majjhe ṭhitova gacchati. Accukkaṭṭhanti yo hi yāva hanukaṭṭhito",
  "atk-s0202a4:70_7": "ukkhipitvā pārupati, tassa accukkaṭṭhaṁ nāma hoti. Yo yāva gopphakā otāretvāva pārupati,",
  "atk-s0202a4:70_8": "tassa accukkaṭṭhaṁ hoti. Yopi ubhato ukkhipitvā udaraṁ vivaritvā yāti, tassapi accukkaṭṭhaṁ",
  "atk-s0202a4:70_9": "hoti. Yo ekaṁsaṁ katvā thanaṁ vivaritvā yāti, tassapi accukkaṭṭhaṁ. Satthā taṁ sabbaṁ na karoti.",
  "atk-s0202a4:71_0": "Allīnanti yathā aññesaṁ sedena tintaṁ allīyati, na evaṁ satthu. Apakaṭṭhanti khalisāṭako",
  "atk-s0202a4:71_1": "viya kāyato muccitvāpi na tiṭṭhati. Vātoti verambhavātopi uṭṭhahitvā cāletuṁ na sakkoti.",
  "atk-s0202a4:71_2": "Pādamaṇḍanānuyoganti iṭṭhakāya ghaṁsanādīhi pādasobhānuyogaṁ. Pakkhāletvāti pādeneva",
  "atk-s0202a4:71_3": "pādaṁ dhovitvā. So neva attabyābādhāyātiādīni na pubbenivāsacetopariyañāṇānaṁ atthitāya",
  "atk-s0202a4:71_4": "vadati, iriyāpathasantataṁ pana disvā anumānena vadati. Dhammanti pariyattidhammaṁ.",
  "atk-s0202a4:71_5": "Na ussādetīti kiṁ mahāraṭṭhika, kiṁ mahākuṭumbikātiādīni vatvā gehassitavasena na",
  "atk-s0202a4:71_6": "ussādeti. Na apasādetīti ‘‘kiṁ, upāsaka, kathaṁ te vihāramaggo ñāto? Kiṁ bhayena",
  "atk-s0202a4:71_7": "nāgacchasi? Na hi bhikkhū kiñci acchinditvā gaṇhanti, mā bhāyī’’ti vā ‘‘kiṁ tuyhaṁ",
  "atk-s0202a4:71_8": "evaṁ macchariyajīvitaṁ nāmā’’ti vā ādīni vatvā gehassitapemena na apasādeti.",
  "atk-s0202a4:72_0": "Vissaṭṭhoti siniddho apalibuddho. Viññeyyoti viññāpanīyo pākaṭo, vissaṭṭhattāyeva",
  "atk-s0202a4:72_1": "cesa viññeyyo hoti. Mañjūti madhuro. Savanīyoti sotasukho, madhurattāyeva cesa savanīyo",
  "atk-s0202a4:72_2": "hoti. Bindūti sampiṇḍito. Avisārīti avisaṭo, binduttāyeva cesa avisārī hoti. Gambhīroti",
  "atk-s0202a4:72_3": "gambhīrasamuṭṭhito. Ninnādīti ninnādavā, gambhīrattāyeva cesa ninnādī hoti. Yathāparisanti",
  "atk-s0202a4:72_4": "cakkavāḷapariyantampi ekābaddhaparisaṁ viññāpeti. Bahiddhāti aṅgulimattampi parisato",
  "atk-s0202a4:72_5": "bahiddhā na gacchati. Tasmā? So evarūpo madhurassaro akāraṇā mā nassīti. Iti bhagavato",
  "atk-s0202a4:72_6": "ghoso parisāya matthakeneva carati.",
  "atk-s0202a4:73_0": "Avalokayamānāti sirasmiṁ añjaliṁ ṭhapetvā bhagavantaṁ olokentāva paccosakkitvā dassanavijahanaṭṭhāne",
  "atk-s0202a4:73_1": "vanditvā gacchanti. Avijahitattāti yo hi kathaṁ sutvā vuṭṭhito aññaṁ diṭṭhasutādikaṁ",
  "atk-s0202a4:73_2": "kathaṁ kathento gacchati, esa sabhāvena vijahati nāma. Yo pana sutadhammakathāya",
  "atk-s0202a4:73_3": "vaṇṇaṁ kathentova gacchati, ayaṁ na vijahati nāma, evaṁ avijahantabhāvena pakkamanti.",
  "atk-s0202a4:73_4": "Gacchantanti rajjuyantavasena ratanasattubbedhaṁ suvaṇṇagghikaṁ viya gacchantaṁ.",
  "atk-s0202a4:73_5": "Addasāma ṭhitanti samussitakañcanapabbataṁ viya ṭhitaṁ addasāma. Tato ca bhiyyoti",
  "atk-s0202a4:73_6": "vitthāretvā guṇe kathetuṁ asakkonto avasese guṇe saṁkhipitvā kalāpaṁ viya suttakabaddhaṁ",
  "atk-s0202a4:73_7": "viya ca katvā vissajjento evamāha. Ayamettha adhippāyo – mayā kathitaguṇehi akathitāva",
  "atk-s0202a4:73_8": "bahutarā. Mahāpathavimahāsamuddādayo viya hi tassa bhoto anantā appameyyā guṇā ākāsamiva vitthāritāti.",
  "atk-s0202a4:74_0": "390.Appaṭisaṁviditoti aviññātaāgamano. Pabbajite upasaṅkamantena hi cīvaraparikammādisamaye",
  "atk-s0202a4:74_1": "vā ekaṁ nivāsetvā sarīrabhañjanasamaye vā upasaṅkamitvā tatova paṭinivattitabbaṁ",
  "atk-s0202a4:74_2": "hoti, paṭisanthāramattampi na jāyati. Puretaraṁ pana okāse kārite divāṭṭhānaṁ sammajjitvā",
  "atk-s0202a4:74_3": "cīvaraṁ pārupitvā bhikkhu vivitte ṭhāne nisīdati, taṁ āgantvā passantā dassanenapi",
  "atk-s0202a4:74_4": "pasīdanti, paṭisanthāro jāyati, pañhabyākaraṇaṁ vā dhammakathā vā labbhati. Tasmā",
  "atk-s0202a4:74_5": "paṇḍitā okāsaṁ kārenti. So ca nesaṁ aññataro, tenassa etadahosi. Jiṇṇo vuḍḍhoti attano",
  "atk-s0202a4:74_6": "uggatabhāvaṁ akathetvā kasmā evamāha? Buddhā nāma anuddayasampannā honti, mahallakabhāvaṁ",
  "atk-s0202a4:74_7": "ñatvā sīghaṁ okāsaṁ karissatīti evamāha.",
  "atk-s0202a4:75": "391.Oramiya okāsamakāsīti vegena uṭṭhāya dvidhā bhijjitvā okāsamakāsi.",
  "atk-s0202a4:76_0": "Ye meti ye mayā. Nārīsamānasavhayāti nārīsamānanāmaṁ itthiliṅgaṁ, tena avhātabbāti",
  "atk-s0202a4:76_1": "nārīsamānasavhayā, itthiliṅgena vattabbāti vohārakusalatāya evaṁ vadati. Pahūtajivhoti",
  "atk-s0202a4:76_2": "puthulajivho. Ninnāmayetanti nīhara etaṁ.",
  "atk-s0202a4:77": "393.Kevalīti sakalaguṇasampanno.",
  "atk-s0202a4:78_0": "394.Paccabhāsīti ekappahārena pucchite aṭṭha pañhe byākaronto patiabhāsi. Yo vedīti",
  "atk-s0202a4:78_1": "yo vidati jānāti, yassa pubbenivāso pākaṭo. Saggāpāyañca passatīti dibbacakkhuñāṇaṁ",
  "atk-s0202a4:78_2": "kathitaṁ. Jātikkhayaṁpattoti arahattaṁ patto. Abhiññā vositoti taṁ arahattaṁ abhijānitvā",
  "atk-s0202a4:78_3": "vosito vosānappatto. Munīti arahattañāṇamoneyyena samannāgato.",
  "atk-s0202a4:79_0": "Visuddhanti paṇḍaraṁ. Muttaṁ rāgehīti kilesarāgehi muttaṁ. Pahīnajātimaraṇoti jātikkhayappattattā",
  "atk-s0202a4:79_1": "pahīnajātiko, jātipahāneneva pahīnamaraṇo. Brahmacariyassa kevalīti yaṁ brahmacariyassa",
  "atk-s0202a4:79_2": "kevalī sakalabhāvo, tena samannāgato, sakalacatumaggabrahmacariyavāsoti attho. Pāragū",
  "atk-s0202a4:79_3": "sabbadhammānanti sabbesaṁ lokiyalokuttaradhammānaṁ abhiññāya pāraṁ gato, sabbadhamme",
  "atk-s0202a4:79_4": "abhijānitvā ṭhitoti attho. Pāragūti vā ettāvatā pariññāpāragū pañcannaṁ khandhānaṁ,",
  "atk-s0202a4:79_5": "pahānapāragū sabbakilesānaṁ , bhāvanāpāragū catunnaṁ maggānaṁ, sacchikiriyāpāragū",
  "atk-s0202a4:79_6": "nirodhassa, samāpattipāragū sabbasamāpattīnanti ayamattho vutto. Puna sabbadhammānanti",
  "atk-s0202a4:79_7": "iminā abhiññāpāragū vuttoti. Buddho tādī pavuccatīti tādiso chahi ākārehi pāraṁ gato",
  "atk-s0202a4:79_8": "sabbākārena catunnaṁ saccānaṁ buddhattā buddhoti pavuccatīti.",
  "atk-s0202a4:80_0": "Kiṁ pana ettāvatā sabbe pañhā vissajjitā hontīti? Āma vissajjitā, cittaṁ visuddhaṁ",
  "atk-s0202a4:80_1": "jānāti, muttaṁ rāgehīti iminā tāva bāhitapāpattā brāhmaṇoti paṭhamapañho vissajjito",
  "atk-s0202a4:80_2": "hoti. Pāragūti iminā vedehi gatattā vedagūti dutiyapañho vissajjito hoti. Pubbenivāsantiādīhi",
  "atk-s0202a4:80_3": "imāsaṁ tissannaṁ vijjānaṁ atthitāya tevijjoti tatiyapañho vissajjito hoti. Muttaṁ",
  "atk-s0202a4:80_4": "rāgehi sabbasoti imināva nissaṭattā pāpadhammānaṁ sottiyoti catutthapañho vissajjito",
  "atk-s0202a4:80_5": "hoti. Jātikkhayaṁ pattoti iminā pana arahattasseva vuttattā pañcamapañho vissajjito",
  "atk-s0202a4:80_6": "hoti. Vositoti ca brahmacariyassa kevalīti ca imehi chaṭṭhapañho vissajjito hoti.",
  "atk-s0202a4:80_7": "Abhiññā vosito munīti iminā sattamapañho vissajjito hoti. Pāragū sabbadhammānaṁ,",
  "atk-s0202a4:80_8": "buddho tādī pavuccatīti iminā aṭṭhamapañho vissajjito hoti.",
  "atk-s0202a4:81_0": "395.Dānakathantiādīni heṭṭhā sutte vitthāritāneva. Paccapādīti paṭipajji. Dhammassānudhammanti",
  "atk-s0202a4:81_1": "imasmiṁ sutte dhammo nāma arahattamaggo, anudhammo nāma heṭṭhimā tayo maggā tīṇi",
  "atk-s0202a4:81_2": "ca sāmaññaphalāni, tāni paṭipāṭiyā paṭilabhīti attho. Na ca maṁ dhammādhikaraṇaṁ",
  "atk-s0202a4:81_3": "vihesesīti mañca dhammakāraṇā na kilamesi, na punappunaṁ kathāpesīti vuttaṁ hoti.",
  "atk-s0202a4:81_4": "Sesaṁ sabbattha uttānameva. Tattha parinibbāyīti pana padena desanāya arahatteneva kūṭaṁ gahitanti.",
  "atk-s0202a4:82": "Papañcasūdaniyā majjhimanikāyaṭṭhakathāya",
  "atk-s0202a4:83": "Brahmāyusuttavaṇṇanā niṭṭhitā.",
  "atk-s0202a4:84": "2. Selasuttavaṇṇanā",
  "atk-s0202a4:85_0": "396.Evaṁme sutanti selasuttaṁ. Tattha aṅguttarāpesūtiādi potaliyasutte vitthāritameva.",
  "atk-s0202a4:85_1": "Aḍḍhateḷasehīti aḍḍhena teḷasehi, dvādasahi satehi paññāsāya ca bhikkhūhi saddhinti",
  "atk-s0202a4:85_2": "vuttaṁ hoti. Te pana sāvakasannipāte sannipatitā bhikkhūyeva sabbe ehibhikkhupabbajjāya",
  "atk-s0202a4:85_3": "pabbajitā khīṇāsavā. Keṇiyoti tassa nāmaṁ, jaṭiloti tāpaso. So kira brāhmaṇamahāsālo,",
  "atk-s0202a4:85_4": "dhanarakkhaṇatthāya pana tāpasapabbajjaṁ samādāya rañño paṇṇākāraṁ datvā bhūmibhāgaṁ",
  "atk-s0202a4:85_5": "gahetvā tattha assamaṁ kāretvā vasati pañcahi sakaṭasatehi vaṇijjaṁ payojetvā kulasahassassa",
  "atk-s0202a4:85_6": "nissayo hutvā, assamepi cassa eko tālarukkho divase divase ekaṁ sovaṇṇamayaṁ tālaphalaṁ",
  "atk-s0202a4:85_7": "muñcatīti vadanti. So divā kāsāyāni dhāreti, jaṭā ca bandhati, rattiṁ kāmasampattiṁ",
  "atk-s0202a4:85_8": "anubhavati. Dhammiyā kathāyāti pānakānisaṁsapaṭisaṁyuttāya dhammiyā kathāya. Ayañhi",
  "atk-s0202a4:85_9": "keṇiyo tucchahattho bhagavato dassanāya gantuṁ lajjāyamāno – ‘‘vikālabhojanā viratānampi",
  "atk-s0202a4:85_10": "pānakaṁ kappatī’’ti cintetvā susaṅkhatabadarapānaṁ pañcahi kājasatehi gāhāpetvā agamāsi.",
  "atk-s0202a4:85_11": "Evaṁ gatabhāvo cassa – ‘‘atha kho keṇiyassa jaṭilassa etadahosi kiṁ nu kho ahaṁ samaṇassa",
  "atk-s0202a4:85_12": "gotamassa harāpeyya’’nti bhesajjakkhandhake (mahāva. 300) pāḷiāruḷhoyeva.",
  "atk-s0202a4:86_0": "Dutiyampi kho bhagavāti kasmā punappunaṁ paṭikkhipi? Titthiyānaṁ paṭikkhepapasannatāya,",
  "atk-s0202a4:86_1": "akāraṇametaṁ, natthi buddhānaṁ paccayahetu evarūpaṁ kohaññaṁ. Ayaṁ pana aḍḍhateḷasāni",
  "atk-s0202a4:86_2": "bhikkhusatāni disvā ettakānaṁyeva bhikkhaṁ paṭiyādessati, sveva selo tīhi purisasatehi",
  "atk-s0202a4:86_3": "saddhiṁ pabbajissati. Ayuttaṁ kho pana navake aññato pesetvā imeheva saddhiṁ gantuṁ,",
  "atk-s0202a4:86_4": "ime vā aññato pesetvā navakehi saddhiṁ gantuṁ. Athāpi sabbe gahetvā gamissāmi, bhikkhāhāro",
  "atk-s0202a4:86_5": "nappahossati. Tato bhikkhūsu piṇḍāya carantesu manussā ujjhāyissanti – ‘‘cirassāpi",
  "atk-s0202a4:86_6": "keṇiyo samaṇaṁ gotamaṁ nimantetvā yāpanamattaṁ dātuṁ nāsakkhī’’ti, sayampi vippaṭisārī",
  "atk-s0202a4:86_7": "bhavissati. Paṭikkhepe pana kate ‘‘samaṇo gotamo punappunaṁ ‘tvañca brāhmaṇesu abhippasanno’ti",
  "atk-s0202a4:86_8": "brāhmaṇānaṁ nāmaṁ gaṇhātī’’ti cintetvā brāhmaṇepi nimantetukāmo bhavissati, tato",
  "atk-s0202a4:86_9": "brāhmaṇe pāṭiyekkaṁ nimantessati , te tena nimantitā bhikkhū hutvā bhuñjissanti.",
  "atk-s0202a4:86_10": "Evamassa saddhā anurakkhitā bhavissatīti punappunaṁ paṭikkhipi. Kiñcāpi kho, bhoti",
  "atk-s0202a4:86_11": "iminā idaṁ dīpeti, – ‘‘bho gotama, kiṁ jātaṁ yadi ahaṁ brāhmaṇesu abhippasanno, adhivāsetu",
  "atk-s0202a4:86_12": "bhavaṁ gotamo, ahaṁ brāhmaṇānampi dātuṁ sakkomi tumhākampī’’ti.",
  "atk-s0202a4:87": "Kāyaveyyāvaṭikanti kāyaveyyāvaccaṁ. Maṇḍalamāḷanti dussamaṇḍapaṁ.",
  "atk-s0202a4:88_0": "397.Āvāhoti kaññāgahaṇaṁ. Vivāhoti kaññādānaṁ. So me nimantitoti so mayā nimantito.",
  "atk-s0202a4:88_1": "Atha brāhmaṇo paripakkopanissayattā buddhasaddaṁ sutvāva amatenevābhisitto pasādaṁ",
  "atk-s0202a4:88_2": "āvikaronto buddhoti, bho keṇiya, vadesīti āha. Keṇiyo yathābhūtaṁ ācikkhanto buddhoti,",
  "atk-s0202a4:88_3": "bho sela, vadāmīti āha. Tato naṁ punapi daḷhīkaraṇatthaṁ pucchi, itaropi tatheva ārocesi.",
  "atk-s0202a4:89_0": "398. Athassa kappasatasahassehipi buddhasaddasseva dullabhabhāvaṁ sampassato. Etadahosīti.",
  "atk-s0202a4:89_1": "Etaṁ ‘‘ghosopi kho’’tiādi ahosi. Nīlavanarājīti nīlavaṇṇarukkhapanti. Pade padanti",
  "atk-s0202a4:89_2": "padappamāṇe padaṁ. Accāsanne hi atidūre vā pāde nikkhipamāne saddo uṭṭhāti, taṁ paṭisedhento",
  "atk-s0202a4:89_3": "evamāha. Sīhāva ekacarāti gaṇavāsī sīho sīhapotakādīhi saddhiṁ pamādaṁ āpajjati,",
  "atk-s0202a4:89_4": "ekacaro appamatto hoti. Iti appamādavihāraṁ dassento ekacarasīhena opammaṁ karoti.",
  "atk-s0202a4:89_5": "Mā me bhontoti ācāraṁ sikkhāpento āha. Ayañhettha adhippāyo – sace tumhe kathāvāraṁ",
  "atk-s0202a4:89_6": "alabhitvā mama kathāya antare kathaṁ pavesessatha, ‘‘antevāsike sikkhāpetuṁ nāsakkhī’’ti",
  "atk-s0202a4:89_7": "mayhaṁ garahā uppajjissati, tasmā okāsaṁ passitvā manteyyāthāti. No ca kho naṁ jānāmīti",
  "atk-s0202a4:89_8": "vipassīpi bodhisatto caturāsītisahassattherapabbajitaparivāro satta māsāni bodhisattacārikaṁ",
  "atk-s0202a4:89_9": "cari, buddhuppādakālo viya ahosi. Amhākampi bodhisatto chabbassāni bodhisattacārikaṁ",
  "atk-s0202a4:89_10": "cari. Evaṁ paripuṇṇasarīralakkhaṇehi samannāgatāpi buddhā na honti. Tasmā brāhmaṇo",
  "atk-s0202a4:89_11": "‘‘no ca kho naṁ jānāmī’’ti āha.",
  "atk-s0202a4:90_0": "399.Paripuṇṇakāyoti lakkhaṇehi paripuṇṇatāya ahīnaṅgatāya ca paripuṇṇasarīro. Surucīti",
  "atk-s0202a4:90_1": "sundarasarīrappabho. Sujātoti ārohapariṇāhasampattiyā saṇṭhānasampattiyā ca sunibbatto.",
  "atk-s0202a4:90_2": "Cārudassanoti sucirampi passantānaṁ atittijanako manoharadassano. Suvaṇṇavaṇṇoti",
  "atk-s0202a4:90_3": "suvaṇṇasadisavaṇṇo. Susukkadāṭhoti suṭṭhu sukkadāṭho. Mahāpurisalakkhaṇāti paṭhamaṁ",
  "atk-s0202a4:90_4": "vuttabyañjanāneva vacanantarena nigamento āha.",
  "atk-s0202a4:91_0": "Idāni tesu lakkhaṇesu attano cittarucitāni gahetvā thomento pasannanettotiādimāha.",
  "atk-s0202a4:91_1": "Bhagavā hi pañcavaṇṇapasādasampattiyā pasannanetto, puṇṇacandasadisamukhatāya sumukho,",
  "atk-s0202a4:91_2": "ārohapariṇāhasampattiyā brahā, brahmujugattatāya uju, jutimantatāya patāpavā. Yampi",
  "atk-s0202a4:91_3": "cettha pubbe vuttaṁ, taṁ ‘‘majjhe samaṇasaṅghassā’’ti iminā pariyāyena thomayatā",
  "atk-s0202a4:91_4": "puna vuttaṁ. Ediso hi evaṁ virocati. Uttaragāthāyapi eseva nayo. Uttamavaṇṇīnoti",
  "atk-s0202a4:91_5": "uttamavaṇṇasampannassa. Rathesabhoti uttamasārathi. Jambusaṇḍassāti jambudīpassa.",
  "atk-s0202a4:91_6": "Pākaṭena issariyaṁ issaro hoti.",
  "atk-s0202a4:92_0": "Khattiyāti jātikhattiyā. Bhogīti bhogiyā. Rājānoti ye keci rajjaṁ kārentā. Rājābhirājāti",
  "atk-s0202a4:92_1": "rājūnaṁ pūjanīyo, adhirājā hutvā, cakkavattīti adhippāyo. Manujindoti manussādhipati paramissaro hutvā.",
  "atk-s0202a4:93_0": "Evaṁ vutte bhagavā – ‘‘ye te bhavanti arahanto sammāsambuddhā, te sakavaṇṇe bhaññamāne",
  "atk-s0202a4:93_1": "attānaṁ pātukarontī’’ti imaṁ selassa manorathaṁ pūrento rājāhamasmītiādimāha. Tatrāyamadhippāyo",
  "atk-s0202a4:93_2": "– yaṁ maṁ tvaṁ sela ‘‘rājā arahasi bhavitu’’nti yācasi, ettha appossukko hoti rājāhamasmi.",
  "atk-s0202a4:93_3": "Sati ca rājatte yathā añño rājā yojanasataṁ vā anusāsati yojanasahassaṁ vā, cakkavattī",
  "atk-s0202a4:93_4": "hutvāpi catudīpapariyantamattaṁ vā, nāhamevaṁ paricchinnavisayo, ahañhi dhammarājā",
  "atk-s0202a4:93_5": "anuttaro bhavaggato avīcipariyantaṁ katvā tiriyaṁ appamāṇalokadhātuyo anusāsāmi.",
  "atk-s0202a4:93_6": "Yāvatā hi apadadvipadādibhedā sattā, ahaṁ tesaṁ aggo. Na hi me koci sīlena vā…pe…",
  "atk-s0202a4:93_7": "vimuttiñāṇadassanena vā paṭibhāgo atthi, svāhaṁ evaṁ dhammarājā anuttaro anuttareneva",
  "atk-s0202a4:93_8": "catusatipaṭṭhānādibhedena dhammena cakkaṁ vattemi. Idaṁ pajahatha, idaṁ upasampajja",
  "atk-s0202a4:93_9": "viharathāti āṇācakkaṁ, idaṁ kho pana, bhikkhave, dukkhaṁ ariyasaccantiādinā pariyattidhammena",
  "atk-s0202a4:93_10": "dhammacakkameva vā. Cakkaṁ appaṭivattiyanti yaṁ cakkaṁ appaṭivattiyaṁ hoti samaṇena",
  "atk-s0202a4:93_11": "vā…pe… kenaci vā lokasminti.",
  "atk-s0202a4:94_0": "Evaṁ attānaṁ āvikarontaṁ bhagavantaṁ disvā pītisomanassajāto selo puna daḷhīkaraṇatthaṁ",
  "atk-s0202a4:94_1": "sambuddho paṭijānāsīti gāthādvayamāha. Tattha ko nu senāpatīti rañño bhoto dhammena",
  "atk-s0202a4:94_2": "pavattitassa cakkassa anupavattako senāpati ko nūti pucchi.",
  "atk-s0202a4:95_0": "Tena ca samayena bhagavato dakkhiṇapasse āyasmā sāriputto nisinno hoti suvaṇṇapuñjo",
  "atk-s0202a4:95_1": "viya siriyā sobhamāno, taṁ dassento bhagavā mayā pavattitanti gāthamāha. Tattha anujāto",
  "atk-s0202a4:95_2": "tathāgatanti tathāgataṁ hetuṁ anujāto, tathāgatena hetunā jātoti attho. Apica avajāto",
  "atk-s0202a4:95_3": "anujāto atijātoti tayo vuttā. Tesu avajāto dussīlo, so tathāgatassa putto nāma na",
  "atk-s0202a4:95_4": "hoti. Atijāto nāma pitarā uttaritaro, tādisopi tathāgatassa putto natthi. Tathāgatassa",
  "atk-s0202a4:95_5": "pana eko anujātova putto hoti, taṁ dassento evamāha.",
  "atk-s0202a4:96_0": "Evaṁ ‘‘ko nu senāpatī’’ti pañhaṁ byākaritvā yaṁ selo āha ‘‘sambuddho paṭijānāsī’’ti,",
  "atk-s0202a4:96_1": "tatra naṁ nikkaṅkhaṁ kātukāmo ‘‘nāhaṁ paṭiññāmatteneva paṭijānāmi, apicāhaṁ iminā",
  "atk-s0202a4:96_2": "kāraṇena buddho’’ti ñāpetuṁ abhiññeyyanti gāthamāha. Tatra abhiññeyyanti vijjā ca",
  "atk-s0202a4:96_3": "vimutti ca. Bhāvetabbaṁ maggasaccaṁ. Pahātabbaṁ samudayasaccaṁ. Hetuvacanena pana",
  "atk-s0202a4:96_4": "phalasiddhito tesaṁ phalāni nirodhasaccadukkhasaccānipi vuttāneva honti. Evaṁ sacchikātabbaṁ",
  "atk-s0202a4:96_5": "sacchikataṁ pariññātabbaṁ pariññātanti idampettha saṅgahitanti catusaccabhāvanāphalañca",
  "atk-s0202a4:96_6": "vimuttiñca dassento ‘‘bujjhitabbaṁ bujjhitvā buddho jātosmī’’ti yuttahetunā buddhabhāvaṁ sādheti.",
  "atk-s0202a4:97_0": "Evaṁ nippariyāyena attānaṁ āvikatvā attani kaṅkhāvitaraṇatthaṁ brāhmaṇaṁ aticāriyamāno",
  "atk-s0202a4:97_1": "vinayassūti gāthattayamāha. Tattha sallakattoti rāgādisallakantano. Anuttaroti yathā",
  "atk-s0202a4:97_2": "bāhiravejjena vūpasamitarogo imasmiññevattabhāve kuppati, na evaṁ. Mayā vūpasamitassa",
  "atk-s0202a4:97_3": "pana rogassa bhavantarepi uppatti natthi, tasmā ahaṁ anuttaroti attho. Brahmabhūtoti",
  "atk-s0202a4:97_4": "seṭṭhabhūto. Atituloti tulaṁ atīto, nirupamoti attho. Mārasenappamaddanoti kāmā te",
  "atk-s0202a4:97_5": "paṭhamā senāti evaṁ āgatāya mārasenāya pamaddano. Sabbāmitteti khandhakilesābhisaṅkhāramaccudevaputtamārasaṅkhāte",
  "atk-s0202a4:97_6": "sabbapaccatthike. Vasīkatvāti attano vase vattetvā. Akutobhayoti kutoci abhayo.",
  "atk-s0202a4:98_0": "Evaṁ vutte selo brāhmaṇo tāvadeva bhagavati sañjātapasādo pabbajjāpekkho hutvā imaṁ",
  "atk-s0202a4:98_1": "bhontoti gāthattayamāha. Tattha kaṇhābhijātikoti caṇḍālādinīcakule jāto. Tato tepi",
  "atk-s0202a4:98_2": "māṇavakā pabbajjāpekkhā hutvā evañce ruccati, bhototi gāthamāhaṁsu. Atha selo tesu",
  "atk-s0202a4:98_3": "māṇavakesu tuṭṭhacitto te ca dassento pabbajjaṁ yācanto ‘‘brāhmaṇā’’ti gāthamāha.",
  "atk-s0202a4:99_0": "Tato bhagavā yasmā selo atīte padumuttarassa bhagavato sāsane tesaṁyeva tiṇṇaṁ purisasatānaṁ",
  "atk-s0202a4:99_1": "gaṇaseṭṭho hutvā tehi saddhiṁ pariveṇaṁ kāretvā dānādīni puññāni katvā tena kammena",
  "atk-s0202a4:99_2": "devamanussasampattiṁ anubhavamāno pacchime bhave tesaṁyeva ācariyo hutvā nibbatto,",
  "atk-s0202a4:99_3": "tañca tesaṁ kammaṁ vimuttiparipākāya paripakkaṁ ehibhikkhubhāvassa ca upanissayabhūtaṁ,",
  "atk-s0202a4:99_4": "tasmā te sabbeva ehibhikkhupabbajjaṁ pabbājento svākkhātanti gāthamāha. Tattha sandiṭṭhikanti",
  "atk-s0202a4:99_5": "sayameva daṭṭhabbaṁ paccakkhaṁ. Akālikanti maggānantaraphaluppattiyā na kālantaraṁ",
  "atk-s0202a4:99_6": "pattabbaphalaṁ. Yattha amoghāti yasmiṁ maggabrahmacariye appamattassa sikkhattayapūraṇena",
  "atk-s0202a4:99_7": "sikkhato pabbajjā amoghā hoti, saphalāti attho. Evañca vatvā ‘‘etha bhikkhavo’’ti",
  "atk-s0202a4:99_8": "bhagavā avoca. Te sabbe pattacīvaradharā hutvā ākāsenāgantvā vassasatikattherā viya",
  "atk-s0202a4:99_9": "suvinītā bhagavantaṁ abhivādayiṁsu. Evamimaṁ tesaṁ ehibhikkhubhāvaṁ sandhāya ‘‘alattha",
  "atk-s0202a4:99_10": "kho selo’’tiādi vuttaṁ.",
  "atk-s0202a4:100_0": "400.Imāhīti imāhi keṇiyassa cittānukūlāhi gāthāhi. Tattha aggiparicariyaṁ vinā brāhmaṇānaṁ",
  "atk-s0202a4:100_1": "yaññābhāvato ‘‘aggihuttamukhā yaññā’’ti vuttaṁ. Aggihuttaseṭṭhā aggijuhanappadhānāti",
  "atk-s0202a4:100_2": "attho. Vede sajjhāyantehi paṭhamaṁ sajjhāyitabbato, sāvittī, ‘‘chandaso mukha’’nti",
  "atk-s0202a4:100_3": "vutto. Manussānaṁ seṭṭhato rājā ‘‘mukha’’nti vutto. Nadīnaṁ ādhārato paṭisaraṇato",
  "atk-s0202a4:100_4": "ca sāgaro ‘‘mukha’’nti vutto. Candayogavasena ‘‘ajja kattikā ajja rohiṇī’’ti saññāṇato",
  "atk-s0202a4:100_5": "ālokakaraṇato sommabhāvato ca ‘‘nakkhattānaṁ mukhaṁ cando’’ti vuttaṁ. Tapantānaṁ",
  "atk-s0202a4:100_6": "aggattā ādicco ‘‘tapataṁ mukha’’nti vutto. Dakkhiṇeyyānaṁ pana aggattā visesena tasmiṁ",
  "atk-s0202a4:100_7": "samaye buddhappamukhaṁ saṅghaṁ sandhāya ‘‘puññaṁ ākaṅkhamānānaṁ, saṅgho eva yajataṁ",
  "atk-s0202a4:100_8": "mukha’’nti vuttaṁ. Tena saṅgho puññassa āyamukhanti dasseti.",
  "atk-s0202a4:101_0": "Yaṁ taṁ saraṇanti aññaṁ byākaraṇagāthamāha. Tassattho – pañcahi cakkhūhi cakkhumā",
  "atk-s0202a4:101_1": "bhagavā yasmā mayaṁ ito aṭṭhame divase taṁ saraṇaṁ āgatamhā, tasmā attanā tava sāsane",
  "atk-s0202a4:101_2": "anuttarena damathena dantāmhā, aho te saraṇassa ānubhāvoti.",
  "atk-s0202a4:102": "Tato paraṁ bhagavantaṁ dvīhi gāthāhi thometvā tatiyāya vandanaṁ yācanto bhikkhavo tisatā imetiādimāhāti.",
  "atk-s0202a4:103": "Papañcasūdaniyā majjhimanikāyaṭṭhakathāya",
  "atk-s0202a4:104": "Selasuttavaṇṇanā niṭṭhitā.",
  "atk-s0202a4:105": "3. Assalāyanasuttavaṇṇanā",
  "atk-s0202a4:106_0": "401.Evaṁme sutanti assalāyanasuttaṁ. Tattha nānāverajjakānanti aṅgamagadhādīhi nānappakārehi",
  "atk-s0202a4:106_1": "verajjehi āgatānaṁ, tesu vā raṭṭhesu jātasaṁvaḍḍhānantipi attho. Kenacidevāti yaññupāsanādinā",
  "atk-s0202a4:106_2": "aniyamitakiccena. Cātuvaṇṇinti catuvaṇṇasādhāraṇaṁ. Mayaṁ pana nhānasuddhiyā bhāvanāsuddhiyāpi",
  "atk-s0202a4:106_3": "brāhmaṇāva sujjhantīti vadāma, ayuttampi samaṇo gotamo karotīti maññamānā evaṁ cintayiṁsu.",
  "atk-s0202a4:106_4": "Vuttasiroti vāpitasiro.",
  "atk-s0202a4:107_0": "Dhammavādīti sabhāvavādī. Duppaṭimantiyāti amhādisehi adhammavādīhi dukkhena paṭimantitabbā",
  "atk-s0202a4:107_1": "honti. Dhammavādino nāma parājayo na sakkā kātunti dasseti. Paribbājakanti pabbajjāvidhānaṁ,",
  "atk-s0202a4:107_2": "tayo vede uggahetvā sabbapacchā pabbajantā yehi mantehi pabbajanti, pabbajitā ca",
  "atk-s0202a4:107_3": "ye mante pariharanti, yaṁ vā ācāraṁ ācaranti, taṁ sabbaṁ bhotā caritaṁ sikkhitaṁ.",
  "atk-s0202a4:107_4": "Tasmā tuyhaṁ parājayo natthi, jayova bhavissatīti maññantā evamāhaṁsu.",
  "atk-s0202a4:108_0": "402.Dissanti kho panātiādi tesaṁ laddhibhindanatthaṁ vuttaṁ. Tattha brāhmaṇiyoti",
  "atk-s0202a4:108_1": "brāhmaṇānaṁ puttapaṭilābhatthāya āvāhavivāhavasena kulā ānītā brāhmaṇiyo dissanti",
  "atk-s0202a4:108_2": ". Tā kho panetā aparena samayena utuniyopi honti, sañjātapupphāti attho. Gabbhiniyoti",
  "atk-s0202a4:108_3": "sañjātagabbhā. Vijāyamānāti puttadhītaro janayamānā. Pāyamānāti dārake thaññaṁ pāyantiyo.",
  "atk-s0202a4:108_4": "Yonijāva samānāti brāhmaṇīnaṁ passāvamaggena jātā samānā. Evamāhaṁsūti evaṁ vadanti.",
  "atk-s0202a4:108_5": "Kathaṁ? Brāhmaṇova seṭṭho vaṇṇo…pe… brahmadāyādāti. Yadi pana nesaṁ saccavacanaṁ",
  "atk-s0202a4:108_6": "siyā, brāhmaṇīnaṁ kucchi mahābrahmuno uro bhaveyya, brāhmaṇīnaṁ passāvamaggo mahābrahmuno",
  "atk-s0202a4:108_7": "mukhaṁ bhaveyya, ettāvatā ‘‘mayaṁ mahābrahmuno ure vasitvā mukhato nikkhantā’’ti",
  "atk-s0202a4:108_8": "vattuṁ mā labhantūti ayaṁ mukhato jātacchedakavādo vutto.",
  "atk-s0202a4:109_0": "403.Ayyo hutvā dāso hoti, dāso hutvā ayyo hotīti brāhmaṇo sabhariyo vaṇijjaṁ payojento",
  "atk-s0202a4:109_1": "yonakaraṭṭhaṁ vā kambojaraṭṭhaṁ vā gantvā kālaṁ karoti, tassa gehe vayappatte putte",
  "atk-s0202a4:109_2": "asati brāhmaṇī dāsena vā kammakarena vā saddhiṁ saṁvāsaṁ kappeti. Ekasmiṁ dārake",
  "atk-s0202a4:109_3": "jāte so puriso dāsova hoti, tassa jātadārako pana dāyajjasāmiko hoti. Mātito suddho",
  "atk-s0202a4:109_4": "pitito asuddho so vaṇijjaṁ payojento majjhimapadesaṁ gantvā brāhmaṇadārikaṁ gahetvā",
  "atk-s0202a4:109_5": "tassā kucchismiṁ puttaṁ paṭilabhati, sopi mātitova suddho hoti pitito asuddho. Evaṁ",
  "atk-s0202a4:109_6": "brāhmaṇasamayasmiññeva jātisambhedo hotīti dassanatthametaṁ vuttaṁ. Kiṁbalaṁ, ko",
  "atk-s0202a4:109_7": "assāsoti yattha tumhe dāsā hontā sabbeva dāsā hotha, ayyā hontā sabbeva ayyā hotha,",
  "atk-s0202a4:109_8": "ettha vo ko thāmo, ko avassayo, yaṁ brāhmaṇova seṭṭho vaṇṇoti vadathāti dīpeti.",
  "atk-s0202a4:110": "404.Khattiyova nu khotiādayo suttacchedakavādā nāma honti.",
  "atk-s0202a4:111_0": "408. Idāni cātuvaṇṇisuddhiṁ dassento idha rājātiādimāha. Sāpānadoṇiyāti sunakhānaṁ",
  "atk-s0202a4:111_1": "pivanadoṇiyā. Aggikaraṇīyanti sītavinodanaandhakāravidhamanabhattapacanādi aggikiccaṁ.",
  "atk-s0202a4:111_2": "Ettha assalāyanāti ettha sabbasmiṁ aggikiccaṁ karonte.",
  "atk-s0202a4:112_0": "409. Idāni yadetaṁ brāhmaṇā cātuvaṇṇisuddhīti vadanti, ettha cātuvaṇṇāti niyamo natthi.",
  "atk-s0202a4:112_1": "Pañcamo hi pādasikavaṇṇopi atthīti saṁkhittena tesaṁ vāde dosadassanatthaṁ idha khattiyakumārotiādimāha.",
  "atk-s0202a4:112_2": "Tatra amutra ca panesānanti amusmiñca pana purimanaye etesaṁ māṇavakānaṁ kiñci nānākaraṇaṁ",
  "atk-s0202a4:112_3": "na passāmīti vadati. Nānākaraṇaṁ pana tesampi atthiyeva. Khattiyakumārassa hi brāhmaṇakaññāya",
  "atk-s0202a4:112_4": "uppanno khattiyapādasiko nāma, itaro brāhmaṇapādasiko nāma, ete hīnajātimāṇavakā.",
  "atk-s0202a4:113_0": "Evaṁ pañcamassa vaṇṇassa atthitāya cātuvaṇṇisuddhīti etesaṁ vāde dosaṁ dassetvā idāni",
  "atk-s0202a4:113_1": "puna cātuvaṇṇisuddhiyaṁ ovadanto taṁ kiṁ maññasītiādimāha. Tattha saddheti matakabhatte.",
  "atk-s0202a4:113_2": "Thālipāketi paṇṇākārabhatte. Yaññeti yaññabhatte. Pāhuneti āgantukānaṁ katabhatte.",
  "atk-s0202a4:113_3": "Kiṁ hīti kiṁ mahapphalaṁ bhavissati, no bhavissatīti dīpeti.",
  "atk-s0202a4:114_0": "410.Bhūtapubbanti assalāyana pubbe mayi jātiyā hīnatare tumhe seṭṭhatarā samānāpi",
  "atk-s0202a4:114_1": "mayā jātivāde pañhaṁ puṭṭhā sampādetuṁ na sakkhittha, idāni tumhe hīnatarā hutvā",
  "atk-s0202a4:114_2": "mayā seṭṭhatarena buddhānaṁ sake jātivādapañhaṁ puṭṭhā kiṁ sampādessatha? Na ettha",
  "atk-s0202a4:114_3": "cintā kātabbāti māṇavaṁ upatthambhento imaṁ desanaṁ ārabhi. Tattha asitoti kāḷako.",
  "atk-s0202a4:114_4": "Devaloti tassa nāmaṁ, ayameva bhagavā tena samayena. Paṭaliyoti gaṇaṅgaṇupāhanā.",
  "atk-s0202a4:114_5": "Patthaṇḍileti paṇṇasālapariveṇe. Ko nu khoti kahaṁ nu kho. Gāmaṇḍalarūpo viyāti gāmadārakarūpo",
  "atk-s0202a4:114_6": "viya. So khvāhaṁ, bho, homīti so ahaṁ, bho, asitadevalo homīti vadati. Tadā kira",
  "atk-s0202a4:114_7": "mahāsatto koṇḍadamako hutvā vicarati. Abhivādetuṁ upakkamiṁsūti vandituṁ upakkamaṁ",
  "atk-s0202a4:114_8": "akaṁsu. Tato paṭṭhāya ca vassasatikatāpasopi tadahujātaṁ brāhmaṇakumāraṁ avandanto koṇḍito hoti.",
  "atk-s0202a4:115": "411.Janikā mātāti yāya tumhe janitā, sā vo janikā mātā. Janikāmātūti janikāya mātu. Yo janakoti yo janako pitā. ‘‘Yo janiko pitāteva’’ vā pāṭho.",
  "atk-s0202a4:116_0": "Asitenāti pañcābhiññena asitena devalena isinā imaṁ gandhabbapañhaṁ puṭṭhā na sampāyissanti.",
  "atk-s0202a4:116_1": "Yesanti yesaṁ sattannaṁ isīnaṁ. Na puṇṇo dabbigāhoti tesaṁ sattannaṁ isīnaṁ dabbiṁ",
  "atk-s0202a4:116_2": "gahetvā paṇṇaṁ pacitvā dāyako puṇṇo nāma eko ahosi, so dabbigahaṇasippaṁ jānāti.",
  "atk-s0202a4:116_3": "Tvaṁ sācariyako tesaṁ puṇṇopi na hoti, tena ñātaṁ dabbigahaṇasippamattampi na jānāsīti.",
  "atk-s0202a4:116_4": "Sesaṁ sabbattha uttānamevāti.",
  "atk-s0202a4:117": "Ayaṁ pana assalāyano saddho ahosi pasanno, attano antonivesaneyeva cetiyaṁ kāresi. Yāvajjadivasā assalāyanavaṁse jātā nivesanaṁ kāretvā antonivesane cetiyaṁ karontevāti.",
  "atk-s0202a4:118": "Papañcasūdaniyā majjhimanikāyaṭṭhakathāya",
  "atk-s0202a4:119": "Assalāyanasuttavaṇṇanā niṭṭhitā.",
  "atk-s0202a4:120": "4. Ghoṭamukhasuttavaṇṇanā",
  "atk-s0202a4:121_0": "412.Evaṁme sutanti ghoṭamukhasuttaṁ. Tattha khemiyambavaneti evaṁnāmake ambavane.",
  "atk-s0202a4:121_1": "Dhammiko paribbajoti dhammikā pabbajjā. Adassanāti tumhādisānaṁ vā paṇḍitānaṁ adassanena.",
  "atk-s0202a4:121_2": "Yo vā panettha dhammoti yo vā pana ettha dhammo sabhāvo, tasseva vā adassanena. Iminā",
  "atk-s0202a4:121_3": "‘‘amhākaṁ kathā appamāṇaṁ, dhammova pamāṇa’’nti dasseti. Tato thero ‘‘navauposathāgāre",
  "atk-s0202a4:121_4": "viya bahunā kammena idha bhavitabba’’nti cintetvā caṅkamā oruyha paṇṇasālaṁ pavisitvā",
  "atk-s0202a4:121_5": "nisīdi. Taṁ dassetuṁ evaṁ vuttetiādi vuttaṁ.",
  "atk-s0202a4:122_0": "413.Cattārome brāhmaṇāti therassa kira etadahosi – ‘‘ayaṁ brāhmaṇo ‘dhammikaṁ pabbajjaṁ",
  "atk-s0202a4:122_1": "upagato samaṇo vā brāhmaṇo vā natthī’ti vadati. Imassa cattāro puggale dve ca parisā",
  "atk-s0202a4:122_2": "dassetvā ‘catutthaṁ puggalaṁ katarāya parisāya bahulaṁ passasī’ti pucchissāmi, jānamāno",
  "atk-s0202a4:122_3": "‘anāgāriyaparisāya’nti vakkhati. Evametaṁ sakamukheneva ‘dhammiko paribbajo atthī’ti",
  "atk-s0202a4:122_4": "vadāpessāmī’’ti imaṁ desanaṁ ārabhi.",
  "atk-s0202a4:123": "414. Tattha sārattarattāti suṭṭhu rattarattā. Sānuggahā vācā bhāsitā sakāraṇā vācā bhāsitā. Vuttañhetaṁ mayā ‘‘amhākaṁ kathā appamāṇaṁ, dhammova pamāṇa’’nti.",
  "atk-s0202a4:124_0": "421.Kiṁ pana teti gihi nāma kappiyampi akappiyampi vadeyyāti vivecanatthaṁ pucchi.",
  "atk-s0202a4:124_1": "Kārāpesīti māpesi. Kārāpetvā ca pana kālaṁ katvā sagge nibbatto. Etassa kira jānanasippe",
  "atk-s0202a4:124_2": "mātarampi pitarampi ghātetvā attāva ghātetabboti āgacchati. Etaṁ sippaṁ jānanto ṭhapetvā",
  "atk-s0202a4:124_3": "etaṁ añño sagge nibbatto nāma natthi, esa pana theraṁ upanissāya puññaṁ katvā tattha",
  "atk-s0202a4:124_4": "nibbattitvā ca pana ‘‘kenāhaṁ kammena idha nibbatto’’ti āvajjetvā yathābhūtaṁ ñatvā",
  "atk-s0202a4:124_5": "ekadivasaṁ jiṇṇāya bhojanasālāya paṭisaṅkharaṇatthaṁ saṅghe sannipatite manussavesena",
  "atk-s0202a4:124_6": "āgantvā pucchi – ‘‘kimatthaṁ, bhante, saṅgho sannipatito’’ti? Bhojanasālāya paṭisaṅkharaṇatthanti.",
  "atk-s0202a4:124_7": "Kenesā kāritāti? Ghoṭamukhenāti. Idāni so kuhinti? Kālaṅkatoti. Atthi panassa koci",
  "atk-s0202a4:124_8": "ñātakoti? Atthi ekā bhaginīti. Pakkosāpetha nanti. Bhikkhū pakkosāpesuṁ. So taṁ upasaṅkamitvā",
  "atk-s0202a4:124_9": "– ‘‘ahaṁ, tava bhātā, ghoṭamukho nāma imaṁ sālaṁ kāretvā sagge nibbatto, asuke ca",
  "atk-s0202a4:124_10": "asuke ca ṭhāne mayā ṭhapitaṁ dhanaṁ atthi, taṁ gahetvā imañca bhojanasālaṁ kārehi,",
  "atk-s0202a4:124_11": "dārake ca posehī’’ti vatvā bhikkhusaṅghaṁ vanditvā vehāsaṁ uppatitvā devalokameva",
  "atk-s0202a4:124_12": "agamāsi. Sesaṁ sabbattha uttānamevāti.",
  "atk-s0202a4:125": "Papañcasūdaniyā majjhimanikāyaṭṭhakathāya",
  "atk-s0202a4:126": "Ghoṭamukhasuttavaṇṇanā niṭṭhitā.",
  "atk-s0202a4:127": "5. Caṅkīsuttavaṇṇanā",
  "atk-s0202a4:128_0": "422.Evaṁme sutanti caṅkīsuttaṁ. Tattha devavane sālavaneti tasmiṁ kira devatānaṁ",
  "atk-s0202a4:128_1": "balikammaṁ karīyati, tena taṁ devavanantipi sālavanantipi vuccati. Opāsādaṁ ajjhāvasatīti",
  "atk-s0202a4:128_2": "opāsādanāmake brāhmaṇagāme vasati, abhibhavitvā vā āvasati, tassa sāmī hutvā yāya",
  "atk-s0202a4:128_3": "mariyādāya tattha vasitabbaṁ, tāya mariyādāya vasati. Upasaggavasena panettha bhummatthe",
  "atk-s0202a4:128_4": "upayogavacanaṁ veditabbaṁ, tathassa anuppayogattāva sesapadesu. Tattha lakkhaṇaṁ",
  "atk-s0202a4:128_5": "saddasatthato pariyesitabbaṁ. Sattussadanti sattehi ussadaṁ ussannaṁ, bahujanaṁ ākiṇṇamanussaṁ",
  "atk-s0202a4:128_6": "posāvaniyahatthiassamoramigādianekasattasamākiṇṇañcāti attho. Yasmā pana so gāmo",
  "atk-s0202a4:128_7": "bahi āvijjhitvā jātena hatthiassādīnaṁ ghāsatiṇena ceva gehacchadanatiṇena ca sampanno,",
  "atk-s0202a4:128_8": "tathā dārukaṭṭhehi ceva gehasambhārakaṭṭhehi ca, yasmā cassa abbhantare vaṭṭacaturassādisaṇṭhānā",
  "atk-s0202a4:128_9": "bahū pokkharaṇiyo, jalajakusumavicittāni ca bahi anekāni taḷākāni vā udakassa niccabharitāneva",
  "atk-s0202a4:128_10": "honti, tasmā satiṇakaṭṭhodakanti vuttaṁ.",
  "atk-s0202a4:129_0": "Saha dhaññena sadhaññaṁ, pubbaṇṇāparaṇṇādibhedaṁ bahudhaññasannicayanti attho. Ettāvatā",
  "atk-s0202a4:129_1": "yasmiṁ gāme brāhmaṇo setacchattaṁ ussāpetvā rājalīlāya vasati. Tassa samiddhisampatti",
  "atk-s0202a4:129_2": "dīpitā hoti. Rājato laddhaṁ bhoggaṁ rājabhoggaṁ. Kena dinnanti ce, raññā pasenadinā",
  "atk-s0202a4:129_3": "kosalena dinnaṁ. Rājadāyanti rañño dāyabhūtaṁ, dāyajjanti attho. Brahmadeyyanti seṭṭhadeyyaṁ,",
  "atk-s0202a4:129_4": "chattaṁ ussāpetvā rājasaṅkhepena bhuñjitabbanti attho. Atha vā rājabhogganti sabbaṁ",
  "atk-s0202a4:129_5": "chejjabhejjaṁ anusāsantena titthapabbatādīsu suṅkaṁ gaṇhantena setacchattaṁ ussāpetvā",
  "atk-s0202a4:129_6": "raññā hutvā bhuñjitabbaṁ. Tattha raññā pasenadinā kosalena dinnaṁ rājadāyanti. Ettha",
  "atk-s0202a4:129_7": "raññā dinnattā rājadāyaṁ, dāyakarājadīpanatthaṁ panassa ‘‘raññā pasenadinā kosalena",
  "atk-s0202a4:129_8": "dinna’’nti idaṁ vuttaṁ. Brahmadeyyanti seṭṭhadeyyaṁ, yathā dinnaṁ na puna gahetabbaṁ",
  "atk-s0202a4:129_9": "hoti nissaṭṭhapariccattaṁ, evaṁ dinnanti attho.",
  "atk-s0202a4:130_0": "423. Bahū bahū hutvā saṁhatāti saṅghā. Ekekissā disāya saṅgho tesaṁ atthīti saṅghī.",
  "atk-s0202a4:130_1": "Pubbe gāmassa anto agaṇā bahi nikkhamitvā gaṇā sampannāti gaṇībhūtā. Uttarenamukhāti",
  "atk-s0202a4:130_2": "uttaradisābhimukhā. Khattaṁ āmantesīti khattā vuccati pucchitapañhabyākaraṇasamattho",
  "atk-s0202a4:130_3": "mahāmatto, taṁ āmantesi. Āgamentūti muhuttaṁ paṭimānentu, acchantūti vuttaṁ hoti.",
  "atk-s0202a4:131_0": "424.Nānāverajjakānanti nānāvidhesu rajjesu aññesu kāsikosalādīsu jātā vā nivasanti",
  "atk-s0202a4:131_1": "vā, tato vā āgatāti nānāverajjakā, tesaṁ nānāverajjakānaṁ. Kenacidevāti aniyamitena",
  "atk-s0202a4:131_2": "yaññupāsanādinā kenaci kiccena. Te tassa gamanaṁ sutvā cintesuṁ – ‘‘ayaṁ, caṅkī,",
  "atk-s0202a4:131_3": "uggatabrāhmaṇo, yebhuyyena ca aññe brāhmaṇā samaṇaṁ gotamaṁ saraṇaṁ gatā, ayameva",
  "atk-s0202a4:131_4": "na gato. Svāyaṁ sace tattha gamissati, addhā samaṇassa gotamassa āvaṭṭaniyā māyāya",
  "atk-s0202a4:131_5": "āvaṭṭito saraṇaṁ gamissati. Tato etassāpi gehadvāre brāhmaṇānaṁ asannipāto bhavissati.",
  "atk-s0202a4:131_6": "Handassa gamanantarāyaṁ karomā’’ti sammantayitvā tattha agamaṁsu. Taṁ sandhāya ‘‘atha",
  "atk-s0202a4:131_7": "kho te brāhmaṇā’’tiādi vuttaṁ.",
  "atk-s0202a4:132_0": "Tattha ubhatoti dvīhi pakkhehi. Mātitoca pitito cāti, bhoto mātā brāhmaṇī, mātumātā",
  "atk-s0202a4:132_1": "brāhmaṇī, tassāpi mātā brāhmaṇī. Pitā brāhmaṇo, pitupitā brāhmaṇo, tassapi pitā brāhmaṇoti.",
  "atk-s0202a4:132_2": "Evaṁ bhavaṁ ubhato sujāto, mātito ca pitito ca. Saṁsuddhagahaṇikoti saṁsuddhā te",
  "atk-s0202a4:132_3": "mātu gahaṇī, saṁsuddhā te mātu kucchīti attho. Yāva sattamā pitāmahayugāti ettha",
  "atk-s0202a4:132_4": "pitu pitā pitāmaho, pitāmahassa yugaṁ pitāmahayugaṁ. Yuganti āyuppamāṇaṁ vuccati.",
  "atk-s0202a4:132_5": "Abhilāpamattameva cetaṁ, atthato pana pitāmahova pitāmahayugaṁ. Tato uddhaṁ sabbepi",
  "atk-s0202a4:132_6": "pubbapurisā pitāmahaggahaṇeneva gahitā. Evaṁ yāva sattamo puriso, tāva saṁsuddhagahaṇiko.",
  "atk-s0202a4:132_7": "Atha vā akkhitto anupakuṭṭho jātivādenāti dasseti. Akkhittoti apanetha etaṁ, kiṁ",
  "atk-s0202a4:132_8": "imināti evaṁ akkhitto anavakkhitto. Anupakkuṭṭhoti na upakuṭṭho, na akkosaṁ vā nindaṁ",
  "atk-s0202a4:132_9": "vā pattapubbo. Kena kāraṇenāti. Jātivādena, itipi hīnajātiko esoti evarūpena vacanenāti",
  "atk-s0202a4:132_10": "attho. Imināpaṅgenāti imināpi kāraṇena.",
  "atk-s0202a4:133_0": "Aḍḍhoti issaro. Mahaddhanoti mahatā dhanena samannāgato. Bhoto hi gehe pathaviyaṁ",
  "atk-s0202a4:133_1": "paṁsuvālikā viya bahu dhanaṁ, samaṇo pana gotamo adhano bhikkhāya udaraṁ pūretvā",
  "atk-s0202a4:133_2": "yāpetīti dassenti . Mahābhogoti pañcakāmaguṇavasena mahāupabhogo. Evaṁ yaṁ yaṁ guṇaṁ",
  "atk-s0202a4:133_3": "vadanti, tassa tassa paṭipakkhavasena bhagavato aguṇaṁyeva dassemāti maññamānā vadanti.",
  "atk-s0202a4:134_0": "Abhirūpoti aññehi manussehi adhikarūpo. Dassanīyoti divasampi passantānaṁ atittikaraṇato",
  "atk-s0202a4:134_1": "dassanayoggo, dassaneneva cittapasādajananato pāsādiko. Pokkharatā vuccati sundarabhāvo,",
  "atk-s0202a4:134_2": "vaṇṇassa pokkharatā vaṇṇapokkharatā, tāya vaṇṇapokkharatāya, vaṇṇasampattiyāti attho.",
  "atk-s0202a4:134_3": "Porāṇā pana pokkharanti sarīraṁ vadanti, vaṇṇaṁ vaṇṇameva. Tesaṁ matena vaṇṇo ca",
  "atk-s0202a4:134_4": "pokkharañca vaṇṇapokkharāni, tesaṁ bhāvo vaṇṇapokkharatā. Iti paramāya vaṇṇapokkharatāyāti",
  "atk-s0202a4:134_5": "uttamaparisuddhena vaṇṇena ceva sarīrasaṇṭhānasampattiyā cāti attho. Brahmavaṇṇīti",
  "atk-s0202a4:134_6": "seṭṭhavaṇṇī, parisuddhavaṇṇesupi seṭṭhena suvaṇṇavaṇṇeneva samannāgatoti attho. Brahmavacchasīti",
  "atk-s0202a4:134_7": "mahābrahmuno sarīrasadisena sarīrena samannāgato. Akhuddāvakāso dassanāyāti bhoto",
  "atk-s0202a4:134_8": "sarīre dassanassa okāso na khuddako mahā. Sabbāneva te aṅgapaccaṅgāni dassanīyāneva,",
  "atk-s0202a4:134_9": "tāni cāpi mahantānevāti dīpeti.",
  "atk-s0202a4:135_0": "Sīlamassa atthīti sīlavā. Vuddhaṁ vaḍḍhitaṁ sīlamassāti vuddhasīlī. Vuddhasīlenāti",
  "atk-s0202a4:135_1": "vuddhena vaḍḍhitena sīlena. Samannāgatoti yutto, idaṁ vuddhasīlīpadasseva vevacanaṁ.",
  "atk-s0202a4:135_2": "Sabbametaṁ pañcasīlamattameva sandhāya vadanti.",
  "atk-s0202a4:136_0": "Kālyāṇavācotiādīsu kalyāṇā sundarā parimaṇḍalapadabyañjanā vācā assāti kalyāṇavāco.",
  "atk-s0202a4:136_1": "Kalyāṇaṁ madhuraṁ vākkaraṇaṁ assāti kalyāṇavākkaraṇo. Vākkaraṇanti udāharaṇaghoso.",
  "atk-s0202a4:136_2": "Guṇaparipuṇṇabhāvena pure bhavāti porī. Pure vā bhavattā porī. Nāgarikitthiyā sukhumālattanena",
  "atk-s0202a4:136_3": "sadisātipi porī. Tāya poriyā. Vissaṭṭhāyāti apalibuddhāya, sandiṭṭhavilambitādidosarahitāya.",
  "atk-s0202a4:136_4": "Anelagalāyāti elagalena virahitāya. Ekaccassa hi kathentassa elaṁ galati, lālā vā",
  "atk-s0202a4:136_5": "paggharati, kheḷaphusitāni vā nikkhamanti, tassa vācā elagalā nāma hoti. Tabbiparitāyāti",
  "atk-s0202a4:136_6": "attho. Atthassa viññāpaniyātiādimajjhapariyosānaṁ pākaṭaṁ katvā bhāsitatthassa viññāpanasamatthāya.",
  "atk-s0202a4:136_7": "Sesamettha brāhmaṇavaṇṇe uttānameva.",
  "atk-s0202a4:137_0": "425.Evaṁvutteti evaṁ tehi brāhmaṇehi vutte, caṅkī, ‘‘ime brāhmaṇā attano vaṇṇe vuccamāne",
  "atk-s0202a4:137_1": "atussanakasatto nāma natthi, vaṇṇamassa bhaṇitvā nivāressāmāti jātiādīhi mama vaṇṇaṁ",
  "atk-s0202a4:137_2": "vadanti, na kho pana me yuttaṁ attano vaṇṇe rajjituṁ. Handāhaṁ etesaṁ vādaṁ bhinditvā",
  "atk-s0202a4:137_3": "samaṇassa gotamassa mahantabhāvaṁ ñāpetvā etesaṁ tattha gamanaṁ karomī’’ti cintetvā",
  "atk-s0202a4:137_4": "tena hi, bho, mamāpi suṇāthātiādimāha. Tattha yepi ‘‘ubhato sujāto’’tiādayo attano",
  "atk-s0202a4:137_5": "guṇehi sadisā guṇā, tepi ‘‘ko cāhaṁ, ke ca samaṇassa gotamassa jātisampattiādayo",
  "atk-s0202a4:137_6": "guṇā’’ti attano guṇehi uttaritareyeva maññamāno, itare pana ekanteneva bhagavato",
  "atk-s0202a4:137_7": "mahantabhāvadīpanatthaṁ pakāseti. Mayameva arahāmāti evaṁ niyamento cettha idaṁ dīpeti",
  "atk-s0202a4:137_8": "– yadi guṇamahantatāya upasaṅkamitabbo nāma hoti, yathā sineruṁ upanidhāya sāsapo,",
  "atk-s0202a4:137_9": "mahāsamuddaṁ upanidhāya gopadakaṁ, sattasu mahāsaresu udakaṁ upanidhāya ussāvabindu",
  "atk-s0202a4:137_10": "paritto lāmako, evamevaṁ samaṇassa gotamassa jātisampattiādayo guṇe upanidhāya amhākaṁ",
  "atk-s0202a4:137_11": "guṇā parittā lāmakā, tasmā mayameva arahāma taṁ bhavantaṁ gotamaṁ dassanāya upasaṅkamitunti.",
  "atk-s0202a4:138_0": "Bhūmigatañca vehāsaṭṭhañcāti ettha rājaṅgaṇe ceva uyyāne ca sudhāmaṭṭhā pokkharaṇiyo",
  "atk-s0202a4:138_1": "sattaratanapūriṁ katvā bhūmiyaṁ ṭhapitaṁ dhanaṁ bhūmigataṁ nāma, pāsādaniyūhādayo",
  "atk-s0202a4:138_2": "pana pūretvā ṭhapitaṁ vehāsaṭṭhaṁ nāma. Evaṁ tāva kulapariyāyena āgataṁ. Tathāgatassa",
  "atk-s0202a4:138_3": "pana jātadivaseyeva saṅkho elo uppalo puṇḍarīkoti cattāro nidhayo upagatā. Tesu saṅkho",
  "atk-s0202a4:138_4": "gāvutiko, elo aḍḍhayojaniko, uppalo tigāvutiko puṇḍarīko yojanikoti. Tesupi gahitagahitaṭṭhānaṁ",
  "atk-s0202a4:138_5": "pūratiyeva. Iti bhagavā pahūtaṁ hiraññasuvaṇṇaṁ ohāya pabbajitoti veditabbo. Daharo",
  "atk-s0202a4:138_6": "vātiādīni heṭṭhā vitthāritāneva.",
  "atk-s0202a4:139_0": "Akhuddāvakāsoti ettha bhagavati aparimāṇoyeva dassanāvakāsoti veditabbo. Tatridaṁ",
  "atk-s0202a4:139_1": "vatthuṁ – rājagahe kira aññataro brāhmaṇo ‘‘samaṇassa kira gotamassa pamāṇaṁ gahetuṁ",
  "atk-s0202a4:139_2": "na sakkā’’ti sutvā bhagavato piṇḍāya pavisanakāle saṭṭhihatthaṁ veḷuṁ gahetvā nagaradvārassa",
  "atk-s0202a4:139_3": "bahi ṭhatvā sampatte bhagavati veḷuṁ gahetvā samīpe aṭṭhāsi, veḷu bhagavato jāṇumattaṁ",
  "atk-s0202a4:139_4": "pāpuṇi. Punadivase dve veḷū ghaṭetvā samīpe aṭṭhāsi , bhagavā dvinnaṁ veḷūnaṁ upari",
  "atk-s0202a4:139_5": "dviveṇumattameva paññāyamāno, ‘‘brāhmaṇa, kiṁ karosī’’ti āha? Tumhākaṁ pamāṇaṁ gaṇhāmīti.",
  "atk-s0202a4:139_6": "‘‘Brāhmaṇa, sacepi tvaṁ sakalacakkavāḷagabbhaṁ pūretvā ṭhitaveḷuṁ ghaṭetvā āgamissasi,",
  "atk-s0202a4:139_7": "neva me pamāṇaṁ gahetuṁ sakkhissasi. Na hi mayā cattāri asaṅkhyeyyāni kappasatasahassañca",
  "atk-s0202a4:139_8": "tathā pāramiyo pūritā, yathā me paro pamāṇaṁ gaṇheyya, atulo brāhmaṇa, tathāgato",
  "atk-s0202a4:139_9": "appameyyo’’ti vatvā dhammapade gāthamāha. Gāthāpariyosāne caturāsītipāṇasahassāni amataṁ piviṁsu.",
  "atk-s0202a4:140_0": "Aparampi vatthu – rāhu kira asurindo cattāri yojanasahassāni aṭṭha ca yojanasatāni",
  "atk-s0202a4:140_1": "ucco, bāhantaramassa dvādasayojanasatāni, hatthatalapādatalānaṁ puthulatā tīṇi yojanasatāni,",
  "atk-s0202a4:140_2": "aṅgulipabbāni paṇṇāsayojanāni , bhamukantaraṁ paṇṇāsayojanaṁ, nalāṭaṁ tiyojanasataṁ,",
  "atk-s0202a4:140_3": "sīsaṁ navayojanasataṁ. So – ‘‘ahaṁ uccosmi, satthāraṁ onamitvā oloketuṁ na sakkhissāmī’’ti",
  "atk-s0202a4:140_4": "na gacchati. So ekadivasaṁ bhagavato vaṇṇaṁ sutvā ‘‘yathā kathañca olokessāmī’’ti",
  "atk-s0202a4:140_5": "āgato. Bhagavā tassa ajjhāsayaṁ viditvā ‘‘catūsu iriyāpathesu katarena dassemī’’ti",
  "atk-s0202a4:140_6": "cintetvā ‘‘ṭhitako nāma nīcopi ucco viya paññāyati, nipannovassa attānaṁ dassessāmī’’ti,",
  "atk-s0202a4:140_7": "‘‘ānanda, gandhakuṭipariveṇe mañcakaṁ paññāpehī’’ti vatvā tattha sīhaseyyaṁ kappesi.",
  "atk-s0202a4:140_8": "Rāhu āgantvā nipannaṁ bhagavantaṁ gīvaṁ unnāmetvā nabhamajjhe puṇṇacandaṁ viya ulloketi.",
  "atk-s0202a4:140_9": "Kimidaṁ asurindāti ca vutte, bhagavā onamitvā oloketuṁ na sakkhissāmīti na gacchinti.",
  "atk-s0202a4:140_10": "Na mayā asurinda adhomukhena pāramiyo pūritā, uddhaggaṁ me katvā dānaṁ dinnanti.",
  "atk-s0202a4:140_11": "Taṁdivasaṁ rāhu saraṇaṁ agamāsi. Evaṁ bhagavā akhuddāvakāso dassanāya.",
  "atk-s0202a4:141_0": "Catupārisuddhisīlena sīlavā. Taṁ pana sīlaṁ ariyaṁ uttamaṁ parisuddhaṁ, tenāha ariyasīlīti.",
  "atk-s0202a4:141_1": "Tadeva anavajjaṭṭhena kusalaṁ, tenāha kusalasīlīti. Kusalena sīlenāti idamassa vevacanaṁ.",
  "atk-s0202a4:141_2": "Bahūnaṁ ācariyapācariyoti bhagavato ekekāya dhammadesanāya caturāsītipāṇasahassāni",
  "atk-s0202a4:141_3": "aparimāṇāpi devamanussā maggaphalāmataṁ pivanti. Tasmā bahūnaṁ ācariyo, sāvakavineyyānaṁ pācariyoti.",
  "atk-s0202a4:142_0": "Khīṇakāmarāgoti ettha kāmaṁ bhagavato sabbepi kilesā khīṇā, brāhmaṇo pana te na jānāti,",
  "atk-s0202a4:142_1": "attano jānanaṭṭhāneyeva guṇaṁ katheti. Vigatacāpalloti ‘‘pattamaṇḍanā cīvaramaṇḍanā",
  "atk-s0202a4:142_2": "senāsanamaṇḍanā imassa vā pūtikāyassa…pe… kelanā paṭikelanā’’ti evaṁ vuttacāpalyavirahito.",
  "atk-s0202a4:143_0": "Apāpapurekkhāroti apāpe navalokuttaradhamme purato katvā vicarati. Brahmaññāya pajāyāti",
  "atk-s0202a4:143_1": "sāriputtamoggallānamahākassapādibhedāya brāhmaṇapajāya. (Aviruddho hi so) etissāya",
  "atk-s0202a4:143_2": "pajāya purekkhāro. Ayañhi pajā samaṇaṁ gotamaṁ purato katvā caratīti attho. Apica",
  "atk-s0202a4:143_3": "apāpapurekkhāroti na pāpupurekkhāro, na pāpaṁ purato katvā carati, pāpaṁ na icchatīti",
  "atk-s0202a4:143_4": "attho. Kassa? Brahmaññāya pajāya attanā saddhiṁ paṭiviruddhāyapi brāhmaṇapajāya aviruddho",
  "atk-s0202a4:143_5": "hitasukhatthikoyevāti vuttaṁ hoti.",
  "atk-s0202a4:144_0": "Tiroraṭṭhāti pararaṭṭhato. Tirojanapadāti parajanapadato. Saṁpucchituṁ āgacchantīti",
  "atk-s0202a4:144_1": "khattiyapaṇḍitādayo ceva brāhmaṇagandhabbādayo ca pañhe abhisaṅkharitvā pucchissāmāti",
  "atk-s0202a4:144_2": "āgacchanti. Tattha keci pucchāya vā dosaṁ vissajjanasampaṭicchane vā asamatthataṁ",
  "atk-s0202a4:144_3": "sallakkhetvā apucchitvāva tuṇhī nisīdanti, keci pucchanti, kesañci bhagavā pucchāya",
  "atk-s0202a4:144_4": "ussāhaṁ janetvā vissajjeti. Evaṁ sabbesampi tesaṁ vimatiyo tīraṁ patvā mahāsamuddassa",
  "atk-s0202a4:144_5": "ūmiyo viya bhagavantaṁ patvāva bhijjanti. Sesamettha tathāgatassa vaṇṇe uttānameva.",
  "atk-s0202a4:145_0": "Atithī no te hontīti te amhākaṁ āgantukā navakā pāhunakā hontīti attho. Pariyāpuṇāmīti",
  "atk-s0202a4:145_1": "jānāmi. Aparimāṇavaṇṇoti tathārūpeneva sabbaññunāpi appameyyavaṇṇo, pageva mādisenāti",
  "atk-s0202a4:145_2": "dasseti. Vuttampi cetaṁ –",
  "atk-s0202a4:146": "‘‘Buddhopi buddhassa bhaṇeyya vaṇṇaṁ,",
  "atk-s0202a4:147": "Kappampi ce aññamabhāsamāno;",
  "atk-s0202a4:148": "Khīyetha kappo ciradīghamantare,",
  "atk-s0202a4:149": "Vaṇṇo na khīyetha tathāgatassā’’ti.",
  "atk-s0202a4:150_0": "Imaṁ pana guṇakathaṁ sutvā te brāhmaṇā cintayiṁsu ‘‘yathā, caṅkī, samaṇassa gotamassa",
  "atk-s0202a4:150_1": "vaṇṇaṁ bhāsati, anomaguṇo so bhavaṁ gotamo, evaṁ tassa guṇe jānamānena kho pana iminā",
  "atk-s0202a4:150_2": "aticiraṁ adhivāsitaṁ, handa naṁ anuvattāmā’’ti anuvattamānā ‘‘tena hi, bho’’tiādimāhaṁsu.",
  "atk-s0202a4:151": "426.Opātetīti paveseti. Saṁpurekkharontīti puttamattanattamattampi samānaṁ purato katvā vicaranti.",
  "atk-s0202a4:152_0": "427.Mantapadanti mantāyeva mantapadaṁ, vedoti attho. Itihitiha paramparāyāti evaṁ",
  "atk-s0202a4:152_1": "kira evaṁ kirāti paramparabhāvena āgatanti dīpeti. Piṭakasampadāyāti pāvacanasaṅkhātasampattiyā.",
  "atk-s0202a4:152_2": "Sāvittiādīhi chandabandhehi ca vaggabandhehi ca sampādetvā āgatanti dasseti. Tattha",
  "atk-s0202a4:152_3": "cāti tasmiṁ mantapade. Pavattāroti pavattayitāro. Yesanti yesaṁ santakaṁ. Mantapadanti",
  "atk-s0202a4:152_4": "vedasaṅkhātaṁ mantameva. Gītanti aṭṭhakādīhi dasahi porāṇakabrāhmaṇehi padasampattivasena",
  "atk-s0202a4:152_5": "sajjhāyitaṁ. Pavuttanti aññesaṁ vuttaṁ, vācitanti attho. Samihitanti samupabyūḷhaṁ",
  "atk-s0202a4:152_6": "rāsikataṁ, piṇḍaṁ katvā ṭhapitanti attho. Tadanugāyantīti etarahi brāhmaṇā taṁ tehi",
  "atk-s0202a4:152_7": "pubbe gītaṁ anugāyanti anusajjhāyanti vādenti. Tadanubhāsantīti taṁ anubhāsanti,",
  "atk-s0202a4:152_8": "idaṁ purimasseva vevacanaṁ. Bhāsitamanubhāsantīti tehi bhāsitaṁ sajjhāyitaṁ anusajjhāyanti.",
  "atk-s0202a4:152_9": "Vācitamanuvācentīti tehi aññesaṁ vācitaṁ anuvācenti. Seyyathidanti te katameti attho.",
  "atk-s0202a4:152_10": "Aṭṭhakotiādīni tesaṁ nāmāni, te kira dibbena cakkhunā oloketvā parūpaghātaṁ akatvā",
  "atk-s0202a4:152_11": "kassapasammāsambuddhassa bhagavato pāvacanena saha saṁsandetvā mante ganthesuṁ, aparāpare",
  "atk-s0202a4:152_12": "pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṁ viruddhe akaṁsu.",
  "atk-s0202a4:153_0": "428.Andhaveṇīti andhapaveṇī. Ekena hi cakkhumatā gahitayaṭṭhiyā koṭiṁ eko andho gaṇhāti,",
  "atk-s0202a4:153_1": "taṁ andhaṁ añño, taṁ aññoti evaṁ paṇṇāsa saṭṭhi andhā paṭipāṭiyā ghaṭitā andhaveṇīti",
  "atk-s0202a4:153_2": "vuccati. Paramparāsaṁsattāti aññamaññaṁ laggā, yaṭṭhiggāhakenapi cakkhumatā virahitāti",
  "atk-s0202a4:153_3": "attho. Eko kira dhutto andhagaṇaṁ disvā ‘‘asukasmiṁ nāma gāme khajjabhojjaṁ sulabha’’nti",
  "atk-s0202a4:153_4": "ussāhetvā tehi ‘‘tattha no sāmi nehi, idaṁ nāma te demā’’ti vutte lañjaṁ gahetvā",
  "atk-s0202a4:153_5": "antarāmagge maggā okkamma mahantaṁ gacchaṁ anuparigantvā purimassa hatthena pacchimassa",
  "atk-s0202a4:153_6": "kacchaṁ gaṇhāpetvā ‘‘kiñci kammaṁ atthi, gacchatha tāva tumhe’’ti vatvā palāyi. Te",
  "atk-s0202a4:153_7": "divasampi gantvā maggaṁ avindamānā ‘‘kahaṁ, bho, cakkhumā kahaṁ maggo’’ti paridevitvā",
  "atk-s0202a4:153_8": "maggaṁ avindamānā tattheva mariṁsu. Te sandhāya vuttaṁ ‘‘paramparāsaṁsattā’’ti. Purimopīti",
  "atk-s0202a4:153_9": "purimesu dasasu brāhmaṇesu ekopi. Majjhimopīti majjhe ācariyapācariyesu ekopi. Pacchimopīti",
  "atk-s0202a4:153_10": "idāni brāhmaṇesu ekopi.",
  "atk-s0202a4:154_0": "Pañcakhoti pāḷiāgatesu dvīsu aññepi evarūpe tayo pakkhipitvā vadati. Dvedhāvipākāti",
  "atk-s0202a4:154_1": "bhūtavipākā vā abhūtavipākā vā. Nālametthāti, bhāradvāja, saccaṁ anurakkhissāmīti",
  "atk-s0202a4:154_2": "paṭipannena viññunā ‘‘yaṁ mayā gahitaṁ, idameva saccaṁ moghamañña’’nti ettha ekaṁseneva",
  "atk-s0202a4:154_3": "niṭṭhaṁ gantuṁ nālaṁ na yuttanti upari pucchāya maggaṁ vivaritvā ṭhapesi.",
  "atk-s0202a4:155_0": "430.Idha, bhāradvāja, bhikkhūti jīvakasutte (ma. ni. 2.51 ādayo) viya mahāvacchasutte",
  "atk-s0202a4:155_1": "(ma. ni. 2.193 ādayo) viya ca attānaññeva sandhāya vadati. Lobhanīyesu dhammesūti",
  "atk-s0202a4:155_2": "lobhadhammesu. Sesapadadvayepi eseva nayo.",
  "atk-s0202a4:156_0": "432.Saddhaṁ nivesetīti okappaniyasaddhaṁ niveseti. Upasaṅkamatīti upagacchati. Payirupāsatīti",
  "atk-s0202a4:156_1": "santike nisīdati. Sotanti pasādasotaṁ odahati. Dhammanti desanādhammaṁ suṇāti. Dhāretīti",
  "atk-s0202a4:156_2": "paguṇaṁ katvā dhāreti. Upaparikkhatīti atthato ca kāraṇato ca vīmaṁsati. Nijjhānaṁ",
  "atk-s0202a4:156_3": "khamantīti olokanaṁ khamanti, idha sīlaṁ kathitaṁ, idha samādhīti evaṁ upaṭṭhahantīti",
  "atk-s0202a4:156_4": "attho. Chandoti kattukamyatā chando. Ussahatīti vāyamati. Tuletīti aniccādivasena",
  "atk-s0202a4:156_5": "tīreti. Padahatīti maggapadhānaṁ padahati. Kāyena ceva paramasaccanti sahajātanāmakāyena",
  "atk-s0202a4:156_6": "ca nibbānaṁ sacchikaroti, paññāya ca kilese nibbijjhitvā tadeva vibhūtaṁ pākaṭaṁ karonto passati.",
  "atk-s0202a4:157_0": "433.Saccānubodhoti maggānubodho. Saccānuppattīti phalasacchikiriyā. Tesaṁyevāti heṭṭhā",
  "atk-s0202a4:157_1": "vuttānaṁ dvādasannaṁ, evaṁ dīghaṁ maggavādaṁ anulometi, tasmā nāyamattho. Ayaṁ panettha",
  "atk-s0202a4:157_2": "attho – tesaṁyevāti tesaṁ maggasampayuttadhammānaṁ. Padhānanti maggapadhānaṁ. Tañhi",
  "atk-s0202a4:157_3": "phalasacchikiriyasaṅkhātāya saccānuppattiyā bahukāraṁ, magge asati phalābhāvatoti.",
  "atk-s0202a4:157_4": "Iminā nayena sabbapadesu attho veditabbo. Sesaṁ sabbattha uttānamevāti.",
  "atk-s0202a4:158": "Papañcasūdaniyā majjhimanikāyaṭṭhakathāya",
  "atk-s0202a4:159": "Caṅkīsuttavaṇṇanā niṭṭhitā.",
  "atk-s0202a4:160": "6. Esukārīsuttavaṇṇanā",
  "atk-s0202a4:161_0": "437.Evaṁme sutanti esukārīsuttaṁ. Tattha bilaṁ olaggeyyunti koṭṭhāsaṁ laggāpeyyuṁ,",
  "atk-s0202a4:161_1": "iminā satthadhammaṁ nāma dasseti. Satthavāho kira mahākantārapaṭipanno antarāmagge",
  "atk-s0202a4:161_2": "goṇe mate maṁsaṁ gahetvā sabbesaṁ satthikānaṁ ‘‘idaṁ khāditvā ettakaṁ mūlaṁ dātabba’’nti",
  "atk-s0202a4:161_3": "koṭṭhāsaṁ olaggeti, goṇamaṁsaṁ nāma khādantāpi atthi akhādantāpi, mūlaṁ dātuṁ sakkontāpi",
  "atk-s0202a4:161_4": "asakkontāpi. Satthavāho yena mūlena goṇo gahito, tassa nikkhamanatthaṁ sabbesaṁ balakkārena",
  "atk-s0202a4:161_5": "koṭṭhāsaṁ datvā mūlaṁ gaṇhāti, ayaṁ satthadhammo. Evamevaṁ brāhmaṇāpi lokassa paṭiññaṁ",
  "atk-s0202a4:161_6": "aggahetvā attanova dhammatāya catasso pāricariyā paññapentīti dassetuṁ evameva khotiādimāha.",
  "atk-s0202a4:161_7": "Pāpiyo assāti pāpaṁ assa. Seyyo assāti hitaṁ assa. Atha vā pāpiyoti pāpako lāmako",
  "atk-s0202a4:161_8": "attabhāvo assa. Seyyoti seṭṭho uttamo. Seyyaṁsoti seyyo. Uccākulīnatāti uccākulīnattena",
  "atk-s0202a4:161_9": "seyyo. Pāpiyaṁsoti pāpiyo. Uccākulīnatā ca dvīsu kulesu vaḍḍheti khattiyakule brāhmaṇakule",
  "atk-s0202a4:161_10": "ca, uḷāravaṇṇatā tīsu. Vessopi hi uḷāravaṇṇo hoti. Uḷārabhogatā catūsupi. Suddopi",
  "atk-s0202a4:161_11": "hi antamaso caṇḍālopi uḷārabhogo hotiyeva.",
  "atk-s0202a4:162_0": "440.Bhikkhācariyanti koṭidhanenapi hi brāhmaṇena bhikkhā caritabbāva, porāṇakabrāhmaṇā",
  "atk-s0202a4:162_1": "asītikoṭidhanāpi ekavelaṁ bhikkhaṁ caranti. Kasmā? Duggatakāle carantānaṁ idāni bhikkhaṁ",
  "atk-s0202a4:162_2": "carituṁ āraddhāti garahā na bhavissatīti. Atimaññamānoti yo bhikkhācariyavaṁsaṁ haritvā",
  "atk-s0202a4:162_3": "sattajīvakasikammavaṇijjādīhi jīvikaṁ kappeti, ayaṁ atimaññati nāma. Gopo vāti yathā",
  "atk-s0202a4:162_4": "gopako attanā rakkhitabbaṁ bhaṇḍaṁ thenento akiccakārī hoti, evanti attho. Iminā",
  "atk-s0202a4:162_5": "nayena sabbavāresu attho veditabbo. Asitabyābhaṅginti tiṇalāyanaasitañceva kājañca.",
  "atk-s0202a4:162_6": "Anussaratoti yattha jāto, tasmiṁ porāṇe mātāpettike kulavaṁse anussariyamāneti attho.",
  "atk-s0202a4:162_7": "Sesaṁ sabbattha uttānamevāti.",
  "atk-s0202a4:163": "Papañcasūdaniyā majjhimanikāyaṭṭhakathāya",
  "atk-s0202a4:164": "Esukārīsuttavaṇṇanā niṭṭhitā.",
  "atk-s0202a4:165": "7. Dhanañjānisuttavaṇṇanā",
  "atk-s0202a4:166_0": "445.Evaṁme sutanti dhanañjānisuttaṁ. Tattha dakkhiṇāgirisminti girīti pabbato, rājagahaṁ",
  "atk-s0202a4:166_1": "parikkhipitvā ṭhitapabbatassa dakkhiṇadisābhāge janapadassetaṁ nāmaṁ. Taṇḍulapālidvārāyāti",
  "atk-s0202a4:166_2": "rājagahassa kira dvattiṁsamahādvārāni catusaṭṭhikhuddakadvārāni, tesu ekaṁ taṇḍulapālidvāraṁ",
  "atk-s0202a4:166_3": "nāma, taṁ sandhāyevamāha. Rājānaṁ nissāyāti ‘‘gaccha manusse apīḷetvā sassabhāgaṁ",
  "atk-s0202a4:166_4": "gaṇhāhī’’ti raññā pesito gantvā sabbameva sassaṁ gaṇhāti, ‘‘mā no, bhante, nāsehī’’ti",
  "atk-s0202a4:166_5": "ca vutte – ‘‘rājakule vuttaṁ mandaṁ, ahaṁ raññā āgamanakāleyeva evaṁ āṇatto, mā kanditthā’’ti",
  "atk-s0202a4:166_6": "evaṁ rājānaṁ nissāya brāhmaṇagahapatike vilumpati. Dhaññaṁ yebhuyyena attano gharaṁ",
  "atk-s0202a4:166_7": "pavesetvā appakaṁ rājakule paveseti. Kiṁ brāhmaṇagahapatikānaṁ na pīḷaṁ akāsīti ca",
  "atk-s0202a4:166_8": "vutto – ‘‘āma, mahārāja, imasmiṁ vāre khettāni mandasassāni ahesuṁ, tasmā apīḷentassa",
  "atk-s0202a4:166_9": "me gaṇhato na bahuṁ jāta’’nti evaṁ brāhmaṇagahapatike nissāya rājānaṁ vilumpati.",
  "atk-s0202a4:167_0": "446.Payo pīyatanti taruṇakhīraṁ pivatu. Tāva bhattassāti yāva khīraṁ pivitvā nisīdissatha,",
  "atk-s0202a4:167_1": "tāvadeva bhattassa kālo bhavissati. Idheva hi no pātarāsabhattaṁ āharissantīti dasseti.",
  "atk-s0202a4:167_2": "Mātāpitarotiādīsu mahallakā mātāpitaro mudukāni attharaṇapāvuraṇāni sukhumāni vatthāni",
  "atk-s0202a4:167_3": "madhurabhojanaṁ sugandhagandhamālādīni ca pariyesitvā posetabbā. Puttadhītānaṁ nāmakaraṇamaṅgalādīni",
  "atk-s0202a4:167_4": "sabbakiccāni karontena puttadāro posetabbo. Evañhi akariyamāne garahā uppajjatīti",
  "atk-s0202a4:167_5": "iminā nayena attho veditabbo.",
  "atk-s0202a4:168": "447.Adhammacārīti pañca dussīlyakammāni vā dasa dussīlyakammāni vā idha adhammo nāma. Upakaḍḍheyyunti pañcavidhabandhanādikammakaraṇatthaṁ taṁ taṁ nirayaṁ kaḍḍheyyuṁ.",
  "atk-s0202a4:169_0": "448.Dhammacārīti dhammikasivavijjādikammakārī. Paṭikkamantīti osaranti parihāyanti.",
  "atk-s0202a4:169_1": "Abhikkamantīti abhisaranti vaḍḍhanti. Seyyoti varataraṁ. Hīneti nihīne lāmake. Kālaṅkato",
  "atk-s0202a4:169_2": "ca sāriputtāti idaṁ bhagavā ‘‘tatrassa gantvā desehī’’ti adhippāyena theramāha. Theropi",
  "atk-s0202a4:169_3": "taṁkhaṇaṁyeva gantvā mahābrahmuno dhammaṁ desesi, tato paṭṭhāya cātuppadikaṁ gāthaṁ",
  "atk-s0202a4:169_4": "kathentopi catusaccavimuttaṁ nāma na kathesīti.",
  "atk-s0202a4:170": "Papañcasūdaniyā majjhimanikāyaṭṭhakathāya",
  "atk-s0202a4:171": "Dhanañjānisuttavaṇṇanā niṭṭhitā.",
  "atk-s0202a4:172": "8. Vāseṭṭhasuttavaṇṇanā",
  "atk-s0202a4:173_0": "454.Evaṁme sutanti vāseṭṭhasuttaṁ. Tattha icchānaṅgalavanasaṇḍeti icchānaṅgalagāmassa",
  "atk-s0202a4:173_1": "avidūre vanasaṇḍe. Caṅkīti ādayo pañcapi janā rañño pasenadissa kosalassa purohitā",
  "atk-s0202a4:173_2": "eva. Aññe ca abhiññātāti aññe ca bahū abhiññātā brāhmaṇā. Te kira chaṭṭhe chaṭṭhe",
  "atk-s0202a4:173_3": "māse dvīsu ṭhānesu sannipatanti. Yadā jātiṁ sodhetukāmā honti, tadā pokkharasātissa",
  "atk-s0202a4:173_4": "santike jātisodhanatthaṁ ukkaṭṭhāya sannipatanti. Yadā mante sodhetukāmā honti, tadā",
  "atk-s0202a4:173_5": "icchānaṅgale sannipatanti. Imasmiṁ kāle mantasodhanatthaṁ sannipatiṁsu. Ayamantarā",
  "atk-s0202a4:173_6": "kathāti yaṁ attano sahāyakabhāvānurūpaṁ kathaṁ kathentā anuvicariṁsu, tassā kathāya",
  "atk-s0202a4:173_7": "antarā ayamaññā kathā udapādi. Sīlavāti guṇavā. Vattasampannoti ācārasampanno.",
  "atk-s0202a4:174_0": "455.Anuññātapaṭiññātāti sikkhitā tumheti evaṁ ācariyehi anuññātā, āma ācariya sikkhitamhāti",
  "atk-s0202a4:174_1": "evaṁ sayañca paṭiññātā. Asmāti bhavāma. Ahaṁ pokkharasātissa, tārukkhassāyaṁ māṇavoti",
  "atk-s0202a4:174_2": "ahaṁ pokkharasātissa jeṭṭhantevāsī aggasisso, ayaṁ tārukkhassāti dīpeti.",
  "atk-s0202a4:175_0": "Tevijjānanti tivedānaṁ brāhmaṇānaṁ. Yadakkhātanti yaṁ atthato ca byañjanato ca ekaṁ",
  "atk-s0202a4:175_1": "padampi akkhātaṁ. Tatra kevalinosmaseti taṁ sakalaṁ jānanato tattha niṭṭhāgatamhāti",
  "atk-s0202a4:175_2": "attho. Idāni taṁ kevalibhāvaṁ āvikaronto padakasmātiādimāha. Tattha jappe ācariyasādisāti",
  "atk-s0202a4:175_3": "kathanaṭṭhāne mayaṁ ācariyasadisāyeva.",
  "atk-s0202a4:176_0": "Kammunāti dasakusalakammapathakammunā. Ayañhi pubbe sattavidhaṁ kāyavacīkammaṁ sandhāya",
  "atk-s0202a4:176_1": "‘‘yato kho, bho, sīlavā hotī’’ti āha, tividhaṁ manokammaṁ sandhāya ‘‘vattasampanno’’ti.",
  "atk-s0202a4:176_2": "Tena samannāgato hi ācārasampanno hoti. Cakkhumāti pañcahi cakkhūhi cakkhumantabhāvena",
  "atk-s0202a4:176_3": "bhagavantaṁ ālapati.",
  "atk-s0202a4:177": "Khayātītanti ūnabhāvaṁ atītaṁ, paripuṇṇanti attho. Peccāti upagantvā. Namassantīti namo karonti.",
  "atk-s0202a4:178": "Cakkhuṁ loke samuppannanti avijjandhakāre loke taṁ andhakāraṁ vidhamitvā lokassa diṭṭhadhammikādiatthadassanena cakkhu hutvā samuppannaṁ.",
  "atk-s0202a4:179_0": "456. Evaṁ vāseṭṭhena thometvā yācito bhagavā dvepi jane saṅgaṇhanto tesaṁ vo ahaṁ",
  "atk-s0202a4:179_1": "byakkhissantiādimāha. Tattha byakkhissanti byākarissāmi. Anupubbanti tiṭṭhatu tāva",
  "atk-s0202a4:179_2": "brāhmaṇacintā, tiṇarukkhakīṭapaṭaṅgato paṭṭhāya anupaṭipāṭiyā ācikkhissāmīti attho.",
  "atk-s0202a4:179_3": "Jātivibhaṅganti jātivitthāraṁ. Aññamaññā hi jātiyoti tesaṁ tesañhi pāṇānaṁ jātiyo",
  "atk-s0202a4:179_4": "aññamaññā nānappakārāti attho.",
  "atk-s0202a4:180_0": "Tiṇarukkheti anupādinnakajātiṁ katvā pacchā upādinnakajātiṁ kathessāmi, evaṁ tassa",
  "atk-s0202a4:180_1": "jātibhedo pākaṭo bhavissatīti imaṁ desanaṁ ārabhi. Mahāsīvatthero pana ‘‘kiṁ, bhante,",
  "atk-s0202a4:180_2": "anupādinnakaṁ bījanānatāya nānaṁ, upādinnaṁ kammanānatāyāti? Evaṁ vattuṁ na vaṭṭatī’’ti",
  "atk-s0202a4:180_3": "pucchito āma na vaṭṭati. Kammañhi yoniyaṁ khipati. Yonisiddhā ime sattā nānāvaṇṇā",
  "atk-s0202a4:180_4": "hontīti. Tiṇarukkheti ettha antopheggū bahisārā antamaso tālanāḷikerādayopi tiṇāneva,",
  "atk-s0202a4:180_5": "antosārā pana bahipheggū sabbe rukkhā nāma. Na cāpi paṭijānareti mayaṁ tiṇā mayaṁ",
  "atk-s0202a4:180_6": "rukkhāti vā, ahaṁ tiṇaṁ, ahaṁ rukkhoti vā evaṁ na jānanti. Liṅgaṁ jātimayanti ajānantānampi",
  "atk-s0202a4:180_7": "ca tesaṁ jātimayameva saṇṭhānaṁ attano mūlabhūtatiṇādisadisameva hoti. Kiṁ kāraṇā?",
  "atk-s0202a4:180_8": "Aññamaññā hi jātiyo. Yasmā aññā tiṇajāti, aññā rukkhajāti. Tiṇesupi aññā tālajāti,",
  "atk-s0202a4:180_9": "aññā nāḷikerajāti, evaṁ vitthāretabbaṁ. Iminā idaṁ dasseti – yaṁ jātivasena nānā",
  "atk-s0202a4:180_10": "hoti, taṁ attano paṭiññaṁ paresaṁ vā upadesaṁ vināpi aññajātito visesena gayhati.",
  "atk-s0202a4:180_11": "Yadi ca jātiyā brāhmaṇo bhaveyya, sopi attano paṭiññaṁ paresaṁ vā upadesaṁ vinā khattiyato",
  "atk-s0202a4:180_12": "vessato suddato vā visesena gayheyya, na ca gayhati. Tasmā na jātiyā brāhmaṇoti.",
  "atk-s0202a4:180_13": "Parato pana ‘‘yathā etāsu jātīsū’’ti gāthāya etamatthaṁ vacībhedeneva āvikarissati.",
  "atk-s0202a4:181_0": "Evaṁ anupādinnakesu jātiṁ dassetvā upādinnakesu dassento tato kīṭetiādimāha. Yāva",
  "atk-s0202a4:181_1": "kunthakipilliketi kunthakipillikaṁ pariyantaṁ katvāti attho. Ettha ca ye uppatitvā",
  "atk-s0202a4:181_2": "gacchanti, te paṭaṅgā nāma. Aññamaññā hi jātiyoti tesampi nīlarattādivaṇṇavasena",
  "atk-s0202a4:181_3": "jātiyo nānappakārāva honti.",
  "atk-s0202a4:182": "Khuddaketi kāḷakādayo. Mahallaketi sasabiḷārādayo.",
  "atk-s0202a4:183": "Pādūdareti udarapāde, udaraṁyeva nesaṁ pādāti vuttaṁ hoti. Dīghapiṭṭhiketi sappānañhi sīsato yāva naṅguṭṭhā piṭṭhiyeva hoti, tena te ‘‘dīghapiṭṭhikā’’ti vuccanti.",
  "atk-s0202a4:184": "Udaketi odake, udakamhi jāte.",
  "atk-s0202a4:185": "Pakkhīti sakuṇe. Te hi pattehi yantīti pattayānā, vehāsaṁ gacchantīti vihaṅgamā.",
  "atk-s0202a4:186_0": "Evaṁ thalajalākāsagocarānaṁ pāṇānaṁ jātibhedaṁ dassetvā idāni yenādhippāyena taṁ",
  "atk-s0202a4:186_1": "dasseti, taṁ āvikaronto yathā etāsūti gāthamāha. Tassattho saṅkhepena vuttova. Vitthārato",
  "atk-s0202a4:186_2": "panettha yaṁ vattabbaṁ, taṁ sayameva dassento na kesehītiādimāha. Tatrāyaṁ yojanā",
  "atk-s0202a4:186_3": "– yaṁ vuttaṁ ‘‘natthi manussesu liṅgajātimayaṁ puthū’’ti, taṁ evaṁ natthīti veditabbaṁ.",
  "atk-s0202a4:186_4": "Seyyathidaṁ? Na kesehīti. Na hi – ‘‘brāhmaṇānaṁ edisā kesā honti, khattiyānaṁ edisā’’ti",
  "atk-s0202a4:186_5": "niyamo atthi yathā hatthiassamigādīnanti iminā nayena sabbaṁ yojetabbaṁ.",
  "atk-s0202a4:187_0": "Liṅgaṁ jātimayaṁ neva, yathā aññāsu jātisūti idaṁ pana vuttassevatthassa nigamananti",
  "atk-s0202a4:187_1": "veditabbaṁ. Tassāyaṁ yojanā – evaṁ yasmā imehi kesādīhi natthi manussesu liṅgaṁ jātimayaṁ",
  "atk-s0202a4:187_2": "puthu, tasmā veditabbametaṁ ‘‘brāhmaṇādibhedesu manussesu liṅgaṁ jātimayaṁ neva,",
  "atk-s0202a4:187_3": "yathā aññāsu jātisū’’ti.",
  "atk-s0202a4:188_0": "457. Idāni evaṁ jātibhede asatipi ‘‘brāhmaṇo khattiyo’’ti idaṁ nānattaṁ yathā jātaṁ",
  "atk-s0202a4:188_1": ", taṁ dassetuṁ paccattanti gāthamāha. Tattha vokāranti nānattaṁ. Ayaṁ panettha saṅkhepattho",
  "atk-s0202a4:188_2": "– yathā hi tiracchānānaṁ yonisiddhameva kesādisaṇṭhānena nānattaṁ, tathā brāhmaṇādīnaṁ",
  "atk-s0202a4:188_3": "attano attano sarīre taṁ natthi. Evaṁ santepi yadetaṁ ‘‘brāhmaṇo khattiyo’’ti vokāraṁ,",
  "atk-s0202a4:188_4": "taṁ vokārañca manussesu samaññāya pavuccati, vohāramatteneva pavuccatīti.",
  "atk-s0202a4:189_0": "Ettāvatā bhagavā bhāradvājassa vādaṁ niggaṇhitvā idāni yadi jātiyā brāhmaṇo bhaveyya,",
  "atk-s0202a4:189_1": "ājīvasīlācāravipannopi brāhmaṇo bhaveyya. Yasmā pana porāṇā brāhmaṇā tassa brāhmaṇabhāvaṁ",
  "atk-s0202a4:189_2": "na icchanti, loke ca aññepi paṇḍitamanussā, tasmā vāseṭṭhassa vādaṁ paggaṇhanto yo",
  "atk-s0202a4:189_3": "hi koci manussesūti aṭṭha gāthā āha. Tattha gorakkhanti khettarakkhaṁ, kasikammanti",
  "atk-s0202a4:189_4": "vuttaṁ hoti. Goti hi pathaviyā nāmaṁ, tasmā evamāha. Puthusippenāti tantavāyakammādinānāsippena.",
  "atk-s0202a4:189_5": "Vohāranti vaṇijjaṁ. Parapessenāti paresaṁ veyyāvaccakammena. Issatthanti āvudhajīvikaṁ,",
  "atk-s0202a4:189_6": "usuñca sattiṁ cāti vuttaṁ hoti. Porohiccenāti purohitakammena.",
  "atk-s0202a4:190_0": "Evaṁ brāhmaṇasamayena ca lokavohārena ca ājīvasīlācāravipannassa abrāhmaṇabhāvaṁ",
  "atk-s0202a4:190_1": "sādhetvā evaṁ sante na jātiyā brāhmaṇo, guṇehi pana brāhmaṇo hoti. Tasmā yattha katthaci",
  "atk-s0202a4:190_2": "kule jāto yo guṇavā, so brāhmaṇo, ayamettha ñāyoti evametaṁ ñāyaṁ atthato āpādetvā",
  "atk-s0202a4:190_3": "idāni naṁ vacībhedena pakāsento na cāhaṁ brāhmaṇantiādimāha. Tassattho – ahañhi yvāyaṁ",
  "atk-s0202a4:190_4": "catunnaṁ yonīnaṁ yattha katthaci jāto, tatrāpi visesena yo brāhmaṇassa saṁvaṇṇitāya",
  "atk-s0202a4:190_5": "mātari sambhūto, taṁ yonijaṁ mattisambhavaṁ, yā cāyaṁ ubhato sujātotiādinā nayena",
  "atk-s0202a4:190_6": "brāhmaṇehi brāhmaṇassa parisuddhauppattimaggasaṅkhātā yoni vuttā, saṁsuddhagahaṇikoti",
  "atk-s0202a4:190_7": "iminā ca mātisampatti, tatopi jātasambhūtattā yonijo mattisambhavoti vuccati, taṁ",
  "atk-s0202a4:190_8": "yonijaṁ mattisambhavaṁ iminā ca yonijamattisambhavamattena na brāhmaṇaṁ brūmi. Kasmā?",
  "atk-s0202a4:190_9": "Yasmā, bho bhoti, vacanamattena aññehi sakiñcanehi visiṭṭhattā bhovādi nāma so hoti,",
  "atk-s0202a4:190_10": "sace hoti sakiñcano sapalibodho. Yo panāyaṁ yattha katthaci jātopi rāgādikiñcanābhāvena",
  "atk-s0202a4:190_11": "akiñcano, sabbagahaṇapaṭinissaggena anādāno, akiñcanaṁ anādānaṁ, tamahaṁ brūmibrāhmaṇaṁ.",
  "atk-s0202a4:190_12": "Kasmā? Yasmā bāhitapāpoti.",
  "atk-s0202a4:191_0": "458. Kiñcabhiyyo sabbasaṁyojanaṁ chetvātiādi sattavīsati gāthā. Tattha sabbasaṁyojananti",
  "atk-s0202a4:191_1": "dasavidhasaṁyojanaṁ. Na paritassatīti taṇhāparitassanāya na paritassati. Saṅgātiganti",
  "atk-s0202a4:191_2": "rāgasaṅgādayo atikkantaṁ. Visaṁyuttanti catūhi yonīhi sabbakilesehi vā visaṁyuttaṁ.",
  "atk-s0202a4:192_0": "Naddhinti upanāhaṁ. Varattanti taṇhaṁ. Sandānanti yuttapāsaṁ, diṭṭhipariyuṭṭhānassetaṁ",
  "atk-s0202a4:192_1": "adhivacanaṁ. Sahanukkamanti anukkamo vuccati pāse pavesanagaṇṭhi, diṭṭhānusayassetaṁ",
  "atk-s0202a4:192_2": "nāmaṁ. Ukkhittapalighanti ettha palighoti avijjā. Buddhanti catusaccabuddhaṁ. Titikkhatīti khamati.",
  "atk-s0202a4:193": "Khantibalanti adhivāsanakhantibalaṁ. Sā pana sakiṁ uppannā balānīkaṁ nāma na hoti, punappunaṁ uppannā pana hoti. Tassā atthitāya balānīkaṁ.",
  "atk-s0202a4:194": "Vatavantanti dhutaṅgavantaṁ. Sīlavantanti guṇavantaṁ. Anussadanti rāgādiussadavirahitaṁ. ‘‘Anussuta’’ntipi pāṭho, anavassutanti attho. Dantanti nibbisevanaṁ.",
  "atk-s0202a4:195": "Na limpatīti na allīyati. Kāmesūti kilesakāmavatthukāmesu.",
  "atk-s0202a4:196_0": "Dukkhassapajānāti, idheva khayanti ettha arahattaphalaṁ dukkhakkhayoti adhippetaṁ.",
  "atk-s0202a4:196_1": "Pajānātīti adhigamavasena jānāti. Pannabhāranti ohitabhāraṁ, khandhakilesaabhisaṅkhārakāmaguṇabhāre",
  "atk-s0202a4:196_2": "otāretvā ṭhitaṁ. Visaṁyuttapadaṁ vuttatthameva.",
  "atk-s0202a4:197": "Gambhīrapaññanti gambhīresu ārammaṇesu pavattapaññaṁ. Medhāvinti pakatipaññāya paññavantaṁ.",
  "atk-s0202a4:198_0": "Anāgārehicūbhayanti anāgārehi ca visaṁsaṭṭhaṁ ubhayañca, dvīhipi cetehi visaṁsaṭṭhamevāti",
  "atk-s0202a4:198_1": "attho. Anokasārinti okaṁ vuccati pañcakāmaguṇālayo, taṁ anallīyamānanti attho. Appicchanti anicchaṁ.",
  "atk-s0202a4:199": "Tasesūti sataṇhesu. Thāvaresūti nittaṇhesu.",
  "atk-s0202a4:200": "Attadaṇḍesūti gahitadaṇḍesu. Nibbutanti kilesanibbānena nibbutaṁ. Sādānesūti saupādānesu.",
  "atk-s0202a4:201": "Ohitoti patito.",
  "atk-s0202a4:202_0": "459.Akakkasanti niddosaṁ. Sadoso hi rukkhopi sakakkasoti vuccati. Viññāpaninti atthaviññāpanikaṁ.",
  "atk-s0202a4:202_1": "Saccanti avisaṁvādikaṁ. Udīrayeti bhaṇati. Yāyanābhisajjeti yāya girāya parassa sajjanaṁ",
  "atk-s0202a4:202_2": "vā lagganaṁ vā na karoti, tādisaṁ apharusaṁ giraṁ bhāsatīti attho.",
  "atk-s0202a4:203_0": "Dīghanti suttāruḷhabhaṇḍaṁ. Rassanti vippakiṇṇabhaṇḍaṁ. Aṇunti khuddakaṁ. Thūlanti",
  "atk-s0202a4:203_1": "mahantaṁ. Subhāsubhanti sundarāsundaraṁ. Dīghabhaṇḍañhi appagghampi hoti mahagghampi.",
  "atk-s0202a4:203_2": "Rassādīsupi eseva nayo. Iti ettāvatā na sabbaṁ pariyādiṇṇaṁ, ‘‘subhāsubha’’nti iminā",
  "atk-s0202a4:203_3": "pana pariyādiṇṇaṁ hoti.",
  "atk-s0202a4:204": "Nirāsayanti nittaṇhaṁ.",
  "atk-s0202a4:205": "Ālayāti taṇhālayā. Aññāyāti jānitvā. Amatogadhanti amatabbhantaraṁ. Anuppattanti anupaviṭṭhaṁ.",
  "atk-s0202a4:206": "Ubho saṅganti ubhayampetaṁ saṅgaṁ. Puññañhi sagge laggāpeti, apuññaṁ apāye, tasmā ubhayampetaṁ saṅganti āha. Upaccagāti atīto.",
  "atk-s0202a4:207": "Anāvilanti āvilakaraṇakilesavirahitaṁ. Nandībhavaparikkhīṇanti parikkhīṇanandiṁ parikkhīṇabhavaṁ.",
  "atk-s0202a4:208_0": "‘‘Yo ima’’nti gāthāya avijjāyeva visaṁvādakaṭṭhena palipatho, mahāviduggatāya duggaṁ,",
  "atk-s0202a4:208_1": "saṁsaraṇaṭṭhena saṁsāro, mohanaṭṭhena mohoti vutto. Tiṇṇoti caturoghatiṇṇo. Pāraṅgatoti",
  "atk-s0202a4:208_2": "nibbānaṁ gato. Jhāyīti ārammaṇalakkhaṇūpanijjhānavasena jhāyī. Anejoti nittaṇho.",
  "atk-s0202a4:208_3": "Anupādāyanibbutoti kiñci gahaṇaṁ aggahetvā sabbakilesanibbānena nibbuto.",
  "atk-s0202a4:209": "Kāmeti duvidhepi kāme. Anāgāroti anāgāro hutvā. Paribbajeti paribbajati. Kāmabhavaparikkhīṇanti khīṇakāmaṁ khīṇabhavaṁ.",
  "atk-s0202a4:210": "Mānusakaṁ yoganti mānusakaṁ pañcakāmaguṇayogaṁ. Dibbaṁ yoganti dibbaṁ pañcakāmaguṇayogaṁ. Sabbayogavisaṁyuttanti sabbakilesayogavisaṁyuttaṁ.",
  "atk-s0202a4:211": "Ratinti pañcakāmaguṇaratiṁ. Aratinti kusalabhāvanāya ukkaṇṭhitaṁ. Vīranti vīriyavantaṁ.",
  "atk-s0202a4:212": "Sugatanti sundaraṁ ṭhānaṁ gataṁ, sundarāya vā paṭipattiyā gataṁ.",
  "atk-s0202a4:213": "Gatinti nibbattiṁ. Pureti atīte. Pacchāti anāgate. Majjheti paccuppanne. Kiñcananti kiñcanakārako kileso.",
  "atk-s0202a4:214": "Mahesinti mahante guṇe pariyesanaṭṭhena mahesiṁ. Vijitāvinanti vijitavijayaṁ.",
  "atk-s0202a4:215_0": "460. Evaṁ bhagavā guṇato khīṇāsavaṁyeva brāhmaṇaṁ dassetvā ye jātito brāhmaṇoti abhinivesaṁ",
  "atk-s0202a4:215_1": "karonti, te idaṁ ajānantā, sāva nesaṁ diṭṭhi duddiṭṭhīti dassento samaññā hesāti",
  "atk-s0202a4:215_2": "gāthādvayamāha. Tassattho – yadidaṁ brāhmaṇo khattiyo bhāradvājo vāseṭṭhoti nāmagottaṁ",
  "atk-s0202a4:215_3": "pakappitaṁ kataṁ abhisaṅkhataṁ, samaññā hesā lokasmiṁ, vohāramattanti attho. Kasmā?",
  "atk-s0202a4:215_4": "Yasmā samuccā samudāgataṁ samaññāya āgataṁ. Etañhi tattha tattha jātakāleyevassa",
  "atk-s0202a4:215_5": "ñātisālohitehi pakappitaṁ kataṁ. No ce naṁ evaṁ pakappeyyuṁ, na koci kiñci disvā",
  "atk-s0202a4:215_6": "ayaṁ brāhmaṇoti vā bhāradvājoti vā jāneyya. Evaṁ pakappitaṁ petaṁ dīgharattānusayitaṁ,",
  "atk-s0202a4:215_7": "diṭṭhigatamajānataṁ, taṁ pakappitaṁ nāmagottaṁ ‘‘nāmagottamattametaṁ, vohāratthaṁ",
  "atk-s0202a4:215_8": "pakappita’’nti, ajānantānaṁ sattānaṁ hadaye dīgharattaṁ diṭṭhigatamanusayitaṁ. Tassa",
  "atk-s0202a4:215_9": "anusayitattā taṁ nāmagottaṁ ajānantā no pabrunti, ‘‘jātiyā hoti brāhmaṇo’’ti ajānantāva",
  "atk-s0202a4:215_10": "evaṁ vadantīti vuttaṁ hoti.",
  "atk-s0202a4:216_0": "Evaṁ ‘‘ye ‘jātito brāhmaṇo’ti abhinivesaṁ karonti, te idaṁ vohāramattaṁ ajānantā,",
  "atk-s0202a4:216_1": "sāva nesaṁ diṭṭhi duddiṭṭhī’’ti dassetvā idāni nippariyāyameva jātivādaṁ paṭikkhipanto",
  "atk-s0202a4:216_2": "kammavādañca patiṭṭhapento na jaccātiādimāha. Tattha ‘‘kammunā’’ti upaḍḍhagāthāya",
  "atk-s0202a4:216_3": "vitthāraṇatthaṁ kassako kammunātiādi vuttaṁ. Tattha kammunāti paccuppannena kasikammādinibbattakacetanākammunā.",
  "atk-s0202a4:217_0": "Paṭiccasamuppādadassāti iminā paccayena evaṁ hotīti evaṁ paṭiccasamuppādadassāvino.",
  "atk-s0202a4:217_1": "Kammavipākakovidāti sammānāvamānārahakule kammavasena uppatti hoti, aññāpi hīnapaṇītatā",
  "atk-s0202a4:217_2": "hīnapaṇīte kamme vipaccamāne hotīti. Evaṁ kammavipākakusalā.",
  "atk-s0202a4:218_0": "Kammunā vattatīti gāthāya pana lokoti vā pajāti vā sattoti vā ekoyevattho, vacanamattabhedo.",
  "atk-s0202a4:218_1": "Purimapadena cettha ‘‘atthi brahmā mahābrahmā seṭṭho sajitā’’ti diṭṭhiyā paṭisedho",
  "atk-s0202a4:218_2": "veditabbo. Kammunā hi tāsu tāsu gatīsu vattati loko, tassa ko sajitāti. Dutiyapadena",
  "atk-s0202a4:218_3": "‘‘evaṁ kammunā nibbattopi ca pavattepi atītapaccuppannabhedena kammunā vattati, sukhadukkhāni",
  "atk-s0202a4:218_4": "paccanubhonto hīnapaṇītādibhedañca āpajjanto pavattatī’’ti dasseti. Tatiyena tamevatthaṁ",
  "atk-s0202a4:218_5": "nigameti ‘‘evaṁ sabbathāpi kammanibandhanā sattā kammeneva baddhā hutvā pavattanti,",
  "atk-s0202a4:218_6": "na aññathā’’ti. Catutthena tametthaṁ upamāya vibhāveti. Yathā hi rathassa yāyato",
  "atk-s0202a4:218_7": "āṇi nibandhanaṁ hoti, na tāya anibaddho yāti, evaṁ lokassa nibbattato ca pavattato",
  "atk-s0202a4:218_8": "ca kammaṁ nibandhanaṁ, na tena anibaddho nibbattati na pavattati.",
  "atk-s0202a4:219_0": "Idāni yasmā evaṁ kammanibandhano loko, tasmā seṭṭhena kammunā seṭṭhabhāvaṁ dassento",
  "atk-s0202a4:219_1": "tapenāti gāthādvayamāha. Tattha tapenāti dhutaṅgatapena. Brahmacariyenāti methunaviratiyā.",
  "atk-s0202a4:219_2": "Saṁyamenāti sīlena . Damenāti indriyadamena. Etenāti etena seṭṭhena parisuddhena",
  "atk-s0202a4:219_3": "brahmabhūtena kammunā brāhmaṇo hoti. Kasmā? Yasmā etaṁ brāhmaṇamuttamaṁ, yasmā etaṁ",
  "atk-s0202a4:219_4": "kammaṁ uttamo brāhmaṇaguṇoti vuttaṁ hoti. ‘‘Brahmāna’’ntipi pāṭho. Ayaṁ panettha",
  "atk-s0202a4:219_5": "vacanattho – brahmaṁ ānetīti brahmānaṁ, brāhmaṇabhāvaṁ āvahatīti vuttaṁ hoti.",
  "atk-s0202a4:220_0": "Dutiyagāthāya santoti santakileso. Brahmā sakkoti brahmā ca sakko ca, yo evarūpo,",
  "atk-s0202a4:220_1": "so na kevalaṁ brāhmaṇo, atha kho brahmā ca sakko ca so vijānataṁ paṇḍitānaṁ, evaṁ",
  "atk-s0202a4:220_2": "vāseṭṭha, jānāhīti vuttaṁ hoti. Sesaṁ sabbattha uttānamevāti.",
  "atk-s0202a4:221": "Papañcasūdaniyā majjhimanikāyaṭṭhakathāya",
  "atk-s0202a4:222": "Vāseṭṭhasuttavaṇṇanā niṭṭhitā.",
  "atk-s0202a4:223": "9. Subhasuttavaṇṇanā",
  "atk-s0202a4:224_0": "462.Evaṁme sutanti subhasuttaṁ. Tattha todeyyaputtoti tudigāmavāsino todeyyabrāhmaṇassa",
  "atk-s0202a4:224_1": "putto. Ārādhako hotīti sampādako hoti paripūrako. Ñāyaṁ dhammanti kāraṇadhammaṁ.",
  "atk-s0202a4:224_2": "Kusalanti anavajjaṁ.",
  "atk-s0202a4:225": "463.Micchāpaṭipattinti aniyyānikaṁ akusalapaṭipadaṁ. Sammāpaṭipattinti niyyānikaṁ kusalapaṭipadaṁ.",
  "atk-s0202a4:226_0": "Mahaṭṭhantiādīsu mahantehi veyyāvaccakarehi vā upakaraṇehi vā bahūhi attho etthāti",
  "atk-s0202a4:226_1": "mahaṭṭhaṁ. Mahantāni nāmaggahaṇamaṅgalādīni kiccāni etthāti mahākiccaṁ. Idaṁ ajja",
  "atk-s0202a4:226_2": "kattabbaṁ, idaṁ sveti evaṁ mahantāni adhikārasaṅkhātāni adhikaraṇāni etthāti mahādhikaraṇaṁ.",
  "atk-s0202a4:226_3": "Bahūnaṁ kamme yuttappayuttatāvasena pīḷāsaṅkhāto mahāsamārambho etthāti mahāsamārambhaṁ.",
  "atk-s0202a4:226_4": "Gharāvāsakammaṭṭhānanti gharāvāsakammaṁ. Evaṁ sabbavāresu attho veditabbo. Kasikamme",
  "atk-s0202a4:226_5": "cettha naṅgalakoṭiṁ ādiṁ katvā upakaraṇānaṁ pariyesanavasena mahaṭṭhatā, vaṇijjāya",
  "atk-s0202a4:226_6": "yathāṭhitaṁyeva bhaṇḍaṁ gahetvā parivattanavasena appaṭṭhatā veditabbā. Vipajjamānanti",
  "atk-s0202a4:226_7": "avuṭṭhiativuṭṭhiādīhi kasikammaṁ, maṇisuvaṇṇādīsu acchekatādīhi ca vaṇijjakammaṁ",
  "atk-s0202a4:226_8": "appaphalaṁ hoti, mūlacchedampi pāpuṇāti. Vipariyāyena sampajjamānaṁ mahapphalaṁ cūḷantevāsikassa viya.",
  "atk-s0202a4:227_0": "464.Evameva khoti yathā kasikammaṭṭhānaṁ vipajjamānaṁ appaphalaṁ hoti, evaṁ gharāvāsakammaṭṭhānampi.",
  "atk-s0202a4:227_1": "Akatakalyāṇo hi kālaṁ katvā niraye nibbattati. Mahādattasenāpati nāma kireko brāhmaṇabhatto",
  "atk-s0202a4:227_2": "ahosi, tassa maraṇasamaye nirayo upaṭṭhāsi. So brāhmaṇehi ‘‘kiṁ passasī’’ti vutto?",
  "atk-s0202a4:227_3": "Lohitagharanti āha. Brahmaloko bho esoti. Brahmaloko nāma bho kahanti? Uparīti. Mayhaṁ",
  "atk-s0202a4:227_4": "heṭṭhā upaṭṭhātīti. Kiñcāpi heṭṭhā upaṭṭhāti , tathāpi uparīti kālaṁ katvā niraye",
  "atk-s0202a4:227_5": "nibbatto. ‘‘Iminā amhākaṁ yaññe doso dinno’’ti sahassaṁ gahetvā nīharituṁ adaṁsu.",
  "atk-s0202a4:227_6": "Sampajjamānaṁ pana mahapphalaṁ hoti. Katakalyāṇo hi kālaṁ katvā sagge nibbattati.",
  "atk-s0202a4:227_7": "Sakalāya guttilavimānakathāya dīpetabbaṁ. Yathā pana taṁ vaṇijjakammaṭṭhānaṁ vipajjamānaṁ",
  "atk-s0202a4:227_8": "appaphalaṁ hoti, evaṁ sīlesu aparipūrakārino anesanāya yuttassa pabbajjākammaṭṭhānampi.",
  "atk-s0202a4:227_9": "Evarūpā hi neva jhānādisukhaṁ na saggamokkhaṁ labhati. Sampajjamānaṁ pana mahapphalaṁ",
  "atk-s0202a4:227_10": "hoti. Sīlāni hi pūretvā vipassanaṁ vaḍḍhento arahattampi pāpuṇāti.",
  "atk-s0202a4:228_0": "Brāhmaṇā, bho gotamoti idha kiṁ pucchāmīti pucchati? Brāhmaṇā vadanti – ‘‘pabbajito",
  "atk-s0202a4:228_1": "ime pañca dhamme pūretuṁ samattho nāma natthi, gahaṭṭhova pūretī’’ti. Samaṇo pana",
  "atk-s0202a4:228_2": "gotamo – ‘‘gihissa vā ahaṁ māṇava pabbajitassa vā’’ti punappunaṁ vadati, neva pabbajitaṁ",
  "atk-s0202a4:228_3": "muñcati, mayhameva pucchaṁ maññe na sallakkhetīti cāgasīsena pañca dhamme pucchāmīti",
  "atk-s0202a4:228_4": "pucchati. Sace te agarūti sace tuyhaṁ yathā brāhmaṇā paññapenti, tathā idha bhāsituṁ",
  "atk-s0202a4:228_5": "bhāriyaṁ na hoti, yadi na koci aphāsukabhāvo hoti, bhāsassūti attho. Na kho me, bhoti",
  "atk-s0202a4:228_6": "kiṁ sandhāyāha? Paṇḍitapaṭirūpakānañhi santike kathetuṁ dukkhaṁ hoti, te pade pade",
  "atk-s0202a4:228_7": "akkhare akkhare dosameva vadanti. Ekantapaṇḍitā pana kathaṁ sutvā sukathitaṁ pasaṁsanti,",
  "atk-s0202a4:228_8": "dukkathite pāḷipadaatthabyañjanesu yaṁ yaṁ virujjhati, taṁ taṁ ujuṁ katvā denti.",
  "atk-s0202a4:228_9": "Bhagavatā ca sadiso ekantapaṇḍito nāma natthi, tenāha ‘‘na kho me, bho gotama, garu,",
  "atk-s0202a4:228_10": "yatthassu bhavanto vā nisinno bhavantarūpo vā’’ti. Saccanti vacīsaccaṁ. Tapanti tapacariyaṁ.",
  "atk-s0202a4:228_11": "Brahmacariyanti methunaviratiṁ. Ajjhenanti mantagahaṇaṁ. Cāganti āmisapariccāgaṁ.",
  "atk-s0202a4:229_0": "466.Pāpito bhavissatīti. Ajānanabhāvaṁ pāpito bhavissati. Etadavocāti bhagavatā andhaveṇūpamāya",
  "atk-s0202a4:229_1": "niggahito taṁ paccāharituṁ asakkonto yathā nāma dubbalasunakho migaṁ uṭṭhapetvā sāmikassa",
  "atk-s0202a4:229_2": "abhimukhaṁ katvā sayaṁ apasakkati, evamevaṁ ācariyaṁ apadisanto evaṁ ‘‘brāhmaṇo’’tiādivacanaṁ",
  "atk-s0202a4:229_3": "avoca. Tattha pokkharasātīti idaṁ tassa nāmaṁ, ‘‘pokkharasāyī’’tipi vuccati. Tassa",
  "atk-s0202a4:229_4": "kira kāyo setapokkharasadiso devanagare ussāpitarajatatoraṇaṁ viya sobhati, sīsaṁ",
  "atk-s0202a4:229_5": "panassa kāḷavaṇṇaindanīlamayaṁ viya, massupi candamaṇḍale kāḷamegharāji viya khāyati,",
  "atk-s0202a4:229_6": "akkhīni nīluppalasadisāni, nāsā rajatapanāḷikā viya suvaṭṭitā suparisuddhā, hatthapādatalāni",
  "atk-s0202a4:229_7": "ceva mukhañca katalākhārasaparikammaṁ viya sobhati. Ativiya sobhaggappatto brāhmaṇassa",
  "atk-s0202a4:229_8": "attabhāvo. Arājake ṭhāne rājānaṁ kātuṁ yuttamimaṁ brāhmaṇaṁ, evamesa sassiriko, iti",
  "atk-s0202a4:229_9": "naṁ pokkharasadisattā ‘‘pokkharasātī’’ti sañjānanti, pokkhare pana so nibbatto, na",
  "atk-s0202a4:229_10": "mātukucchiyanti iti naṁ pokkhare sayitattā ‘‘pokkharasāyī’’tipi sañjānanti. Opamaññoti",
  "atk-s0202a4:229_11": "upamaññagotto. Subhagavanikoti ukkaṭṭhāya subhagavanassa issaro. Hassakaṁyevāti hasitabbakaññeva.",
  "atk-s0202a4:229_12": "Nāmakaṁyevāti lāmakaṁyeva. Tadeva taṁ atthābhāvena rittakaṁ. Rittakattā ca tucchakaṁ.",
  "atk-s0202a4:229_13": "Idāni naṁ bhagavā sācariyakaṁ niggaṇhituṁ kiṁ pana māṇavātiādimāha.",
  "atk-s0202a4:230_0": "467. Tattha katamā nesaṁ seyyoti katamā vācā tesaṁ seyyo, pāsaṁsataroti attho. Sammuccāti",
  "atk-s0202a4:230_1": "sammutiyā lokavohārena. Mantāti tulayitvā pariggaṇhitvā. Paṭisaṅkhāyāti jānitvā.",
  "atk-s0202a4:230_2": "Atthasaṁhitanti kāraṇanissitaṁ. Evaṁ santeti lokavohāraṁ amuñcitvā tulayitvā jānitvā",
  "atk-s0202a4:230_3": "kāraṇanissitaṁ katvā kathitāya seyyabhāve sati. Āvutoti āvarito. Nivutoti nivārito.",
  "atk-s0202a4:230_4": "Ophuṭoti onaddho. Pariyonaddhoti paliveṭhito.",
  "atk-s0202a4:231_0": "468.Gadhitotiādīni vuttatthāneva. Sace taṁ, bho gotama, ṭhānanti sace etaṁ kāraṇamatthi.",
  "atk-s0202a4:231_1": "Svāssāti dhūmachārikādīnaṁ abhāvena so assa aggi accimā ca vaṇṇimā ca pabhassaro",
  "atk-s0202a4:231_2": "cāti. Tathūpamāhaṁ māṇavāti tappaṭibhāgaṁ ahaṁ. Idaṁ vuttaṁ hoti – yatheva hi tiṇakaṭṭhupādānaṁ",
  "atk-s0202a4:231_3": "paṭicca jalamāno aggi dhūmachārikaṅgārānaṁ atthitāya sadoso hoti , evamevaṁ pañca",
  "atk-s0202a4:231_4": "kāmaguṇe paṭicca uppannā pīti jātijarābyādhimaraṇasokādīnaṁ atthitāya sadosā. Yathā",
  "atk-s0202a4:231_5": "pana pariccattatiṇakaṭṭhupādāno dhūmādīnaṁ abhāvena parisuddho, evamevaṁ lokuttarajjhānadvayasampayuttā",
  "atk-s0202a4:231_6": "pīti jātiādīnaṁ abhāvena parisuddhāti attho.",
  "atk-s0202a4:232_0": "469. Idāni ye te brāhmaṇehi cāgasīsena pañca dhammā paññattā, tepi yasmā pañceva",
  "atk-s0202a4:232_1": "hutvā na niccalā tiṭṭhanti, anukampājātikena saddhiṁ cha āpajjanti. Tasmā taṁ dosaṁ",
  "atk-s0202a4:232_2": "dassetuṁ ye te māṇavātiādimāha. Tattha anukampājātikanti anukampāsabhāvaṁ.",
  "atk-s0202a4:233_0": "Kattha bahulaṁ samanupassasīti idaṁ bhagavā yasmā – ‘‘esa ime pañca dhamme pabbajito",
  "atk-s0202a4:233_1": "paripūretuṁ samattho nāma natthi, gahaṭṭho paripūretī’’ti āha, tasmā – ‘‘pabbajitova",
  "atk-s0202a4:233_2": "ime pūreti, gahaṭṭho pūretuṁ samattho nāma natthī’’ti teneva mukhena bhaṇāpetuṁ pucchati.",
  "atk-s0202a4:234_0": "Na satataṁ samitaṁ saccavādītiādīsu gahaṭṭho aññasmiṁ asati vaḷañjanakamusāvādampi",
  "atk-s0202a4:234_1": "karotiyeva, pabbajitā asinā sīse chijjantepi dve kathā na kathenti. Gahaṭṭho ca antotemāsamattampi",
  "atk-s0202a4:234_2": "sikkhāpadaṁ rakkhituṁ na sakkoti, pabbajito niccameva tapassī sīlavā tapanissitako",
  "atk-s0202a4:234_3": "hoti. Gahaṭṭho māsassa aṭṭhadivasamattampi uposathakammaṁ kātuṁ na sakkoti, pabbajitā",
  "atk-s0202a4:234_4": "yāvajīvaṁ brahmacārino honti. Gahaṭṭho ratanasuttamaṅgalasuttamattampi potthake likhitvā",
  "atk-s0202a4:234_5": "ṭhapeti, pabbajitā niccaṁ sajjhāyanti. Gahaṭṭho salākabhattampi akhaṇḍaṁ katvā dātuṁ",
  "atk-s0202a4:234_6": "na sakkoti, pabbajitā aññasmiṁ asati kākasunakhādīnampi piṇḍaṁ denti, bhaṇḍaggāhakadaharassapi",
  "atk-s0202a4:234_7": "patte pakkhipantevāti evamattho daṭṭhabbo. Cittassāhametenti ahaṁ ete pañca dhamme",
  "atk-s0202a4:234_8": "mettacittassa parivāre vadāmīti attho.",
  "atk-s0202a4:235_0": "470.Jātavaddhoti jāto ca vaḍḍhito ca. Yo hi kevalaṁ tattha jātova hoti, aññattha",
  "atk-s0202a4:235_1": "vaḍḍhito, tassa samantā gāmamaggā na sabbaso paccakkhā honti, tasmā jātavaddhoti",
  "atk-s0202a4:235_2": "āha. Jātavaddhopi hi yo ciraṁ nikkhanto, tassa na sabbaso paccakkhā honti, tasmā",
  "atk-s0202a4:235_3": "tāvadeva avasaṭanti āha, taṁkhaṇameva nikkhantanti attho. Dandhāyitattanti ‘‘ayaṁ",
  "atk-s0202a4:235_4": "nu kho maggo ayaṁ na nu kho’’ti kaṅkhāvasena cirāyitattaṁ. Vitthāyitattanti yathā",
  "atk-s0202a4:235_5": "sukhumaṁ atthajātaṁ sahasā pucchitassa kassaci sarīraṁ thaddhabhāvaṁ gaṇhāti, evaṁ",
  "atk-s0202a4:235_6": "thaddhabhāvagahaṇaṁ. Natvevāti iminā sabbaññutaññāṇassa appaṭihatabhāvaṁ dasseti.",
  "atk-s0202a4:235_7": "Tassa hi purisassa mārāvaṭṭanādīnaṁ vasena siyā ñāṇassa paṭighāto, tena so dandhāyeyya",
  "atk-s0202a4:235_8": "vā vitthāyeyya vā, sabbaññutaññāṇaṁ pana appaṭihataṁ, na sakkā tassa kenaci antarāyo kātunti dīpeti.",
  "atk-s0202a4:236_0": "Seyyathāpi māṇava balavā saṅkhadhamoti ettha balavāti balasampanno. Saṅkhadhamoti",
  "atk-s0202a4:236_1": "saṅkhadhamako. Appakasirenāti akicchena adukkhena. Dubbalo hi saṅkhadhamako saṅkhaṁ",
  "atk-s0202a4:236_2": "dhamantopi na sakkoti catasso disā sarena viññāpetuṁ, nāssa saṅkhasaddo sabbaso phari.",
  "atk-s0202a4:236_3": "Balavato pana vipphāriko hoti, tasmā balavāti āha. Mettāya cetovimuttiyāti ettha",
  "atk-s0202a4:236_4": "mettāyāti vutte upacāropi appanāpi vaṭṭati, cetovimuttiyāti vutte pana appanāva vaṭṭati.",
  "atk-s0202a4:236_5": "Yaṁ pamāṇakataṁ kammanti pamāṇakataṁ kammaṁ nāma kāmāvacaraṁ vuccati, appamāṇakataṁ",
  "atk-s0202a4:236_6": "kammaṁ nāma rūpārūpāvacaraṁ. Tesupi idha brahmavihārakammaññeva adhippetaṁ. Tañhi",
  "atk-s0202a4:236_7": "pamāṇaṁ atikkamitvā odhisakaanodhisaka disāpharaṇavasena vaḍḍhetvā katattā appamāṇakatanti",
  "atk-s0202a4:236_8": "vuccati. Na taṁ tatrāvasissati, na taṁ tatrāvatiṭṭhatīti taṁ kāmāvacarakammaṁ tasmiṁ",
  "atk-s0202a4:236_9": "rūpārūpāvacarakamme na ohīyati na tiṭṭhati. Kiṁ vuttaṁ hoti? Kāmāvacarakammaṁ tassa",
  "atk-s0202a4:236_10": "rūpārūpāvacarakammassa antarā laggituṁ vā ṭhātuṁ vā rūpārūpāvacarakammaṁ pharitvā",
  "atk-s0202a4:236_11": "pariyādiyitvā attano okāsaṁ gahetvā patiṭṭhātuṁ vā na sakkoti, atha kho rūpārūpāvacarakammameva",
  "atk-s0202a4:236_12": "kāmāvacaraṁ mahogho viya parittaudakaṁ pharitvā pariyādiyitvā attano okāsaṁ gahetvā",
  "atk-s0202a4:236_13": "tiṭṭhati, tassa vipākaṁ paṭibāhitvā sayameva brahmasahabyataṁ upanetīti. Sesaṁ sabbattha uttānamevāti.",
  "atk-s0202a4:237": "Papañcasūdaniyā majjhimanikāyaṭṭhakathāya",
  "atk-s0202a4:238": "Subhasuttavaṇṇanā niṭṭhitā.",
  "atk-s0202a4:239": "10. Saṅgāravasuttavaṇṇanā",
  "atk-s0202a4:240_0": "473.Evaṁme sutanti saṅgāravasuttaṁ. Tattha cañcalikappeti evaṁnāmake gāme. Abhippasannāti",
  "atk-s0202a4:240_1": "aveccappasādavasena pasannā. Sā kira sotāpannā ariyasāvikā bhāradvājagottassa brāhmaṇassa",
  "atk-s0202a4:240_2": "bhariyā. So brāhmaṇo pubbe kālena kālaṁ brāhmaṇe nimantetvā tesaṁ sakkāraṁ karoti.",
  "atk-s0202a4:240_3": "Imaṁ pana brāhmaṇiṁ gharaṁ ānetvā abhirūpāya mahākulāya brāhmaṇiyā cittaṁ kopetuṁ",
  "atk-s0202a4:240_4": "asakkonto brāhmaṇānaṁ sakkāraṁ kātuṁ nāsakkhi. Atha naṁ brāhmaṇā diṭṭhadiṭṭhaṭṭhāne",
  "atk-s0202a4:240_5": "– ‘‘nayidāni tvaṁ brāhmaṇaladdhiko, ekāhampi brāhmaṇānaṁ sakkāraṁ na karosī’’ti nippīḷenti.",
  "atk-s0202a4:240_6": "So gharaṁ āgantvā brāhmaṇiyā tamatthaṁ ārocetvā – ‘‘sace, bhoti ekadivasaṁ mukhaṁ",
  "atk-s0202a4:240_7": "rakkhituṁ sakkuṇeyyāsi, brāhmaṇānaṁ ekadivasaṁ bhikkhaṁ dadeyya’’nti āha. Tuyhaṁ",
  "atk-s0202a4:240_8": "deyyadhammaṁ ruccanakaṭṭhāne dehi, kiṁ mayhaṁ etthāti. So brāhmaṇe nimantetvā appodakaṁ",
  "atk-s0202a4:240_9": "pāyāsaṁ pacāpetvā gharañca sujjhāpetvā āsanāni paññāpetvā brāhmaṇe nisīdāpesi. Brāhmaṇī",
  "atk-s0202a4:240_10": "mahāsāṭakaṁ nivāsetvā kaṭacchuṁ gahetvā parivisantī dussakaṇṇake pakkhalitvā ‘‘brāhmaṇe",
  "atk-s0202a4:240_11": "parivisāmī’’ti saññampi akatvā āsevanavasena sahasā satthārameva anussaritvā udānaṁ udānesi.",
  "atk-s0202a4:241_0": "Brāhmaṇā udānaṁ sutvā ‘‘ubhatopakkhiko esa samaṇassa gotamassa sahāyo, nāssa deyyadhammaṁ",
  "atk-s0202a4:241_1": "gaṇhissāmā’’ti kupitā bhojanāni chaḍḍetvā nikkhamiṁsu. Brāhmaṇo – ‘‘nanu paṭhamaṁyeva",
  "atk-s0202a4:241_2": "taṁ avacaṁ ‘ajjekadivasaṁ mukhaṁ rakkheyyāsī’ti, ettakaṁ te khīrañca taṇḍulādīni",
  "atk-s0202a4:241_3": "ca nāsitānī’’ti ativiya kopavasaṁ upagato – ‘‘evameva panāyaṁ vasalī yasmiṁ vā tasmiṁ",
  "atk-s0202a4:241_4": "vā tassa muṇḍakassa samaṇassa vaṇṇaṁ bhāsati, idāni tyāhaṁ vasali tassa satthuno",
  "atk-s0202a4:241_5": "vādaṁ āropessāmī’’ti āha. Atha naṁ brāhmaṇī ‘‘gaccha tvaṁ, brāhmaṇa, gantvā vijānissasī’’ti",
  "atk-s0202a4:241_6": "vatvā ‘‘na khvāhaṁ taṁ, brāhmaṇa, passāmi sadevake loke…pe… vādaṁ āropeyyā’’tiādimāha.",
  "atk-s0202a4:241_7": "So satthāraṁ upasaṅkamitvā –",
  "atk-s0202a4:242": "‘‘Kiṁsu chetvā sukhaṁ seti, kiṁsu chetvā na socati;",
  "atk-s0202a4:243": "Kissassu ekadhammassa, vadhaṁ rocesi gotamā’’ti. (saṁ. ni. 1.187) –",
  "atk-s0202a4:244": "Pañhaṁ pucchi. Satthā āha –",
  "atk-s0202a4:245": "‘‘Kodhaṁ chetvā sukhaṁ seti, kodhaṁ chetvā na socati;",
  "atk-s0202a4:246": "Kodhassa visamūlassa, madhuraggassa brāhmaṇa;",
  "atk-s0202a4:247": "Vadhaṁ ariyā pasaṁsanti, tañhi chetvā na socatī’’ti. (saṁ. ni. 1.187) –",
  "atk-s0202a4:248_0": "Pañhaṁ kathesi. So pabbajitvā arahattaṁ patto. Tasseva kaniṭṭhabhātā akkosakabhāradvājo",
  "atk-s0202a4:248_1": "nāma ‘‘bhātā me pabbajito’’ti sutvā bhagavantaṁ upasaṅkamitvā akkositvā bhagavatā",
  "atk-s0202a4:248_2": "vinīto pabbajitvā arahattaṁ patto. Aparo tassa kaniṭṭho sundarikabhāradvājo nāma.",
  "atk-s0202a4:248_3": "Sopi bhagavantaṁ upasaṅkamitvā pañhaṁ pucchitvā vissajjanaṁ sutvā pabbajitvā arahattaṁ",
  "atk-s0202a4:248_4": "patto. Aparo tassa kaniṭṭho piṅgalabhāradvājo nāma. So pañhaṁ pucchitvā pañhabyākaraṇapariyosāne",
  "atk-s0202a4:248_5": "pabbajitvā arahattaṁ patto. Saṅgāravomāṇavoti ayaṁ tesaṁ sabbakaniṭṭho tasmiṁ divase",
  "atk-s0202a4:248_6": "brāhmaṇehi saddhiṁ ekabhattagge nisinno. Avabhūtāvāti avaḍḍhibhūtā avamaṅgalabhūtāyeva.",
  "atk-s0202a4:248_7": "Parabhūtāvāti vināsaṁ pattāyeva. Vijjamānānanti vijjamānesu. Sīlapaññāṇanti sīlañca ñāṇañca na jānāsi.",
  "atk-s0202a4:249_0": "474.Diṭṭhadhammābhiññāvosānapāramippattāti diṭṭhadhamme abhiññāte imasmiññeva attabhāve",
  "atk-s0202a4:249_1": "abhijānitvā vositavosānā hutvā pāramīsaṅkhātaṁ sabbadhammānaṁ pārabhūtaṁ nibbānaṁ",
  "atk-s0202a4:249_2": "pattā mayanti vatvā ādibrahmacariyaṁ paṭijānantīti attho. Ādibrahmacariyanti brahmacariyassa",
  "atk-s0202a4:249_3": "ādibhūtā uppādakā janakāti evaṁ paṭijānantīti vuttaṁ hoti. Takkīti takkagāhī. Vīmaṁsīti",
  "atk-s0202a4:249_4": "vīmaṁsako, paññācāraṁ carāpetvā evaṁvādī. Tesāhamasmīti tesaṁ sammāsambuddhānaṁ ahamasmi aññataro.",
  "atk-s0202a4:250_0": "485.Aṭṭhitavatanti aṭṭhitatapaṁ, assa padhānapadena saddhiṁ sambandho, tathā sappurisapadassa.",
  "atk-s0202a4:250_1": "Idañhi vuttaṁ hoti – bhoto gotamassa aṭṭhitapadhānavataṁ ahosi, sappurisapadhānavataṁ",
  "atk-s0202a4:250_2": "ahosīti. Atthidevātipuṭṭho samānoti idaṁ māṇavo ‘‘sammāsambuddho ajānantova pakāsesī’’ti",
  "atk-s0202a4:250_3": "saññāya āha. Evaṁ santeti tumhākaṁ ajānanabhāve sante. Tucchaṁ musā hotīti tumhākaṁ",
  "atk-s0202a4:250_4": "kathā aphalā nipphalā hoti. Evaṁ māṇavo bhagavantaṁ musāvādena niggaṇhāti nāma. Viññunā",
  "atk-s0202a4:250_5": "purisenāti paṇḍitena manussena. Tvaṁ pana aviññutāya mayā byākatampi na jānāsīti",
  "atk-s0202a4:250_6": "dīpeti. Uccena sammatanti uccena saddena sammataṁ pākaṭaṁ lokasmiṁ. Adhidevāti susudārakāpi",
  "atk-s0202a4:250_7": "hi devā nāma honti, deviyo nāma honti devā pana adhidevā nāma, loke devo devīti laddhanāmehi",
  "atk-s0202a4:250_8": "manussehi adhikāti attho. Sesaṁ sabbattha uttānamevāti.",
  "atk-s0202a4:251": "Papañcasūdaniyā majjhimanikāyaṭṭhakathāya",
  "atk-s0202a4:252": "Saṅgāravasuttavaṇṇanā niṭṭhitā.",
  "atk-s0202a4:253": "Pañcamavaggavaṇṇanā niṭṭhitā.",
  "atk-s0202a4:254": "Majjhimapaṇṇāsa-aṭṭhakathā niṭṭhitā."
}