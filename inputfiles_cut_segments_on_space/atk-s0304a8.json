{
  "atk-s0304a8:0": "9. Asaṅkhatasaṁyuttaṁ",
  "atk-s0304a8:1": "1. Paṭhamavaggo",
  "atk-s0304a8:2": "1-11. Kāyagatāsatisuttādivaṇṇanā",
  "atk-s0304a8:3_0": "366-376. Asaṅkhatasaṁyutte asaṅkhatanti akataṁ. Hitesināti hitaṁ esantena. Anukampakenāti",
  "atk-s0304a8:3_1": "anukampamānena. Anukampaṁ upādāyāti anukampaṁ cittena pariggahetvā, paṭiccātipi vuttaṁ",
  "atk-s0304a8:3_2": "hoti. Kataṁ vo taṁ mayāti taṁ mayā imaṁ asaṅkhatañca asaṅkhatamaggañca desentena",
  "atk-s0304a8:3_3": "tumhākaṁ kataṁ. Ettakameva hi anukampakassa satthu kiccaṁ, yadidaṁ aviparītadhammadesanā.",
  "atk-s0304a8:3_4": "Ito paraṁ pana paṭipatti nāma sāvakānaṁ kiccaṁ. Tenāha etāni, bhikkhave, rukkhamūlāni…pe…",
  "atk-s0304a8:3_5": "amhākaṁ anusāsanīti iminā rukkhamūlasenāsanaṁ dasseti. Suññāgārānīti iminā janavivittaṁ",
  "atk-s0304a8:3_6": "ṭhānaṁ. Ubhayena ca yogānurūpaṁ senāsanaṁ ācikkhati, dāyajjaṁ niyyāteti.",
  "atk-s0304a8:4_0": "Jhāyathāti ārammaṇūpanijjhānena aṭṭhatiṁsārammaṇāni, lakkhaṇūpanijjhānena ca aniccādito",
  "atk-s0304a8:4_1": "khandhāyatanādīni upanijjhāyatha, samathañca vipassanañca vaḍḍhethāti vuttaṁ hoti.",
  "atk-s0304a8:4_2": "Mā pamādatthāti mā pamajjittha. Mā pacchā vippaṭisārino ahuvatthāti ye hi pubbe daharakāle",
  "atk-s0304a8:4_3": "arogakāle sattasappāyādisampattikāle satthu sammukhībhāvakāle ca yonisomanasikārarahitā",
  "atk-s0304a8:4_4": "rattindivaṁ maṅkulabhattaṁ hutvā seyyasukhaṁ middhasukhaṁ anubhontā pamajjanti, te",
  "atk-s0304a8:4_5": "pacchā jarākāle rogakāle maraṇakāle vipattikāle satthu parinibbutakāle ca taṁ pubbe",
  "atk-s0304a8:4_6": "pamādavihāraṁ anussarantā sappaṭisandhikālakiriyañca bhāriyaṁ sampassamānā vippaṭisārino",
  "atk-s0304a8:4_7": "honti. Tumhe pana tādisā mā ahuvatthāti dassento āha ‘‘mā pacchā vippaṭisārino ahuvatthā’’ti.",
  "atk-s0304a8:5": "Ayaṁ vo amhākaṁ anusāsanīti ayaṁ amhākaṁ santikā ‘‘jhāyatha mā pamādatthā’’ti tumhākaṁ anusāsanī, ovādoti vuttaṁ hoti.",
  "atk-s0304a8:6": "2. Dutiyavaggo",
  "atk-s0304a8:7": "1-33. Asaṅkhatasuttādivaṇṇanā",
  "atk-s0304a8:8": "377-409.Kāyekāyānupassītiādīsu yaṁ vattabbaṁ, taṁ parato vakkhāma.",
  "atk-s0304a8:9_0": "Anatantiādīsu taṇhānatiyā abhāvena anataṁ. Catunnaṁ āsavānaṁ abhāvena anāsavaṁ. Paramatthasaccatāya",
  "atk-s0304a8:9_1": "saccaṁ. Vaṭṭassa parabhāgaṭṭhena pāraṁ. Saṇhaṭṭhena nipuṇaṁ. Suṭṭhu duddasatāya sududdasaṁ.",
  "atk-s0304a8:9_2": "Jarāya ajaritattā ajajjaraṁ. Thiraṭṭhena dhuvaṁ. Apalujjanatāya apalokitaṁ. Cakkhuviññāṇena",
  "atk-s0304a8:9_3": "apassitabbattā anidassanaṁ. Taṇhāmānadiṭṭhipapañcānaṁ abhāvena nippapañcaṁ.",
  "atk-s0304a8:10": "Santabhāvaṭṭhena santaṁ. Maraṇābhāvena amataṁ. Uttamaṭṭhena paṇītaṁ. Sassirikaṭṭhena sivaṁ. Nirupaddavatāya khemaṁ. Taṇhākkhayassa paccayattā taṇhakkhayaṁ.",
  "atk-s0304a8:11_0": "Vimhāpanīyaṭṭhena accharaṁ paharitabbayuttakanti acchariyaṁ. Abhūtameva bhūtaṁ ajātaṁ",
  "atk-s0304a8:11_1": "hutvā atthīti vā abbhutaṁ. Niddukkhattā anītikaṁ. Niddukkhasabhāvattā anītikadhammaṁ.",
  "atk-s0304a8:11_2": "Vānābhāvena nibbānaṁ. Byābajjhābhāveneva abyābajjhaṁ. Virāgādhigamassa paccayato",
  "atk-s0304a8:11_3": "virāgaṁ. Paramatthasuddhitāya suddhi. Tīhi bhavehi muttatāya mutti. Kāmālayānaṁ abhāvena",
  "atk-s0304a8:11_4": "anālayaṁ. Patiṭṭhaṭṭhena dīpaṁ. Allīyitabbayuttaṭṭhena leṇaṁ. Tāyanaṭṭhena tāṇaṁ.",
  "atk-s0304a8:11_5": "Bhayasaraṇaṭṭhena saraṇaṁ, bhayanāsananti attho. Paraṁ ayanaṁ gati patiṭṭhāti parāyaṇaṁ.",
  "atk-s0304a8:11_6": "Sesamettha vuttanayamevāti.",
  "atk-s0304a8:12": "Asaṅkhatasaṁyuttavaṇṇanā niṭṭhitā."
}