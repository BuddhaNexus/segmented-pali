{
  "tika-abh06t59:0_0": "Aṭṭhārasamo paricchedo",
  "tika-abh06t59:1_0": "3. Rūpavibhāgo",
  "tika-abh06t59:2_0": "18. Sarūpakathā",
  "tika-abh06t59:3_0": "653.",
  "tika-abh06t59:4_0": "Tepaññāsa paniccevaṁ, nāmadhammā pakāsitā;",
  "tika-abh06t59:5_0": "Aṭṭhavīsavidhaṁ dāni, rūpaṁ nāma kathīyati.",
  "tika-abh06t59:6_0": "654.",
  "tika-abh06t59:7_0": "Pathavāpo ca tejo ca, vāyo ceti catubbidho;",
  "tika-abh06t59:8_0": "Cakkhusotaghānajivhā, kāyoti pana pañca ca.",
  "tika-abh06t59:9_0": "655.",
  "tika-abh06t59:10_0": "Rūpasaddagandharasā, cattāro ca athāparaṁ;",
  "tika-abh06t59:11_0": "Itthipumbhāvayugaḷaṁ, jīvitaṁ hadayampi ca.",
  "tika-abh06t59:12_0": "656.",
  "tika-abh06t59:13_0": "Kāyaviññatti cevātha, vacīviññatti ca dvayaṁ;",
  "tika-abh06t59:14_0": "Ākāsadhātu rūpassa, lahutā mudutā tassa.",
  "tika-abh06t59:15_0": "657.",
  "tika-abh06t59:16_0": "Kammaññatā upacayo, santati jaratā pana;",
  "tika-abh06t59:17_0": "Aniccatā ca kabaḷīkārāhāroti sabbathā.",
  "tika-abh06t59:18_0": "658.",
  "tika-abh06t59:19_0": "Aṭṭhavīsavidhaṁ hoti, rūpametaṁ sarūpato;",
  "tika-abh06t59:20_0": "Tassa lakkhaṇabhedena, sabhāvañca vibhāvaye.",
  "tika-abh06t59:21_0": "659.",
  "tika-abh06t59:22_0": "Sandhāraṇaṁ tu pathavīdhātu kakkhaḷalakkhaṇā;",
  "tika-abh06t59:23_0": "Ābandhanamāpodhātu, āpaggharaṇalakkhaṇā.",
  "tika-abh06t59:24_0": "660.",
  "tika-abh06t59:25_0": "Paripācanatā tejodhātu uṇhattalakkhaṇā;",
  "tika-abh06t59:26_0": "Samudīraṇatā vāyodhātu vitthambhalakkhaṇā.",
  "tika-abh06t59:27_0": "661.",
  "tika-abh06t59:28_0": "Sabbatthāvinibhuttāpi, asammissakalakkhaṇā;",
  "tika-abh06t59:29_0": "Taṁtaṁbhāvasamussannasambhāresupalakkhitā.",
  "tika-abh06t59:30_0": "662.",
  "tika-abh06t59:31_0": "Aññamaññenupatthaddhā, sesarūpassa nissayā;",
  "tika-abh06t59:32_0": "Catudhevaṁ kalāpesu, mahābhūtā pavattare.",
  "tika-abh06t59:33_0": "663.",
  "tika-abh06t59:34_0": "Cakkhu sambhāracakkhumhi, sattakkhipaṭalocite;",
  "tika-abh06t59:35_0": "Kaṇhamaṇḍalamajjhamhi, pasādoti pavuccati.",
  "tika-abh06t59:36_0": "664.",
  "tika-abh06t59:37_0": "Yena cakkhupasādena, rūpāni anupassati;",
  "tika-abh06t59:38_0": "Parittaṁ sukhumañcetaṁ, ūkāsirasamūpamaṁ.",
  "tika-abh06t59:39_0": "665.",
  "tika-abh06t59:40_0": "Sotaṁ sotabilassanto,",
  "tika-abh06t59:41_0": "Tambalomācite tathā;",
  "tika-abh06t59:42_0": "Aṅgulivedhanākāre,",
  "tika-abh06t59:43_0": "Pasādoti pakāsito.",
  "tika-abh06t59:44_0": "666.",
  "tika-abh06t59:45_0": "Anto ajapadaṭṭhāne, ghānaṁ ghānabile ṭhitaṁ;",
  "tika-abh06t59:46_0": "Jivhā jivhāya majjhamhi, uppalākārasannibhe.",
  "tika-abh06t59:47_0": "667.",
  "tika-abh06t59:48_0": "Iccevaṁ pana cattāro, taṁtaṁdesavavatthitā;",
  "tika-abh06t59:49_0": "Kāyappasādopādinne, sabbaketi yathākkamaṁ.",
  "tika-abh06t59:50_0": "668.",
  "tika-abh06t59:51_0": "Rūpādyābhighātārahabhūtānaṁ vā yathārahaṁ;",
  "tika-abh06t59:52_0": "Daṭṭhukāmanidānādikammabhūtānameva vā.",
  "tika-abh06t59:53_0": "669.",
  "tika-abh06t59:54_0": "Pasādalakkhaṇā bhūtarūpānaṁ bhūtanissitā;",
  "tika-abh06t59:55_0": "Kappāsapaṭalasnehasannibhāti ca vaṇṇitā.",
  "tika-abh06t59:56_0": "670.",
  "tika-abh06t59:57_0": "Pañcāpi jīvitārakkhā, rūpādiparivāritā;",
  "tika-abh06t59:58_0": "Dhītarāva kumārāva, kalāpantaravuttino.",
  "tika-abh06t59:59_0": "671.",
  "tika-abh06t59:60_0": "Rūpaṁ nibhāso bhūtānaṁ, saddo nigghosanaṁ tathā;",
  "tika-abh06t59:61_0": "Gandho ca gandhanaṁ tattha, raso ca rasanīyatā.",
  "tika-abh06t59:62_0": "672.",
  "tika-abh06t59:63_0": "Bhūtattayañca phoṭṭhabbaṁ, āpodhātuvivajjitaṁ;",
  "tika-abh06t59:64_0": "Saddo aniyato tattha, tadaññe sahavuttino.",
  "tika-abh06t59:65_0": "673.",
  "tika-abh06t59:66_0": "Cakkhādipaṭihananalakkhaṇā tu yathākkamaṁ;",
  "tika-abh06t59:67_0": "Pañceva pañcaviññāṇavīthiyā visayā matā.",
  "tika-abh06t59:68_0": "674.",
  "tika-abh06t59:69_0": "Itthindriyaṁ panitthittaṁ, itthibhāvoti desito;",
  "tika-abh06t59:70_0": "Purisattaṁ tathābhāvo, purisindriya nāmako.",
  "tika-abh06t59:71_0": "675.",
  "tika-abh06t59:72_0": "Taṁ dvayaṁ panupādinne, kāye sabbattha labbhati;",
  "tika-abh06t59:73_0": "Kalāpantarabhinnañca, bhinnasantānavatti ca.",
  "tika-abh06t59:74_0": "676.",
  "tika-abh06t59:75_0": "Rūpānaṁ kammajātānaṁ, anupālanalakkhaṇaṁ;",
  "tika-abh06t59:76_0": "Jīvitindriyarūpanti, āyu nāma pavuccati.",
  "tika-abh06t59:77_0": "677.",
  "tika-abh06t59:78_0": "Manodhātuyā ca tathā, manoviññāṇadhātuyā;",
  "tika-abh06t59:79_0": "Nissayalakkhaṇaṁ vatthurūpaṁ hadayanissitaṁ.",
  "tika-abh06t59:80_0": "678.",
  "tika-abh06t59:81_0": "Majjhe hadayakosamhi, aḍḍhappasatalohite;",
  "tika-abh06t59:82_0": "Bhūtarūpamupādāya, cakkhādi viya vattati.",
  "tika-abh06t59:83_0": "679.",
  "tika-abh06t59:84_0": "Ākāsadhātu rūpānaṁ, paricchedakalakkhaṇā;",
  "tika-abh06t59:85_0": "Taṁtaṁrūpakalāpānaṁ, pariyantoti vuccati.",
  "tika-abh06t59:86_0": "680.",
  "tika-abh06t59:87_0": "Cittaṁ sahajarūpānaṁ, kāyassa gamanādisu;",
  "tika-abh06t59:88_0": "Santhambhanasandhāraṇacalanassa tu paccayo.",
  "tika-abh06t59:89_0": "681.",
  "tika-abh06t59:90_0": "Vāyodhātuvikāroyaṁ, kāyaviññattināmako;",
  "tika-abh06t59:91_0": "Vāyodhātādhikānaṁ tu, bhūtānamiti kecanā.",
  "tika-abh06t59:92_0": "682.",
  "tika-abh06t59:93_0": "Tathā cittasamuṭṭhino, vacīghosappavattiyaṁ;",
  "tika-abh06t59:94_0": "Upādinnarūpakāyaghaṭṭanassa tu paccayo.",
  "tika-abh06t59:95_0": "683.",
  "tika-abh06t59:96_0": "Pathavīdhātuvikāroyaṁ, vacīviññattināmako;",
  "tika-abh06t59:97_0": "Pathavīdhātādhikānaṁ tu, bhūtānamiti kecanā.",
  "tika-abh06t59:98_0": "684.",
  "tika-abh06t59:99_0": "Dvepi kāyavacīkammadvārabhūtā yathākkamaṁ;",
  "tika-abh06t59:100_0": "Te pana ghaṭṭanāhetu-vikārākāralakkhaṇā.",
  "tika-abh06t59:101_0": "685.",
  "tika-abh06t59:102_0": "Viññāpetīti kāyena, vācāya ca vicintitaṁ;",
  "tika-abh06t59:103_0": "Sayañca viññāyatīti, viññattīti pakittitā.",
  "tika-abh06t59:104_0": "686.",
  "tika-abh06t59:105_0": "Lahutā pana rūpānaṁ, adandhākāralakkhaṇā;",
  "tika-abh06t59:106_0": "Mudutāpi ca rūpānaṁ, maddavākāralakkhaṇā.",
  "tika-abh06t59:107_0": "687.",
  "tika-abh06t59:108_0": "Kammaññatā ca rūpānaṁ, yoggatākāralakkhaṇā;",
  "tika-abh06t59:109_0": "Gāravathaddhatā yoggapaṭipakkhā yathākkamaṁ.",
  "tika-abh06t59:110_0": "688.",
  "tika-abh06t59:111_0": "Sappāyamutumāhāraṁ, labhitvā cittasampadaṁ;",
  "tika-abh06t59:112_0": "Lahū mudu ca kammaññaṁ, yadā rūpaṁ pavattati.",
  "tika-abh06t59:113_0": "689.",
  "tika-abh06t59:114_0": "Tathāpavattarūpassa, pavattākārabheditaṁ;",
  "tika-abh06t59:115_0": "Lahutādittayampetaṁ, sahavutti tadā bhave.",
  "tika-abh06t59:116_0": "690.",
  "tika-abh06t59:117_0": "Sappāyaṁ paṭivedhāya, paṭipattupakāritā;",
  "tika-abh06t59:118_0": "Sākārā rūpasampatti, paññattāva mahesinā.",
  "tika-abh06t59:119_0": "691.",
  "tika-abh06t59:120_0": "Rūpassopacayo nāma, rūpassācayalakkhaṇo;",
  "tika-abh06t59:121_0": "Pavattilakkhaṇā rūpasantatīti pakāsitā.",
  "tika-abh06t59:122_0": "692.",
  "tika-abh06t59:123_0": "Rūpamācayarūpena, jāyaticcuparūpari;",
  "tika-abh06t59:124_0": "Pekkhatopacayākārā, jāti gayhati yogino.",
  "tika-abh06t59:125_0": "693.",
  "tika-abh06t59:126_0": "Anuppabandhākārena, jāyatīti sapekkhato;",
  "tika-abh06t59:127_0": "Tadāyaṁ santatākārā, jāti gayhati tassa tu.",
  "tika-abh06t59:128_0": "694.",
  "tika-abh06t59:129_0": "Evamābhogabhedena, jātirūpaṁ dvidhā kataṁ;",
  "tika-abh06t59:130_0": "Attūpaladdhibhāvena, jāyantaṁ vātha kevalaṁ.",
  "tika-abh06t59:131_0": "695.",
  "tika-abh06t59:132_0": "Rūpaṁ vivittokāsassa, pūrakaṭṭhena cīyati;",
  "tika-abh06t59:133_0": "Abhāvā punabhāvāya, pavattaṁ santatīti ca.",
  "tika-abh06t59:134_0": "696.",
  "tika-abh06t59:135_0": "Evamākārabhedāva, sabbākāravarākaro;",
  "tika-abh06t59:136_0": "Jātirūpaṁ dvidhākāsi, jātirūpavirocano.",
  "tika-abh06t59:137_0": "697.",
  "tika-abh06t59:138_0": "Jaratā navatāhāyā, rūpānaṁ pākalakkhaṇā;",
  "tika-abh06t59:139_0": "Aniccatanti mappatti, paribhijjanalakkhaṇā.",
  "tika-abh06t59:140_0": "698.",
  "tika-abh06t59:141_0": "Iti lakkhaṇarūpaṁ tu, tividhaṁ bhinnakālikaṁ;",
  "tika-abh06t59:142_0": "Sabhāvarūpadhammesu, taṁtaṁkālopalakkhitaṁ.",
  "tika-abh06t59:143_0": "699.",
  "tika-abh06t59:144_0": "Yena lakkhīyati rūpaṁ, bhinnākāraṁ khaṇe khaṇe;",
  "tika-abh06t59:145_0": "Vipassanānayatthāya, tamiccāha tathāgato.",
  "tika-abh06t59:146_0": "700.",
  "tika-abh06t59:147_0": "Kabaḷīkāro āhāro,",
  "tika-abh06t59:148_0": "Yāpetabbojalakkhaṇo;",
  "tika-abh06t59:149_0": "Āhāro sendriyajāto,",
  "tika-abh06t59:150_0": "Rūpakāyānupālako.",
  "tika-abh06t59:151_0": "701.",
  "tika-abh06t59:152_0": "Iccevaṁ saparicchedā, savikārā salakkhaṇā;",
  "tika-abh06t59:153_0": "Akiccapaṭivedhāya, dayāpannena tādinā.",
  "tika-abh06t59:154_0": "702.",
  "tika-abh06t59:155_0": "Tattha tattha yathāyogaṁ, desitāti pakāsitā;",
  "tika-abh06t59:156_0": "Rūpadhammā sarūpena, aṭṭhavīsati sabbathā.",
  "tika-abh06t59:157_0": "703.",
  "tika-abh06t59:158_0": "Katvāna jātimekaṁ tu, tatthopacayasantatiṁ;",
  "tika-abh06t59:159_0": "Sattavīsati rūpāni, bhavantīti viniddise.",
  "tika-abh06t59:160_0": "704.",
  "tika-abh06t59:161_0": "Bhūtattayaṁ tu phoṭṭhabbaṁ, katvā chabbīsadhāpi ca;",
  "tika-abh06t59:162_0": "Ubhayaṁ jātiphoṭṭhabbaṁ, gahetvā pañcavīsati.",
  "tika-abh06t59:163_0": "705.",
  "tika-abh06t59:164_0": "Rūpadhammānamiccevaṁ, vibhāveyya visārado;",
  "tika-abh06t59:165_0": "Sarūpaṁ nāmasaṅkhepaṁ, sabhāvañca salakkhaṇanti.",
  "tika-abh06t59:166_0": "Iti rūpavibhāge sarūpakathā niṭṭhitā.",
  "tika-abh06t59:167_0": "Aṭṭhārasamo paricchedo."
}