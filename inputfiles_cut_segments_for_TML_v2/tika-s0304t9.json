{
  "tika-s0304t9:0_0": "10. Abyākatasaṁyuttaṁ",
  "tika-s0304t9:1_0": "1. Khemāsuttavaṇṇanā",
  "tika-s0304t9:2_0": "410.Bimbisārassaupāsikāti bimbisārassa orodhabhūtā upāsikā.",
  "tika-s0304t9:2_1": "Paṇḍiccaṁ sikkhitabhāvena.",
  "tika-s0304t9:2_2": "Veyyattiyaṁ visāradabhāvena.",
  "tika-s0304t9:2_3": "Visāradā nāma tihetukapaṭisandhisiddhasābhāvikapaññā, tāya samannāgatā.",
  "tika-s0304t9:3_0": "Acchiddakagaṇanāya kusaloti navantagaṇanāya kusalo.",
  "tika-s0304t9:3_1": "Aṅgulimuddāya gaṇanāya kusaloti aṅgulikāya eva gaṇanāya kusalo seyyathāpi pādasikā.",
  "tika-s0304t9:3_2": "Piṇḍagaṇanāyāti saṅkalanapaṭuppannakārino piṇḍavasena gaṇanā.",
  "tika-s0304t9:3_3": "Tathāgatoti khīṇāsavo, tathāgataṁ sandhāya pucchatīti khīṇāsavoti cassa arahattaphalavasibhāvitakhandhe upādāya ayaṁ paññatti hoti.",
  "tika-s0304t9:3_4": "Tesu khandhesu sati khīṇāsavā sattasaṅkhātā hontīti vohārena paññapetuṁ sakkā bhaveyya, asantesu na sakkā, tasmā paraṁ maraṇāti vuttattā tesaṁ abhāvā “abyākatameta”nti vuttaṁ.",
  "tika-s0304t9:3_5": "Yadi evaṁ tesaṁ abhāvato “na hoti tathāgato paraṁ maraṇā”ti puṭṭhāya “āmā”ti paṭijānitabbā siyā, taṁ pana sattasaṅkhātassa pucchitattā na paṭiññātanti daṭṭhabbaṁ.",
  "tika-s0304t9:3_6": "Yena rūpenāti sattatathāgate vuttarūpaṁ sabbaññutathāgate paṭikkhipituṁ “taṁ rūpa”ntiādi vuttaṁ.",
  "tika-s0304t9:3_7": "Yaṁ upādāyāti yaṁ khandhapañcakaṁ upādāya.",
  "tika-s0304t9:3_8": "Tadabhāvenāti tassa khandhapañcakassa abhāvena.",
  "tika-s0304t9:3_9": "Tassā paññattiyāti sattapaññattiyā abhāvaṁ.",
  "tika-s0304t9:3_10": "Niruddhaṁ na nidasseti.",
  "tika-s0304t9:4_0": "Khemāya theriyā vuttaṁ paṭhamaṁ suttaṁ bhagavato seṭṭhatthadīpanato aggapadāvacaraṁva hotīti vuttaṁ “aggapadasmi”nti.",
  "tika-s0304t9:5_0": "Khemāsuttavaṇṇanā niṭṭhitā.",
  "tika-s0304t9:6_0": "2. Anurādhasuttavaṇṇanā",
  "tika-s0304t9:7_0": "411.Idha saḷāyatanavagge saṅgāyanavasena saṅgītikārehi vuttaṁ.",
  "tika-s0304t9:8_0": "3-8. Paṭhamasāriputtakoṭṭhikasuttādivaṇṇanā",
  "tika-s0304t9:9_0": "412-417.Rūpamattanti ettha matta-saddo visesanivattiattho.",
  "tika-s0304t9:9_1": "Ko pana so visesoti?",
  "tika-s0304t9:9_2": "Yo bāhiraparikappito idha tathāgatoti vuccamāno attā.",
  "tika-s0304t9:9_3": "Anupalabbhiyasabhāvoti anupalabbhiyattā.",
  "tika-s0304t9:10_0": "Paṭhamasāriputtakoṭṭhikasuttādivaṇṇanā niṭṭhitā.",
  "tika-s0304t9:11_0": "9. Kutūhalasālāsuttavaṇṇanā",
  "tika-s0304t9:12_0": "418.Nānāvidhanti taṁtaṁdiṭṭhivādapaṭisaṁyuttaṁ aññampi vā nānāvidhaṁ tiracchānakathaṁ.",
  "tika-s0304t9:12_1": "Bahūnaṁ kutūhaluppattiṭṭhānatoti yojanā.",
  "tika-s0304t9:12_2": "Yāva ābhassarabrahmalokā gacchatīti agginā kappavuṭṭhānakāle gacchati, taṁ sandhāya vuttaṁ.",
  "tika-s0304t9:12_3": "Imañca kāyanti imaṁ rūpakāyaṁ.",
  "tika-s0304t9:12_4": "Cuticittena nikkhipatīti cuticittena bhijjamānena nikkhipati.",
  "tika-s0304t9:12_5": "Cuticittassa hi oraṁ sattarasamassa cittassa uppādakkhaṇe uppannaṁ kammajarūpaṁ cuticittena saddhiṁ nirujjhati, tato paraṁ kammajarūpaṁ na uppajjati.",
  "tika-s0304t9:12_6": "Yadi uppajjeyya, maraṇaṁ na siyā, cuticittaṁ rūpaṁ na samuṭṭhāpeti, āhārajassa ca asambhavo eva, utujaṁ pana vattateva.",
  "tika-s0304t9:12_7": "Yasmā paṭisandhikkhaṇe satto aññataraṇāya upapajjati nāma, cutikkhaṇe paṭisandhicittaṁ aladdhaṁ aññataraṇāya, tasmā vuttaṁ “cutikkhaṇe…pe… hotī”ti.",
  "tika-s0304t9:13_0": "Kutūhalasālāsuttavaṇṇanā niṭṭhitā.",
  "tika-s0304t9:14_0": "10. Ānandasuttavaṇṇanā",
  "tika-s0304t9:15_0": "419.Tesaṁ laddhiyāti tesaṁ sassatavādānaṁ laddhiyā saddhiṁ etaṁ “atthattā”ti vacanaṁ ekaṁ abhavissa.",
  "tika-s0304t9:15_1": "Tato eva anulomaṁ taṁ nābhavissa ñāṇassāti asāraṁ etanti adhippāyo.",
  "tika-s0304t9:15_2": "Api nu metassāti me etassa anattāti vipassanāñāṇassa anulomaṁ api nu abhavissa, vilomakameva tassa siyāti attho.",
  "tika-s0304t9:16_0": "Ānandasuttavaṇṇanā niṭṭhitā.",
  "tika-s0304t9:17_0": "11. Sabhiyakaccānasuttavaṇṇanā",
  "tika-s0304t9:18_0": "420.",
  "tika-s0304t9:18_1": "Yassapa’ssāti pāṭhassa ayaṁ piṇḍattho “āvuso”tiādi.",
  "tika-s0304t9:18_2": "Tatthāyaṁ sambandho –",
  "tika-s0304t9:18_3": "āvuso, yassapi puggalassa tīṇi vassāni vuṭṭho, ettakena kālena “hetumhi sati rūpītiādipaññāpanā hoti, asati na hotī”ti ettakaṁ byākaraṇaṁ bhaveyya, tassa puggalassa ettakameva bahu, ko pana vādo atikkante! Ito atikkante dhammadesanānaye vādoyeva vattabbameva natthīti therassa pañhabyākaraṇaṁ sutvā paribbājako pītisomanassaṁ pavedesi.",
  "tika-s0304t9:19_0": "Sabhiyakaccānasuttavaṇṇanā niṭṭhitā.",
  "tika-s0304t9:20_0": "Abyākatasaṁyuttavaṇṇanā niṭṭhitā.",
  "tika-s0304t9:21_0": "Sāratthappakāsiniyā saṁyuttanikāya-aṭṭhakathāya",
  "tika-s0304t9:22_0": "Saḷāyatanavaggavaṇṇanāya līnatthappakāsanā samattā."
}