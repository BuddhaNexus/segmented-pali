{
  "atk-s0503a1:0_0": "1. Bodhivaggo",
  "atk-s0503a1:1_0": "1. Paṭhamabodhisuttavaṇṇanā",
  "atk-s0503a1:2_0": "1.",
  "atk-s0503a1:2_1": "Yaṁ panettha “evaṁ me suta”ntiādikaṁ nidānaṁ, tattha evanti nipātapadaṁ.",
  "atk-s0503a1:2_2": "Metiādīni nāmapadāni.",
  "atk-s0503a1:2_3": "Uruvelāyaṁ viharatīti ettha vīti upasaggapadaṁ, haratīti ākhyātapadanti imināva nayena sabbattha padavibhāgo veditabbo.",
  "atk-s0503a1:3_0": "Atthato pana evaṁsaddo tāva upamūpadesasampahaṁsanagarahaṇavacanasampaṭiggahākāra- nidassanāvadhāraṇapucchāidamatthaparimāṇādi anekatthappabhedo.",
  "atk-s0503a1:3_1": "Tathā hesa “evaṁ jātena maccena, kattabbaṁ kusalaṁ bahu”nti evamādīsu upamāyaṁ āgato.",
  "atk-s0503a1:3_2": "“Evaṁ te abhikkamitabbaṁ, evaṁ te paṭikkamitabba”ntiādīsu upadese.",
  "atk-s0503a1:3_3": "“Evametaṁ bhagavā, evametaṁ sugatā”tiādīsu sampahaṁsane.",
  "atk-s0503a1:3_4": "“Evamevaṁ panāyaṁ vasalī yasmiṁ vā tasmiṁ vā tassa muṇḍakassa samaṇakassa vaṇṇaṁ bhāsatī”tiādīsu garahaṇe.",
  "atk-s0503a1:3_5": "“Evaṁ, bhanteti kho te bhikkhū bhagavato paccassosu”ntiādīsu vacanasampaṭiggahe.",
  "atk-s0503a1:3_6": "“Evaṁ byā kho ahaṁ, bhante, bhagavatā dhammaṁ desitaṁ ājānāmī”tiādīsu ākāre.",
  "atk-s0503a1:3_7": "“Ehi tvaṁ, māṇavaka, yena samaṇo ānando tenupasaṅkama, upasaṅkamitvā mama vacanena samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha ‘subho māṇavo todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti, evañca vadehi ‘sādhu kira bhavaṁ ānando yena subhassa māṇavassa todeyyaputtassa nivesanaṁ, tenupasaṅkamatu anukampaṁ upādāyā’ti”ādīsu nidassane.",
  "atk-s0503a1:3_8": "“‘Taṁ kiṁ maññatha, kālāmā, ime dhammā kusalā vā akusalā vā’ti?",
  "atk-s0503a1:3_9": "‘Akusalā, bhante’.",
  "atk-s0503a1:3_10": "‘Sāvajjā vā anavajjā vā’ti?",
  "atk-s0503a1:3_11": "‘Sāvajjā, bhante’.",
  "atk-s0503a1:3_12": "‘Viññūgarahitā vā viññuppasatthā vā’ti?",
  "atk-s0503a1:3_13": "‘Viññūgarahitā, bhante’.",
  "atk-s0503a1:3_14": "‘Samattā samādinnā ahitāya dukkhāya saṁvattanti, no’vā?",
  "atk-s0503a1:3_15": "‘Kathaṁ vo ettha hotī’ti?",
  "atk-s0503a1:3_16": "‘Samattā, bhante, samādinnā ahitāya dukkhāya saṁvattanti, evaṁ no ettha hotīti”’ādīsu avadhāraṇe.",
  "atk-s0503a1:3_17": "“Evamete sunhātā suvilittā kappitakesamassū āmuttamālābharaṇā”tiādīsu pucchāyaṁ.",
  "atk-s0503a1:3_18": "“Evaṁgatāni puthusippāyatanāni, evaṁvidho evamākāro”tiādīsu idaṁsaddassa atthe.",
  "atk-s0503a1:3_19": "Gatasaddo hi pakārapariyāyo, tathā vidhākārasaddā.",
  "atk-s0503a1:3_20": "Tathā hi vidhayuttagatasadde lokiyā pakāratthe vadanti.",
  "atk-s0503a1:3_21": "“Evaṁ lahuparivattaṁ evamāyupariyanto”tiādīsu parimāṇe.",
  "atk-s0503a1:4_0": "Nanu ca “evaṁ vitakkitaṁ no tumhehi, evamāyupariyanto”ti cettha evaṁsaddena pucchanākāraparimāṇākārānaṁ vuttattā ākārattho eva evaṁsaddoti.",
  "atk-s0503a1:4_1": "Na, visesasabbhāvato.",
  "atk-s0503a1:4_2": "Ākāramattavācako hettha evaṁsaddo ākāratthoti adhippeto.",
  "atk-s0503a1:4_3": "“Evaṁ byā kho”tiādīsu pana ākāravisesavacano.",
  "atk-s0503a1:4_4": "Ākāravisesavācino cete evaṁsaddā pucchanākāraparimāṇākārānaṁ vācakattā.",
  "atk-s0503a1:4_5": "Evañca katvā “evaṁ jātena maccenā”tiādīni upamānaudāharaṇāni yujjanti.",
  "atk-s0503a1:4_6": "Tattha hi –",
  "atk-s0503a1:5_0": "“Yathāpi puppharāsimhā, kayirā mālāguṇe bahū;",
  "atk-s0503a1:6_0": "Evaṁ jātena maccena, kattabbaṁ kusalaṁ bahu”nti. –",
  "atk-s0503a1:7_0": "Ettha puppharāsiṭṭhānīyato manussuppatti sappurisūpanissayasaddhammassavanayonisomanasikārabhogasampattiādito dānādipuññakiriyāhetusamudāyato sobhāsugandhatādiguṇavisesayogato mālāguṇasadisiyo bahukā puññakiriyā maritabbasabhāvatāya maccena kattabbāti abhedatāya puppharāsi mālāguṇā ca upamā, tesaṁ upamānākāro yathāsaddena aniyamato vutto.",
  "atk-s0503a1:7_1": "Puna evaṁsaddena niyamanavasena vutto.",
  "atk-s0503a1:7_2": "So pana upamākāro niyamiyamāno atthato upamā eva hotīti vuttaṁ “upamāyaṁ āgato”ti.",
  "atk-s0503a1:8_0": "Tathā “evaṁ iminā ākārena abhikkamitabba”ntiādinā upadisiyamānāya samaṇasāruppāya ākappasampattiyā yo tattha upadesākāro, so atthato upadesoyevāti vuttaṁ –",
  "atk-s0503a1:8_1": "“evaṁ te abhikkamitabbaṁ, evaṁ te paṭikkamitabbantiādīsu upadese”ti.",
  "atk-s0503a1:9_0": "“Evametaṁ bhagavā, evametaṁ sugatā”ti ettha bhagavatā yathāvuttamatthaṁ aviparītato jānantehi kataṁ yaṁ tattha vijjamānaguṇānaṁ pakārehi haṁsanaṁ udaggatākaraṇaṁ sampahaṁsanaṁ, so tattha pahaṁsanākāroti vuttanayena yojetabbaṁ.",
  "atk-s0503a1:10_0": "“Evamevaṁ panāya”nti ettha garahaṇākāroti vuttanayena yojetabbaṁ.",
  "atk-s0503a1:10_1": "So ca garahaṇākāro “vasalī”tiādikhuṁsanasaddasannidhānato idha evaṁsaddena pakāsitoti viññāyati.",
  "atk-s0503a1:10_2": "Yathā cettha, evaṁ upamākārādayopi upamādivasena vuttānaṁ puppharāsiādisaddānaṁ sannidhānato vuttāti veditabbaṁ.",
  "atk-s0503a1:11_0": "“Evaṁ no”ti etthāpi tesaṁ yathāvuttadhammānaṁ ahitadukkhāvahabhāvena sanniṭṭhānajananatthaṁ anumatiggahaṇavasena “no vā kathaṁ vo ettha hotī”ti pucchāya katāya “evaṁ no ettha hotī”ti vuttattā tadākārasanniṭṭhānaṁ evaṁsaddena āvikataṁ.",
  "atk-s0503a1:11_1": "So pana tesaṁ dhammānaṁ ahitāya dukkhāya saṁvattanākāro niyamiyamāno avadhāraṇattho hotīti vuttaṁ –",
  "atk-s0503a1:11_2": "“evaṁ no ettha hotītiādīsu avadhāraṇe”ti.",
  "atk-s0503a1:12_0": "“Evañca vadehī”ti yathāhaṁ vadāmi evaṁ samaṇaṁ ānandaṁ vadehīti vadanākāro idāni vattabbo evaṁsaddena nidassīyatīti “nidassanattho”ti vuttaṁ.",
  "atk-s0503a1:13_0": "Evamākāravisesavācīnampi etesaṁ evaṁsaddānaṁ upamādivisesatthavuttitāya upamādiatthatā vuttā.",
  "atk-s0503a1:13_1": "“Evaṁ, bhante”ti pana dhammassa sādhukaṁ savanamanasikāre niyojitehi bhikkhūhi tattha patiṭṭhitabhāvassa paṭijānanavasena vuttattā tattha evaṁsaddo vacanasampaṭiggahattho.",
  "atk-s0503a1:13_2": "Tena evaṁ, bhanteti sādhu, bhante, suṭṭhu, bhanteti vuttaṁ hoti.",
  "atk-s0503a1:13_3": "Svāyamidha ākāranidassanāvadhāraṇesu daṭṭhabbo.",
  "atk-s0503a1:14_0": "Tattha ākāratthena evaṁsaddena etamatthaṁ dīpeti –",
  "atk-s0503a1:14_1": "nānānayanipuṇamanekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ, sabbathāmena pana sotukāmataṁ janetvāpi evaṁ me sutaṁ, mayāpi ekenākārena sutanti.",
  "atk-s0503a1:15_0": "Ettha ca ekattanānattaabyāpāraevaṁdhammatāsaṅkhātā nandiyāvattatipukkhalasīhavikkīḷitadisālocanaaṅkusasaṅkhātā ca assādādivisayādibhedena nānāvidhā nayā nānānayā.",
  "atk-s0503a1:15_1": "Nayā vā pāḷigatiyo, tā ca paññattianupaññattādivasena saṁkilesabhāgiyādilokiyāditadubhayavomissakādivasena kusalādivasena khandhādivasena, saṅgahādivasena, samayavimuttādivasena, ṭhapanādivasena, kusalamūlādivasena, tikapaṭṭhānādivasena ca nānappakārāti nānānayā, tehi nipuṇaṁ saṇhaṁ sukhumanti nānānayanipuṇaṁ.",
  "atk-s0503a1:16_0": "Āsayova ajjhāsayo, so ca sassatādibhedena apparajakkhatādibhedena ca anekavidho.",
  "atk-s0503a1:16_1": "Attajjhāsayādiko eva vā aneko ajjhāsayo anekajjhāsayo.",
  "atk-s0503a1:16_2": "So samuṭṭhānaṁ uppattihetu etassāti anekajjhāsayasamuṭṭhānaṁ.",
  "atk-s0503a1:17_0": "Sīlādiatthasampattiyā tabbibhāvanabyañjanasampattiyā saṅkāsanapakāsanavivaraṇavibhajanauttānīkaraṇapaññattivasena chahi atthapadehi akkharapadabyañjanākāraniruttiniddesavasena chahi byañjanapadehi ca samannāgatattā atthabyañjanasampannaṁ.",
  "atk-s0503a1:18_0": "Iddhiādesanānusāsanībhedena tesu ca ekekassa visayādibhedena vividhaṁ bahuvidhaṁ vā pāṭihāriyaṁ etassāti vividhapāṭihāriyaṁ.",
  "atk-s0503a1:18_1": "Tattha paṭipakkhaharaṇato rāgādikilesāpanayanato pāṭihāriyanti atthe sati bhagavato na paṭipakkhā rāgādayo santi ye haritabbā, puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṁ pavattati, tasmā tattha pavattavohārena ca na sakkā idha pāṭihāriyanti vattuṁ.",
  "atk-s0503a1:18_2": "Sace pana mahākāruṇikassa bhagavato veneyyagatā ca kilesā paṭipakkhā, tesaṁ haraṇato pāṭihāriyanti vuttaṁ, evaṁ sati yuttametaṁ.",
  "atk-s0503a1:18_3": "Atha vā bhagavato ceva sāsanassa ca paṭipakkhā titthiyā, tesaṁ haraṇato pāṭihāriyaṁ.",
  "atk-s0503a1:18_4": "Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā honti.",
  "atk-s0503a1:18_5": "Paṭīti vā ayaṁ saddo pacchāti etassa atthaṁ bodheti “tasmiṁ paṭipaviṭṭhamhi, añño āgañchi brāhmaṇo”tiādīsu viya.",
  "atk-s0503a1:18_6": "Tasmā samāhite citte vigatūpakkilese katakiccena pacchā haritabbaṁ pavattetabbanti paṭihāriyaṁ.",
  "atk-s0503a1:18_7": "Attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ.",
  "atk-s0503a1:18_8": "Iddhiādesanānusāsaniyo vigatūpakkilesena katakiccena sattahitatthaṁ puna pavattetabbā, haritesu ca attano upakkilesesu parasattānaṁ upakkilesaharaṇāni hontīti paṭihāriyāni bhavanti.",
  "atk-s0503a1:18_9": "Paṭihāriyameva pāṭihāriyaṁ, paṭihāriye vā iddhiādesanānusāsanīsamudāye bhavaṁ ekekaṁ pāṭihāriyanti vuccati.",
  "atk-s0503a1:18_10": "Paṭihāriyaṁ vā catutthajjhānaṁ maggo ca paṭipakkhaharaṇato.",
  "atk-s0503a1:18_11": "Tattha jātaṁ nimittabhūtato tato vā āgatanti pāṭihāriyanti attho veditabbo.",
  "atk-s0503a1:19_0": "Yasmā pana tantiatthadesanā tabbohārābhisamayasaṅkhātā hetuhetuphalatadubhayapaññattipaṭivedhasaṅkhātā vā dhammatthadesanāpaṭivedhā gambhīrā, sasādīhi viya mahāsamuddo anupacitakusalasambhārehi alabbhaneyyappatiṭṭhā duppariyogāhā ca, tasmā tehi catūhi gambhīrabhāvehi yuttanti bhagavato vacanaṁ dhammatthadesanāpaṭivedhagambhīraṁ.",
  "atk-s0503a1:20_0": "Eko eva bhagavato dhammadesanāghoso, ekasmiṁ khaṇe pavattamāno nānābhāsānaṁ sattānaṁ attano attano bhāsāvasena apubbaṁ acarimaṁ gahaṇūpago hoti.",
  "atk-s0503a1:20_1": "Acinteyyo hi buddhānaṁ buddhānubhāvoti sabbasattānaṁ sakasakabhāsānurūpato sotapathaṁ āgacchatīti veditabbaṁ.",
  "atk-s0503a1:21_0": "Nidassanatthena “nāhaṁ sayambhū, na mayā idaṁ sacchikata”nti attānaṁ parimocento “evaṁ me sutaṁ, mayāpi evaṁ suta”nti idāni vattabbaṁ sakalaṁ suttaṁ nidasseti.",
  "atk-s0503a1:22_0": "Avadhāraṇatthena “etadaggaṁ, bhikkhave, mama sāvakānaṁ bhikkhūnaṁ bahussutānaṁ yadidaṁ ānando, gatimantānaṁ, satimantānaṁ, dhitimantānaṁ, upaṭṭhākānaṁ yadidaṁ ānando”ti evaṁ bhagavatā, “āyasmā ānando atthakusalo, dhammakusalo, byañjanakusalo, niruttikusalo, pubbāparakusalo”ti evaṁ dhammasenāpatinā ca pasatthabhāvānurūpaṁ attano dhāraṇabalaṁ dassento sattānaṁ sotukāmataṁ janeti.",
  "atk-s0503a1:22_1": "“Evaṁ me sutaṁ, tañca kho atthato vā byañjanato vā anūnamanadhikaṁ, evameva na aññathā daṭṭhabba”nti.",
  "atk-s0503a1:22_2": "Aññathāti bhagavato sammukhā sutākārato aññathā na pana bhagavatā desitākārato.",
  "atk-s0503a1:22_3": "Acinteyyānubhāvā hi bhagavato desanā, sā neva sabbākārena sakkā viññātunti vuttovāyamattho.",
  "atk-s0503a1:22_4": "Sutākārāvirujjhanameva hi dhāraṇabalaṁ.",
  "atk-s0503a1:23_0": "Mesaddo tīsu atthesu dissati.",
  "atk-s0503a1:23_1": "Tathā hissa “gāthābhigītaṁ me abhojaneyya”ntiādīsu mayāti attho.",
  "atk-s0503a1:23_2": "“Sādhu me, bhante, bhagavā saṁkhittena dhammaṁ desetū”tiādīsu mayhanti attho.",
  "atk-s0503a1:23_3": "“Dhammadāyādā me, bhikkhave, bhavathā”tiādīsu mamāti attho.",
  "atk-s0503a1:23_4": "Idha pana “mayā sutaṁ, mama suta”nti ca atthadvaye yujjati.",
  "atk-s0503a1:24_0": "Ettha ca yo paro na hoti, so attāti evaṁ vattabbe niyakajjhattasaṅkhāte sasantāne vattanato tividhopi mesaddo kiñcāpi ekasmiṁyeva atthe dissati, karaṇasampadānādivisesasaṅkhāto pana viññāyatevāyaṁ atthabhedoti “me-saddo tīsu atthesu dissatī”ti vuttoti daṭṭhabbaṁ.",
  "atk-s0503a1:25_0": "Sutanti ayaṁ sutasaddo saupasaggo anupasaggo ca gamanavissutakilinnūpacitānuyogasotaviññeyya sotadvārānusāra viññātādianekatthappabhedo.",
  "atk-s0503a1:25_1": "Kiñcāpi hi upasaggo kiriyaṁ viseseti, jotakabhāvato pana satipi tasmiṁ sutasaddo eva taṁ tamatthaṁ vadatīti anupasaggassa sutasaddassa atthuddhāre saupasaggassa gahaṇaṁ na virujjhati.",
  "atk-s0503a1:26_0": "Tattha “senāya pasuto”tiādīsu gacchantoti attho.",
  "atk-s0503a1:26_1": "“Sutadhammassa passato”tiādīsu vissutadhammassāti attho.",
  "atk-s0503a1:26_2": "“Avassutā avassutassā”tiādīsu kilesena kilinnā kilinnassāti attho.",
  "atk-s0503a1:26_3": "“Tumhehi puññaṁ pasutaṁ anappaka”ntiādīsu upacitanti attho.",
  "atk-s0503a1:26_4": "“Ye jhānappasutā dhīrā”tiādīsu jhānānuyuttāti attho.",
  "atk-s0503a1:26_5": "“Diṭṭhaṁ sutaṁ muta”ntiādīsu sotaviññeyyanti attho.",
  "atk-s0503a1:26_6": "“Sutadharo sutasannicayo”tiādīsu sotadvārānusāraviññātadharoti attho.",
  "atk-s0503a1:26_7": "Idha panassa “sotadvārānusārena upadhārita”nti vā “upadhāraṇa”nti vā attho.",
  "atk-s0503a1:26_8": "Me-saddassa hi mayāti atthe sati “evaṁ mayā sutaṁ sotadvārānusārena upadhārita”nti yujjati.",
  "atk-s0503a1:26_9": "Mamāti atthe sati “evaṁ mama sutaṁ sotadvārānusārena upadhāraṇa”nti yujjati.",
  "atk-s0503a1:27_0": "Evametesu tīsu padesu yasmā sutasaddasannidhāne payuttena evaṁsaddena savanakiriyājotakena bhavitabbaṁ, tasmā evanti sotaviññāṇasampaṭicchanādisotadvārikaviññāṇānantaraṁ uppannamanodvārikaviññāṇakiccanidassanaṁ.",
  "atk-s0503a1:27_1": "Meti vuttaviññāṇasamaṅgīpuggalanidassanaṁ.",
  "atk-s0503a1:27_2": "Sabbāni hi vākyāni evakāratthasahitāniyeva avadhāraṇaphalattā tesaṁ.",
  "atk-s0503a1:27_3": "Sutanti assavanabhāvappaṭikkhepato anūnānadhikāviparītaggahaṇanidassanaṁ.",
  "atk-s0503a1:27_4": "Yathā hi sutaṁ sutamevāti vattabbataṁ arahati tathā taṁ sammā sutaṁ anūnaggahaṇaṁ anadhikaggahaṇaṁ aviparītaggahaṇañca hotīti.",
  "atk-s0503a1:27_5": "Atha vā saddantaratthāpohanavasena saddo atthaṁ vadatīti etasmiṁ pakkhe yasmā sutanti etassa asutaṁ na hotīti ayamattho vutto, tasmā sutanti assavanabhāvappaṭikkhepato anūnānadhikāviparītaggahaṇanidassanaṁ.",
  "atk-s0503a1:27_6": "Idaṁ vuttaṁ hoti –",
  "atk-s0503a1:27_7": "evaṁ me sutaṁ, na mayā idaṁ diṭṭhaṁ, na sayambhūñāṇena sacchikataṁ, na aññathā vā upaladdhaṁ.",
  "atk-s0503a1:27_8": "Api ca sutaṁva, tañca kho sammadevāti.",
  "atk-s0503a1:27_9": "Avadhāraṇatthe vā evaṁsadde ayamatthayojanā, tadapekkhassa sutasaddassa niyamattho sambhavatīti tadapekkhassa sutasaddassa assavanabhāvappaṭikkhepo anūnānadhikāviparītaggahaṇanidassanatā ca veditabbā.",
  "atk-s0503a1:27_10": "Iti savanahetusavanavisesavasenapi sutasaddassa atthayojanā katāti daṭṭhabbaṁ.",
  "atk-s0503a1:28_0": "Tathā evanti tassā sotadvārānusārena pavattāya viññāṇavīthiyā nānatthabyañjanaggahaṇato nānappakārena ārammaṇe pavattibhāvappakāsanaṁ ākārattho evaṁsaddoti karitvā.",
  "atk-s0503a1:28_1": "Meti attappakāsanaṁ.",
  "atk-s0503a1:28_2": "Sutanti dhammappakāsanaṁ yathāvuttāya viññāṇavīthiyā pariyattidhammārammaṇattā.",
  "atk-s0503a1:28_3": "Ayañhettha saṅkhepo –",
  "atk-s0503a1:28_4": "nānappakārena ārammaṇe pavattāya viññāṇavīthiyā karaṇabhūtāya mayā na aññaṁ kataṁ, idaṁ pana kataṁ, ayaṁ dhammo sutoti.",
  "atk-s0503a1:29_0": "Tathā evanti nidassitabbappakāsanaṁ nidassanattho evaṁsaddoti katvā nidassetabbassa niddisitabbabhāvato.",
  "atk-s0503a1:29_1": "Tasmā evaṁsaddena sakalampi suttaṁ paccāmaṭṭhanti veditabbaṁ.",
  "atk-s0503a1:29_2": "Meti puggalappakāsanaṁ.",
  "atk-s0503a1:29_3": "Sutanti puggalakiccappakāsanaṁ.",
  "atk-s0503a1:29_4": "Sutasaddena hi labbhamānā savanakiriyā savanaviññāṇappabandhappaṭibaddhā, tattha ca puggalavohāro, na ca puggalavohārarahite dhammappabandhe savanakiriyā labbhati.",
  "atk-s0503a1:29_5": "Tassāyaṁ saṅkhepattho –",
  "atk-s0503a1:29_6": "yaṁ suttaṁ niddisissāmi, taṁ mayā evaṁ sutanti.",
  "atk-s0503a1:30_0": "Tathā evanti yassa cittasantānassa nānārammaṇappavattiyā nānatthabyañjanaggahaṇaṁ hoti, tassa nānākāraniddeso ākārattho eva evaṁsaddoti katvā.",
  "atk-s0503a1:30_1": "Evanti hi ayamākārapaññatti dhammānaṁ taṁ taṁ pavattiākāraṁ upādāya paññapetabbasabhāvattā.",
  "atk-s0503a1:30_2": "Meti kattuniddeso.",
  "atk-s0503a1:30_3": "Sutanti visayaniddeso, sotabbo hi dhammo savanakiriyākattupuggalassa savanakiriyāvasena pavattiṭṭhānaṁ hoti.",
  "atk-s0503a1:30_4": "Ettāvatā nānappakārena pavattena cittasantānena taṁsamaṅgino kattu visaye gahaṇasanniṭṭhānaṁ dassitaṁ hoti.",
  "atk-s0503a1:31_0": "Atha vā evanti puggalakiccaniddeso, sutānañhi dhammānaṁ gahitākārassa nidassanassa avadhāraṇassa vā pakāsanasabhāvena evaṁsaddena tadākārādidhāraṇassa puggalavohārupādānadhammabyāpārabhāvato puggalakiccaṁnāma niddiṭṭhaṁ hotīti.",
  "atk-s0503a1:31_1": "Sutanti viññāṇakiccaniddeso, puggalavādinopi hi savanakiriyā viññāṇanirapekkhā na hotīti.",
  "atk-s0503a1:31_2": "Meti ubhayakiccayuttapuggalaniddeso.",
  "atk-s0503a1:31_3": "Meti hi saddappavatti ekanteneva sattavisesavisayā viññāṇakiccañca tattheva samodahitabbanti.",
  "atk-s0503a1:31_4": "Ayaṁ panettha saṅkhepo –",
  "atk-s0503a1:31_5": "mayā savanakiccaviññāṇasamaṅginā puggalena viññāṇavasena laddhasavanakiccavohārena sutanti.",
  "atk-s0503a1:32_0": "Tathā evanti ca meti ca saccikaṭṭhaparamatthavasena avijjamānapaññatti.",
  "atk-s0503a1:32_1": "Sabbassa hi saddādhigamanīyassa atthassa paññattimukheneva paṭipajjitabbattā sabbapaññattīnañca vijjamānādīsu chasu paññattīsu avarodho, tasmā yo māyāmarīciādayo viya abhūtattho anussavādīhi gahetabbo viya anuttamatthopi na hoti.",
  "atk-s0503a1:32_2": "So rūpasaddādiko ruppanānubhavanādiko ca paramatthasabhāvo saccikaṭṭhaparamatthavasena vijjati.",
  "atk-s0503a1:32_3": "Yo pana evanti ca meti ca vuccamāno ākārattho, so aparamatthasabhāvo saccikaṭṭhaparamatthavasena anupalabbhamāno avijjamānapaññatti nāma.",
  "atk-s0503a1:32_4": "Tasmā kiñhettha taṁ paramatthato atthi, yaṁ evanti vā meti vā niddesaṁ labhetha?",
  "atk-s0503a1:32_5": "Sutanti vijjamānapaññatti, yañhi taṁ ettha sotena upaladdhaṁ, taṁ paramatthato vijjamānanti.",
  "atk-s0503a1:33_0": "Tathā evanti sotapathamāgate dhamme upādāya tesaṁ upadhāritākārādīnaṁ paccāmasanavasena.",
  "atk-s0503a1:33_1": "Meti sasantatipariyāpanne khandhe karaṇādivisesavisiṭṭhe upādāya vattabbato upādāpaññatti.",
  "atk-s0503a1:33_2": "Sutanti diṭṭhādīni upanidhāya vattabbato upanidhāpaññatti.",
  "atk-s0503a1:33_3": "Diṭṭhādisabhāvarahite saddāyatane pavattamānopi sutavohāro dutiyaṁ tatiyantiādiko viya paṭhamādīni, diṭṭhamutaviññāte apekkhitvā sutanti viññeyyattā diṭṭhādīni upanidhāya vattabbo hoti.",
  "atk-s0503a1:33_4": "Asutaṁ na hotīti hi sutanti pakāsitoyamatthoti.",
  "atk-s0503a1:34_0": "Ettha ca evantivacanena asammohaṁ dīpeti.",
  "atk-s0503a1:34_1": "Paṭividdhā hi attanā sutassa pakāravisesā evanti idha āyasmatā ānandena paccāmaṭṭhā, tenassa asammoho dīpito hoti.",
  "atk-s0503a1:34_2": "Na hi sammūḷho nānappakārapaṭivedhasamattho hoti, paccayākāravasena nānappakārā duppaṭividdhā ca suttantāti dīpitanti.",
  "atk-s0503a1:34_3": "Sutantivacanena sutassa asammosaṁ dīpeti, sutākārassa yāthāvato dassiyamānattā.",
  "atk-s0503a1:34_4": "Yassa hi sutaṁ sammuṭṭhaṁ hoti, na so kālantare mayā sutanti paṭijānāti.",
  "atk-s0503a1:34_5": "Iccassa asammohena paññāsiddhi, sammohābhāvena paññāya eva vā savanakālasambhūtāya taduttarikālapaññāsiddhi, tathā asammosena satisiddhi.",
  "atk-s0503a1:34_6": "Tattha paññāpubbaṅgamāya satiyā byañjanāvadhāraṇasamatthatā.",
  "atk-s0503a1:34_7": "Byañjanānañhi paṭivijjhitabbo ākāro nātigambhīro, yathāsutaṁ dhāraṇameva tattha karaṇīyanti satiyā byāpāro adhiko, paññā tattha guṇībhūtā hoti paññāya pubbaṅgamāti katvā.",
  "atk-s0503a1:34_8": "Satipubbaṅgamāya paññāya atthappaṭivedhasamatthatā.",
  "atk-s0503a1:34_9": "Atthassa hi paṭivijjhitabbo ākāro gambhīroti paññāya byāpāro adhiko, sati tattha guṇībhūtāyevāti satiyā pubbaṅgamāyāti katvā.",
  "atk-s0503a1:34_10": "Tadubhayasamatthatāyogena atthabyañjanasampannassa dhammakosassa anupālanasamatthatāya dhammabhaṇḍāgārikattasiddhi.",
  "atk-s0503a1:35_0": "Aparo nayo –",
  "atk-s0503a1:35_1": "evantivacanena yonisomanasikāraṁ dīpeti, tena ca vuccamānānaṁ ākāranidassanāvadhāraṇatthānaṁ upari vakkhamānānaṁ nānappakārappaṭivedhajotakānaṁ aviparītasiddhi dhammavisayattā.",
  "atk-s0503a1:35_2": "Na hi ayoniso manasikaroto nānappakārappaṭivedho sambhavati.",
  "atk-s0503a1:35_3": "Sutantivacanena avikkhepaṁ dīpeti, “paṭhamabodhisuttaṁ kattha bhāsita”ntiādipucchāvasena pakaraṇapattassa vakkhamānassa suttassa savanaṁ samādhānamantarena na sambhavati vikkhittacittassa savanābhāvato.",
  "atk-s0503a1:35_4": "Tathā hi vikkhittacitto puggalo sabbasampattiyā vuccamānopi “na mayā sutaṁ, puna bhaṇathā”ti bhaṇati.",
  "atk-s0503a1:35_5": "Yonisomanasikārena cettha attasammāpaṇidhiṁ pubbe ca katapuññataṁ sādheti sammā appaṇihitattassa pubbe akatapuññassa vā tadabhāvato.",
  "atk-s0503a1:35_6": "Avikkhepena saddhammassavanaṁ sappurisūpanissayañca sādheti assutavato sappurisūpanissayavirahitassa ca tadabhāvato.",
  "atk-s0503a1:35_7": "Na hi vikkhitto sotuṁ sakkoti, na ca sappurise anupanissayamānassa savanaṁ atthīti.",
  "atk-s0503a1:36_0": "Aparo nayo –",
  "atk-s0503a1:36_1": "“yassa cittasantānassa nānappakārappavattiyā nānatthabyañjanaggahaṇaṁ hoti, tassa nānākāraniddeso”ti vuttaṁ.",
  "atk-s0503a1:36_2": "Yasmā ca so bhagavato vacanassa atthabyañjanappabhedaparicchedavasena sakalasāsanasampattiogāhanena niravasesaṁ parahitapāripūrīkaraṇabhūto evaṁ bhaddako ākāro na sammā appaṇihitattassa pubbe akatapuññassa vā hoti.",
  "atk-s0503a1:36_3": "Tasmā evanti iminā bhaddakena ākārena pacchimacakkadvayasampattimattano dīpeti, sutanti savanayogena purimacakkadvayasampattiṁ.",
  "atk-s0503a1:36_4": "Na hi appatirūpe dese vasato sappurisūpanissayavirahitassa ca savanaṁ atthi.",
  "atk-s0503a1:36_5": "Iccassa pacchimacakkadvayasiddhiyā āsayasuddhi siddhā hoti.",
  "atk-s0503a1:36_6": "Sammā paṇihitacitto pubbe ca katapuñño visuddhāsayo hoti tadasuddhihetūnaṁ kilesānaṁ dūrībhāvato.",
  "atk-s0503a1:36_7": "Tathā hi vuttaṁ “sammā paṇihitaṁ cittaṁ, seyyaso naṁ tato kare”ti “katapuññosi tvaṁ, ānanda, padhānamanuyuñja, khippaṁ hohisi anāsavo”ti ca.",
  "atk-s0503a1:36_8": "Purimacakkadvayasiddhiyā payogasuddhi.",
  "atk-s0503a1:36_9": "Patirūpadesavāsena hi sappurisūpanissayena ca sādhūnaṁ diṭṭhānugatiāpajjanena parisuddhappayogo hoti.",
  "atk-s0503a1:36_10": "Tāya ca āsayasuddhiyā adhigamabyattisiddhi, pubbeyeva taṇhādiṭṭhisaṁkilesānaṁ visodhitattā payogasuddhiyā āgamabyattisiddhi.",
  "atk-s0503a1:36_11": "Suparisuddhakāyavacīpayogo hi vippaṭisārābhāvato avikkhittacitto pariyattiyaṁ visārado hoti.",
  "atk-s0503a1:36_12": "Iti payogāsayasuddhassa āgamādhigamasampannassa vacanaṁ aruṇuggamanaṁ viya sūriyassa udayato yonisomanasikāro viya ca kusalakammassa arahati bhagavato vacanassa pubbaṅgamaṁ bhavitunti ṭhāne nidānaṁ ṭhapento evaṁ me sutantiādimāha.",
  "atk-s0503a1:37_0": "Aparo nayo –",
  "atk-s0503a1:37_1": "evanti iminā pubbe vuttanayeneva nānappakārappaṭivedhadīpakena vacanena attano atthapaṭibhānapaṭisambhidāsampattisabbhāvaṁ dīpeti.",
  "atk-s0503a1:37_2": "Sutanti iminā evaṁsaddasannidhānato vakkhamānāpekkhāya vā sotabbabhedappaṭivedhadīpakena dhammaniruttipaṭisambhidāsampattisabbhāvaṁ dīpeti.",
  "atk-s0503a1:37_3": "Evanti ca idaṁ vuttanayeneva yonisomanasikāradīpakavacanaṁ bhāsamāno “ete dhammā mayā manasānupekkhitā diṭṭhiyā suppaṭividdhā”ti dīpeti.",
  "atk-s0503a1:37_4": "Pariyattidhammo hi “idha sīlaṁ kathitaṁ, idha samādhi, idha paññā, ettakā ettha anusandhiyo”tiādinā nayena manasā anupekkhito anussavākāraparivitakkasahitāya dhammanijjhānakkhantibhūtāya ñātapariññāsaṅkhātāya vā diṭṭhiyā tattha tattha vuttarūpārūpadhamme “iti rūpaṁ, ettakaṁ rūpa”ntiādinā nayena suṭṭhu vavatthapetvā paṭividdho attano ca paresañca hitasukhāvaho hotīti.",
  "atk-s0503a1:37_5": "Sutanti idaṁ savanayogadīpakavacanaṁ bhāsamāno “bahū mayā dhammā sutā dhātā vacasā paricitā”ti dīpeti.",
  "atk-s0503a1:37_6": "Sotāvadhānappaṭibaddhā hi pariyattidhammassa savanadhāraṇaparicayā.",
  "atk-s0503a1:37_7": "Tadubhayenapi dhammassa svākkhātabhāvena, atthabyañjanapāripūriṁ dīpento savane ādaraṁ janeti.",
  "atk-s0503a1:37_8": "Atthabyañjanaparipuṇṇañhi dhammaṁ ādarena assuṇanto mahatā hitā paribāhiro hotīti ādaraṁ janetvā sakkaccaṁ dhammo sotabbo.",
  "atk-s0503a1:38_0": "“Evaṁme suta”nti iminā pana sakalena vacanena āyasmā ānando tathāgatappaveditaṁ dhammaṁ attano adahanto asappurisabhūmiṁ atikkamati, sāvakattaṁ paṭijānanto sappurisabhūmiṁ okkamati.",
  "atk-s0503a1:38_1": "Tathā asaddhammā cittaṁ vuṭṭhāpeti, saddhamme cittaṁ patiṭṭhāpeti.",
  "atk-s0503a1:38_2": "“Kevalaṁ sutamevetaṁ mayā, tasseva pana bhagavato vacana”nti dīpento attānaṁ parimoceti, satthāraṁ apadisati, jinavacanaṁ appeti, dhammanettiṁ patiṭṭhāpeti.",
  "atk-s0503a1:39_0": "Apica “evaṁ me suta”nti attanā uppāditabhāvaṁ appaṭijānanto purimassavanaṁ vivaranto “sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa, na ettha atthe vā dhamme vā pade vā byañjane vā kaṅkhā vā vimati vā kattabbā”ti sabbadevamanussānaṁ imasmiṁ dhamme assaddhiyaṁ vināseti, saddhāsampadaṁ uppādeti.",
  "atk-s0503a1:39_1": "Tenetaṁ vuccati –",
  "atk-s0503a1:40_0": "“Vināsayati assaddhaṁ, saddhaṁ vaḍḍheti sāsane;",
  "atk-s0503a1:41_0": "Evaṁ me sutamiccevaṁ, vadaṁ gotamasāvako”ti.",
  "atk-s0503a1:42_0": "Ekanti gaṇanaparicchedaniddeso.",
  "atk-s0503a1:42_1": "Ayañhi ekasaddo aññaseṭṭhāsahāyasaṅkhyādīsu dissati.",
  "atk-s0503a1:42_2": "Tathā hi ayaṁ “sassato attā ca loko ca, idameva saccaṁ moghamaññanti ittheke abhivadantī”tiādīsu aññe dissati.",
  "atk-s0503a1:42_3": "“Cetaso ekodibhāva”ntiādīsu seṭṭhe.",
  "atk-s0503a1:42_4": "“Eko vūpakaṭṭho”tiādīsu asahāye.",
  "atk-s0503a1:42_5": "“Ekova kho, bhikkhave, khaṇo ca samayo ca brahmacariyavāsāyā”tiādīsu saṅkhyāyaṁ, idhāpi saṅkhyāyameva daṭṭhabbo.",
  "atk-s0503a1:42_6": "Tena vuttaṁ –",
  "atk-s0503a1:42_7": "“ekanti gaṇanaparicchedaniddeso”ti.",
  "atk-s0503a1:43_0": "Samayanti paricchinnaniddeso. Ekaṁ samayanti aniyamitaparidīpanaṁ. Tattha samayasaddo –",
  "atk-s0503a1:44_0": "“Samavāye khaṇe kāle, samūhe hetudiṭṭhisu;",
  "atk-s0503a1:45_0": "Paṭilābhe pahāne ca, paṭivedhe ca dissati”.",
  "atk-s0503a1:46_0": "Tathā hissa “appeva nāma svepi upasaṅkameyyāma kālañca samayañca upādāyā”ti evamādīsu samavāyo attho, yuttakālañca paccayasāmaggiñca labhitvāti hi adhippāyo, tasmā paccayasamavāyoti veditabbo.",
  "atk-s0503a1:46_1": "“Ekova kho, bhikkhave, khaṇo ca samayo ca brahmacariyavāsāyā”tiādīsu khaṇo, okāsoti attho.",
  "atk-s0503a1:46_2": "Tathāgatuppādādiko hi maggabrahmacariyassa okāso tappaccayappaṭilābhahetuttā, khaṇo eva ca samayo, yo khaṇoti ca samayoti ca vuccati, so eko yevāti hi attho.",
  "atk-s0503a1:46_3": "“Uṇhasamayo pariḷāhasamayo”tiādīsu kālo.",
  "atk-s0503a1:46_4": "“Mahāsamayo pavanasmi”ntiādīsu samūho.",
  "atk-s0503a1:46_5": "Mahāsamayoti hi bhikkhūnaṁ devatānañca mahāsannipātoti attho.",
  "atk-s0503a1:46_6": "“Samayopi kho te, bhaddāli, appaṭividdho ahosi, bhagavā kho sāvatthiyaṁ viharati, bhagavāpi maṁ jānissati ‘bhaddāli nāma bhikkhu satthusāsane sikkhāya na paripūrakārī’ti, ayampi kho te, bhaddāli, samayo appaṭividdho ahosī”tiādīsu hetu.",
  "atk-s0503a1:46_7": "Sikkhāpadassa kāraṇañhi idha samayoti adhippetaṁ.",
  "atk-s0503a1:46_8": "“Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī”tiādīsu diṭṭhi.",
  "atk-s0503a1:46_9": "Tattha hi nisinnā titthiyā attano attano diṭṭhisaṅkhātaṁ samayaṁ pavadantīti so paribbājakārāmo “samayappavādako”ti vuccati.",
  "atk-s0503a1:47_0": "“Diṭṭhe dhamme ca yo attho, yo cattho samparāyiko;",
  "atk-s0503a1:48_0": "Atthābhisamayā dhīro, paṇḍitoti pavuccatī”ti. –",
  "atk-s0503a1:49_0": "Ādīsu paṭilābho.",
  "atk-s0503a1:49_1": "Atthābhisamayāti hi atthassa adhigamāti attho.",
  "atk-s0503a1:49_2": "“Sammā mānābhisamayā antamakāsi dukkhassā”tiādīsu pahānaṁ.",
  "atk-s0503a1:49_3": "Adhikaraṇaṁ samayaṁ vūpasamanaṁ apagamoti abhisamayo pahānaṁ.",
  "atk-s0503a1:49_4": "“Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho”tiādīsu paṭivedho.",
  "atk-s0503a1:49_5": "Paṭivedhoti hi abhisametabbato abhisamayo, abhisamayova attho abhisamayaṭṭhoti pīḷanādīni abhisametabbabhāvena ekībhāvaṁ upanetvā vuttāni, abhisamayassa vā paṭivedhassa visayabhūto attho abhisamayaṭṭhoti tāneva tathā ekantena vuttāni.",
  "atk-s0503a1:49_6": "Tattha pīḷanaṁ dukkhasaccassa taṁsamaṅgino hiṁsanaṁ avipphārikatākaraṇaṁ.",
  "atk-s0503a1:49_7": "Santāpo dukkhadukkhatādivasena santappanaṁ paridahanaṁ.",
  "atk-s0503a1:50_0": "Ettha ca sahakārīkāraṇasannijjhaṁ sameti samavetīti samavāyo samayo.",
  "atk-s0503a1:50_1": "Sameti samāgacchati ettha maggabrahmacariyaṁ tadādhārapuggalehīti khaṇo samayo.",
  "atk-s0503a1:50_2": "Sameti ettha etena vā saṁgacchati satto sabhāvadhammo vā uppādādīhi sahajātādīhi vāti kālo samayo.",
  "atk-s0503a1:50_3": "Dhammappavattimattatāya atthato abhūtopi hi kālo dhammappavattiyā adhikaraṇaṁ karaṇaṁ viya ca kappanāmattasiddhenānurūpena voharīyatīti.",
  "atk-s0503a1:50_4": "Samaṁ, saha vā avayavānaṁ ayanaṁ pavatti avaṭṭhānanti samūho samayo yathā samudāyoti.",
  "atk-s0503a1:50_5": "Avayavasahāvaṭṭhānameva hi samūho.",
  "atk-s0503a1:50_6": "Avasesapaccayānaṁ samāgame sati eti phalametasmā uppajjati pavattatīti samayo hetu yathā samudayoti.",
  "atk-s0503a1:50_7": "Sameti saṁyojanabhāvato sambandho eti attano visaye pavattati, daḷhaggahaṇabhāvato vā saṁyuttā ayanti pavattanti sattā yathābhinivesaṁ etenāti samayo diṭṭhi.",
  "atk-s0503a1:50_8": "Diṭṭhisaṁyojanena hi sattā ativiya bajjhantīti.",
  "atk-s0503a1:50_9": "Samiti saṅgati samodhānanti samayo paṭilābho.",
  "atk-s0503a1:50_10": "Samayanaṁ upasamayanaṁ apagamoti samayo pahānaṁ.",
  "atk-s0503a1:50_11": "Samucchedappahānabhāvato pana adhiko samayoti abhisamayo yathā abhidhammoti.",
  "atk-s0503a1:50_12": "Abhimukhaṁ ñāṇena sammā etabbo abhisametabboti abhisamayo, dhammānaṁ aviparītasabhāvo.",
  "atk-s0503a1:50_13": "Abhimukhabhāvena sammā eti gacchati bujjhatīti abhisamayo, dhammānaṁ yathābhūtasabhāvāvabodho.",
  "atk-s0503a1:50_14": "Evaṁ tasmiṁ tasmiṁ atthe samayasaddassa pavatti veditabbā.",
  "atk-s0503a1:51_0": "Samayasaddassa atthuddhāre abhisamayasaddassa gahaṇe kāraṇaṁ vuttanayeneva veditabbaṁ.",
  "atk-s0503a1:51_1": "Idha panassa kālo attho samavāyādīnaṁ asambhavato.",
  "atk-s0503a1:51_2": "Desadesakaparisā viya hi desanāya nidānabhāve kālo eva icchitabboti.",
  "atk-s0503a1:51_3": "Yasmā panettha samayoti kālo adhippeto, tasmā saṁvaccharautumāsaddhamāsarattidivasapubbaṇhamajjhanhikasāyanhapaṭhamayāma- majjhimayāmapacchimayāmamuhuttādīsu kālabhedabhūtesu samayesu ekaṁ samayanti dīpeti.",
  "atk-s0503a1:52_0": "Kasmā panettha aniyamitavaseneva kālo niddiṭṭho, na utusaṁvaccharādivasena niyametvā niddiṭṭhoti ce?",
  "atk-s0503a1:52_1": "Kiñcāpi etesu saṁvaccharādīsu samayesu yaṁ yaṁ suttaṁ yasmiṁ yasmiṁ saṁvacchare utumhi māse pakkhe rattibhāge divasabhāge vā vuttaṁ, sabbampi taṁ therassa suviditaṁ suvavatthāpitaṁ paññāya.",
  "atk-s0503a1:52_2": "Yasmā pana “evaṁ me sutaṁ asukasaṁvacchare asukautumhi asukamāse asukapakkhe asukarattibhāge asukadivasabhāge vā”ti evaṁ vutte na sakkā sukhena dhāretuṁ vā uddisituṁ vā uddisāpetuṁ vā, bahu ca vattabbaṁ hoti, tasmā ekeneva padena tamatthaṁ samodhānetvā “ekaṁ samaya”nti āha.",
  "atk-s0503a1:53_0": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo bhagavato devamanussesu ativiya pakāsā anekakālappabhedā eva samayā, tesu samayesu desanāsamayasaṅkhātaṁ ekaṁ samayanti dīpeti.",
  "atk-s0503a1:53_1": "Yo vāyaṁ ñāṇakaruṇākiccasamayesu karuṇākiccasamayo, attahitaparahitappaṭipattisamayesu parahitappaṭipattisamayo, sannipatitānaṁ karaṇīyadvayasamayesu dhammakathāsamayo, desanāpaṭipattisamayesu desanāsamayo, tesu samayesu aññatarasamayaṁ sandhāya “ekaṁ samaya”nti āha.",
  "atk-s0503a1:54_0": "Kasmā panettha yathā abhidhamme “yasmiṁ samaye kāmāvacaraṁ kusalaṁ cittaṁ uppannaṁ hotī”ti ca ito aññesu suttapadesu “yasmiṁ samaye, bhikkhave, bhikkhu vivicceva kāmehi vivicca akusalehi dhammehī”ti ca bhummavacanena niddeso kato, vinaye ca “tena samayena buddho bhagavā”ti karaṇavacanena niddeso kato, tathā akatvā “ekaṁ samaya”nti accantasaṁyogatthe upayogavacanena niddeso katoti?",
  "atk-s0503a1:54_1": "Tattha tathā, idha ca aññathā atthasambhavato.",
  "atk-s0503a1:54_2": "Tattha hi abhidhamme ito aññesu ca suttantesu ādhāravisayasaṅkhāto adhikaraṇattho kiriyāya kiriyantaralakkhaṇasaṅkhāto bhāvenabhāvalakkhaṇattho ca sambhavatīti.",
  "atk-s0503a1:54_3": "Adhikaraṇañhi kālattho samūhattho ca samayo tattha vuttānaṁ phassādidhammānaṁ, tathā kālo sabhāvadhammappavattimattatāya paramatthato avijjamānopi ādhārabhāvena paññāto taṅkhaṇappavattānaṁ tato pubbe parato ca abhāvato yathā “pubbaṇhe jāto sāyanhe jāto”tiādīsu.",
  "atk-s0503a1:54_4": "Samūhotipi avayavavinimutto paramatthato avijjamānopi kappanāmattasiddhena rūpena avayavānaṁ ādhārabhāvena paññāpīyati, yathā “rukkhe sākhā, yavo yavarāsimhi samuṭṭhito”tiādīsu.",
  "atk-s0503a1:54_5": "Yasmiṁ kāle dhammapuñje ca kāmāvacaraṁ kusalaṁ cittaṁ uppannaṁ hoti, tasmiṁyeva kāle dhammapuñje ca phassādayopi hontīti ayañhi tattha attho.",
  "atk-s0503a1:54_6": "Tathā khaṇasamavāyahetusaṅkhātassa samayassa bhāvena tattha vuttānaṁ phassādidhammānaṁ bhāvo lakkhīyati.",
  "atk-s0503a1:54_7": "Yathā hi “gāvīsu duyhamānāsu gato, duddhāsu āgato”ti ettha gāvīnaṁ dohanakiriyāya gamanakiriyā lakkhīyati, evaṁ idhāpi yasmiṁ samayeti vutte ca padatthassa sattāvirahābhāvato satīti ayamattho viññāyamāno eva hotīti samayassa sattākiriyāya cittassa uppādakiriyā phassādīnaṁ bhavanakiriyā ca lakkhīyati.",
  "atk-s0503a1:54_8": "Tathā yasmiṁ samaye yasmiṁ navame khaṇe yasmiṁ yonisomanasikārādihetumhi paccayasamavāye vā sati kāmāvacaraṁ kusalaṁ cittaṁ uppannaṁ hoti, tasmiṁ samaye khaṇe hetumhi paccayasamavāye ca phassādayopi hontīti.",
  "atk-s0503a1:54_9": "Tasmā tadatthajotanatthaṁ bhummavacanena niddeso kato.",
  "atk-s0503a1:55_0": "Vinaye ca “annena vasati, ajjhenena vasatī”tiādīsu viya hetuattho, “pharasunā chindati, kudālena khaṇatī”tiādīsu viya karaṇattho ca sambhavati.",
  "atk-s0503a1:55_1": "Yo hi sikkhāpadapaññattisamayo dhammasenāpatiādīhipi dubbiññeyyo, tena samayena karaṇabhūtena hetubhūtena ca vītikkamaṁ sutvā bhikkhusaṅghaṁ sannipātāpetvā otiṇṇavatthukaṁ puggalaṁ paṭipucchitvā vigarahitvā ca taṁ taṁ vatthuṁ otiṇṇasamayasaṅkhātaṁ kālaṁ anatikkamitvā sikkhāpadāni paññāpento tatiyapārājikādīnaṁ viya sikkhāpadapaññattiyā hetuṁ apekkhamāno tattha tattha vihāsi, tasmā tadatthajotanatthaṁ vinaye karaṇavacanena niddeso kato.",
  "atk-s0503a1:56_0": "Idha pana aññasmiñca evaṁjātike accantasaṁyogattho sambhavati.",
  "atk-s0503a1:56_1": "Yasmiñhi samaye saha samuṭṭhānahetunā idaṁ udānaṁ uppannaṁ, accantameva taṁ samayaṁ ariyavihārapubbaṅgamāya dhammapaccavekkhaṇāya bhagavā vihāsi, tasmā “māsaṁ ajjhetī”tiādīsu viya upayogatthajotanatthaṁ idha upayogavacanena niddeso kato.",
  "atk-s0503a1:56_2": "Tenetaṁ vuccati –",
  "atk-s0503a1:57_0": "“Taṁ taṁ atthamapekkhitvā, bhummena karaṇena ca;",
  "atk-s0503a1:58_0": "Aññatra samayo vutto, upayogena so idhā”ti.",
  "atk-s0503a1:59_0": "Porāṇā pana vaṇṇayanti –",
  "atk-s0503a1:59_1": "“yasmiṁ samaye”ti vā “tena samayenā”ti vā “ekaṁ samaya”nti vā abhilāpamattabhedo esa niddeso, sabbattha bhummameva atthoti.",
  "atk-s0503a1:59_2": "Tasmā “ekaṁ samaya”nti vuttepi ekasmiṁ samayeti attho veditabbo.",
  "atk-s0503a1:60_0": "Bhagavāti garu.",
  "atk-s0503a1:60_1": "Garuñhi loke “bhagavā”ti vadanti.",
  "atk-s0503a1:60_2": "Ayañca sabbaguṇavisiṭṭhatāya sabbasattānaṁ garu, tasmā bhagavāti veditabbo.",
  "atk-s0503a1:60_3": "Porāṇehipi vuttaṁ –",
  "atk-s0503a1:61_0": "“Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0503a1:62_0": "Garu gāravayutto so, bhagavā tena vuccatī”ti.",
  "atk-s0503a1:63_0": "Tattha seṭṭhavācakavacanaṁ seṭṭhanti vuttaṁ seṭṭhaguṇasahacaraṇato.",
  "atk-s0503a1:63_1": "Atha vā vuccatīti vacanaṁ, attho.",
  "atk-s0503a1:63_2": "Bhagavāti vacanaṁ seṭṭhanti bhagavāti iminā vacanena vacanīyo yo attho, so seṭṭhoti attho.",
  "atk-s0503a1:63_3": "Bhagavāti vacanamuttamanti etthāpi vuttanayeneva attho veditabbo.",
  "atk-s0503a1:63_4": "Gāravayuttoti garubhāvayutto garuguṇayogato visesagarukaraṇārahatāya vā gāravayutto.",
  "atk-s0503a1:63_5": "Evaṁ guṇavisiṭṭhasattuttamagarugāravādhivacanaṁ bhagavāti idaṁ vacananti veditabbaṁ. Apica –",
  "atk-s0503a1:64_0": "“Bhagī bhajī bhāgī vibhattavā iti,",
  "atk-s0503a1:65_0": "Akāsi bhagganti garūti bhāgyavā;",
  "atk-s0503a1:66_0": "Bahūhi ñāyehi subhāvitattano,",
  "atk-s0503a1:67_0": "Bhavantago so bhagavāti vuccatī”ti. –",
  "atk-s0503a1:68_0": "Niddese āgatanayena –",
  "atk-s0503a1:69_0": "“Bhāgyavā bhaggavā yutto, bhagehi ca vibhattavā;",
  "atk-s0503a1:70_0": "Bhattavā vantagamano, bhavesu bhagavā tato”ti. –",
  "atk-s0503a1:71_0": "Imāya gāthāya ca vasena bhagavāti padassa attho veditabbo.",
  "atk-s0503a1:71_1": "So panāyaṁ attho sabbākārena visuddhimagge vutto, tasmā tattha vuttanayeneva vivaritabbo.",
  "atk-s0503a1:72_0": "Apica bhāge vani, bhage vā vamīti bhagavā.",
  "atk-s0503a1:72_1": "Tathāgato hi dānasīlādipāramidhamme jhānavimokkhādiuttarimanussadhamme vani bhaji sevi bahulamakāsi, tasmā bhagavā.",
  "atk-s0503a1:72_2": "Atha vā teyeva “veneyyasattasantānesu kathaṁ nu kho uppajjeyyu”nti vani abhipatthayīti bhagavā.",
  "atk-s0503a1:72_3": "Atha vā bhagasaṅkhātaṁ issariyaṁ yasañca vami uggiri kheḷapiṇḍaṁ viya anapekkho chaḍḍayīti bhagavā.",
  "atk-s0503a1:72_4": "Tathā hi tathāgato hatthagataṁ cakkavattisiriṁ devalokādhipaccasadisaṁ cātuddīpissariyaṁ, cakkavattisampattisannissayañca sattaratanasamujjalaṁ yasaṁ tiṇāyapi amaññamāno nirapekkho pahāya abhinikkhamitvā sammāsambodhiṁ abhisambuddho, tasmā ime siriādike bhage vamīti bhagavā.",
  "atk-s0503a1:72_5": "Atha vā bhāni nāma nakkhattāni, tehi samaṁ gacchanti pavattantīti bhagā.",
  "atk-s0503a1:72_6": "Sineruyugandharauttarakuruhimavantādibhājanalokavisesasannissayasobhā kappaṭṭhitibhāvato, tepi bhage vami, tannivāsisattāvāsasamatikkamanato tappaṭibaddhachandarāgappahānena pajahīti.",
  "atk-s0503a1:72_7": "Evampi bhage vamīti bhagavāti evamādinā nayena bhagavāti padassa attho veditabbo.",
  "atk-s0503a1:73_0": "Ettāvatā cettha evaṁ me sutanti vacanena yathāsutaṁ dhammaṁ savanavasena bhāsanto bhagavato dhammasarīraṁ paccakkhaṁ karoti, tena “nayidaṁ atikkantasatthukaṁ pāvacanaṁ, ayaṁ vo satthā”ti satthu adassanena ukkaṇṭhitaṁ janaṁ samassāseti.",
  "atk-s0503a1:73_1": "Vuttañhetaṁ bhagavatā “yo kho, ānanda, mayā dhammo ca vinayo ca desito paññatto, so vo mamaccayena satthā”ti.",
  "atk-s0503a1:73_2": "Ekaṁ samayaṁ bhagavāti vacanena tasmiṁ samaye bhagavato avijjamānabhāvaṁ dassento rūpakāyaparinibbānaṁ sādheti, tena “evaṁvidhassa nāma dhammassa desetā dasabaladharo vajirasaṅghātasamānakāyo sopi bhagavā parinibbuto, kenaññena jīvite āsā janetabbā”ti jīvitamadamattaṁ janaṁ saṁvejeti, saddhamme cassa ussāhaṁ janeti.",
  "atk-s0503a1:74_0": "Evanti ca bhaṇanto desanāsampattiṁ niddisati, vakkhamānassa sakalasuttassa evanti nidassanato.",
  "atk-s0503a1:74_1": "Me sutanti sāvakasampattiṁ savanasampattiñca niddisati, paṭisambhidāpattena pañcasu ṭhānesu bhagavatā etadagge ṭhapitena dhammabhaṇḍāgārikena sutabhāvadīpanato “tañca kho mayāva sutaṁ, na anussutikaṁ, na paramparābhata”nti imassa catthassa dīpanato.",
  "atk-s0503a1:74_2": "Ekaṁ samayanti kālasampattiṁ niddisati bhagavato uruvelāyaṁ viharaṇasamayabhāvena buddhuppādappaṭimaṇḍitabhāvadīpanato.",
  "atk-s0503a1:74_3": "Buddhuppādaparamā hi kālasampadā.",
  "atk-s0503a1:74_4": "Bhagavāti desakasampattiṁ niddisati guṇavisiṭṭhasattuttamagarubhāvadīpanato.",
  "atk-s0503a1:75_0": "Uruvelāyanti mahāvelāyaṁ, mahante vālukārāsimhīti attho.",
  "atk-s0503a1:75_1": "Atha vā urūti vālukā vuccati, velāti mariyādā.",
  "atk-s0503a1:75_2": "Velātikkamanahetu ābhatā uru uruvelāti evampettha attho daṭṭhabbo.",
  "atk-s0503a1:76_0": "Atīte kira anuppanne buddhe dasasahassatāpasā tasmiṁ padese viharantā “kāyakammavacīkammāni paresampi pākaṭāni honti, manokammaṁ pana apākaṭaṁ.",
  "atk-s0503a1:76_1": "Tasmā yo micchāvitakkaṁ vitakketi, so attanāva attānaṁ codetvā pattapuṭena vālukaṁ āharitvā imasmiṁ ṭhāne ākiratu, idamassa daṇḍakamma”nti katikavattaṁ katvā tato paṭṭhāya yo tādisaṁ vitakkaṁ vitakketi, so tattha pattapuṭena vālukaṁ āharitvā ākirati.",
  "atk-s0503a1:76_2": "Evaṁ tattha anukkamena mahāvālukārāsi jāto, tato naṁ pacchimā janatā parikkhipitvā cetiyaṭṭhānamakāsi.",
  "atk-s0503a1:76_3": "Taṁ sandhāya vuttaṁ –",
  "atk-s0503a1:76_4": "“uruvelāyanti mahāvelāyaṁ, mahante vālukārāsimhīti attho daṭṭhabbo”ti.",
  "atk-s0503a1:77_0": "Viharatīti avisesena iriyāpathadibbabrahmaariyavihāresu aññataravihārasamaṅgitāparidīpanaṁ.",
  "atk-s0503a1:77_1": "Idha pana ṭhānanisajjāgamanasayanappabhedesu iriyāpathesu āsanasaṅkhātairiyāpathasamāyogaparidīpanaṁ ariyavihārasamaṅgitāparidīpanañcāti veditabbaṁ.",
  "atk-s0503a1:77_2": "Tattha yasmā ekaṁ iriyāpathabādhanaṁ aññena iriyāpathena vicchinditvā aparipatantaṁ attabhāvaṁ harati pavatteti, tasmā viharatīti padassa iriyāpathavihāravasenettha attho veditabbo.",
  "atk-s0503a1:77_3": "Yasmā pana bhagavā dibbavihārādīhi sattānaṁ vividhaṁ hitaṁ harati upaharati upaneti uppādeti, tasmā tesampi vasena vividhaṁ haratīti evamattho veditabbo.",
  "atk-s0503a1:78_0": "Najjāti nadati sandatīti nadī, tassā najjā, nadiyā ninnagāyāti attho.",
  "atk-s0503a1:78_1": "Nerañjarāyāti nelaṁ jalamassāti “nelañjalāyā”ti vattabbe lakārassa rakāraṁ katvā “nerañjarāyā”ti vuttaṁ, kaddamasevālapaṇakādidosarahitasalilāyāti attho.",
  "atk-s0503a1:78_2": "Keci “nīlajalāyāti vattabbe nerañjarāyāti vutta”nti vadanti.",
  "atk-s0503a1:78_3": "Nāmameva vā etaṁ etissā nadiyāti veditabbaṁ.",
  "atk-s0503a1:78_4": "Tassā nadiyā tīre yattha bhagavā vihāsi, taṁ dassetuṁ “bodhirukkhamūle”ti vuttaṁ.",
  "atk-s0503a1:78_5": "Tattha “bodhi vuccati catūsu maggesu ñāṇa”nti ettha maggañāṇaṁ bodhīti vuttaṁ.",
  "atk-s0503a1:78_6": "“Pappoti bodhiṁ varabhūrimedhaso”ti ettha sabbaññutaññāṇaṁ.",
  "atk-s0503a1:78_7": "Tadubhayampi bodhiṁ bhagavā ettha pattoti rukkhopi bodhirukkhotveva nāmaṁ labhi.",
  "atk-s0503a1:78_8": "Atha vā satta bojjhaṅge bujjhīti bhagavā bodhi, tena bujjhantena sannissitattā so rukkhopi bodhirukkhoti nāmaṁ labhi, tassa bodhirukkhassa.",
  "atk-s0503a1:78_9": "Mūleti samīpe.",
  "atk-s0503a1:78_10": "Ayañhi mūlasaddo “mūlāni uddhareyya antamaso usīranāḷamattānipī”tiādīsu mūlamūle dissati.",
  "atk-s0503a1:78_11": "“Lobho akusalamūla”ntiādīsu asādhāraṇahetumhi.",
  "atk-s0503a1:78_12": "“Yāvatā majjhanhike kāle chāyā pharati, nivāte paṇṇāni patanti, ettāvatā rukkhamūla”ntiādīsu samīpe.",
  "atk-s0503a1:78_13": "Idhāpi samīpe adhippeto, tasmā bodhirukkhassa mūle samīpeti evamettha attho daṭṭhabbo.",
  "atk-s0503a1:79_0": "Paṭhamābhisambuddhoti paṭhamaṁ abhisambuddho hutvā, sabbapaṭhamaṁyevāti attho.",
  "atk-s0503a1:79_1": "Ettāvatā dhammabhaṇḍāgārikena udānadesanāya nidānaṁ ṭhapentena kāladesadesakāpadesā saha visesena pakāsitā honti.",
  "atk-s0503a1:80_0": "Etthāha “kasmā dhammavinayasaṅgahe kayiramāne nidānavacanaṁ vuttaṁ, nanu bhagavatā bhāsitavacanasseva saṅgaho kātabbo”ti? Vuccate –",
  "atk-s0503a1:80_1": "desanāya ciraṭṭhitiasammosasaddheyyabhāvasampādanatthaṁ.",
  "atk-s0503a1:80_2": "Kāladesadesakavatthuādīhi upanibandhitvā ṭhapitā hi desanā ciraṭṭhitikā hoti asammosā saddheyyā ca desakālakattuhetunimittehi upanibaddho viya vohāravinicchayo.",
  "atk-s0503a1:80_3": "Teneva ca āyasmatā mahākassapena “paṭhamaṁ, āvuso ānanda, udānaṁ kattha bhāsita”ntiādinā desādīsu pucchāya katāya vissajjanaṁ karontena dhammabhaṇḍāgārikena “evaṁ me suta”ntiādinā udānassa nidānaṁ bhāsitanti.",
  "atk-s0503a1:81_0": "Apica satthu sampattipakāsanatthaṁ nidānavacanaṁ.",
  "atk-s0503a1:81_1": "Tathāgatassa hi bhagavato pubbaracanānumānāgamatakkābhāvato sambuddhattasiddhi.",
  "atk-s0503a1:81_2": "Na hi sammāsambuddhassa pubbaracanādīhi attho atthi sabbattha appaṭihatañāṇacāratāya ekappamāṇattā ñeyyadhammesu.",
  "atk-s0503a1:81_3": "Tathā ācariyamuṭṭhidhammamacchariyasāsanasāvakānurāgābhāvato khīṇāsavattasiddhi.",
  "atk-s0503a1:81_4": "Na hi sabbaso parikkhīṇāsavassa katthacipi ācariyamuṭṭhiādīnaṁ sambhavoti suvisuddhassa parānuggahappavatti.",
  "atk-s0503a1:81_5": "Iti desakadosabhūtānaṁ diṭṭhisīlasampattidūsakānaṁ accantaṁ avijjātaṇhānaṁ abhāvasaṁsūcakehi ñāṇasampadāpahānasampadābhibyañjakehi ca sambuddhavisuddhabhāvehi purimavesārajjadvayasiddhi, tato ca antarāyikaniyyānikadhammesu sammohābhāvasiddhito pacchimavesārajjadvayasiddhīti bhagavato catuvesārajjasamannāgamo attahitaparahitappaṭipatti ca nidānavacanena pakāsitā honti, tattha tattha sampattaparisāya ajjhāsayānurūpaṁ ṭhānuppattikappaṭibhānena dhammadesanādīpanato.",
  "atk-s0503a1:81_6": "Idha pana vimuttisukhappaṭisaṁvedanapaṭiccasamuppādamanasikārapakāsanenāti yojetabbaṁ.",
  "atk-s0503a1:81_7": "Tena vuttaṁ –",
  "atk-s0503a1:81_8": "“satthu sampattipakāsanatthaṁ nidānavacana”nti.",
  "atk-s0503a1:82_0": "Tathā sāsanasampattipakāsanatthaṁ nidānavacanaṁ.",
  "atk-s0503a1:82_1": "Ñāṇakaruṇāpariggahitasabbakiriyassa hi bhagavato natthi niratthakā paṭipatti attahitā vā.",
  "atk-s0503a1:82_2": "Tasmā paresaṁyeva atthāya pavattasabbakiriyassa sammāsambuddhassa sakalampi kāyavacīmanokammaṁ yathāpavattaṁ vuccamānaṁ diṭṭhadhammikasamparāyikaparamatthehi yathārahaṁ sattānaṁ anusāsanaṭṭhena sāsanaṁ, na kabbaracanā.",
  "atk-s0503a1:82_3": "Tayidaṁ satthu caritaṁ kāladesadesakaparisāpadesādīhi saddhiṁ tattha tattha nidānavacanena yathārahaṁ pakāsīyati, idha pana abhisambodhivimuttisukhappaṭisaṁvedanapaṭiccasamuppādamanasikārenāti yojetabbaṁ.",
  "atk-s0503a1:82_4": "Tena vuttaṁ –",
  "atk-s0503a1:82_5": "“sāsanasampattipakāsanatthaṁ nidānavacana”nti.",
  "atk-s0503a1:83_0": "Apica satthuno pamāṇabhāvappakāsanena sāsanassa pamāṇabhāvadassanatthaṁ nidānavacanaṁ.",
  "atk-s0503a1:83_1": "Sā cassa pamāṇabhāvadassanatā heṭṭhā vuttanayānusārena veditabbā.",
  "atk-s0503a1:83_2": "Bhagavāti hi iminā tathāgatassa rāgadosamohādisabbakilesamaladuccaritādidosappahānadīpanena, sabbasattuttamabhāvadīpanena ca anaññasādhāraṇañāṇakaruṇādiguṇavisesayogaparidīpanena, ayamattho sabbathā pakāsito hotīti idamettha nidānavacanappayojanassa mukhamattadassanaṁ.",
  "atk-s0503a1:84_0": "Taṁ panetaṁ “evaṁ me suta”nti ārabhitvā yāva “imaṁ udānaṁ udānesī”ti padaṁ, tāva imassa udānassa nidānanti veditabbaṁ.",
  "atk-s0503a1:84_1": "Tathā hi taṁ yathā paṭipanno bhagavā imaṁ udānaṁ udānesi, ādito paṭṭhāya tassa kāyikacetasikappaṭipattiyā pakāsanatthaṁ saṅgītikārehi saṅgītikāle bhāsitavacanaṁ.",
  "atk-s0503a1:85_0": "Nanu ca “imasmiṁ sati idaṁ hotī”tiādi bhagavato eva vacanaṁ bhavituṁ arahati, na hi satthāraṁ muñcitvā añño paṭiccasamuppādaṁ desetuṁ samattho hotīti?",
  "atk-s0503a1:85_1": "Saccametaṁ, yathā pana bhagavā bodhirukkhamūle dhammasabhāvapaccavekkhaṇavasena paṭiccasamuppādaṁ manasākāsi, tatheva naṁ bodhaneyyabandhavānaṁ bodhanatthaṁ paṭiccasamuppādasīhanādasuttādīsu desitassa ca vacanānaṁ desitākārassa anukaraṇavasena paṭiccasamuppādassa manasikāraṁ aṭṭhuppattiṁ katvā bhagavatā bhāsitassa imassa udānassa dhammasaṅgāhakā mahātherā nidānaṁ saṅgāyiṁsūti yathāvuttavacanaṁ saṅgītikārānameva vacananti niṭṭhamettha gantabbaṁ.",
  "atk-s0503a1:85_2": "Ito paresupi suttantesu eseva nayo.",
  "atk-s0503a1:86_0": "Ettha ca attajjhāsayo parajjhāsayo pucchāvasiko aṭṭhuppattikoti cattāro suttanikkhepā veditabbā.",
  "atk-s0503a1:86_1": "Yathā hi anekasataanekasahassabhedānipi suttāni saṁkilesabhāgiyādipaṭṭhānanayena soḷasavidhataṁ nātivattanti, evaṁ tāni sabbānipi attajjhāsayādisuttanikkhepavasena catubbidhabhāvaṁ nātivattanti.",
  "atk-s0503a1:86_2": "Kāmañcettha attajjhāsayassa aṭṭhuppattiyā ca parajjhāsayapucchāvasikehi saddhiṁ saṁsaggabhedo sambhavati ajjhāsayānusandhipucchānusandhisambhavato, attajjhāsayaaṭṭhuppattīnaṁ aññamaññaṁ saṁsaggo natthīti niravaseso paṭṭhānanayo na sambhavati.",
  "atk-s0503a1:86_3": "Tadantogadhattā vā sambhavantānaṁ sesanikkhepānaṁ mūlanikkhepavasena cattāro suttanikkhepāti vuttaṁ.",
  "atk-s0503a1:87_0": "Tatrāyaṁ vacanattho –",
  "atk-s0503a1:87_1": "nikkhipanaṁ nikkhepo, suttassa nikkhepo suttanikkhepo, suttadesanāti attho.",
  "atk-s0503a1:87_2": "Nikkhipīyatīti vā nikkhepo, suttaṁ eva nikkhepo suttanikkhepo.",
  "atk-s0503a1:87_3": "Attano ajjhāsayo attajjhāsayo, so assa atthi kāraṇabhūtoti attajjhāsayo, attano ajjhāsayo etassāti vā attajjhāsayo.",
  "atk-s0503a1:87_4": "Parajjhāsayepi eseva nayo.",
  "atk-s0503a1:87_5": "Pucchāya vaso pucchāvaso, so etassa atthīti pucchāvasiko.",
  "atk-s0503a1:87_6": "Suttadesanāya vatthubhūtassa atthassa uppatti atthuppatti, atthuppatti eva aṭṭhuppatti, sā etassa atthīti aṭṭhuppattiko.",
  "atk-s0503a1:87_7": "Atha vā nikkhipīyati suttaṁ etenāti nikkhepo, attajjhāsayādi eva.",
  "atk-s0503a1:87_8": "Etasmiṁ pana atthavikappe attano ajjhāsayo attajjhāsayo.",
  "atk-s0503a1:87_9": "Paresaṁ ajjhāsayo parajjhāsayo.",
  "atk-s0503a1:87_10": "Pucchīyatīti pucchā, pucchitabbo attho.",
  "atk-s0503a1:87_11": "Pucchanavasena pavattaṁ dhammappaṭiggāhakānaṁ vacanaṁ pucchāvasaṁ, tadeva nikkhepasaddāpekkhāya pucchāvasikoti pulliṅgavasena vuttaṁ.",
  "atk-s0503a1:87_12": "Tathā atthuppattiyeva aṭṭhuppattikoti evamettha attho veditabbo.",
  "atk-s0503a1:88_0": "Ettha ca paresaṁ indriyaparipākādikāraṇanirapekkhattā attajjhāsayassa visuṁ suttanikkhepabhāvo yutto kevalaṁ attano ajjhāsayeneva dhammatantiṭhapanatthaṁ pavattitadesanattā, parajjhāsayapucchāvasikānaṁ pana paresaṁ ajjhāsayapucchānaṁ desanāpavattihetubhūtānaṁ uppattiyaṁ pavattitānaṁ kathamaṭṭhuppattiyā anavarodho, pucchāvasikaaṭṭhuppattipubbakānaṁ vā parajjhāsayānurodhena pavattitānaṁ kathaṁ parajjhāsaye anavarodhoti?",
  "atk-s0503a1:88_1": "Na codetabbametaṁ.",
  "atk-s0503a1:88_2": "Paresañhi abhinīhāraparipucchādivinicchayādivinimuttasseva suttantadesanākāraṇuppādassa aṭṭhuppattibhāvena gahitattā parajjhāsayapucchāvasikānaṁ visuṁ gahaṇaṁ.",
  "atk-s0503a1:88_3": "Tathā hi brahmajāladhammadāyādasuttādīnaṁ vaṇṇāvaṇṇaāmisuppādādidesanānimittaṁ aṭṭhuppatti vuccati, paresaṁ pucchāya vinā ajjhāsayameva nimittaṁ katvā desito parajjhāsayo, pucchāvasena desito pucchāvasikoti pākaṭoyamatthoti.",
  "atk-s0503a1:89_0": "Tattha paṭhamādīni tīṇi bodhisuttāni mucalindasuttaṁ, āyusaṅkhārossajjanasuttaṁ, paccavekkhaṇasuttaṁ, papañcasaññāsuttanti imesaṁ udānānaṁ attajjhāsayo nikkhepo.",
  "atk-s0503a1:89_1": "Huhuṅkasuttaṁ, brāhmaṇajātikasuttaṁ, bāhiyasuttanti imesaṁ udānānaṁ pucchāvasiko nikkhepo.",
  "atk-s0503a1:89_2": "Rājasuttaṁ, sakkārasuttaṁ, ucchādanasuttaṁ, piṇḍapātikasuttaṁ, sippasuttaṁ, gopālasuttaṁ, sundarikasuttaṁ, mātusuttaṁ, saṅghabhedakasuttaṁ, udapānasuttaṁ, tathāgatuppādasuttaṁ, moneyyasuttaṁ, pāṭaligāmiyasuttaṁ, dvepi dabbasuttānīti etesaṁ udānānaṁ aṭṭhuppattiko nikkhepo.",
  "atk-s0503a1:89_3": "Pālileyyasuttaṁ, piyasuttaṁ, nāgasamālasuttaṁ, visākhāsuttañcāti imesaṁ udānānaṁ attajjhāsayo parajjhāsayo ca nikkhepo.",
  "atk-s0503a1:89_4": "Sesānaṁ ekapaññāsāya suttānaṁ parajjhāsayo nikkhepo.",
  "atk-s0503a1:89_5": "Evametesaṁ udānānaṁ attajjhāsayādivasena nikkhepaviseso veditabbo.",
  "atk-s0503a1:90_0": "Ettha ca yāni udānāni bhagavatā bhikkhūnaṁ sammukhā bhāsitāni, tāni tehi yathābhāsitasuttāni vacasā paricitāni manasānupekkhitāni dhammabhaṇḍāgārikassa kathitāni.",
  "atk-s0503a1:90_1": "Yāni pana bhagavatā bhikkhūnaṁ asammukhā bhāsitāni, tānipi aparabhāge bhagavatā dhammabhaṇḍāgārikassa puna bhāsitāni.",
  "atk-s0503a1:90_2": "Evaṁ sabbānipi tāni āyasmā ānando ekajjhaṁ katvā dhārento bhikkhūnañca vācento aparabhāge paṭhamamahāsaṅgītikāle udānantveva saṅgahaṁ āropesīti veditabbaṁ.",
  "atk-s0503a1:91_0": "Tena kho pana samayenātiādīsu tena samayenāti ca bhummatthe karaṇavacanaṁ, kho panāti nipāto, tasmiṁ samayeti attho.",
  "atk-s0503a1:91_1": "Kasmiṁ pana samaye?",
  "atk-s0503a1:91_2": "Yaṁ samayaṁ bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho.",
  "atk-s0503a1:91_3": "Tasmiṁ samaye.",
  "atk-s0503a1:91_4": "Sattāhanti satta ahāni sattāhaṁ, accantasaṁyogatthe etaṁ upayogavacanaṁ.",
  "atk-s0503a1:91_5": "Yasmā bhagavā taṁ sattāhaṁ nirantaratāya accantameva phalasamāpattisukhena vihāsi, tasmā sattāhanti accantasaṁyogavasena upayogavacanaṁ vuttaṁ.",
  "atk-s0503a1:91_6": "Ekapallaṅkenāti visākhāpuṇṇamāya anatthaṅgateyeva sūriye aparājitapallaṅkavare vajirāsane nisinnakālato paṭṭhāya sakimpi anuṭṭhahitvā yathāābhujitena ekeneva pallaṅkena.",
  "atk-s0503a1:92_0": "Vimuttisukhapaṭisaṁvedīti vimuttisukhaṁ phalasamāpattisukhaṁ paṭisaṁvediyamāno nisinno hotīti attho.",
  "atk-s0503a1:92_1": "Tattha vimuttīti tadaṅgavimutti, vikkhambhanavimutti, samucchedavimutti, paṭippassaddhivimutti, nissaraṇavimuttīti pañca vimuttiyo.",
  "atk-s0503a1:92_2": "Tāsu yaṁ deyyadhammapariccāgādīhi tehi tehi guṇaṅgehi nāmarūpaparicchedādīhi vipassanaṅgehi ca yāva tassa tassa aṅgassa aparihānivasena pavatti, tāva taṁtaṁpaṭipakkhato vimuccanato vimuccanaṁ pahānaṁ.",
  "atk-s0503a1:92_3": "Seyyathidaṁ ?",
  "atk-s0503a1:92_4": "Dānena macchariyalobhādito, sīlena pāṇātipātādito, nāmarūpavavatthānena sakkāyadiṭṭhito, paccayapariggahena ahetuvisamahetudiṭṭhīhi, tasseva aparabhāgena kaṅkhāvitaraṇena kathaṁkathībhāvato, kalāpasammasanena “ahaṁ mamā”ti gāhato, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanena abhiratisaññāya, muccitukamyatāñāṇena amuccitukamyatāya, upekkhāñāṇena anupekkhāya, anulomena dhammaṭṭhitiyaṁ nibbāne ca paṭilomabhāvato, gotrabhunā saṅkhāranimittabhāvato vimuccanaṁ, ayaṁ tadaṅgavimutti nāma.",
  "atk-s0503a1:92_5": "Yaṁ pana upacārappanābhedena samādhinā yāvassa aparihānivasena pavatti, tāva kāmacchandādīnaṁ nīvaraṇānañceva, vitakkādīnañca paccanīkadhammānaṁ, anuppattisaññitaṁ vimuccanaṁ, ayaṁ vikkhambhanavimutti nāma.",
  "atk-s0503a1:92_6": "Yaṁ catunnaṁ ariyamaggānaṁ bhāvitattā taṁtaṁmaggavato ariyassa santāne yathārahaṁ “diṭṭhigatānaṁ pahānāyā”tiādinā nayena vuttassa samudayapakkhiyassa kilesagaṇassa puna accantaṁ appavattibhāvena samucchedappahānavasena vimuccanaṁ, ayaṁ samucchedavimutti nāma.",
  "atk-s0503a1:92_7": "Yaṁ pana phalakkhaṇe paṭippassaddhattaṁ kilesānaṁ, ayaṁ paṭippassaddhivimutti nāma.",
  "atk-s0503a1:92_8": "Sabbasaṅkhatanissaṭattā pana sabbasaṅkhāravimuttaṁ nibbānaṁ, ayaṁ nissaraṇavimutti nāma.",
  "atk-s0503a1:92_9": "Idha pana bhagavato nibbānārammaṇā phalavimutti adhippetā.",
  "atk-s0503a1:92_10": "Tena vuttaṁ –",
  "atk-s0503a1:92_11": "“vimuttisukhapaṭisaṁvedīti vimuttisukhaṁ phalasamāpattisukhaṁ paṭisaṁvediyamāno nisinno hotīti attho”ti.",
  "atk-s0503a1:93_0": "Vimuttīti ca upakkilesehi paṭippassaddhivasena cittassa vimuttabhāvo, cittameva vā tathā vimuttaṁ veditabbaṁ, tāya vimuttiyā jātaṁ sampayuttaṁ vā sukhaṁ vimuttisukhaṁ.",
  "atk-s0503a1:93_1": "“Yāyaṁ, bhante, upekkhā sante sukhe vuttā bhagavatā”ti vacanato upekkhāpi cettha sukhamicceva veditabbā.",
  "atk-s0503a1:93_2": "Tathā ca vuttaṁ sammohavinodaniyaṁ “upekkhā pana santattā, sukhamicceva bhāsitā”ti.",
  "atk-s0503a1:93_3": "Bhagavā hi catutthajjhānikaṁ arahattasamāpattiṁ samāpajjati, na itaraṁ.",
  "atk-s0503a1:93_4": "Atha vā “tesaṁ vūpasamo sukho”tiādīsu yathā saṅkhāradukkhūpasamo sukhoti vuccati, evaṁ sakalakilesadukkhūpasamabhāvato aggaphale labbhamānā paṭippassaddhivimutti eva idha sukhanti veditabbā.",
  "atk-s0503a1:93_5": "Tayidaṁ vimuttisukhaṁ maggavīthiyaṁ kālantareti phalacittassa pavattivibhāgena duvidhaṁ hoti.",
  "atk-s0503a1:93_6": "Ekekassa hi ariyamaggassa anantarā tassa tasseva vipākabhūtāni nibbānārammaṇāni tīṇi dve vā phalacittāni uppajjanti anantaravipākattā lokuttarakusalānaṁ.",
  "atk-s0503a1:93_7": "Yasmiñhi javanavāre ariyamaggo uppajjati, tattha yadā dve anulomāni, tadā tatiyaṁ gotrabhu, catutthaṁ maggacittaṁ, tato paraṁ tīṇi phalacittāni honti.",
  "atk-s0503a1:93_8": "Yadā pana tīṇi anulomāni, tadā catutthaṁ gotrabhu, pañcamaṁ maggacittaṁ, tato paraṁ dve phalacittāni honti.",
  "atk-s0503a1:93_9": "Evaṁ catutthaṁ pañcamaṁ appanāvasena pavattati, na tato paraṁ bhavaṅgassa āsannattā.",
  "atk-s0503a1:93_10": "Keci pana “chaṭṭhampi cittaṁ appetī”ti vadanti, taṁ aṭṭhakathāsu paṭikkhittaṁ.",
  "atk-s0503a1:93_11": "Evaṁ maggavīthiyaṁ phalaṁ veditabbaṁ.",
  "atk-s0503a1:93_12": "Kālantare phalaṁ pana phalasamāpattivasena pavattaṁ, nirodhā vuṭṭhahantassa uppajjamānañca eteneva saṅgahitaṁ.",
  "atk-s0503a1:93_13": "Sā panāyaṁ phalasamāpatti atthato lokuttarakusalānaṁ vipākabhūtā nibbānārammaṇā appanāti daṭṭhabbā.",
  "atk-s0503a1:94_0": "Ke taṁ samāpajjanti, ke na samāpajjantīti?",
  "atk-s0503a1:94_1": "Sabbepi puthujjanā na samāpajjanti anadhigatattā.",
  "atk-s0503a1:94_2": "Tathā heṭṭhimā ariyā uparimaṁ, uparimāpi ariyā heṭṭhimaṁ na samāpajjantiyeva puggalantarabhāvūpagamanena paṭippassaddhabhāvato.",
  "atk-s0503a1:94_3": "Attano eva phalaṁ te te ariyā samāpajjanti.",
  "atk-s0503a1:94_4": "Keci pana “sotāpannasakadāgāmino phalasamāpattiṁ na samāpajjanti, uparimā dveyeva samāpajjanti samādhismiṁ paripūrakāribhāvato”ti vadanti.",
  "atk-s0503a1:94_5": "Taṁ akāraṇaṁ puthujjanassāpi attanā paṭiladdhalokiyasamādhisamāpajjanato.",
  "atk-s0503a1:94_6": "Kiṁ vā ettha kāraṇacintāya?",
  "atk-s0503a1:94_7": "Vuttañhetaṁ paṭisambhidāyaṁ “katamā dasa saṅkhārupekkhā vipassanāvasena uppajjanti, katame dasa gotrabhudhammā vipassanāvasena uppajjantī”ti imesaṁ pañhānaṁ vissajjane sotāpattiphalasamāpattatthāya sakadāgāmiphalasamāpattatthāyāti tesampi ariyānaṁ phalasamāpattisamāpajjanaṁ vuttaṁ.",
  "atk-s0503a1:94_8": "Tasmā sabbepi ariyā yathāsakaṁ phalaṁ samāpajjantīti niṭṭhamettha gantabbaṁ.",
  "atk-s0503a1:95_0": "Kasmā pana te samāpajjantīti?",
  "atk-s0503a1:95_1": "Diṭṭhadhammasukhavihāratthaṁ.",
  "atk-s0503a1:95_2": "Yathā hi rājāno rajjasukhaṁ, devatā dibbasukhaṁ anubhavanti, evaṁ ariyā “lokuttarasukhaṁ anubhavissāmā”ti addhānaparicchedaṁ katvā icchitakkhaṇe phalasamāpattiṁ samāpajjanti.",
  "atk-s0503a1:96_0": "Kathañcassā samāpajjanaṁ, kathaṁ ṭhānaṁ, kathaṁ vuṭṭhānanti?",
  "atk-s0503a1:96_1": "Dvīhi tāva ākārehi assā samāpajjanaṁ hoti nibbānato aññassa ārammaṇassa amanasikārā, nibbānassa ca manasikārā. Yathāha –",
  "atk-s0503a1:97_0": "“Dve kho, āvuso, paccayā animittāya cetovimuttiyā samāpattiyā, sabbanimittānañca amanasikāro, animittāya ca dhātuyā manasikāro”ti.",
  "atk-s0503a1:98_0": "Ayaṁ panettha samāpajjanakkamo –",
  "atk-s0503a1:98_1": "phalasamāpattitthikena ariyasāvakena rahogatena paṭisallīnena udayabbayādivasena saṅkhārā vipassitabbā.",
  "atk-s0503a1:98_2": "Tassevaṁ pavattānupubbavipassanasseva saṅkhārārammaṇagotrabhuñāṇānantaraṁ phalasamāpattivasena nirodhe cittamappeti, phalasamāpattininnabhāvena ca sekkhassāpi phalameva uppajjati, na maggo.",
  "atk-s0503a1:98_3": "Ye pana vadanti “sotāpanno attano phalasamāpattiṁ samāpajjissāmīti vipassanaṁ vaḍḍhetvā sakadāgāmī hoti, sakadāgāmī ca anāgāmī”ti.",
  "atk-s0503a1:98_4": "Te vattabbā –",
  "atk-s0503a1:98_5": "evaṁ sante anāgāmī arahā bhavissati, arahā ca paccekabuddho, paccekabuddho ca sambuddhoti āpajjeyya, tasmā yathābhinivesaṁ yathājjhāsayaṁ vipassanā atthaṁ sādhetīti sekkhassāpi phalameva uppajjati, na maggo.",
  "atk-s0503a1:98_6": "Phalampi tassa sace anena paṭhamajjhāniko maggo adhigato, paṭhamajjhānikameva uppajjati.",
  "atk-s0503a1:98_7": "Sace dutiyādīsu aññatarajjhāniko, dutiyādīsu aññatarajjhānikamevāti.",
  "atk-s0503a1:99_0": "Kasmā panettha gotrabhuñāṇaṁ maggañāṇapurecārikaṁ viya nibbānārammaṇaṁ na hotīti?",
  "atk-s0503a1:99_1": "Phalañāṇānaṁ aniyyānikabhāvato.",
  "atk-s0503a1:99_2": "Ariyamaggadhammāyeva hi niyyānikā.",
  "atk-s0503a1:99_3": "Vuttañhetaṁ “katame dhammā niyyānikā?",
  "atk-s0503a1:99_4": "Cattāro ariyamaggā apariyāpannā”ti.",
  "atk-s0503a1:99_5": "Tasmā ekanteneva niyyānikabhāvassa ubhato vuṭṭhānabhāvena pavattamānassa anantarapaccayabhūtena ñāṇena nimittato vuṭṭhiteneva bhavitabbanti tassa nibbānārammaṇatā yuttā, na pana ariyamaggassa bhāvitattā tassa vipākabhāvena pavattamānānaṁ kilesānaṁ asamucchindanato aniyyānikattā avuṭṭhānasabhāvānaṁ phalañāṇānaṁ purecārikañāṇassa kadācipi nibbānārammaṇatā ubhayattha anulomañāṇānaṁ atulyākārato.",
  "atk-s0503a1:99_6": "Ariyamaggavīthiyañhi anulomañāṇāni anibbiddhapubbānaṁ thūlathūlānaṁ lobhakkhandhādīnaṁ sātisayaṁ padālanena lokiyañāṇena ukkaṁsapāramippattāni maggañāṇānukūlāni uppajjanti, phalasamāpattivīthiyaṁ pana tāni tāni tena tena maggena tesaṁ tesaṁ kilesānaṁ samucchinnattā tattha nirussukkāni kevalaṁ ariyānaṁ phalasamāpattisukhasamaṅgibhāvassa parikammamattāni hutvā uppajjantīti na tesaṁ kutoci vuṭṭhānasambhavo, yato tesaṁ pariyosāne ñāṇaṁ saṅkhāranimittaṁ vuṭṭhānato nibbānārammaṇaṁ siyā.",
  "atk-s0503a1:99_7": "Evañca katvā sekkhassa attano phalasamāpattivaḷañjanatthāya udayabbayādivasena saṅkhāre sammasantassa vipassanāñāṇānupubbāya phalameva uppajjati, na maggoti ayañca attho samatthito hoti.",
  "atk-s0503a1:99_8": "Evaṁ tāva phalasamāpattiyā samāpajjanaṁ veditabbaṁ.",
  "atk-s0503a1:100_0": "“Tayo kho, āvuso, paccayā animittāya cetovimuttiyā ṭhitiyā, sabbanimittānaṁ amanasikāro, animittāya ca dhātuyā manasikāro, pubbe ca abhisaṅkhāro”ti –",
  "atk-s0503a1:101_0": "Vacanato panassā tīhākārehi ṭhānaṁ hoti.",
  "atk-s0503a1:101_1": "Tattha pubbe ca abhisaṅkhāroti samāpattito pubbe kālaparicchedo.",
  "atk-s0503a1:101_2": "“Asukasmiṁ nāma kāle vuṭṭhahissāmī”ti paricchinnattā hissā yāva so kālo nāgacchati, tāva vuṭṭhānaṁ na hoti.",
  "atk-s0503a1:102_0": "“Dve kho, āvuso, paccayā animittāya cetovimuttiyā vuṭṭhānassa, sabbanimittānañca manasikāro, animittāya ca dhātuyā amanasikāro”ti –",
  "atk-s0503a1:103_0": "Vacanato panassā dvīhākārehi vuṭṭhānaṁ hoti.",
  "atk-s0503a1:103_1": "Tattha sabbanimittānanti rūpanimittavedanāsaññāsaṅkhāraviññāṇanimittānaṁ.",
  "atk-s0503a1:103_2": "Kāmañca na sabbānevetāni ekato manasi karoti, sabbasaṅgāhikavasena panevaṁ vuttaṁ.",
  "atk-s0503a1:103_3": "Tasmā yaṁ bhavaṅgassa ārammaṇaṁ, tassa manasikaraṇena phalasamāpattito vuṭṭhānaṁ hotīti evaṁ assā vuṭṭhānaṁ veditabbaṁ.",
  "atk-s0503a1:103_4": "Tayidaṁ evamidha samāpajjanavuṭṭhānaṁ arahattaphalabhūtaṁ –",
  "atk-s0503a1:104_0": "“Paṭippassaddhadarathaṁ, amatārammaṇaṁ subhaṁ;",
  "atk-s0503a1:105_0": "Vantalokāmisaṁ santaṁ, sāmaññaphalamuttamaṁ”.",
  "atk-s0503a1:106_0": "Iti vuttaṁ sātātisātaṁ vimuttisukhaṁ paṭisaṁvedesi.",
  "atk-s0503a1:106_1": "Tena vuttaṁ –",
  "atk-s0503a1:106_2": "“vimuttisukhapaṭisaṁvedīti vimuttisukhaṁ phalasamāpattisukhaṁ paṭisaṁvediyamāno nisinno hotīti attho”ti.",
  "atk-s0503a1:107_0": "Athāti adhikāratthe nipāto.",
  "atk-s0503a1:107_1": "Khoti padapūraṇe.",
  "atk-s0503a1:107_2": "Tesu adhikāratthena athāti iminā vimuttisukhapaṭisaṁvedanato aññaṁ adhikāraṁ dasseti.",
  "atk-s0503a1:107_3": "Ko panesoti?",
  "atk-s0503a1:107_4": "Paṭiccasamuppādamanasikāro.",
  "atk-s0503a1:107_5": "Athāti vā pacchāti etasmiṁ atthe nipāto, tena “tassa sattāhassa accayenā”ti vakkhamānameva atthaṁ joteti.",
  "atk-s0503a1:107_6": "Tassa sattāhassāti pallaṅkasattāhassa.",
  "atk-s0503a1:107_7": "Accayenāti apagamena.",
  "atk-s0503a1:107_8": "Tamhā samādhimhāti arahattaphalasamādhito.",
  "atk-s0503a1:107_9": "Idha pana ṭhatvā paṭipāṭiyā satta sattāhāni dassetabbānīti keci tāni vitthārayiṁsu.",
  "atk-s0503a1:107_10": "Mayaṁ pana tāni khandhakapāṭhena imissā udānapāḷiyā avirodhadassanamukhena parato vaṇṇayissāma.",
  "atk-s0503a1:107_11": "Rattiyāti avayavasambandhe sāmivacanaṁ.",
  "atk-s0503a1:107_12": "Paṭhamanti accantasaṁyogatthe upayogavacanaṁ.",
  "atk-s0503a1:107_13": "Bhagavā hi tassā rattiyā sakalampi paṭhamaṁ yāmaṁ teneva manasikārena yutto ahosīti.",
  "atk-s0503a1:108_0": "Paṭiccasamuppādanti paccayadhammaṁ.",
  "atk-s0503a1:108_1": "Avijjādayo hi paccayadhammā paṭiccasamuppādo.",
  "atk-s0503a1:108_2": "Kathamidaṁ jānitabbanti ce?",
  "atk-s0503a1:108_3": "Bhagavato vacanena.",
  "atk-s0503a1:108_4": "Bhagavatā hi “tasmātihānanda, eseva hetu, etaṁ nidānaṁ, esa samudayo, esa paccayo jarāmaraṇassa, yadidaṁ jāti…pe…",
  "atk-s0503a1:108_5": "saṅkhārānaṁ, yadidaṁ avijjā”ti evaṁ avijjādayo hetūti vuttā.",
  "atk-s0503a1:108_6": "Yathā dvādasa paccayā dvādasa paṭiccasamuppādāti.",
  "atk-s0503a1:109_0": "Tatrāyaṁ vacanattho –",
  "atk-s0503a1:109_1": "aññamaññaṁ paṭicca paṭimukhaṁ katvā kāraṇasamavāyaṁ appaṭikkhipitvā sahite uppādetīti paṭiccasamuppādo.",
  "atk-s0503a1:109_2": "Atha vā paṭicca paccetabbaṁ paccayārahataṁ paccayaṁ paṭigantvā na vinā tena sambandhassa uppādo paṭiccasamuppādo.",
  "atk-s0503a1:109_3": "Paṭiccasamuppādoti cettha samuppādapadaṭṭhānavacanaviññeyyo phalassa uppādanasamatthatāyutto hetu, na paṭiccasamuppattimattaṁ veditabbaṁ.",
  "atk-s0503a1:109_4": "Atha vā paccetuṁ arahanti naṁ paṇḍitāti paṭicco, sammā sayameva vā uppādetīti samuppādo, paṭicco ca so samuppādo cāti paṭiccasamuppādoti evamettha attho daṭṭhabbo.",
  "atk-s0503a1:110_0": "Anulomanti “avijjāpaccayā saṅkhārā”tiādinā nayena vutto avijjādiko paccayākāro attanā kattabbakiccakaraṇato anulomoti vuccati.",
  "atk-s0503a1:110_1": "Atha vā ādito paṭṭhāya antaṁ pāpetvā vuttattā pavattiyā vā anulomato anulomo, taṁ anulomaṁ.",
  "atk-s0503a1:110_2": "Sādhukaṁ manasākāsīti sakkaccaṁ manasi akāsi.",
  "atk-s0503a1:110_3": "Yo yo paccayadhammo yassa yassa paccayuppannadhammassa yathā yathā hetupaccayādinā paccayabhāvena paccayo hoti, taṁ sabbaṁ aviparītaṁ aparihāpetvā anavasesato paccavekkhaṇavasena citte akāsīti attho.",
  "atk-s0503a1:110_4": "Yathā pana bhagavā paṭiccasamuppādānulomaṁ manasākāsi, taṁ saṅkhepena tāva dassetuṁ “iti imasmiṁ sati idaṁ hoti, imassuppādā idaṁ uppajjatī”ti vuttaṁ.",
  "atk-s0503a1:111_0": "Tattha itīti evaṁ, anena pakārenāti attho.",
  "atk-s0503a1:111_1": "Imasmiṁ sati idaṁ hotīti imasmiṁ avijjādike paccaye sati idaṁ saṅkhārādikaṁ phalaṁ hoti.",
  "atk-s0503a1:111_2": "Imassuppādā idaṁ uppajjatīti imassa avijjādikassa paccayassa uppādā idaṁ saṅkhārādikaṁ phalaṁ uppajjatīti attho.",
  "atk-s0503a1:111_3": "Imasmiṁ asati idaṁ na hoti, imassa nirodhā idaṁ nirujjhatīti avijjādīnaṁ abhāve saṅkhārādīnaṁ abhāvassa avijjādīnaṁ nirodhe saṅkhārādīnaṁ nirodhassa ca dutiyatatiyasuttavacanena etasmiṁ paccayalakkhaṇe niyamo dassito hoti –",
  "atk-s0503a1:111_4": "imasmiṁ sati eva, nāsati.",
  "atk-s0503a1:111_5": "Imassuppādā eva, nānuppādā.",
  "atk-s0503a1:111_6": "Anirodhā eva, na nirodhāti.",
  "atk-s0503a1:111_7": "Tenetaṁ lakkhaṇaṁ antogadhaniyamaṁ idha paṭiccasamuppādassa vuttanti daṭṭhabbaṁ.",
  "atk-s0503a1:111_8": "Nirodhoti ca avijjādīnaṁ virāgādhigamena āyatiṁ anuppādo appavatti.",
  "atk-s0503a1:111_9": "Tathā hi vuttaṁ –",
  "atk-s0503a1:111_10": "“avijjāya tveva asesavirāganirodhā saṅkhāranirodho”tiādi.",
  "atk-s0503a1:111_11": "Nirodhanirodhī ca uppādanirodhībhāvena vutto “imassa nirodhā idaṁ nirujjhatī”ti.",
  "atk-s0503a1:112_0": "Tenetaṁ dasseti –",
  "atk-s0503a1:112_1": "anirodho uppādo nāma, so cettha atthibhāvotipi vuccatīti.",
  "atk-s0503a1:112_2": "“Imasmiṁ sati idaṁ hotī”ti idameva hi lakkhaṇaṁ pariyāyantarena “imassa uppādā idaṁ uppajjatī”ti vadantena parena purimaṁ visesitaṁ hoti.",
  "atk-s0503a1:112_3": "Tasmā na dharamānataṁyeva sandhāya “imasmiṁ satī”ti vuttaṁ, atha kho maggena aniruddhabhāvañcāti viññāyati.",
  "atk-s0503a1:112_4": "Yasmā ca “imasmiṁ asati idaṁ na hoti, imassa nirodhā idaṁ nirujjhatī”ti dvidhāpi uddiṭṭhassa lakkhaṇassa niddesaṁ vadantena “avijjāya tveva asesavirāganirodhā saṅkhāranirodho”tiādinā nirodho eva vutto, tasmā natthibhāvopi nirodho evāti natthibhāvaviruddho atthibhāvo anirodhoti dassitaṁ hoti.",
  "atk-s0503a1:112_5": "Tena anirodhasaṅkhātena atthibhāvena uppādaṁ viseseti.",
  "atk-s0503a1:112_6": "Tato na idha atthibhāvamattaṁ uppādoti attho adhippeto, atha kho anirodhasaṅkhāto atthibhāvo cāti ayamattho vibhāvitoti.",
  "atk-s0503a1:112_7": "Evametaṁ lakkhaṇadvayavacanaṁ aññamaññavisesanavisesitabbabhāvena sātthakanti veditabbaṁ.",
  "atk-s0503a1:113_0": "Ko panāyaṁ anirodho nāma, yo “atthibhāvo, uppādo”ti ca vuccatīti?",
  "atk-s0503a1:113_1": "Appahīnabhāvo ca, anibbattitaphalārahatāpahānehi phalānuppādanārahatā ca.",
  "atk-s0503a1:113_2": "Ye hi pahātabbā akusalā dhammā, tesaṁ ariyamaggena asamugghāṭitabhāvo ca.",
  "atk-s0503a1:113_3": "Ye pana na pahātabbā kusalābyākatā dhammā, yāni tesu saṁyojanāni akhīṇāsavānaṁ tesaṁ aparikkhīṇatā ca.",
  "atk-s0503a1:113_4": "Asamugghāṭitānusayatāya hi sasaṁyojanā khandhappavatti paṭiccasamuppādo.",
  "atk-s0503a1:113_5": "Tathā ca vuttaṁ –",
  "atk-s0503a1:114_0": "“Yāya ca, bhikkhave, avijjāya nivutassa bālassa yāya ca taṇhāya sampayuttassa ayaṁ kāyo samudāgato, sā ceva avijjā bālassa appahīnā, sā ca taṇhā aparikkhīṇā.",
  "atk-s0503a1:114_1": "Taṁ kissa hetu?",
  "atk-s0503a1:114_2": "Na, bhikkhave, bālo acari brahmacariyaṁ sammā dukkhakkhayāya, tasmā bālo kāyassa bhedā kāyūpago hoti, so kāyūpago samāno na parimuccati jātiyā jarāmaraṇenā”tiādi.",
  "atk-s0503a1:115_0": "Khīṇasaṁyojanānaṁ pana avijjāya abhāvato saṅkhārānaṁ, taṇhupādānānaṁ abhāvato upādānabhavānaṁ asambhavoti vaṭṭassa upacchedo paññāyissatīti.",
  "atk-s0503a1:115_1": "Tenevāha –",
  "atk-s0503a1:116_0": "“Channaṁ tveva, phagguṇa, phassāyatanānaṁ asesavirāganirodhā phassanirodho, phassanirodhā vedanānirodho”tiādi.",
  "atk-s0503a1:117_0": "Na hi aggamaggādhigamato uddhaṁ yāva parinibbānā saḷāyatanādīnaṁ appavatti.",
  "atk-s0503a1:117_1": "Atha kho natthitā nirodhasaddavacanīyatā khīṇasaṁyojanatāti nirodho vutto.",
  "atk-s0503a1:117_2": "Apica cirakatampi kammaṁ anibbattitaphalatāya appahīnāhāratāya ca phalārahaṁ santaṁ eva nāma hoti, na nibbattitaphalaṁ, nāpi pahīnāhāranti.",
  "atk-s0503a1:117_3": "Phaluppattipaccayānaṁ avijjāsaṅkhārādīnaṁ vuttanayeneva phalārahabhāvo anirodhoti veditabbo.",
  "atk-s0503a1:117_4": "Evaṁ aniruddhabhāveneva hi yena vinā phalaṁ na sambhavati, taṁ kāraṇaṁ atītantipi imasmiṁ satīti iminā vacanena vuttaṁ.",
  "atk-s0503a1:117_5": "Tatoyeva ca avusitabrahmacariyassa appavattidhammataṁ anāpanno paccayuppādo kālabhedaṁ anāmasitvā anivattanāya eva imassa uppādāti vutto.",
  "atk-s0503a1:117_6": "Atha vā avasesapaccayasamavāye avijjamānassapi vijjamānassa viya pageva vijjamānassa yā phaluppattiabhimukhatā, sā imassa uppādāti vuttā.",
  "atk-s0503a1:117_7": "Tathā hi tato phalaṁ uppajjatīti tadavatthaṁ kāraṇaṁ phalassa uppādanabhāvena uṭṭhitaṁ uppatitaṁ nāma hoti, na vijjamānampi atadavatthanti tadavatthatā uppādoti veditabbo.",
  "atk-s0503a1:118_0": "Tattha satīti iminā vijjamānatāmattena paccayabhāvaṁ vadanto abyāpārataṁ paṭiccasamuppādassa dasseti.",
  "atk-s0503a1:118_1": "Uppādāti uppattidhammataṁ asabbakālabhāvitaṁ phaluppattiabhimukhatañca dīpento aniccataṁ paṭiccasamuppādassa dasseti.",
  "atk-s0503a1:118_2": "“Sati, nāsati, uppādā, na nirodhā”ti pana hetuatthehi bhummanissakkavacanehi samatthitaṁ nidānasamudayajātipabhavabhāvaṁ paṭiccasamuppādassa dasseti.",
  "atk-s0503a1:118_3": "Hetuatthatā cettha bhummavacane yassa bhāve tadavinābhāviphalassa bhāvo lakkhīyati, tattha pavattiyā veditabbā yathā “adhanānaṁ dhane ananuppadīyamāne dāliddiyaṁ vepullaṁ agamāsī”ti ca “nipphannesu sassesu subhikkhaṁ jāyatī”ti ca.",
  "atk-s0503a1:118_4": "Nissakkavacanassāpi hetuatthatā phalassa pabhave pakatiyañca pavattito yathā “kalalā hoti abbudaṁ, abbudā jāyatī pesī”ti ca “himavatā gaṅgā pabhavanti, siṅgato saro jāyatī”ti ca.",
  "atk-s0503a1:118_5": "Avijjādibhāve ca tadavinābhāvena saṅkhārādibhāvo lakkhīyati, avijjādīhi ca saṅkhārādayo pabhavanti pakariyanti cāti te tesaṁ pabhavo pakati ca, tasmā tadatthadīpanatthaṁ “imasmiṁ sati imassa uppādā”ti hetuatthe bhummanissakkaniddesā katāti.",
  "atk-s0503a1:119_0": "Yasmā cettha “imasmiṁ sati idaṁ hoti, imassuppādā idaṁ uppajjatī”ti saṅkhepena uddiṭṭhassa paṭiccasamuppādassa “avijjāpaccayā saṅkhārā”tiādiko niddeso, tasmā yathāvutto atthibhāvo uppādo ca tesaṁ tesaṁ paccayuppannadhammānaṁ paccayabhāvoti viññāyati.",
  "atk-s0503a1:119_1": "Na hi aniruddhatāsaṅkhātaṁ atthibhāvaṁ uppādañca anivattasabhāvatāsaṅkhātaṁ udayāvatthatāsaṅkhātaṁ vā “sati eva, nāsati, uppādā eva, na nirodhā”ti antogadhaniyamehi vacanehi abhihitaṁ muñcitvā añño paccayabhāvo nāma atthi, tasmā yathāvutto atthibhāvo uppādo ca paccayabhāvoti veditabbaṁ.",
  "atk-s0503a1:119_2": "Yepi paṭṭhāne āgatā hetuādayo catuvīsati paccayā, tepi etasseva paccayabhāvassa visesāti veditabbā.",
  "atk-s0503a1:119_3": "Iti yathā vitthārena anulomaṁ paṭiccasamuppādaṁ manasi akāsi, taṁ dassetuṁ, “yadidaṁ avijjāpaccayā saṅkhārā”tiādi vuttaṁ.",
  "atk-s0503a1:120_0": "Tattha yadidanti nipāto, tassa yo ayanti attho.",
  "atk-s0503a1:120_1": "Avijjāpaccayātiādīsu avindiyaṁ kāyaduccaritādiṁ vindatīti avijjā, vindiyaṁ kāyasucaritādiṁ na vindatīti avijjā, dhammānaṁ aviparītasabhāvaṁ aviditaṁ karotīti avijjā, antavirahite saṁsāre bhavādīsu satte javāpetīti avijjā, avijjamānesu javati vijjamānesu na javatīti avijjā, vijjāya paṭipakkhāti avijjā, sā “dukkhe aññāṇa”ntiādinā catubbidhā veditabbā.",
  "atk-s0503a1:120_2": "Paṭicca na vinā phalaṁ eti uppajjati ceva pavattati cāti paccayo, upakārakattho vā paccayo.",
  "atk-s0503a1:120_3": "Avijjā ca sā paccayo cāti avijjāpaccayo, tasmā avijjāpaccayā.",
  "atk-s0503a1:120_4": "Saṅkharontīti saṅkhārā, lokiyakusalākusalacetanā, sā puññāpuññāneñjābhisaṅkhāravasena tividhā veditabbā.",
  "atk-s0503a1:120_5": "Vijānātīti viññāṇaṁ, taṁ lokiyavipākaviññāṇavasena dvattiṁsavidhaṁ.",
  "atk-s0503a1:120_6": "Namatīti nāmaṁ, vedanādikkhandhattayaṁ.",
  "atk-s0503a1:120_7": "Ruppatīti rūpaṁ, bhūtarūpaṁ cakkhādiupādārūpañca.",
  "atk-s0503a1:120_8": "Āyatati āyatañca saṁsāradukkhaṁ nayatīti āyatanaṁ.",
  "atk-s0503a1:120_9": "Phusatīti phasso.",
  "atk-s0503a1:120_10": "Vedayatīti vedanā.",
  "atk-s0503a1:120_11": "Idampi dvayaṁ dvāravasena chabbidhaṁ, vipākavasena gahaṇe chattiṁsavidhaṁ.",
  "atk-s0503a1:120_12": "Paritassatīti taṇhā, sā kāmataṇhādivasena saṅkhepato tividhā, vitthārato aṭṭhuttarasatavidhā ca.",
  "atk-s0503a1:120_13": "Upādīyatīti upādānaṁ, taṁ kāmupādānādivasena catubbidhaṁ.",
  "atk-s0503a1:120_14": "Bhavati bhāvayati cāti bhavo, so kammūpapattibhedato duvidho.",
  "atk-s0503a1:120_15": "Jananaṁ jāti.",
  "atk-s0503a1:120_16": "Jīraṇaṁ jarā.",
  "atk-s0503a1:120_17": "Maranti tenāti maraṇaṁ.",
  "atk-s0503a1:120_18": "Socanaṁ soko.",
  "atk-s0503a1:120_19": "Paridevanaṁ paridevo.",
  "atk-s0503a1:120_20": "Dukkhayatīti dukkhaṁ, uppādaṭṭhitivasena dvedhā khaṇatīti dukkhaṁ.",
  "atk-s0503a1:120_21": "Dumanassa bhāvo domanassaṁ.",
  "atk-s0503a1:120_22": "Bhuso āyāso upāyāso.",
  "atk-s0503a1:120_23": "Sambhavantīti nibbattanti.",
  "atk-s0503a1:120_24": "Na kevalañca sokādīhiyeva, atha kho sabbapadehi “sambhavantī”ti padassa yojanā kātabbā.",
  "atk-s0503a1:120_25": "Evañhi “avijjāpaccayā saṅkhārā sambhavantī”ti paccayapaccayuppannavavatthānaṁ dassitaṁ hoti.",
  "atk-s0503a1:120_26": "Esa nayo sabbattha.",
  "atk-s0503a1:121_0": "Tattha aññāṇalakkhaṇā avijjā, sammohanarasā, chādanapaccupaṭṭhānā, āsavapadaṭṭhānā.",
  "atk-s0503a1:121_1": "Abhisaṅkharaṇalakkhaṇā saṅkhārā, āyūhanarasā, saṁvidahanapaccupaṭṭhānā, avijjāpadaṭṭhānā.",
  "atk-s0503a1:121_2": "Vijānanalakkhaṇaṁ viññāṇaṁ, pubbaṅgamarasaṁ, paṭisandhipaccupaṭṭhānaṁ, saṅkhārapadaṭṭhānaṁ, vatthārammaṇapadaṭṭhānaṁ vā.",
  "atk-s0503a1:121_3": "Namanalakkhaṇaṁ nāmaṁ, sampayogarasaṁ, avinibbhogapaccupaṭṭhānaṁ, viññāṇapadaṭṭhānaṁ.",
  "atk-s0503a1:121_4": "Ruppanalakkhaṇaṁ rūpaṁ, vikiraṇarasaṁ, appaheyyabhāvapaccupaṭṭhānaṁ, viññāṇapadaṭṭhānaṁ.",
  "atk-s0503a1:121_5": "Āyatanalakkhaṇaṁ saḷāyatanaṁ, dassanādirasaṁ, vatthudvārabhāvapaccupaṭṭhānaṁ, nāmarūpapadaṭṭhānaṁ.",
  "atk-s0503a1:121_6": "Phusanalakkhaṇo phasso, saṅghaṭṭanaraso, saṅgatipaccupaṭṭhāno, saḷāyatanapadaṭṭhāno.",
  "atk-s0503a1:121_7": "Anubhavanalakkhaṇā vedanā, visayarasasambhogarasā, sukhadukkhapaccupaṭṭhānā, phassapadaṭṭhānā.",
  "atk-s0503a1:121_8": "Hetubhāvalakkhaṇā taṇhā, abhinandanarasā, atittibhāvapaccupaṭṭhānā, vedanāpadaṭṭhānā.",
  "atk-s0503a1:121_9": "Gahaṇalakkhaṇaṁ upādānaṁ, amuñcanarasaṁ, taṇhādaḷhattadiṭṭhipaccupaṭṭhānaṁ, taṇhāpadaṭṭhānaṁ.",
  "atk-s0503a1:121_10": "Kammakammaphalalakkhaṇo bhavo, bhavanabhāvanaraso, kusalākusalābyākatapaccupaṭṭhāno, upādānapadaṭṭhāno.",
  "atk-s0503a1:121_11": "Tattha tattha bhave paṭhamābhinibbattilakkhaṇā jāti, niyyātanarasā, atītabhavato idhuppannapaccupaṭṭhānā, dukkhavicittatāpaccupaṭṭhānā vā.",
  "atk-s0503a1:121_12": "Khandhaparipākalakkhaṇā jarā, maraṇūpanayanarasā, yobbanavināsapaccupaṭṭhānā.",
  "atk-s0503a1:121_13": "Cutilakkhaṇaṁ maraṇaṁ, visaṁyogarasaṁ, gativippavāsapaccupaṭṭhānaṁ.",
  "atk-s0503a1:121_14": "Antonijjhānalakkhaṇo soko, cetaso nijjhānaraso, anusocanapaccupaṭṭhāno.",
  "atk-s0503a1:121_15": "Lālappanalakkhaṇo paridevo, guṇadosaparikittanaraso, sambhamapaccupaṭṭhāno.",
  "atk-s0503a1:121_16": "Kāyapīḷanalakkhaṇaṁ dukkhaṁ, duppaññānaṁ domanassakaraṇarasaṁ, kāyikābādhapaccupaṭṭhānaṁ.",
  "atk-s0503a1:121_17": "Cittapīḷanalakkhaṇaṁ domanassaṁ, manovighātanarasaṁ, mānasabyādhipaccupaṭṭhānaṁ.",
  "atk-s0503a1:121_18": "Cittaparidahanalakkhaṇo upāyāso, nitthunanaraso, visādapaccupaṭṭhāno.",
  "atk-s0503a1:121_19": "Evamete avijjādayo lakkhaṇāditopi veditabbāti.",
  "atk-s0503a1:121_20": "Ayamettha saṅkhepo, vitthāro pana sabbākārasampannaṁ vinicchayaṁ icchantena sammohavinodaniyā vibhaṅgaṭṭhakathāya gahetabbo.",
  "atk-s0503a1:122_0": "Evanti niddiṭṭhassa nidassanaṁ, tena avijjādīheva kāraṇehi, na issaranimmānādīhīti dasseti.",
  "atk-s0503a1:122_1": "Etassāti yathāvuttassa.",
  "atk-s0503a1:122_2": "Kevalassāti asammissassa sakalassa vā.",
  "atk-s0503a1:122_3": "Dukkhakkhandhassāti dukkhasamūhassa, na sattassa, nāpi jīvassa, nāpi subhasukhādīnaṁ.",
  "atk-s0503a1:122_4": "Samudayo hotīti nibbatti sambhavati.",
  "atk-s0503a1:123_0": "Etamatthaṁviditvāti yvāyaṁ avijjādivasena saṅkhārādikassa dukkhakkhandhassa samudayo hotīti vutto, sabbākārena etamatthaṁ viditvā.",
  "atk-s0503a1:123_1": "Tāyaṁ velāyanti tāyaṁ tassa atthassa viditavelāyaṁ.",
  "atk-s0503a1:123_2": "Imaṁ udānaṁ udānesīti imaṁ tasmiṁ atthe vidite hetuno ca hetusamuppannadhammassa ca pajānanāya ānubhāvadīpakaṁ “yadā have pātubhavantī”tiādikaṁ somanassasampayuttañāṇasamuṭṭhānaṁ udānaṁ udānesi, attamanavācaṁ nicchāresīti vuttaṁ hoti.",
  "atk-s0503a1:124_0": "Tassattho –",
  "atk-s0503a1:124_1": "yadāti yasmiṁ kāle.",
  "atk-s0503a1:124_2": "Haveti byattanti imasmiṁ atthe nipāto.",
  "atk-s0503a1:124_3": "Keci pana “haveti āhave yuddhe”ti atthaṁ vadanti, “yodhetha māraṁ paññāvudhenā”ti vacanato kilesamārena yujjhanasamayeti tesaṁ adhippāyo.",
  "atk-s0503a1:124_4": "Pātubhavantīti uppajjanti.",
  "atk-s0503a1:124_5": "Dhammāti anulomapaccayākārapaṭivedhasādhakā bodhipakkhiyadhammā.",
  "atk-s0503a1:124_6": "Atha vā pātubhavantīti pakāsenti, abhisamayavasena byattā pākaṭā honti.",
  "atk-s0503a1:124_7": "Dhammāti catuariyasaccadhammā, ātāpo vuccati kilesasantāpanaṭṭhena vīriyaṁ.",
  "atk-s0503a1:124_8": "Ātāpinoti sammappadhānavīriyavato.",
  "atk-s0503a1:124_9": "Jhāyatoti ārammaṇūpanijjhānena lakkhaṇūpanijjhānena jhāyantassa.",
  "atk-s0503a1:124_10": "Brāhmaṇassāti bāhitapāpassa khīṇāsavassa.",
  "atk-s0503a1:124_11": "Athassa kaṅkhā vapayanti sabbāti athassa evaṁ pātubhūtadhammassa yā etā “ko nu kho, bhante, phusatīti.",
  "atk-s0503a1:124_12": "No kallo pañhoti bhagavā avocā”tiādinā nayena, “katamaṁ nu kho, bhante, jarāmaraṇaṁ, kassa ca panidaṁ jarāmaraṇanti.",
  "atk-s0503a1:124_13": "No kallo pañhoti bhagavā avocā”tiādinā nayena paccayākāre kaṅkhā vuttā, yā ca paccayākārasseva appaṭividdhattā “ahosiṁ nu kho ahaṁ atītamaddhāna”ntiādinā soḷasa kaṅkhā āgatā.",
  "atk-s0503a1:124_14": "Tā sabbā vapayanti apagacchanti nirujjhanti. Kasmā?",
  "atk-s0503a1:124_15": "Yato pajānāti sahetudhammaṁ, yasmā avijjādikena hetunā sahetukaṁ imaṁ saṅkhārādikaṁ kevalaṁ dukkhakkhandhadhammaṁ pajānāti aññāsi paṭivijjhīti.",
  "atk-s0503a1:125_0": "Kadā panassa bodhipakkhiyadhammā catusaccadhammā vā pātubhavanti uppajjanti pakāsenti vā?",
  "atk-s0503a1:125_1": "Vipassanāmaggañāṇesu.",
  "atk-s0503a1:125_2": "Tattha vipassanāñāṇasampayuttā satiādayo vipassanāñāṇañca yathārahaṁ attano visayesu tadaṅgappahānavasena subhasaññādike pajahantā kāyānupassanādivasena visuṁ visuṁ uppajjanti, maggakkhaṇe pana te nibbānamālambitvā samucchedavasena paṭipakkhe pajahantā catūsupi ariyasaccesu asammohappaṭivedhasādhanavasena sakideva uppajjanti.",
  "atk-s0503a1:125_3": "Evaṁ tāvettha bodhipakkhiyadhammānaṁ uppajjanaṭṭhena pātubhāvo veditabbo.",
  "atk-s0503a1:126_0": "Ariyasaccadhammānaṁ pana lokiyānaṁ vipassanākkhaṇe vipassanāya ārammaṇakaraṇavasena, lokuttarānaṁ tadadhimuttatāvasena, maggakkhaṇe nirodhasaccassa ārammaṇābhisamayavasena, sabbesampi kiccābhisamayavasena pākaṭabhāvato pakāsanaṭṭhena pātubhāvo veditabbo.",
  "atk-s0503a1:127_0": "Iti bhagavā satipi sabbākārena sabbadhammānaṁ attano ñāṇassa pākaṭabhāve paṭiccasamuppādamukhena vipassanābhinivesassa katattā nipuṇagambhīrasududdasatāya paccayākārassa taṁ paccavekkhitvā uppannabalavasomanasso paṭipakkhasamucchedavibhāvanena saddhiṁ attano tadabhisamayānubhāvadīpakamevettha udānaṁ udānesīti.",
  "atk-s0503a1:128_0": "Ayampiudāno vutto bhagavatā iti me sutanti ayaṁ pāḷi kesuciyeva potthakesu dissati.",
  "atk-s0503a1:128_1": "Tattha ayampīti pisaddo “idampi buddhe ratanaṁ paṇītaṁ, ayampi pārājiko hotī”tiādīsu viya sampiṇḍanattho, tena uparimaṁ sampiṇḍeti.",
  "atk-s0503a1:128_2": "Vuttoti ayaṁ vuttasaddo kesohāraṇavappanavāpasamīkaraṇajīvitavuttipamuttabhāvapāvacanabhāvena pavattana ajjhenakathanādīsu dissati.",
  "atk-s0503a1:128_3": "Tathā hesa “kāpaṭiko māṇavo daharo vuttasiro”tiādīsu kesohāraṇe āgato.",
  "atk-s0503a1:129_0": "“Gāvo tassa pajāyanti, khette vuttaṁ virūhati;",
  "atk-s0503a1:130_0": "Vuttānaṁ phalamasnāti, yo mittānaṁ na dubbhatī”ti. –",
  "atk-s0503a1:131_0": "Ādīsu vappane.",
  "atk-s0503a1:131_1": "“No ca kho paṭivutta”ntiādīsu aṭṭhadaṇḍakādīhi vāpasamīkaraṇe.",
  "atk-s0503a1:131_2": "“Pannalomo paradattavutto migabhūtena cetasā viharāmī”tiādīsu jīvitavuttiyaṁ.",
  "atk-s0503a1:131_3": "“Paṇḍupalāso bandhanā pavutto abhabbo haritattāyā”tiādīsu bandhanato pamuttabhāve.",
  "atk-s0503a1:131_4": "“Gītaṁ vuttaṁ samīhita”ntiādīsu pāvacanabhāvena pavattite.",
  "atk-s0503a1:131_5": "“Vutto pārāyaṇo”tiādīsu ajjhene.",
  "atk-s0503a1:131_6": "“Vuttaṁ kho panetaṁ bhagavatā ‘dhammadāyādā me, bhikkhave, bhavatha, mā āmisadāyādā”’tiādīsu kathane.",
  "atk-s0503a1:131_7": "Idhāpi kathane eva daṭṭhabbo, tena ayampi udāno bhāsitoti attho.",
  "atk-s0503a1:131_8": "Itīti evaṁ.",
  "atk-s0503a1:131_9": "Me sutanti padadvayassa attho nidānavaṇṇanāyaṁ sabbākārato vuttoyeva.",
  "atk-s0503a1:131_10": "Pubbe “evaṁ me suta”nti nidānavasena vuttoyeva hi attho idha nigamanavasena “iti me suta”nti puna vutto.",
  "atk-s0503a1:131_11": "Vuttasseva hi atthassa puna vacanaṁ nigamananti.",
  "atk-s0503a1:131_12": "Itisaddassa atthuddhāro evaṁ-saddena samānatthatāya “evaṁ me suta”nti ettha viya, atthayojanā ca itivuttakavaṇṇanāya amhehi pakāsitāyevāti tattha vuttanayeneva veditabboti.",
  "atk-s0503a1:132_0": "Paramatthadīpaniyā khuddakanikāyaṭṭhakathāya",
  "atk-s0503a1:133_0": "Udānasaṁvaṇṇanāpaṭhamabodhisuttavaṇṇanā niṭṭhitā.",
  "atk-s0503a1:134_0": "2. Dutiyabodhisuttavaṇṇanā",
  "atk-s0503a1:135_0": "2.",
  "atk-s0503a1:135_1": "Dutiye paṭilomanti “avijjānirodhā saṅkhāranirodho”tiādinā nayena vutto avijjādikoyeva paccayākāro anuppādanirodhena nirujjhamāno attano kattabbakiccassa akaraṇato paṭilomoti vuccati.",
  "atk-s0503a1:135_2": "Pavattiyā vā vilomanato paṭilomo, antato pana majjhato vā paṭṭhāya ādiṁ pāpetvā avuttattā ito aññenatthenettha paṭilomatā na yujjati.",
  "atk-s0503a1:135_3": "Paṭilomanti ca “visamaṁ candasūriyā parivattantī”tiādīsu viya bhāvanapuṁsakaniddeso.",
  "atk-s0503a1:135_4": "Imasmiṁ asati idaṁ na hotīti imasmiṁ avijjādike paccaye asati maggena pahīne idaṁ saṅkhārādikaṁ phalaṁ na hoti nappavattati.",
  "atk-s0503a1:135_5": "Imassa nirodhā idaṁ nirujjhatīti imassa avijjādikassa paccayassa nirodhā maggena anuppattidhammataṁ āpāditattā idaṁ saṅkhārādikaṁ phalaṁ nirujjhati, nappavattatīti attho.",
  "atk-s0503a1:135_6": "Idhāpi yathā “imasmiṁ sati idaṁ hoti, imassuppādā idaṁ uppajjatī”ti ettha “imasmiṁ satiyeva, nāsati, imassa uppādā eva, na nirodhā”ti antogadhaniyamatā dassitā.",
  "atk-s0503a1:135_7": "Evaṁ imasmiṁ asatiyeva, na sati, imassa nirodhā eva, na uppādāti antogadhaniyamatālakkhaṇā dassitāti veditabbaṁ.",
  "atk-s0503a1:135_8": "Sesamettha yaṁ vattabbaṁ, taṁ paṭhamabodhisuttavaṇṇanāya vuttanayānusārena veditabbaṁ.",
  "atk-s0503a1:136_0": "Evaṁ yathā bhagavā paṭilomapaṭiccasamuppādaṁ manasi akāsi, taṁ saṅkhepena dassetvā idāni vitthārena dassetuṁ “avijjānirodhā saṅkhāranirodho”tiādi vuttaṁ.",
  "atk-s0503a1:136_1": "Tattha avijjānirodhāti ariyamaggena avijjāya anavasesanirodhā, anusayappahānavasena aggamaggena avijjāya accantasamugghāṭatoti attho.",
  "atk-s0503a1:136_2": "Yadipi heṭṭhimamaggehi pahīyamānā avijjā accantasamugghāṭavaseneva pahīyati, tathāpi na anavasesato pahīyati.",
  "atk-s0503a1:136_3": "Apāyagāminiyā hi avijjā paṭhamamaggena pahīyati.",
  "atk-s0503a1:136_4": "Tathā sakideva imasmiṁ loke sabbattha ca anariyabhūmiyaṁ upapattipaccayabhūtā avijjā yathākkamaṁ dutiyatatiyamaggehi pahīyati, na itarāti.",
  "atk-s0503a1:136_5": "Arahattamaggeneva hi sā anavasesaṁ pahīyatīti.",
  "atk-s0503a1:136_6": "Saṅkhāranirodhoti saṅkhārānaṁ anuppādanirodho hoti.",
  "atk-s0503a1:136_7": "Evaṁ niruddhānaṁ pana saṅkhārānaṁ nirodhā viññāṇaṁ, viññāṇādīnañca nirodhā nāmarūpādīni niruddhāni eva hontīti dassetuṁ “saṅkhāranirodhā viññāṇanirodho”tiādiṁ vatvā “evametassa kevalassa dukkhakkhandhassa nirodho hotī”ti vuttaṁ.",
  "atk-s0503a1:136_8": "Tattha yaṁ vattabbaṁ, taṁ heṭṭhā vuttanayameva.",
  "atk-s0503a1:137_0": "Apicettha kiñcāpi “avijjānirodhā saṅkhāranirodho, saṅkhāranirodhā viññāṇanirodho”ti ettāvatāpi sakalassa dukkhakkhandhassa anavasesato nirodho vutto hoti, tathāpi yathā anulome yassa yassa paccayadhammassa atthitāya yo yo paccayuppannadhammo na nirujjhati pavattati evāti imassa atthassa dassanatthaṁ “avijjāpaccayā saṅkhārā…pe…",
  "atk-s0503a1:137_1": "samudayo hotī”ti vuttaṁ.",
  "atk-s0503a1:137_2": "Evaṁ tappaṭipakkhato tassa tassa paccayadhammassa abhāve so so paccayuppannadhammo nirujjhati nappavattatīti dassanatthaṁ idha “avijjānirodhā saṅkhāranirodho, saṅkhāranirodhā viññāṇanirodho…pe…",
  "atk-s0503a1:137_3": "dukkhakkhandhassa nirodho hotī”ti vuttaṁ, na pana anulome viya kālattayapariyāpannassa dukkhakkhandhassa nirodhadassanatthaṁ.",
  "atk-s0503a1:137_4": "Anāgatasseva hi ariyamaggabhāvanāya asati uppajjanārahassa dukkhakkhandhassa ariyamaggabhāvanāya nirodho icchitoti ayampi viseso veditabbo.",
  "atk-s0503a1:138_0": "Etamatthaṁ viditvāti yvāyaṁ “avijjānirodhādivasena saṅkhārādikassa dukkhakkhandhassa nirodho hotī”ti vutto, sabbākārena etamatthaṁ viditvā.",
  "atk-s0503a1:138_1": "Imaṁ udānaṁ udānesīti imasmiṁ atthe vidite “avijjānirodhā saṅkhāranirodho”ti evaṁ pakāsitassa avijjādīnaṁ paccayānaṁ khayassa avabodhānubhāvadīpakaṁ udānaṁ udānesīti attho.",
  "atk-s0503a1:139_0": "Tatrāyaṁ saṅkhepattho –",
  "atk-s0503a1:139_1": "yasmā avijjādīnaṁ paccayānaṁ anuppādanirodhasaṅkhātaṁ khayaṁ avedi aññāsi paṭivijjhi, tasmā etassa vuttanayena ātāpino jhāyato brāhmaṇassa vuttappakārā bodhipakkhiyadhammā catusaccadhammā vā pātubhavanti uppajjanti pakāsenti vā.",
  "atk-s0503a1:139_2": "Atha yā paccayanirodhassa sammā aviditattā uppajjeyyuṁ pubbe vuttappabhedā kaṅkhā, tā sabbāpi vapayanti nirujjhantīti.",
  "atk-s0503a1:139_3": "Sesaṁ heṭṭhā vuttanayameva.",
  "atk-s0503a1:140_0": "Dutiyabodhisuttavaṇṇanā niṭṭhitā.",
  "atk-s0503a1:141_0": "3. Tatiyabodhisuttavaṇṇanā",
  "atk-s0503a1:142_0": "3.",
  "atk-s0503a1:142_1": "Tatiye anulomapaṭilomanti anulomañca paṭilomañca, yathāvuttaanulomavasena ceva paṭilomavasena cāti attho.",
  "atk-s0503a1:142_2": "Nanu ca pubbepi anulomavasena paṭilomavasena ca paṭiccasamuppāde manasikārappavatti suttadvaye vuttā, idha kasmā punapi tadubhayavasena manasikārappavatti vuccatīti?",
  "atk-s0503a1:142_3": "Tadubhayavasena tatiyavāraṁ tattha manasikārassa pavattitattā.",
  "atk-s0503a1:142_4": "Kathaṁ pana tadubhayavasena manasikāro pavattito?",
  "atk-s0503a1:142_5": "Na hi sakkā apubbaṁ acarimaṁ anulomapaṭilomaṁ paṭiccasamuppādassa manasikāraṁ pavattetunti?",
  "atk-s0503a1:142_6": "Na kho panetaṁ evaṁ daṭṭhabbaṁ “tadubhayaṁ ekajjhaṁ manasākāsī”ti, atha kho vārena.",
  "atk-s0503a1:142_7": "Bhagavā hi paṭhamaṁ anulomavasena paṭiccasamuppādaṁ manasi karitvā tadanurūpaṁ paṭhamaṁ udānaṁ udānesi.",
  "atk-s0503a1:142_8": "Dutiyampi paṭilomavasena taṁ manasi karitvā tadanurūpameva udānaṁ udānesi.",
  "atk-s0503a1:142_9": "Tatiyavāre pana kālena anulomaṁ kālena paṭilomaṁ manasikaraṇavasena anulomapaṭilomaṁ manasi akāsi.",
  "atk-s0503a1:142_10": "Tena vuttaṁ –",
  "atk-s0503a1:142_11": "“anulomapaṭilomanti anulomañca paṭilomañca, yathāvuttaanulomavasena ceva paṭilomavasena cā”ti.",
  "atk-s0503a1:142_12": "Iminā manasikārassa paguṇabalavabhāvo ca vasībhāvo ca pakāsito hoti.",
  "atk-s0503a1:142_13": "Ettha ca “anulomaṁ manasi karissāmi, paṭilomaṁ manasi karissāmi, anulomapaṭilomaṁ manasi karissāmī”ti evaṁ pavattānaṁ pubbābhogānaṁ vasena nesaṁ vibhāgo veditabbo.",
  "atk-s0503a1:143_0": "Tattha avijjāya tvevāti avijjāya tu eva.",
  "atk-s0503a1:143_1": "Asesavirāganirodhāti virāgasaṅkhātena maggena asesanirodhā, aggamaggena anavasesaanuppādappahānāti attho.",
  "atk-s0503a1:143_2": "Saṅkhāranirodhoti sabbesaṁ saṅkhārānaṁ anavasesaṁ anuppādanirodho.",
  "atk-s0503a1:143_3": "Heṭṭhimena hi maggattayena keci saṅkhārā nirujjhanti, keci na nirujjhanti avijjāya sāvasesanirodhā.",
  "atk-s0503a1:143_4": "Aggamaggena panassā anavasesanirodhā na keci saṅkhārā na nirujjhantīti.",
  "atk-s0503a1:144_0": "Etamatthaṁviditvāti yvāyaṁ avijjādivasena saṅkhārādikassa dukkhakkhandhassa samudayo nirodho ca avijjādīnaṁ samudayā nirodhā ca hotīti vutto, sabbākārena etamatthaṁ viditvā.",
  "atk-s0503a1:144_1": "Imaṁ udānaṁ udānesīti idaṁ yena maggena yo dukkhakkhandhassa samudayanirodhasaṅkhāto attho kiccavasena ārammaṇakiriyāya ca vidito, tassa ariyamaggassa ānubhāvadīpakaṁ vuttappakāraṁ udānaṁ udānesīti attho.",
  "atk-s0503a1:145_0": "Tatrāyaṁ saṅkhepattho –",
  "atk-s0503a1:145_1": "yadā have pātubhavanti dhammā ātāpino jhāyato brāhmaṇassa, tadā so brāhmaṇo tehi uppannehi bodhipakkhiyadhammehi yassa vā ariyamaggassa catusaccadhammā pātubhūtā, tena ariyamaggena vidhūpayaṁ tiṭṭhati mārasenaṁ, “kāmā te paṭhamā senā”tiādinā nayena vuttappakāraṁ mārasenaṁ vidhūpayanto vidhamento viddhaṁsento tiṭṭhati. Kathaṁ?",
  "atk-s0503a1:145_2": "Sūriyova obhāsayamantalikkhaṁ, yathā sūriyo abbhuggato attano pabhāya antalikkhaṁ obhāsentova andhakāraṁ vidhamento tiṭṭhati, evaṁ sopi khīṇāsavabrāhmaṇo tehi dhammehi tena vā ariyamaggena saccāni paṭivijjhantova mārasenaṁ vidhūpayanto tiṭṭhatīti.",
  "atk-s0503a1:146_0": "Evaṁ bhagavatā paṭhamaṁ paccayākārapajānanassa, dutiyaṁ paccayakkhayādhigamassa, tatiyaṁ ariyamaggassa ānubhāvappakāsanāni imāni tīṇi udānāni tīsu yāmesu bhāsitāni.",
  "atk-s0503a1:146_1": "Katarāya rattiyā?",
  "atk-s0503a1:146_2": "Abhisambodhito sattamāya rattiyā.",
  "atk-s0503a1:146_3": "Bhagavā hi visākhapuṇṇamāya rattiyā paṭhamayāme pubbenivāsaṁ anussaritvā majjhimayāme dibbacakkhuṁ visodhetvā pacchimayāme paṭiccasamuppāde ñāṇaṁ otāretvā nānānayehi tebhūmakasaṅkhāre sammasitvā “idāni aruṇo uggamissatī”ti sammāsambodhiṁ pāpuṇi, sabbaññutappattisamanantarameva ca aruṇo uggacchīti.",
  "atk-s0503a1:146_4": "Tato teneva pallaṅkena bodhirukkhamūle sattāhaṁ vītināmento sampattāya pāṭipadarattiyā tīsu yāmesu vuttanayena paṭiccasamuppādaṁ manasi karitvā yathākkamaṁ imāni udānāni udānesi.",
  "atk-s0503a1:147_0": "Khandhake pana tīsupi vāresu “paṭiccasamuppādaṁ anulomapaṭilomaṁ manasākāsī”ti āgatattā khandhakaṭṭhakathāyaṁ “tīsupi yāmesu evaṁ manasi katvā paṭhamaṁ udānaṁ paccayākārapaccavekkhaṇavasena, dutiyaṁ nibbānapaccavekkhaṇavasena, tatiyaṁ maggapaccavekkhaṇavasenāti evaṁ imāni bhagavā udānāni udānesī”ti vuttaṁ, tampi na virujjhati.",
  "atk-s0503a1:147_1": "Bhagavā hi ṭhapetvā ratanagharasattāhaṁ sesesu chasu sattāhesu antarantarā dhammaṁ paccavekkhitvā yebhuyyena vimuttisukhapaṭisaṁvedī vihāsi, ratanagharasattāhe pana abhidhammaparicayavaseneva vihāsīti.",
  "atk-s0503a1:148_0": "Tatiyabodhisuttavaṇṇanā niṭṭhitā.",
  "atk-s0503a1:149_0": "4. Huṁhuṅkasuttavaṇṇanā",
  "atk-s0503a1:150_0": "4.",
  "atk-s0503a1:150_1": "Catutthe ajapālanigrodheti tassa kira chāyāyaṁ ajapālā gantvā nisīdanti, tenassa “ajapālanigrodho”tveva nāmaṁ udapādi.",
  "atk-s0503a1:150_2": "Keci pana “yasmā tattha vede sajjhāyituṁ asamatthā mahallakabrāhmaṇā pākāraparikkhepayuttāni nivesanāni katvā sabbe vasiṁsu, tasmā ajapālanigrodhoti nāmaṁ jāta”nti vadanti.",
  "atk-s0503a1:150_3": "Tatrāyaṁ vacanattho –",
  "atk-s0503a1:150_4": "na japantīti ajapā, mantānaṁ anajjhāyakāti attho, ajapā lanti ādiyanti nivāsaṁ etthāti ajapāloti.",
  "atk-s0503a1:150_5": "Yasmā vā majjhanhike samaye anto paviṭṭhe aje attano chāyāya pāleti rakkhati, tasmā ‘ajapālo’tissa nāmaṁ rūḷhanti apare.",
  "atk-s0503a1:150_6": "Sabbathāpi nāmametaṁ tassa rukkhassa, tassa samīpe.",
  "atk-s0503a1:150_7": "Samīpatthe hi etaṁ bhummaṁ “ajapālanigrodhe”ti.",
  "atk-s0503a1:151_0": "Vimuttisukhapaṭisaṁvedīti tatrapi dhammaṁ vicinanto vimuttisukhañca paṭisaṁvedento nisīdi.",
  "atk-s0503a1:151_1": "Bodhirukkhato puratthimadisābhāge esa rukkho hoti.",
  "atk-s0503a1:151_2": "Sattāhanti ca idaṁ na pallaṅkasattāhato anantarasattāhaṁ.",
  "atk-s0503a1:151_3": "Bhagavā hi pallaṅkasattāhato aparānipi tīṇi sattāhāni bodhisamīpeyeva vītināmesi.",
  "atk-s0503a1:152_0": "Tatrāyaṁ anupubbikathā –",
  "atk-s0503a1:152_1": "bhagavati kira sammāsambodhiṁ patvā sattāhaṁ ekapallaṅkena nisinne “na bhagavā vuṭṭhāti, kinnu kho aññepi buddhattakarā dhammā atthī”ti ekaccānaṁ devatānaṁ kaṅkhā udapādi.",
  "atk-s0503a1:152_2": "Atha bhagavā aṭṭhame divase samāpattito vuṭṭhāya devatānaṁ kaṅkhaṁ ñatvā kaṅkhāvidhamanatthaṁ ākāse uppatitvā yamakapāṭihāriyaṁ dassetvā tāsaṁ kaṅkhaṁ vidhametvā pallaṅkato īsakaṁ pācīnanissite uttaradisābhāge ṭhatvā cattāri asaṅkhyeyyāni kappasatasahassañca upacitānaṁ pāramīnaṁ balādhigamaṭṭhānaṁ pallaṅkaṁ bodhirukkhañca animisehi cakkhūhi olokayamāno sattāhaṁ vītināmesi, taṁ ṭhānaṁ animisacetiyaṁ nāma jātaṁ.",
  "atk-s0503a1:152_3": "Atha pallaṅkassa ca ṭhitaṭṭhānassa ca antarā puratthimato ca pacchimato ca āyate ratanacaṅkame caṅkamanto sattāhaṁ vītināmesi, taṁ ratanacaṅkamacetiyaṁ nāma jātaṁ.",
  "atk-s0503a1:152_4": "Tato pacchimadisābhāge devatā ratanagharaṁ māpayiṁsu, tattha pallaṅkena nisīditvā abhidhammapiṭakaṁ visesato anantanayaṁ samantapaṭṭhānaṁ vicinanto sattāhaṁ vītināmesi, taṁ ṭhānaṁ ratanagharacetiyaṁ nāma jātaṁ.",
  "atk-s0503a1:152_5": "Evaṁ bodhisamīpeyeva cattāri sattāhāni vītināmetvā pañcame sattāhe bodhirukkhato ajapālanigrodhaṁ upasaṅkamitvā tassa mūle pallaṅkena nisīdi.",
  "atk-s0503a1:153_0": "Tamhā samādhimhā vuṭṭhāsīti tato phalasamāpattisamādhito yathākālaparicchedaṁ vuṭṭhahi, vuṭṭhahitvā ca pana tattha evaṁ nisinne bhagavati eko brāhmaṇo taṁ gantvā pañhaṁ pucchi.",
  "atk-s0503a1:153_1": "Tena vuttaṁ “atha kho aññataro”tiādi.",
  "atk-s0503a1:153_2": "Tattha aññataroti nāmagottavasena anabhiññāto apākaṭo eko.",
  "atk-s0503a1:153_3": "Huṁhuṅkajātikoti so kira diṭṭhamaṅgaliko mānathaddho mānavasena kodhavasena ca sabbaṁ avokkhajātikaṁ passitvā jigucchanto “huṁhu”nti karonto vicarati, tasmā “huṁhuṅkajātiko”ti vuccati, “huhukkajātiko”tipi pāṭho.",
  "atk-s0503a1:153_4": "Brāhmaṇoti jātiyā brāhmaṇo.",
  "atk-s0503a1:154_0": "Yena bhagavāti yassaṁ disāyaṁ bhagavā nisinno.",
  "atk-s0503a1:154_1": "Bhummatthe hi etaṁ karaṇavacanaṁ.",
  "atk-s0503a1:154_2": "Yena vā disābhāgena bhagavā upasaṅkamitabbo, tena disābhāgena upasaṅkami.",
  "atk-s0503a1:154_3": "Atha vā yenāti hetuatthe karaṇavacanaṁ, yena kāraṇena bhagavā devamanussehi upasaṅkamitabbo, tena kāraṇena upasaṅkamīti attho.",
  "atk-s0503a1:154_4": "Kena ca kāraṇena bhagavā upasaṅkamitabbo?",
  "atk-s0503a1:154_5": "Nānappakārarogadukkhābhipīḷitattā āturakāyehi mahājanehi mahānubhāvo bhisakko viya rogatikicchanatthaṁ, nānāvidhakilesabyādhipīḷitattā āturacittehi devamanussehi kilesabyādhitikicchanatthaṁ dhammassavanapañhapucchanādikāraṇehi bhagavā upasaṅkamitabbo.",
  "atk-s0503a1:154_6": "Tena ayampi brāhmaṇo attano kaṅkhaṁ chinditukāmo upasaṅkami.",
  "atk-s0503a1:155_0": "Upasaṅkamitvāti upasaṅkamanapariyosānadīpanaṁ.",
  "atk-s0503a1:155_1": "Atha vā yaṁ ṭhānaṁ upasaṅkami, tatopi bhagavato samīpabhūtaṁ āsannataraṁ ṭhānaṁ upagantvāti attho.",
  "atk-s0503a1:155_2": "Sammodīti samaṁ sammā vā modi, bhagavā cānena, sopi bhagavatā “kacci bhoto khamanīyaṁ kacci yāpanīya”ntiādinā paṭisanthārakaraṇavasena samappavattamodo ahosi.",
  "atk-s0503a1:155_3": "Sammodanīyanti sammodanārahaṁ sammodajananayoggaṁ.",
  "atk-s0503a1:155_4": "Kathanti kathāsallāpaṁ.",
  "atk-s0503a1:155_5": "Sāraṇīyanti saritabbayuttaṁ sādhujanehi pavattetabbaṁ, kālantare vā cintetabbaṁ.",
  "atk-s0503a1:155_6": "Vītisāretvāti niṭṭhāpetvā.",
  "atk-s0503a1:155_7": "Ekamantanti bhāvanapuṁsakaniddeso.",
  "atk-s0503a1:155_8": "Ekasmiṁ ṭhāne, atisammukhādike cha nisajjadose vajjetvā ekasmiṁ padeseti attho.",
  "atk-s0503a1:155_9": "Etadavocāti etaṁ idāni vattabbaṁ “kittāvatā nu kho”tiādivacanaṁ avoca.",
  "atk-s0503a1:156_0": "Tattha kittāvatāti kittakena pamāṇena.",
  "atk-s0503a1:156_1": "Nūti saṁsayatthe nipāto.",
  "atk-s0503a1:156_2": "Khoti padapūraṇe.",
  "atk-s0503a1:156_3": "Bhoti brāhmaṇānaṁ jātisamudāgataṁ ālapanaṁ.",
  "atk-s0503a1:156_4": "Tathā hi vuttaṁ –",
  "atk-s0503a1:156_5": "“bhovādi nāma so hoti, sace hoti sakiñcano”ti.",
  "atk-s0503a1:156_6": "Gotamāti bhagavantaṁ gottena ālapati.",
  "atk-s0503a1:156_7": "Kathaṁ panāyaṁ brāhmaṇo sampatisamāgato bhagavato gottaṁ jānātīti?",
  "atk-s0503a1:156_8": "Nāyaṁ sampatisamāgato, chabbassāni padhānakaraṇakāle upaṭṭhahantehi pañcavaggiyehi saddhiṁ caramānopi, aparabhāge taṁ vataṁ chaḍḍetvā uruvelāyaṁ senanigame eko adutiyo hutvā piṇḍāya caramānopi tena brāhmaṇena diṭṭhapubbo ceva sallapitapubbo ca.",
  "atk-s0503a1:156_9": "Tena so pubbe pañcavaggiyehi gayhamānaṁ bhagavato gottaṁ anussaranto, “bho gotamā”ti bhagavantaṁ gottena ālapati.",
  "atk-s0503a1:156_10": "Yato paṭṭhāya vā bhagavā mahābhinikkhamanaṁ nikkhamanto anomanadītīre pabbajito, tato pabhuti “samaṇo gotamo”ti cando viya sūriyo viya ca pākaṭo paññāto, na tassa gottajānane kāraṇaṁ gavesitabbaṁ.",
  "atk-s0503a1:157_0": "Brāhmaṇakaraṇāti brāhmaṇaṁ karontīti brāhmaṇakaraṇā, brāhmaṇabhāvakarāti attho.",
  "atk-s0503a1:157_1": "Ettha ca kittāvatāti etena yehi dhammehi brāhmaṇo hoti, tesaṁ dhammānaṁ parimāṇaṁ pucchati.",
  "atk-s0503a1:157_2": "Katame ca panāti iminā tesaṁ sarūpaṁ pucchati.",
  "atk-s0503a1:158_0": "Etamatthaṁ viditvāti etaṁ tena puṭṭhassa pañhassa sikhāpattaṁ atthaṁ viditvā tāyaṁ velāyaṁ imaṁ udānaṁ udānesi, na pana tassa brāhmaṇassa dhammaṁ desesi. Kasmā?",
  "atk-s0503a1:158_1": "Dhammadesanāya abhājanabhāvato.",
  "atk-s0503a1:158_2": "Tathā hi tassa brāhmaṇassa imaṁ gāthaṁ sutvā na saccābhisamayo ahosi.",
  "atk-s0503a1:158_3": "Yathā ca imassa, evaṁ upakassa ājīvakassa buddhaguṇappakāsanaṁ.",
  "atk-s0503a1:158_4": "Dhammacakkappavattanato hi pubbabhāge bhagavatā bhāsitaṁ paresaṁ suṇantānampi tapussabhallikānaṁ saraṇadānaṁ viya vāsanābhāgiyameva jātaṁ, na sekkhabhāgiyaṁ, na nibbedhabhāgiyaṁ.",
  "atk-s0503a1:158_5": "Esā hi dhammatāti.",
  "atk-s0503a1:159_0": "Tattha yo brāhmaṇoti yo bāhitapāpadhammatāya brāhmaṇo, na diṭṭhamaṅgalikatāya huṁhuṅkārakasāvādipāpadhammayutto hutvā kevalaṁ jātimattakena brahmaññaṁ paṭijānāti.",
  "atk-s0503a1:159_1": "So brāhmaṇo bāhitapāpadhammattā huṁhuṅkārappahānena nihuṁhuṅko, rāgādikasāvābhāvena nikkasāvo, bhāvanānuyogayuttacittatāya yatatto, sīlasaṁyamena vā saṁyatacittatāya yatatto, catumaggañāṇasaṅkhātehi vedehi antaṁ saṅkhārapariyosānaṁ nibbānaṁ, vedānaṁ vā antaṁ gatattā vedantagū.",
  "atk-s0503a1:159_2": "Maggabrahmacariyassa vusitattā vusitabrahmacariyo, dhammena so brahmavādaṁ vadeyya “brāhmaṇo aha”nti etaṁ vādaṁ dhammena ñāyena vadeyya.",
  "atk-s0503a1:159_3": "Yassa sakalalokasannivāsepi kuhiñci ekārammaṇepi rāgussado, dosussado, mohussado, mānussado, diṭṭhussadoti ime ussadā natthi, anavasesaṁ pahīnāti attho.",
  "atk-s0503a1:160_0": "Catutthasuttavaṇṇanā niṭṭhitā.",
  "atk-s0503a1:161_0": "5. Brāhmaṇasuttavaṇṇanā",
  "atk-s0503a1:162_0": "5.",
  "atk-s0503a1:162_1": "Pañcame sāvatthiyanti evaṁnāmake nagare.",
  "atk-s0503a1:162_2": "Tañhi savatthassa nāma isino nivāsaṭṭhāne māpitattā sāvatthīti vuccati, yathā kākandī, mākandīti.",
  "atk-s0503a1:162_3": "Evaṁ tāva akkharacintakā.",
  "atk-s0503a1:162_4": "Aṭṭhakathācariyā pana bhaṇanti –",
  "atk-s0503a1:162_5": "yaṁkiñci manussānaṁ upabhogaparibhogaṁ sabbamettha atthīti sāvatthi.",
  "atk-s0503a1:162_6": "Satthasamāyoge ca kimettha bhaṇḍamatthīti pucchite sabbamatthītipi vacanaṁ upādāya sāvatthīti.",
  "atk-s0503a1:163_0": "“Sabbadā sabbūpakaraṇaṁ, sāvatthiyaṁ samohitaṁ;",
  "atk-s0503a1:164_0": "Tasmā sabbamupādāya, sāvatthīti pavuccatī”ti. ;",
  "atk-s0503a1:165_0": "Tassaṁ sāvatthiyaṁ, samīpatthe cetaṁ bhummavacanaṁ.",
  "atk-s0503a1:165_1": "Jetavaneti attano paccatthike jinātīti jeto, raññā vā paccatthikajane jite jātoti jeto, maṅgalakamyatāya vā tassa evaṁ nāmameva katanti jeto.",
  "atk-s0503a1:165_2": "Vanayatīti vanaṁ, attano sampattiyā sattānaṁ attani bhattiṁ karoti uppādetīti attho.",
  "atk-s0503a1:165_3": "Vanuke iti vā vanaṁ, nānāvidhakusumagandhasammodamattakokilādivihaṅgavirutālāpehi mandamārutacalitarukkhasākhāpallavahatthehi ca “etha maṁ paribhuñjathā”ti pāṇino yācati viyāti attho.",
  "atk-s0503a1:165_4": "Jetassa vanaṁ jetavanaṁ.",
  "atk-s0503a1:165_5": "Tañhi jetena kumārena ropitaṁ saṁvaddhitaṁ paripālitaṁ.",
  "atk-s0503a1:165_6": "Sova tassa sāmī ahosi, tasmā jetavananti vuccati, tasmiṁ jetavane.",
  "atk-s0503a1:166_0": "Anāthapiṇḍikassa ārāmeti mātāpitūhi gahitanāmavasena sudatto nāma so mahāseṭṭhi, sabbakāmasamiddhitāya pana vigatamalamaccheratāya karuṇādiguṇasamaṅgitāya ca niccakālaṁ anāthānaṁ piṇḍaṁ deti, tasmā anāthapiṇḍikoti vuccati.",
  "atk-s0503a1:166_1": "Āramanti ettha pāṇino visesena pabbajitāti ārāmo, pupphaphalādisobhāya nātidūranāccāsannatādipañcavidhasenāsanaṅgasampattiyā ca tato tato āgamma ramanti abhiramanti anukkaṇṭhitā hutvā vasantīti attho.",
  "atk-s0503a1:166_2": "Vuttappakārāya vā sampattiyā tattha tattha gatepi attano abbhantaraṁyeva ānetvā rametīti ārāmo.",
  "atk-s0503a1:166_3": "So hi anāthapiṇḍikena gahapatinā jetassa rājakumārassa hatthato aṭṭhārasahi hiraññakoṭīhi koṭisanthārena kiṇitvā aṭṭhārasahi hiraññakoṭīhi senāsanāni kārāpetvā aṭṭhārasahi hiraññakoṭīhi vihāramahaṁ niṭṭhāpetvā evaṁ catupaññāsahiraññakoṭipariccāgena buddhappamukhassa saṅghassa niyyātito, tasmā “anāthapiṇḍikassa ārāmo”ti vuccati.",
  "atk-s0503a1:166_4": "Tasmiṁ anāthapiṇḍikassa ārāme.",
  "atk-s0503a1:167_0": "Ettha ca “jetavane”ti vacanaṁ purimasāmiparikittanaṁ, “anāthapiṇḍikassa ārāme”ti pacchimasāmiparikittanaṁ.",
  "atk-s0503a1:167_1": "Ubhayampi dvinnaṁ pariccāgavisesaparidīpanena puññakāmānaṁ āyatiṁ diṭṭhānugatiāpajjanatthaṁ.",
  "atk-s0503a1:167_2": "Tattha hi dvārakoṭṭhakapāsādakaraṇavasena bhūmivikkayaladdhā aṭṭhārasa hiraññakoṭiyo anekakoṭiagghanakā rukkhā ca jetassa pariccāgo, catupaññāsa koṭiyo anāthapiṇḍikassa.",
  "atk-s0503a1:167_3": "Iti tesaṁ pariccāgaparikittanena “evaṁ puññakāmā puññāni karontī”ti dassento dhammabhaṇḍāgāriko aññepi puññakāme tesaṁ diṭṭhānugatiāpajjane niyojetīti.",
  "atk-s0503a1:168_0": "Tattha siyā –",
  "atk-s0503a1:168_1": "yadi tāva bhagavā sāvatthiyaṁ viharati, “jetavane”ti na vattabbaṁ.",
  "atk-s0503a1:168_2": "Atha jetavane viharati, “sāvatthiya”nti na vattabbaṁ.",
  "atk-s0503a1:168_3": "Na hi sakkā ubhayattha ekaṁ samayaṁ viharitunti.",
  "atk-s0503a1:168_4": "Na kho panetaṁ evaṁ daṭṭhabbaṁ, nanu avocumhā “samīpatthe etaṁ bhummavacana”nti.",
  "atk-s0503a1:168_5": "Tasmā yadidaṁ sāvatthiyā samīpe jetavanaṁ, tattha viharanto “sāvatthiyaṁ viharati jetavane”ti vutto.",
  "atk-s0503a1:168_6": "Gocaragāmanidassanatthaṁ hissa sāvatthivacanaṁ, pabbajitānurūpanivāsaṭṭhānadassanatthaṁ sesavacananti.",
  "atk-s0503a1:169_0": "Āyasmā ca sāriputtotiādīsu āyasmāti piyavacanaṁ.",
  "atk-s0503a1:169_1": "Casaddo samuccayattho.",
  "atk-s0503a1:169_2": "Rūpasāriyā nāma brāhmaṇiyā puttoti sāriputto.",
  "atk-s0503a1:169_3": "Mahāmoggallānoti pūjāvacanaṁ.",
  "atk-s0503a1:169_4": "Guṇavisesehi mahanto moggallānoti hi mahāmoggallāno.",
  "atk-s0503a1:169_5": "Revatoti khadiravanikarevato, na kaṅkhārevato.",
  "atk-s0503a1:169_6": "Ekasmiñhi divase bhagavā rattasāṇiparikkhitto viya suvaṇṇayūpo, pavāḷadhajaparivārito viya suvaṇṇapabbato, navutihaṁsasahassaparivārito viya dhataraṭṭho haṁsarājā, sattaratanasamujjalāya caturaṅginiyā senāya parivārito viya cakkavatti rājā, mahābhikkhusaṅghaparivuto gaganamajjhe candaṁ uṭṭhāpento viya catunnaṁ parisānaṁ majjhe dhammaṁ desento nisinno hoti.",
  "atk-s0503a1:169_7": "Tasmiṁ samaye ime aggasāvakā mahāsāvakā ca bhagavato pāde vandanatthāya upasaṅkamiṁsu.",
  "atk-s0503a1:170_0": "Bhikkhū āmantesīti attānaṁ parivāretvā nisinnabhikkhū te āgacchante dassetvā abhāsi.",
  "atk-s0503a1:170_1": "Bhagavā hi te āyasmante sīlasamādhipaññādiguṇasampanne paramena upasamena samannāgate paramāya ākappasampattiyā yutte upasaṅkamante passitvā pasannamānaso tesaṁ guṇavisesaparikittanatthaṁ bhikkhū āmantesi “ete, bhikkhave, brāhmaṇā āgacchanti, ete, bhikkhave, brāhmaṇā āgacchantī”ti.",
  "atk-s0503a1:170_2": "Pasādavasena etaṁ āmeḍitaṁ, pasaṁsāvasenātipi vattuṁ yuttaṁ.",
  "atk-s0503a1:170_3": "Evaṁ vutteti evaṁ bhagavatā te āyasmante “brāhmaṇā”ti vutte.",
  "atk-s0503a1:170_4": "Aññataroti nāmagottena apākaṭo, tassaṁ parisāyaṁ nisinno eko bhikkhu.",
  "atk-s0503a1:170_5": "Brāhmaṇajātikoti brāhmaṇakule jāto.",
  "atk-s0503a1:170_6": "So hi uḷārabhogā brāhmaṇamahāsālakulā pabbajito.",
  "atk-s0503a1:170_7": "Tassa kira evaṁ ahosi “ime lokiyā ubhatosujātiyā brāhmaṇasikkhānipphattiyā ca brāhmaṇo hoti, na aññathāti vadanti, bhagavā ca ete āyasmante brāhmaṇāti vadati, handāhaṁ bhagavantaṁ brāhmaṇalakkhaṇaṁ puccheyya”nti etadatthameva hi bhagavā tadā te there “brāhmaṇā”ti abhāsi.",
  "atk-s0503a1:170_8": "Brahmaṁ aṇatīti brāhmaṇoti hi jātibrāhmaṇānaṁ nibbacanaṁ.",
  "atk-s0503a1:170_9": "Ariyā pana bāhitapāpatāya brāhmaṇā.",
  "atk-s0503a1:170_10": "Vuttañhetaṁ –",
  "atk-s0503a1:170_11": "“bāhitapāpoti brāhmaṇo, samacariyā samaṇoti vuccatī”ti.",
  "atk-s0503a1:170_12": "Vakkhati ca “bāhitvā pāpake dhamme”ti.",
  "atk-s0503a1:171_0": "Etamatthaṁ viditvāti etaṁ brāhmaṇasaddassa paramatthato sikhāpattamatthaṁ jānitvā.",
  "atk-s0503a1:171_1": "Imaṁ udānanti imaṁ paramatthabrāhmaṇabhāvadīpakaṁ udānaṁ udānesi.",
  "atk-s0503a1:172_0": "Tattha bāhitvāti bahi katvā, attano santānato nīharitvā samucchedappahānavasena pajahitvāti attho.",
  "atk-s0503a1:172_1": "Pāpake dhammeti lāmake dhamme, duccaritavasena tividhaduccaritadhamme, cittuppādavasena dvādasākusalacittuppāde, kammapathavasena dasākusalakammapathe, pavattibhedavasena anekabhedabhinne sabbepi akusaladhammeti attho.",
  "atk-s0503a1:172_2": "Ye caranti sadā satāti ye sativepullappattatāya sabbakālaṁ rūpādīsu chasupi ārammaṇesu satatavihāravasena satā satimanto hutvā catūhi iriyāpathehi caranti.",
  "atk-s0503a1:172_3": "Satiggahaṇeneva cettha sampajaññampi gahitanti veditabbaṁ.",
  "atk-s0503a1:172_4": "Khīṇasaṁyojanāti catūhipi ariyamaggehi dasavidhassa saṁyojanassa samucchinnattā parikkhīṇasaṁyojanā.",
  "atk-s0503a1:172_5": "Buddhāti catusaccasambodhena buddhā.",
  "atk-s0503a1:172_6": "Te ca pana sāvakabuddhā, paccekabuddhā, sammāsambuddhāti tividhā, tesu idha sāvakabuddhā adhippetā.",
  "atk-s0503a1:172_7": "Teve lokasmi brāhmaṇāti te seṭṭhatthena brāhmaṇasaṅkhāte dhamme ariyāya jātiyā jātā, brāhmaṇabhūtassa vā bhagavato orasaputtāti imasmiṁ sattaloke paramatthato brāhmaṇā nāma, na jātigottamattehi, na jaṭādhāraṇādimattena vāti attho.",
  "atk-s0503a1:172_8": "Evaṁ imesu dvīsu suttesu brāhmaṇakarā dhammā arahattaṁ pāpetvā kathitā, nānajjhāsayatāya pana sattānaṁ desanāvilāsena abhilāpanānattena desanānānattaṁ veditabbaṁ.",
  "atk-s0503a1:173_0": "Pañcamasuttavaṇṇanā niṭṭhitā.",
  "atk-s0503a1:174_0": "6. Mahākassapasuttavaṇṇanā",
  "atk-s0503a1:175_0": "6.",
  "atk-s0503a1:175_1": "Chaṭṭhe rājagaheti evaṁnāmake nagare.",
  "atk-s0503a1:175_2": "Tañhi mahāmandhātumahāgovindādīhi pariggahitattā “rājagaha”nti vuccati.",
  "atk-s0503a1:175_3": "“Durabhibhavanīyattā paṭirājūnaṁ gahabhūtanti rājagaha”ntiādinā aññenettha pakārena vaṇṇayanti. Kintehi?",
  "atk-s0503a1:175_4": "Nāmametaṁ tassa nagarassa.",
  "atk-s0503a1:175_5": "Taṁ panetaṁ buddhakāle cakkavattikāle ca nagaraṁ hoti, sesakāle suññaṁ yakkhapariggahitaṁ tesaṁ vasanaṭṭhānaṁ hutvā tiṭṭhati.",
  "atk-s0503a1:175_6": "Veḷuvane kalandakanivāpeti veḷuvananti tassa vihārassa nāmaṁ.",
  "atk-s0503a1:175_7": "Taṁ kira aṭṭhārasahatthubbedhena pākārena parikkhittaṁ buddhassa bhagavato vasanānucchavikāya mahatiyā gandhakuṭiyā aññehi ca pāsādakuṭileṇamaṇḍapacaṅkamadvārakoṭṭhakādīhi paṭimaṇḍitaṁ bahi veḷūhi parikkhittaṁ ahosi nīlobhāsaṁ manoramaṁ, tena “veḷuvana”nti vuccati.",
  "atk-s0503a1:175_8": "Kalandakānañcettha nivāpaṁ adaṁsu, tasmā “kalandakanivāpo”ti vuccati.",
  "atk-s0503a1:175_9": "Pubbe kira aññataro rājā taṁ uyyānaṁ kīḷanatthaṁ paviṭṭho surāmadamatto divāseyyaṁ upagato supi, parijanopissa “sutto rājā”ti pupphaphalādīhi palobhiyamāno ito cito ca pakkāmi.",
  "atk-s0503a1:175_10": "Atha surāgandhena aññatarasmā rukkhasusirā kaṇhasappo nikkhamitvā rañño abhimukho āgacchati.",
  "atk-s0503a1:175_11": "Taṁ disvā rukkhadevatā “rañño jīvitaṁ dassāmī”ti kalandakavesena gantvā kaṇṇamūle saddamakāsi.",
  "atk-s0503a1:175_12": "Rājā paṭibujjhi, kaṇhasappo nivatto.",
  "atk-s0503a1:175_13": "So taṁ disvā “imāya kāḷakāya mama jīvitaṁ dinna”nti kāḷakānaṁ nivāpaṁ tattha paṭṭhapesi, abhayaghosañca ghosāpesi.",
  "atk-s0503a1:175_14": "Tasmā tato paṭṭhāya taṁ “kalandakanivāpa”nti saṅkhaṁ gataṁ.",
  "atk-s0503a1:175_15": "Kalandakāti hi kāḷakānaṁ nāmaṁ, tasmiṁ veḷuvane kalandakanivāpe.",
  "atk-s0503a1:176_0": "Mahākassapoti mahantehi sīlakkhandhādīhi samannāgatattā mahanto kassapoti mahākassapo, apica kumārakassapattheraṁ upādāya ayaṁ mahāthero “mahākassapo”ti vuccati.",
  "atk-s0503a1:176_1": "Pippaliguhāyanti tassā kira guhāya dvārasamīpe eko pippalirukkho ahosi, tena sā “pippaliguhā”ti paññāyittha.",
  "atk-s0503a1:176_2": "Tassaṁ pippaliguhāyaṁ.",
  "atk-s0503a1:176_3": "Ābādhikoti ābādho assa atthīti ābādhiko, byādhikoti attho.",
  "atk-s0503a1:176_4": "Dukkhitoti kāyasannissitaṁ dukkhaṁ sañjātaṁ assāti dukkhito, dukkhappattoti attho.",
  "atk-s0503a1:176_5": "Bāḷhagilānoti adhimattagelañño, taṁ pana gelaññaṁ sato sampajāno hutvā adhivāsesi.",
  "atk-s0503a1:176_6": "Athassa bhagavā taṁ pavattiṁ ñatvā tattha gantvā bojjhaṅgaparittaṁ abhāsi, teneva therassa so ābādho vūpasami.",
  "atk-s0503a1:176_7": "Vuttañhetaṁ bojjhaṅgasaṁyutte –",
  "atk-s0503a1:177_0": "“Tena kho pana samayena āyasmā mahākassapo pippaliguhāyaṁ viharati ābādhiko dukkhito bāḷhagilāno.",
  "atk-s0503a1:177_1": "Atha kho bhagavā sāyanhasamayaṁ paṭisallānā vuṭṭhito yenāyasmā mahākassapo tenupasaṅkami, upasaṅkamitvā paññatte āsane nisīdi.",
  "atk-s0503a1:177_2": "Nisajja kho bhagavā…pe…",
  "atk-s0503a1:177_3": "etadavoca –",
  "atk-s0503a1:177_4": "‘kacci te, kassapa, khamanīyaṁ, kacci yāpanīyaṁ, kacci dukkhā vedanā paṭikkamanti, no abhikkamanti, paṭikkamosānaṁ paññāyati no abhikkamo’ti?",
  "atk-s0503a1:177_5": "‘Na me, bhante, khamanīyaṁ, na yāpanīyaṁ, bāḷhā me bhante, dukkhā vedanā abhikkamanti no paṭikkamanti, abhikkamosānaṁ paññāyati no paṭikkamo’ti.",
  "atk-s0503a1:178_0": "“‘Sattime, kassapa, bojjhaṅgā mayā sammadakkhātā bhāvitā bahulīkatā abhiññāya sambodhāya nibbānāya saṁvattanti.",
  "atk-s0503a1:178_1": "Katame satta?",
  "atk-s0503a1:178_2": "Satisambojjhaṅgo kho, kassapa, mayā sammadakkhāto bhāvito bahulīkato abhiññāya sambodhāya nibbānāya saṁvattati…pe…",
  "atk-s0503a1:178_3": "upekkhāsambojjhaṅgo kho, kassapa, mayā sammadakkhāto bhāvito bahulīkato abhiññāya sambodhāya nibbānāya saṁvattati.",
  "atk-s0503a1:178_4": "Ime kho, kassapa, satta bojjhaṅgā mayā sammadakkhātā bhāvitā bahūlīkatā abhiññāya sambodhāya nibbānāya saṁvattantī’ti.",
  "atk-s0503a1:178_5": "‘Taggha bhagavā bojjhaṅgā, taggha, sugata, bojjhaṅgā”’ti.",
  "atk-s0503a1:179_0": "“Idamavoca bhagavā.",
  "atk-s0503a1:179_1": "Attamano āyasmā mahākassapo bhagavato bhāsitaṁ abhinandi.",
  "atk-s0503a1:179_2": "Vuṭṭhahi cāyasmā mahākassapo tamhā ābādhā, tathā pahīno cāyasmato mahākassapassa so ābādho ahosī”ti.",
  "atk-s0503a1:180_0": "Tena vuttaṁ – “atha kho āyasmā mahākassapo aparena samayena tamhā ābādhā vuṭṭhāsī”ti.",
  "atk-s0503a1:181_0": "Etadahosīti pubbe gelaññadivasesu saddhivihārikehi upanītaṁ piṇḍapātaṁ paribhuñjitvā vihāre eva ahosi.",
  "atk-s0503a1:181_1": "Athassa tamhā ābādhā vuṭṭhitassa etaṁ “yaṁnūnāhaṁ rājagahaṁ piṇḍāya paviseyya”nti parivitakko ahosi.",
  "atk-s0503a1:181_2": "Pañcamattāni devatāsatānīti sakkassa devarañño paricārikā pañcasatā kakuṭapādiniyo accharāyo.",
  "atk-s0503a1:181_3": "Ussukkaṁ āpannāni hontīti therassa piṇḍapātaṁ dassāmāti pañcapiṇḍapātasatāni sajjetvā suvaṇṇabhājanehi ādāya antarāmagge ṭhatvā, “bhante, imaṁ piṇḍapātaṁ gaṇhatha, saṅgahaṁ no karothā”ti vadamānā piṇḍapātadāne yuttappayuttāni honti.",
  "atk-s0503a1:181_4": "Tena vuttaṁ “āyasmato mahākassapassa piṇḍapātappaṭilābhāyā”ti.",
  "atk-s0503a1:182_0": "Sakko kira devarājā therassa cittappavattiṁ ñatvā tā accharāyo uyyojesi “gacchatha tumhe ayyassa mahākassapattherassa piṇḍapātaṁ datvā attano patiṭṭhaṁ karothā”ti.",
  "atk-s0503a1:182_1": "Evaṁ hissa ahosi “imāsu sabbāsu gatāsu kadāci ekissāpi hatthato piṇḍapātaṁ thero paṭiggaṇheyya, taṁ tassā bhavissati dīgharattaṁ hitāya sukhāyā”ti.",
  "atk-s0503a1:182_2": "Paṭikkhipi thero, “bhante, mayhaṁ piṇḍapātaṁ gaṇhatha, mayhaṁ piṇḍapātaṁ gaṇhathā”ti vadantiyo “gacchatha tumhe katapuññā mahābhogā, ahaṁ duggatānaṁ saṅgahaṁ karissāmī”ti vatvā, “bhante, mā no nāsetha, saṅgahaṁ no karothā”ti vadantiyo punapi paṭikkhipitvā punapi apagantuṁ anicchamānā yācantiyo “na attano pamāṇaṁ jānātha, apagacchathā”ti vatvā accharaṁ pahari.",
  "atk-s0503a1:182_3": "Tā therassa accharāsaddaṁ sutvā santajjitā ṭhātuṁ asakkontiyo palāyitvā devalokameva gatā.",
  "atk-s0503a1:182_4": "Tena vuttaṁ –",
  "atk-s0503a1:182_5": "“pañcamattāni devatāsatāni paṭikkhipitvā”ti.",
  "atk-s0503a1:183_0": "Pubbaṇhasamayanti pubbaṇhe ekaṁ samayaṁ, ekasmiṁ kāle.",
  "atk-s0503a1:183_1": "Nivāsetvāti vihāranivāsanaparivattanavasena nivāsanaṁ daḷhaṁ nivāsetvā.",
  "atk-s0503a1:183_2": "Pattacīvaramādāyāti cīvaraṁ pārupitvā pattaṁ hatthena gahetvā.",
  "atk-s0503a1:183_3": "Piṇḍāya pāvisīti piṇḍapātatthāya pāvisi.",
  "atk-s0503a1:183_4": "Daliddavisikhāti duggatamanussānaṁ vasanokāso.",
  "atk-s0503a1:183_5": "Kapaṇavisikhāti bhogapārijuññappattiyā dīnamanussānaṁ vāso.",
  "atk-s0503a1:183_6": "Pesakāravisikhāti tantavāyavāso.",
  "atk-s0503a1:183_7": "Addasā kho bhagavāti kathaṁ addasa?",
  "atk-s0503a1:183_8": "“Ābādhā vuṭṭhito mama putto kassapo kinnu kho karotī”ti āvajjento veḷuvane nisinno eva bhagavā dibbacakkhunā addasa.",
  "atk-s0503a1:184_0": "Etamatthaṁviditvāti yāyaṁ āyasmato mahākassapassa pañcahi accharāsatehi upanītaṁ anekasūpaṁ anekabyañjanaṁ dibbapiṇḍapātaṁ paṭikkhipitvā kapaṇajanānuggahappaṭipatti vuttā, etamatthaṁ jānitvā.",
  "atk-s0503a1:184_1": "Imaṁ udānanti imaṁ paramappicchatādassanamukhena khīṇāsavassa tādībhāvānubhāvadīpakaṁ udānaṁ udānesi.",
  "atk-s0503a1:185_0": "Tattha anaññaposinti aññaṁ posetīti aññaposī, na aññaposī anaññaposī, attanā posetabbassa aññassa abhāvena adutiyo, ekakoti attho.",
  "atk-s0503a1:185_1": "Tena therassa subharataṁ dasseti.",
  "atk-s0503a1:185_2": "Thero hi kāyaparihārikena cīvarena kucchiparihārikena ca piṇḍapātena attānameva posento paramappiccho hutvā viharati, aññaṁ ñātimittādīsu kañci na poseti katthaci alaggabhāvato.",
  "atk-s0503a1:185_3": "Atha vā aññena aññatarena posetabbatāya abhāvato anaññaposī.",
  "atk-s0503a1:185_4": "Yo hi ekasmiṁyeva paccayadāyake paṭibaddhacatupaccayo so anaññaposī nāma na hoti ekāyattavuttito.",
  "atk-s0503a1:185_5": "Thero pana “yathāpi bhamaro puppha”nti gāthāya vuttanayena jaṅghābalaṁ nissāya piṇḍāya caranto kulesu niccanavo hutvā missakabhattena yāpeti.",
  "atk-s0503a1:185_6": "Tathā hi naṁ bhagavā candūpamappaṭipadāya thomesi.",
  "atk-s0503a1:185_7": "Aññātanti abhiññātaṁ, yathābhuccaguṇehi patthaṭayasaṁ, teneva vā anaññaposibhāvena appicchatāsantuṭṭhitāhi ñātaṁ.",
  "atk-s0503a1:185_8": "Atha vā aññātanti sabbaso pahīnataṇhatāya lābhasakkārasilokanikāmanahetu attānaṁ jānāpanavasena na ñātaṁ.",
  "atk-s0503a1:185_9": "Avītataṇho hi pāpiccho kuhakatāya sambhāvanādhippāyena attānaṁ jānāpeti.",
  "atk-s0503a1:185_10": "Dantanti chaḷaṅgupekkhāvasena indriyesu uttamadamanena dantaṁ.",
  "atk-s0503a1:185_11": "Sāre patiṭṭhitanti vimuttisāre avaṭṭhitaṁ, asekkhasīlakkhandhādike vā sīlādisāre patiṭṭhitaṁ.",
  "atk-s0503a1:185_12": "Khīṇāsavaṁ vantadosanti kāmāsavādīnaṁ catunnaṁ āsavānaṁ anavasesaṁ pahīnattā khīṇāsavaṁ.",
  "atk-s0503a1:185_13": "Tato eva rāgādidosānaṁ sabbaso vantattā vantadosaṁ.",
  "atk-s0503a1:185_14": "Tamahaṁ brūmi brāhmaṇanti taṁ yathāvuttaguṇaṁ paramatthabrāhmaṇaṁ ahaṁ brāhmaṇanti vadāmīti.",
  "atk-s0503a1:185_15": "Idhāpi heṭṭhā vuttanayeneva desanānānattaṁ veditabbaṁ.",
  "atk-s0503a1:186_0": "Chaṭṭhasuttavaṇṇanā niṭṭhitā.",
  "atk-s0503a1:187_0": "7. Ajakalāpakasuttavaṇṇanā",
  "atk-s0503a1:188_0": "7.",
  "atk-s0503a1:188_1": "Sattame pāvāyanti evaṁnāmake mallarājūnaṁ nagare.",
  "atk-s0503a1:188_2": "Ajakalāpake cetiyeti ajakalāpakena nāma yakkhena pariggahitattā “ajakalāpaka”nti laddhanāme manussānaṁ cittīkataṭṭhāne.",
  "atk-s0503a1:188_3": "So kira yakkho aje kalāpe katvā bandhanena ajakoṭṭhāsena saddhiṁ baliṁ paṭicchati, na aññathā, tasmā “ajakalāpako”ti paññāyittha.",
  "atk-s0503a1:188_4": "Keci panāhu –",
  "atk-s0503a1:188_5": "ajake viya satte lāpetīti ajakalāpakoti.",
  "atk-s0503a1:188_6": "Tassa kira sattā baliṁ upanetvā yadā ajasaddaṁ katvā baliṁ upaharanti, tadā so tussati, tasmā “ajakalāpako”ti vuccatīti.",
  "atk-s0503a1:188_7": "So pana yakkho ānubhāvasampanno kakkhaḷo pharuso tattha ca sannihito, tasmā taṁ ṭhānaṁ manussā cittiṁ karonti, kālena kālaṁ baliṁ upaharanti.",
  "atk-s0503a1:188_8": "Tena vuttaṁ “ajakalāpake cetiye”ti.",
  "atk-s0503a1:188_9": "Ajakalāpakassa yakkhassa bhavaneti tassa yakkhassa vimāne.",
  "atk-s0503a1:189_0": "Tadā kira satthā taṁ yakkhaṁ dametukāmo sāyanhasamaye eko adutiyo pattacīvaraṁ ādāya ajakalāpakassa yakkhassa bhavanadvāraṁ gantvā tassa dovārikaṁ bhavanapavisanatthāya yāci.",
  "atk-s0503a1:189_1": "So “kakkhaḷo, bhante, ajakalāpako yakkho, samaṇoti vā brāhmaṇoti vā gāravaṁ na karoti, tasmā tumhe eva jānātha, mayhaṁ pana tassa anārocanaṁ na yutta”nti tāvadeva yakkhasamāgamaṁ gatassa ajakalāpakassa santikaṁ vātavegena agamāsi.",
  "atk-s0503a1:189_2": "Satthā antobhavanaṁ pavisitvā ajakalāpakassa nisīdanamaṇḍape paññattāsane nisīdi.",
  "atk-s0503a1:189_3": "Yakkhassa orodhā satthāraṁ upasaṅkamitvā vanditvā ekamantaṁ aṭṭhaṁsu.",
  "atk-s0503a1:189_4": "Satthā tāsaṁ kālayuttaṁ dhammiṁ kathaṁ kathesi.",
  "atk-s0503a1:189_5": "Tena vuttaṁ –",
  "atk-s0503a1:189_6": "“pāvāyaṁ viharati ajakalāpake cetiye ajakalāpakassa yakkhassa bhavane”ti.",
  "atk-s0503a1:190_0": "Tasmiṁ samaye sātāgirahemavatā ajakalāpakassa bhavanamatthakena yakkhasamāgamaṁ gacchantā attano gamane asampajjamāne “kiṁ nu kho kāraṇa”nti āvajjentā satthāraṁ ajakalāpakassa bhavane nisinnaṁ disvā tattha gantvā bhagavantaṁ vanditvā “mayaṁ, bhante, yakkhasamāgamaṁ gamissāmā”ti āpucchitvā padakkhiṇaṁ katvā gatā yakkhasannipāte ajakalāpakaṁ disvā tuṭṭhiṁ pavedayiṁsu “lābhā te, āvuso, ajakalāpaka, yassa te bhavane sadevake loke aggapuggalo bhagavā nisinno, upasaṅkamitvā bhagavantaṁ payirupāsassu, dhammañca suṇāhī”ti.",
  "atk-s0503a1:190_1": "So tesaṁ kathaṁ sutvā “ime tassa muṇḍakassa samaṇakassa mama bhavane nisinnabhāvaṁ kathentī”ti kodhābhibhūto hutvā “ajja mayhaṁ tena samaṇena saddhiṁ saṅgāmo bhavissatī”ti cintetvā yakkhasannipātato uṭṭhahitvā dakkhiṇaṁ pādaṁ ukkhipitvā saṭṭhiyojanamattaṁ pabbatakūṭaṁ akkami, taṁ bhijjitvā dvidhā ahosi.",
  "atk-s0503a1:190_2": "Sesaṁ ettha yaṁ vattabbaṁ, taṁ āḷavakasuttavaṇṇanāyaṁ āgatanayeneva veditabbaṁ.",
  "atk-s0503a1:191_0": "Ajakalāpakassa samāgamo hi āḷavakasamāgamasadisova ṭhapetvā pañhakaraṇaṁ vissajjanaṁ bhavanato tikkhattuṁ nikkhamanaṁ pavesanañca.",
  "atk-s0503a1:191_1": "Ajakalāpako hi āgacchantoyeva “etehiyeva taṁ samaṇaṁ palāpessāmī”ti vātamaṇḍalādike navavasse samuṭṭhāpetvā tehi bhagavato calanamattampi kātuṁ asakkonto nānāvidhappaharaṇahatthe ativiya bhayānakarūpe bhūtagaṇe nimminitvā tehi saddhiṁ bhagavantaṁ upasaṅkamitvā antanteneva caranto sabbarattiṁ nānappakāraṁ vippakāraṁ katvāpi bhagavato kiñci kesaggamattampi nisinnaṭṭhānato calanaṁ kātuṁ nāsakkhi.",
  "atk-s0503a1:191_2": "Kevalaṁ pana “ayaṁ samaṇo maṁ anāpucchā mayhaṁ bhavanaṁ pavisitvā nisīdatī”ti kodhavasena pajjali.",
  "atk-s0503a1:191_3": "Athassa bhagavā cittappavattiṁ ñatvā “seyyathāpi nāma caṇḍassa kukkurassa nāsāya pittaṁ bhindeyya, evaṁ so bhiyyosomattāya caṇḍataro assa, evamevāyaṁ yakkho mayi idha nisinne cittaṁ padūseti, yaṁnūnāhaṁ bahi nikkhameyya”nti sayameva bhavanato nikkhamitvā abbhokāse nisīdi.",
  "atk-s0503a1:191_4": "Tena vuttaṁ –",
  "atk-s0503a1:191_5": "“tena kho pana samayena bhagavā rattandhakāratimisāyaṁ abbhokāse nisinno hotī”ti.",
  "atk-s0503a1:192_0": "Tattha rattandhakāratimisāyanti rattiyaṁ andhakaraṇatamasi, cakkhuviññāṇuppattivirahite bahalandhakāreti attho.",
  "atk-s0503a1:192_1": "Caturaṅgasamannāgato kira tadā andhakāro pavattīti.",
  "atk-s0503a1:192_2": "Devoti megho ekamekaṁ phusitakaṁ udakabinduṁ pāteti.",
  "atk-s0503a1:192_3": "Atha yakkho “iminā saddena tāsetvā imaṁ samaṇaṁ palāpessāmī”ti bhagavato samīpaṁ gantvā “akkulo”tiādinā taṁ bhiṁsanaṁ akāsi.",
  "atk-s0503a1:192_4": "Tena vuttaṁ “atha kho ajakalāpako”tiādi.",
  "atk-s0503a1:192_5": "Tattha bhayanti cittutrāsaṁ, chambhitattanti ūrutthambhakasarīrassa chambhitabhāvaṁ.",
  "atk-s0503a1:192_6": "Lomahaṁsanti lomānaṁ pahaṭṭhabhāvaṁ, tīhipi padehi bhayuppattimeva dasseti.",
  "atk-s0503a1:192_7": "Upasaṅkamīti kasmā panāyaṁ evamadhippāyo upasaṅkami, nanu pubbe attanā kātabbaṁ vippakāraṁ akāsīti?",
  "atk-s0503a1:192_8": "Saccamakāsi, taṁ panesa “antobhavane khemaṭṭhāne thirabhūmiyaṁ ṭhitassa na kiñci kātuṁ asakkhi, idāni bahi ṭhitaṁ evaṁ bhiṁsāpetvā palāpetuṁ sakkā”ti maññamāno upasaṅkami.",
  "atk-s0503a1:192_9": "Ayañhi yakkho attano bhavanaṁ “thirabhūmī”ti maññati, “tattha ṭhitattā ayaṁ samaṇo na bhāyatī”ti ca.",
  "atk-s0503a1:193_0": "Tikkhattuṁ “akkulo pakkulo”ti akkulapakkulikaṁ akāsīti tayo vāre “akkulo pakkulo”ti bhiṁsāpetukāmatāya evarūpaṁ saddaṁ akāsi.",
  "atk-s0503a1:193_1": "Anukaraṇasaddo hi ayaṁ.",
  "atk-s0503a1:193_2": "Tadā hi so yakkho sineruṁ ukkhipanto viya mahāpathaviṁ parivattento viya ca mahatā ussāhena asanisatasaddasaṅghāṭaṁ viya ekasmiṁ ṭhāne puñjīkataṁ hutvā viniccharantaṁ disāgajānaṁ hatthigajjitaṁ, kesarasīhānaṁ sīhaninnādaṁ, yakkhānaṁ hiṁkārasaddaṁ, bhūtānaṁ aṭṭahāsaṁ, asurānaṁ apphoṭanaghosaṁ, indassa devarañño vajiranigghātanigghosaṁ, attano gambhīratāya vipphārikatāya bhayānakatāya ca avasesasaddaṁ avahasantamiva abhibhavantamiva ca kappavuṭṭhānamahāvātamaṇḍalikāya vinigghosaṁ puthujjanānaṁ hadayaṁ phālentaṁ viya mahantaṁ paṭibhayanigghosaṁ abyattakkharaṁ tikkhattuṁ attano yakkhagajjitaṁ gajji “etena imaṁ samaṇaṁ bhiṁsāpetvā palāpessāmī”ti.",
  "atk-s0503a1:193_3": "Yaṁ yaṁ niccharati, tena tena pabbatā papaṭikaṁ muñciṁsu, vanappatijeṭṭhake upādāya sabbesu rukkhalatāgumbesu pattaphalapupphāni sīdayiṁsu, tiyojanasahassavitthatopi himavantapabbatarājā saṅkampi sampakampi sampavedhi, bhummadevatā ādiṁ katvā yebhuyyena devatānampi ahudeva bhayaṁ chambhitattaṁ lomahaṁso, pageva manussānaṁ.",
  "atk-s0503a1:193_4": "Aññesañca apadadvipadacatuppadānaṁ mahāpathaviyā undriyanakālo viya mahatī vibhiṁsanakā ahosi, sakalasmiṁ jambudīpatale mahantaṁ kolāhalaṁ udapādi.",
  "atk-s0503a1:193_5": "Bhagavā pana taṁ saddaṁ “kimī”ti amaññamāno niccalo nisīdi, “mā kassaci iminā antarāyo hotū”ti adhiṭṭhāsi.",
  "atk-s0503a1:194_0": "Yasmā pana so saddo “akkula pakkula” iti iminā ākārena sattānaṁ sotapathaṁ agamāsi, tasmā tassa anukaraṇavasena “akkulo pakkulo”ti, yakkhassa ca tassaṁ nigghosanicchāraṇāyaṁ akkulapakkulakaraṇaṁ atthīti katvā “akkulapakkulikaṁ akāsī”ti saṅgahaṁ āropayiṁsu.",
  "atk-s0503a1:194_1": "Keci pana “ākulabyākula iti padadvayassa pariyāyābhidhānavasena akkulo bakkuloti ayaṁ saddo vutto”ti vadanti yathā “ekaṁ ekaka”nti.",
  "atk-s0503a1:194_2": "Yasmā ekavāraṁ jāto paṭhamuppattivaseneva nibbattattā ākuloti ādiattho ākāro, tassa ca kakārāgamaṁ katvā rassattaṁ katanti.",
  "atk-s0503a1:194_3": "Dve vāre pana jāto bakkulo, kulasaddo cettha jātipariyāyo kolaṁkolotiādīsu viya.",
  "atk-s0503a1:194_4": "Vuttaadhippāyānuvidhāyī ca saddappayogoti paṭhamena padena jalābujasīhabyagghādayo, dutiyena aṇḍajaāsīvisakaṇhasappādayo vuccanti, tasmā sīhādiko viya āsīvisādiko viya ca “ahaṁ te jīvitahārako”ti imaṁ atthaṁ yakkho padadvayena dassetīti aññe.",
  "atk-s0503a1:194_5": "Apare pana “akkhulo bhakkhulo”ti pāḷiṁ vatvā “akkhetuṁ khepetuṁ vināsetuṁ ulati pavattetīti akkhulo, bhakkhituṁ khādituṁ ulatīti bhakkhulo.",
  "atk-s0503a1:194_6": "Ko paneso?",
  "atk-s0503a1:194_7": "Yakkharakkhasapisācasīhabyagghādīsu aññataro yo koci manussānaṁ anatthāvaho”ti tassa atthaṁ vadanti.",
  "atk-s0503a1:194_8": "Idhāpi pubbe vuttanayeneva adhippāyayojanā veditabbā.",
  "atk-s0503a1:195_0": "Esote, samaṇa, pisācoti “ambho, samaṇa, tava pisitāsano pisāco upaṭṭhito”ti mahantaṁ bheravarūpaṁ abhinimminitvā bhagavato purato ṭhatvā attānaṁ sandhāya yakkho vadati.",
  "atk-s0503a1:196_0": "Etamatthaṁviditvāti etaṁ tena yakkhena kāyavācāhi pavattiyamānaṁ vippakāraṁ.",
  "atk-s0503a1:196_1": "Tena ca attano anabhibhavanīyassa hetubhūtaṁ lokadhammesu nirupakkilesataṁ sabbākārato viditvā.",
  "atk-s0503a1:196_2": "Tāyaṁ velāyanti tassaṁ vippakārakaraṇavelāyaṁ.",
  "atk-s0503a1:196_3": "Imaṁ udānanti taṁ vippakāraṁ agaṇetvā assa agaṇanahetubhūtaṁ dhammānubhāvadīpakaṁ imaṁ udānaṁ udānesi.",
  "atk-s0503a1:197_0": "Tattha yadā sakesu dhammesūti yasmiṁ kāle sakaattabhāvasaṅkhātesu pañcasu upādānakkhandhadhammesu.",
  "atk-s0503a1:197_1": "Pāragūti pariññābhisamayapāripūrivasena pāraṅgato, tatoyeva tesaṁ hetubhūte samudaye, tadappavattilakkhaṇe nirodhe, nirodhagāminiyā paṭipadāya ca pahānasacchikiriyābhāvanābhisamayapāripūrivasena pāragato.",
  "atk-s0503a1:197_2": "Hoti brāhmaṇoti evaṁ sabbaso bāhitapāpattā brāhmaṇo nāma hoti, sabbaso sakaattabhāvāvabodhanepi catusaccābhisamayo hoti.",
  "atk-s0503a1:197_3": "Vuttañcetaṁ –",
  "atk-s0503a1:197_4": "“imasmiṁyeva byāmamatte kaḷevare sasaññimhi samanake lokañca lokasamudayañca paññapemī”tiādi.",
  "atk-s0503a1:197_5": "Atha vā sakesu dhammesūti attano dhammesu, attano dhammā nāma atthakāmassa puggalassa sīlādidhammā.",
  "atk-s0503a1:197_6": "Sīlasamādhipaññāvimuttiādayo hi vodānadhammā ekantahitasukhasampādanena purisassa attano dhammā nāma, na anatthāvahā saṁkilesadhammā viya asakadhammā.",
  "atk-s0503a1:197_7": "Pāragūti tesaṁ sīlādīnaṁ pāripūriyā pāraṁ pariyantaṁ gato.",
  "atk-s0503a1:198_0": "Tattha sīlaṁ tāva lokiyalokuttaravasena duvidhaṁ.",
  "atk-s0503a1:198_1": "Tesu lokiyaṁ pubbabhāgasīlaṁ.",
  "atk-s0503a1:198_2": "Taṁ saṅkhepato pātimokkhasaṁvarādivasena catubbidhaṁ, vitthārato pana anekappabhedaṁ.",
  "atk-s0503a1:198_3": "Lokuttaraṁ maggaphalavasena duvidhaṁ, atthato sammāvācāsammākammantasammāājīvā.",
  "atk-s0503a1:198_4": "Yathā ca sīlaṁ, tathā samādhipaññā ca lokiyalokuttaravasena duvidhā.",
  "atk-s0503a1:198_5": "Tattha lokiyasamādhi saha upacārena aṭṭha samāpattiyo, lokuttarasamādhi maggapariyāpanno.",
  "atk-s0503a1:198_6": "Paññāpi lokiyā sutamayā, cintāmayā, bhāvanāmayā ca sāsavā, lokuttarā pana maggasampayuttā phalasampayuttā ca.",
  "atk-s0503a1:198_7": "Vimutti nāma phalavimutti nibbānañca, tasmā sā lokuttarāva.",
  "atk-s0503a1:198_8": "Vimuttiñāṇadassanaṁ lokiyameva, taṁ ekūnavīsatividhaṁ paccavekkhaṇañāṇabhāvato.",
  "atk-s0503a1:198_9": "Evaṁ etesaṁ sīlādidhammānaṁ attano santāne arahattaphalādhigamena anavasesato nibbattapāripūriyā pāraṁ pariyantaṁ gatoti sakesu dhammesu pāragū.",
  "atk-s0503a1:199_0": "Atha vā sotāpattiphalādhigamena sīlasmiṁ pāragū.",
  "atk-s0503a1:199_1": "So hi “sīlesu paripūrakārī”ti vutto, sotāpannaggahaṇeneva cettha sakadāgāmīpi gahito hoti.",
  "atk-s0503a1:199_2": "Anāgāmiphalādhigamena samādhismiṁ pāragū.",
  "atk-s0503a1:199_3": "So hi “samādhismiṁ paripūrakārī”ti vutto.",
  "atk-s0503a1:199_4": "Arahattaphalādhigamena itaresu tīsu pāragū.",
  "atk-s0503a1:199_5": "Arahā hi paññāvepullappattiyā aggabhūtāya akuppāya cetovimuttiyā adhigatattā paccavekkhaṇañāṇassa ca pariyosānagamanato paññāvimuttivimuttiñāṇadassanesu pāragū nāma hoti.",
  "atk-s0503a1:199_6": "Evaṁ sabbathāpi catūsu ariyasaccesu catumaggavasena pariññādisoḷasavidhāya kiccanipphattiyā yathāvuttesu tasmiṁ tasmiṁ kāle sakesu dhammesu pāragato.",
  "atk-s0503a1:200_0": "Hoti brāhmaṇoti tadā so bāhitapāpadhammatāya paramatthabrāhmaṇo hoti.",
  "atk-s0503a1:200_1": "Atha etaṁ pisācañca, pakkulañcātivattatīti tato yathāvuttapāragamanato atha pacchā, ajakalāpaka, etaṁ tayā dassitaṁ pisitāsanatthamāgataṁ pisācaṁ bhayajananatthaṁ samuṭṭhāpitaṁ akkulapakkulikañca ativattati, atikkamati, abhibhavati, taṁ na bhāyatīti attho.",
  "atk-s0503a1:201_0": "Ayampi gāthā arahattameva ullapitvā kathitā.",
  "atk-s0503a1:201_1": "Atha ajakalāpako attanā katena tathārūpenapi paṭibhayarūpena vibhiṁsanena akampanīyassa bhagavato taṁ tādibhāvaṁ disvā “aho acchariyamanussovatāya”nti pasannamānaso pothujjanikāya saddhāya attani niviṭṭhabhāvaṁ vibhāvento satthu sammukhā upāsakattaṁ pavedesi.",
  "atk-s0503a1:202_0": "Sattamasuttavaṇṇanā niṭṭhitā.",
  "atk-s0503a1:203_0": "8. Saṅgāmajisuttavaṇṇanā",
  "atk-s0503a1:204_0": "8.",
  "atk-s0503a1:204_1": "Aṭṭhame saṅgāmajīti evaṁnāmo.",
  "atk-s0503a1:204_2": "Ayañhi āyasmā sāvatthiyaṁ aññatarassa mahāvibhavassa seṭṭhino putto, vayappattakāle mātāpitūhi patirūpena dārena niyojetvā sāpateyyaṁ niyyātetvā gharabandhanena baddho hoti.",
  "atk-s0503a1:204_3": "So ekadivasaṁ sāvatthivāsino upāsake pubbaṇhasamayaṁ dānaṁ datvā sīlaṁ samādiyitvā sāyanhasamaye suddhavatthe suddhuttarāsaṅge gandhamālādihatthe dhammassavanatthaṁ jetavanābhimukhe gacchante disvā “kattha tumhe gacchathā”ti pucchitvā “dhammassavanatthaṁ jetavane satthu santika”nti vutte “tena hi ahampi gamissāmī”ti tehi saddhiṁ jetavanaṁ agamāsi.",
  "atk-s0503a1:204_4": "Tena ca samayena bhagavā kañcanaguhāyaṁ sīhanādaṁ nadanto kesarasīho viya saddhammamaṇḍape paññattavarabuddhāsane nisīditvā catuparisamajjhe dhammaṁ deseti.",
  "atk-s0503a1:205_0": "Atha kho te upāsakā bhagavantaṁ vanditvā ekamantaṁ nisīdiṁsu, saṅgāmajipi kulaputto tassā parisāya pariyante dhammaṁ suṇanto nisīdi.",
  "atk-s0503a1:205_1": "Bhagavā anupubbikathaṁ kathetvā cattāri saccāni pakāsesi, saccapariyosāne anekesaṁ pāṇasahassānaṁ dhammābhisamayo ahosi.",
  "atk-s0503a1:205_2": "Saṅgāmajipi kulaputto sotāpattiphalaṁ patvā parisāya vuṭṭhitāya bhagavantaṁ upasaṅkamitvā vanditvā pabbajjaṁ yāci “pabbājetha maṁ bhagavā”ti.",
  "atk-s0503a1:205_3": "“Anuññātosi pana tvaṁ mātāpitūhi pabbajjāyā”ti?",
  "atk-s0503a1:205_4": "“Nāhaṁ, bhante, anuññāto”ti.",
  "atk-s0503a1:205_5": "“Na kho, saṅgāmaji, tathāgatā mātāpitūhi ananuññātaṁ puttaṁ pabbājentī”ti.",
  "atk-s0503a1:205_6": "“Sohaṁ, bhante, tathā karissāmi, yathā maṁ mātāpitaro pabbajituṁ anujānantī”ti.",
  "atk-s0503a1:205_7": "So bhagavantaṁ vanditvā padakkhiṇaṁ katvā mātāpitaro upasaṅkamitvā, “ammatātā, anujānātha maṁ pabbajitu”nti āha.",
  "atk-s0503a1:205_8": "Tato paraṁ raṭṭhapālasutte āgatanayena veditabbaṁ.",
  "atk-s0503a1:206_0": "Atha so “pabbajitvā attānaṁ dassessāmī”ti paṭiññaṁ datvā anuññāto mātāpitūhi bhagavantaṁ upasaṅkamitvā pabbajjaṁ yāci.",
  "atk-s0503a1:206_1": "Alattha kho ca bhagavato santike pabbajjaṁ upasampadañca, acirūpasampanno ca pana so uparimaggatthāya ghaṭento vāyamanto aññatarasmiṁ araññāvāse vassaṁ vasitvā chaḷabhiñño hutvā vutthavasso bhagavantaṁ dassanāya mātāpitūnañca paṭissavamocanatthaṁ sāvatthiṁ agamāsi.",
  "atk-s0503a1:206_2": "Tena vuttaṁ –",
  "atk-s0503a1:206_3": "“tena kho pana samayena āyasmā saṅgāmaji sāvatthiṁ anuppatto hotī”ti.",
  "atk-s0503a1:207_0": "So hāyasmā dhuragāme piṇḍāya caritvā pacchābhattaṁ piṇḍapātapaṭikkanto jetavanaṁ pavisitvā bhagavantaṁ upasaṅkamitvā bhagavatā saddhiṁ katapaṭisanthāro aññaṁ byākaritvā puna bhagavantaṁ vanditvā padakkhiṇaṁ katvā nikkhamitvā aññatarasmiṁ rukkhamūle divāvihāraṁ nisīdi.",
  "atk-s0503a1:207_1": "Athassa mātāpitaro ñātimittā cassa āgamanaṁ sutvā, “saṅgāmaji, kira idhāgato”ti haṭṭhatuṭṭhā turitaturitā vihāraṁ gantvā pariyesantā naṁ tattha nisinnaṁ disvā upasaṅkamitvā paṭisanthāraṁ katvā “mā aputtakaṁ sāpateyyaṁ rājāno hareyyuṁ, appiyā dāyādā vā gaṇheyyuṁ, nālaṁ pabbajjāya, ehi, tāta, vibbhamā”ti yāciṁsu.",
  "atk-s0503a1:207_2": "Taṁ sutvā thero “ime mayhaṁ kāmehi anatthikabhāvaṁ na jānanti, gūthadhārī viya gūthapiṇḍe kāmesuyeva allīyanaṁ icchanti, nayime sakkā dhammakathāya saññāpetu”nti assuṇanto viya nisīdi.",
  "atk-s0503a1:207_3": "Te nānappakāraṁ yācitvā attano vacanaṁ aggaṇhantaṁ disvā gharaṁ pavisitvā puttena saddhiṁ tassa bhariyaṁ saparivāraṁ uyyojesuṁ “mayaṁ nānappakāraṁ taṁ yācantāpi tassa manaṁ alabhitvā āgatā, gaccha tvaṁ, bhadde, tava bhattāraṁ puttasandassanena yācitvā saññāpehī”ti.",
  "atk-s0503a1:207_4": "Tāya kira āpannasattāya ayamāyasmā pabbajito.",
  "atk-s0503a1:207_5": "Sā “sādhū”ti sampaṭicchitvā dārakamādāya mahatā parivārena jetavanaṁ agamāsi.",
  "atk-s0503a1:207_6": "Taṁ sandhāya vuttaṁ –",
  "atk-s0503a1:207_7": "“assosi kho āyasmato saṅgāmajissā”tiādi.",
  "atk-s0503a1:208_0": "Tattha purāṇadutiyikāti pubbe gihikāle pādaparicaraṇavasena dutiyikā, bhariyāti attho.",
  "atk-s0503a1:208_1": "Ayyoti “ayyaputto”ti vattabbe pabbajitānaṁ anucchavikavohārena vadati.",
  "atk-s0503a1:208_2": "Kirāti anussavanatthe nipāto, tassa anuppatto kirāti sambandho veditabbo.",
  "atk-s0503a1:208_3": "Khuddaputtañhi samaṇa, posa manti āpannasattameva maṁ chaḍḍetvā pabbajito, sāhaṁ etarahi khuddaputtā, tādisaṁ maṁ chaḍḍetvāva tava samaṇadhammakaraṇaṁ ayuttaṁ, tasmā, samaṇa, puttadutiyaṁ maṁ ghāsacchādanādīhi bharassūti.",
  "atk-s0503a1:208_4": "Āyasmā pana, saṅgāmaji, indriyāni ukkhipitvā taṁ neva oloketi, nāpi ālapati.",
  "atk-s0503a1:208_5": "Tena vuttaṁ –",
  "atk-s0503a1:208_6": "“evaṁ vutte āyasmā saṅgāmaji tuṇhī ahosī”ti.",
  "atk-s0503a1:209_0": "Sā tikkhattuṁ tatheva vatvā tuṇhībhūtameva taṁ disvā “purisā nāma bhariyāsu nirapekkhāpi puttesu sāpekkhā honti, puttasineho pitu aṭṭhimiñjaṁ āhacca tiṭṭhati, tasmā puttapemenāpi mayhaṁ vase vatteyyā”ti maññamānā puttaṁ therassa aṅke nikkhipitvā ekamantaṁ apakkamma “eso te, samaṇa, putto, posa na”nti vatvā thokaṁ agamāsi.",
  "atk-s0503a1:209_1": "Sā kira samaṇatejenassa sammukhe ṭhātuṁ nāsakkhi.",
  "atk-s0503a1:209_2": "Thero dārakampi neva oloketi nāpi ālapati.",
  "atk-s0503a1:209_3": "Atha sā itthī avidūre ṭhatvā mukhaṁ parivattetvā olokentī therassa ākāraṁ ñatvā paṭinivattitvā “puttenapi ayaṁ samaṇo anatthiko”ti dārakaṁ gahetvā pakkāmi.",
  "atk-s0503a1:209_4": "Tena vuttaṁ –",
  "atk-s0503a1:209_5": "“atha kho āyasmato saṅgāmajissa purāṇadutiyikā”tiādi.",
  "atk-s0503a1:210_0": "Tattha puttenapīti ayaṁ samaṇo attano orasaputtenapi anatthiko, pageva aññehīti adhippāyo.",
  "atk-s0503a1:210_1": "Dibbenāti ettha dibbasadisattā dibbaṁ.",
  "atk-s0503a1:210_2": "Devatānañhi sucaritakammanibbattaṁ pittasemharuhirādīhi apalibuddhaṁ dūrepi ārammaṇasampaṭicchanasamatthaṁ dibbaṁ pasādacakkhu hoti.",
  "atk-s0503a1:210_3": "Idampi catutthajjhānasamādhinibbattaṁ abhiññācakkhuṁ tādisanti dibbaṁ viyāti dibbaṁ, dibbavihārasannissayena laddhattā vā dibbaṁ, mahājutikattā mahāgatikattā vā dibbaṁ, tena dibbena.",
  "atk-s0503a1:210_4": "Visuddhenāti nīvaraṇādisaṁkilesavigamena suparisuddhena.",
  "atk-s0503a1:210_5": "Atikkantamānusakenāti manussānaṁ visayātītena.",
  "atk-s0503a1:210_6": "Imaṁ evarūpaṁ vippakāranti imaṁ evaṁ vippakāraṁ yathāvuttaṁ pabbajitesu asāruppaṁ aṅke puttaṭṭhapanasaṅkhātaṁ virūpakiriyaṁ.",
  "atk-s0503a1:211_0": "Etamatthanti etaṁ āyasmato saṅgāmajissa puttadārādīsu sabbattha nirapekkhabhāvasaṅkhātaṁ atthaṁ sabbākārato viditvā.",
  "atk-s0503a1:211_1": "Imaṁ udānanti imaṁ tassa iṭṭhāniṭṭhādīsu tādibhāvadīpakaṁ udānaṁ udānesi.",
  "atk-s0503a1:212_0": "Tattha āyantinti āgacchantiṁ, purāṇadutiyikanti adhippāyo.",
  "atk-s0503a1:212_1": "Nābhinandatīti daṭṭhuṁ maṁ āgatāti na nandati na tussati.",
  "atk-s0503a1:212_2": "Pakkamantinti sā ayaṁ mayā asammoditāva gacchatīti gacchantiṁ.",
  "atk-s0503a1:212_3": "Na socatīti na cittasantāpamāpajjati.",
  "atk-s0503a1:212_4": "Yena pana kāraṇena thero evaṁ nābhinandati na socati, taṁ dassetuṁ “saṅgā saṅgāmajiṁ mutta”nti vuttaṁ.",
  "atk-s0503a1:212_5": "Tattha saṅgāti rāgasaṅgo dosamohamānadiṭṭhisaṅgoti pañcavidhāpi saṅgā samucchedappaṭipassaddhivimuttīhi vimuttaṁ saṅgāmajiṁ bhikkhuṁ.",
  "atk-s0503a1:212_6": "Tamahaṁbrūmi brāhmaṇanti taṁ tādibhāvappattaṁ khīṇāsavaṁ ahaṁ sabbaso bāhitapāpattā brāhmaṇanti vadāmīti.",
  "atk-s0503a1:213_0": "Aṭṭhamasuttavaṇṇanā niṭṭhitā.",
  "atk-s0503a1:214_0": "9. Jaṭilasuttavaṇṇanā",
  "atk-s0503a1:215_0": "9.",
  "atk-s0503a1:215_1": "Navame gayāyanti ettha gayāti gāmopi titthampi vuccati.",
  "atk-s0503a1:215_2": "Gayāgāmassa hi avidūre viharanto bhagavā “gayāyaṁ viharatī”ti vuccati, tathā gayātitthassa.",
  "atk-s0503a1:215_3": "Gayātitthanti hi gayāgāmassa avidūre ekā pokkharaṇī atthi nadīpi, tadubhayaṁ “pāpapavāhanatittha”nti lokiyamahājano samudācarati.",
  "atk-s0503a1:215_4": "Gayāsīseti gajasīsasadisasikharo tattha eko pabbato gayāsīsanāmako, yattha hatthikumbhasadiso piṭṭhipāsāṇo bhikkhusahassassa okāso pahoti, tatra bhagavā viharati.",
  "atk-s0503a1:215_5": "Tena vuttaṁ –",
  "atk-s0503a1:215_6": "“gayāyaṁ viharati gayāsīse”ti.",
  "atk-s0503a1:216_0": "Jaṭilāti tāpasā.",
  "atk-s0503a1:216_1": "Te hi jaṭādhāritāya idha “jaṭilā”ti vuttā.",
  "atk-s0503a1:216_2": "Antaraṭṭhake himapātasamayeti hemantassa utuno abbhantarabhūte māghamāsassa avasāne cattāro phagguṇamāsassa ādimhi cattāroti aṭṭhadivasaparimāṇe himassa patanakāle.",
  "atk-s0503a1:216_3": "Gayāyaṁ ummujjantīti keci tasmiṁ titthasammate udake paṭhamaṁ nimuggasakalasarīrā tato ummujjanti vuṭṭhahanti uppilavanti.",
  "atk-s0503a1:216_4": "Nimujjantīti sasīsaṁ udake osīdanti.",
  "atk-s0503a1:216_5": "Ummujjanimujjampi karontīti punappunaṁ ummujjananimujjanānipi karonti.",
  "atk-s0503a1:217_0": "Tattha hi keci “ekummujjaneneva pāpasuddhi hotī”ti evaṁdiṭṭhikā, te ummujjanameva katvā gacchanti.",
  "atk-s0503a1:217_1": "Ummujjanaṁ pana nimujjanamantarena natthīti avinābhāvato nimujjanampi te karontiyeva.",
  "atk-s0503a1:217_2": "Yepi “ekanimujjaneneva pāpasuddhi hotī”ti evaṁdiṭṭhikā, tepi ekavārameva nimujjitvā vuttanayena avinābhāvato ummujjanampi katvā pakkamanti.",
  "atk-s0503a1:217_3": "Ye pana “tasmiṁ titthe nimujjaneneva pāpasuddhi hotī”ti evaṁdiṭṭhikā, te tattha nimujjitvā assāse sannirumbhitvā maruppapātapatitā viya tattheva jīvitakkhayaṁ pāpuṇanti.",
  "atk-s0503a1:217_4": "Apare “punappunaṁ ummujjananimujjanāni katvā nhāte pāpasuddhi hotī”ti evaṁdiṭṭhikā, te kālena kālaṁ ummujjananimujjanāni karonti.",
  "atk-s0503a1:217_5": "Te sabbepi sandhāya vuttaṁ –",
  "atk-s0503a1:217_6": "“ummujjantipi nimujjantipi ummujjanimujjampi karontī”ti.",
  "atk-s0503a1:217_7": "Ettha ca kiñcāpi nimujjanapubbakaṁ ummujjanaṁ, nimujjanameva pana karontā katipayā, ummujjanaṁ tadubhayañca karontā bahūti tesaṁ yebhuyyabhāvadassanatthaṁ ummujjanaṁ paṭhamaṁ vuttaṁ.",
  "atk-s0503a1:217_8": "Tathā sambahulā jaṭilāti jaṭilānaṁ yebhuyyatāya vuttaṁ, muṇḍasikhaṇḍinopi ca brāhmaṇā udakasuddhikā tasmiṁ kāle tattha tathā karonti.",
  "atk-s0503a1:218_0": "Osiñcantīti keci gayāya udakaṁ hatthena gahetvā attano sīse ca sarīre ca osiñcanti, apare ghaṭehi udakaṁ gahetvā tīre ṭhatvā tathā karonti.",
  "atk-s0503a1:218_1": "Aggiṁ juhantīti keci gayātīre vediṁ sajjetvā dhūmadabbhipūjādike upakaraṇe upanetvā aggihutaṁ juhanti aggihutaṁ paricaranti.",
  "atk-s0503a1:218_2": "Iminā suddhīti iminā gayāyaṁ ummujjanādinā aggiparicaraṇena ca pāpamalato suddhi pāpapavāhanā saṁsārasuddhi eva vā hotīti evaṁdiṭṭhikā hutvāti attho.",
  "atk-s0503a1:219_0": "Ummujjanādi cettha nidassanamattaṁ vuttanti daṭṭhabbaṁ.",
  "atk-s0503a1:219_1": "Tesu hi keci udakavāsaṁ vasanti, keci udakassañjaliṁ denti, keci tasmiṁ udake ṭhatvā candimasūriye anuparivattanti, keci anekasahassavāraṁ sāvittiādike japanti, keci “inda āgacchā”tiādinā vijjājapaṁ avhāyanti, keci mahatupaṭṭhānaṁ karonti, evañca karontā keci otaranti, keci uttaranti keci uttaritvā suddhikaācamanaṁ karonti, keci antoudake ṭhitā tantī vādenti, vīṇaṁ vādentīti evamādikā nānappakārakiriyā dassenti.",
  "atk-s0503a1:219_2": "Yasmā vā te evarūpā vikārakiriyā karontāpi tasmiṁ udake nimujjanaummujjanapubbakameva karonti, tasmā taṁ sabbaṁ nimujjanummujjanantogadhameva katvā “ummujjantī”tipiādi vuttaṁ.",
  "atk-s0503a1:219_3": "Evaṁ tattha ākulabyākule vattamāne uparipabbate ṭhito bhagavā tesaṁ taṁ kolāhalaṁ sutvā “kinnu kho eta”nti olokento taṁ kiriyavikāraṁ addasa, taṁ sandhāya vuttaṁ –",
  "atk-s0503a1:219_4": "“addasā kho bhagavā…pe…",
  "atk-s0503a1:219_5": "iminā suddhī”ti, taṁ vuttatthameva.",
  "atk-s0503a1:220_0": "Etamatthaṁviditvāti etaṁ atthaṁ udakorohanādiasuddhimagge tesaṁ suddhimaggaparāmasanaṁ saccādike ca suddhimagge attano aviparītāvabodhaṁ sabbākārato viditvā.",
  "atk-s0503a1:220_1": "Imaṁ udānanti imaṁ udakasuddhiyā asuddhimaggabhāvadīpakaṁ saccādidhammānañca yāthāvato suddhimaggabhāvadīpakaṁ udānaṁ udānesi.",
  "atk-s0503a1:221_0": "Tattha na udakena sucī hotīti ettha udakenāti udakummujjanādinā.",
  "atk-s0503a1:221_1": "Udakummujjanādi hi idha uttarapadalopena “udaka”nti vuttaṁ yathā rūpabhavo rūpanti.",
  "atk-s0503a1:221_2": "Atha vā udakenāti ummujjanādikiriyāya sādhanabhūtena udakena suci sattassa suddhi nāma na hoti, natthīti attho.",
  "atk-s0503a1:221_3": "Atha vā sucīti tena yathāvuttena udakena suci pāpamalato suddho nāma satto na hoti. Kasmā?",
  "atk-s0503a1:221_4": "Bahvettha nhāyatī jano.",
  "atk-s0503a1:221_5": "Yadi hi udakorohanādinā yathāvuttena pāpasuddhi nāma siyā, bahu ettha udake jano nhāyati, mātughātādipāpakammakārī añño ca gomahiṁsādiko antamaso macchakacchape upādāya, tassa sabbassāpi pāpasuddhi siyā, na panevaṁ hoti. Kasmā?",
  "atk-s0503a1:221_6": "Nhānassa pāpahetūnaṁ appaṭipakkhabhāvato.",
  "atk-s0503a1:221_7": "Yañhi yaṁ vināseti, so tassa paṭipakkho yathā āloko andhakārassa, vijjā ca avijjāya, na evaṁ nhānaṁ pāpassa.",
  "atk-s0503a1:221_8": "Tasmā niṭṭhamettha gantabbaṁ “na udakena suci hotī”ti.",
  "atk-s0503a1:222_0": "Yena pana suci hoti, taṁ dassetuṁ “yamhi saccañcā”tiādimāha.",
  "atk-s0503a1:222_1": "Tattha yamhīti yasmiṁ puggale.",
  "atk-s0503a1:222_2": "Saccanti vacīsaccañceva viratisaccañca.",
  "atk-s0503a1:222_3": "Atha vā saccanti ñāṇasaccañceva paramatthasaccañca.",
  "atk-s0503a1:222_4": "Dhammoti ariyamaggadhammo, phaladhammo ca, so sabbopi yasmiṁ puggale upalabbhati, so sucī so ca brāhmaṇoti so ariyapuggalo visesato khīṇāsavo accantasuddhiyā suci ca brāhmaṇo cāti.",
  "atk-s0503a1:222_5": "Kasmā panettha saccaṁ dhammato visuṁ katvā gahitaṁ?",
  "atk-s0503a1:222_6": "Saccassa bahūpakārattā.",
  "atk-s0503a1:222_7": "Tathā hi “saccaṁ ve amatā vācā, saccaṁ have sādutaraṁ rasānaṁ, sacce atthe ca dhamme ca, āhu santo patiṭṭhitā, sacce ṭhitā samaṇabrāhmaṇā cā”tiādinā anekesu suttapadesu saccaguṇā pakāsitā.",
  "atk-s0503a1:222_8": "Saccavipariyassa ca “ekaṁ dhammaṁ atītassa, musāvādissa jantuno, abhūtavādī nirayaṁ upetī”ti ca ādinā pakāsitāti.",
  "atk-s0503a1:223_0": "Navamasuttavaṇṇanā niṭṭhitā.",
  "atk-s0503a1:224_0": "10. Bāhiyasuttavaṇṇanā",
  "atk-s0503a1:225_0": "10.",
  "atk-s0503a1:225_1": "Dasame bāhiyoti tassa nāmaṁ.",
  "atk-s0503a1:225_2": "Dārucīriyoti dārumayacīro.",
  "atk-s0503a1:225_3": "Suppāraketi evaṁnāmake paṭṭane vasati.",
  "atk-s0503a1:225_4": "Ko panāyaṁ bāhiyo, kathañca dārucīriyo ahosi, kathaṁ suppārake paṭṭane paṭivasatīti?",
  "atk-s0503a1:226_0": "Tatrāyaṁ anupubbīkathā –",
  "atk-s0503a1:226_1": "ito kira kappasatasahassamatthake padumuttarasammāsambuddhakāle eko kulaputto haṁsavatīnagare dasabalassa dhammadesanaṁ suṇanto satthāraṁ ekaṁ bhikkhuṁ khippābhiññānaṁ etadagge ṭhapentaṁ disvā “mahā vatāyaṁ bhikkhu, yo satthārā evaṁ etadagge ṭhapīyati, aho vatāhampi anāgate evarūpassa sammāsambuddhassa sāsane pabbajitvā satthārā edise ṭhāne etadagge ṭhapetabbo bhaveyyaṁ yathāyaṁ bhikkhū”ti taṁ ṭhānantaraṁ patthetvā tadanurūpaṁ adhikārakammaṁ katvā yāvajīvaṁ puññaṁ katvā saggaparāyaṇo hutvā devamanussesu saṁsaranto kassapadasabalassa sāsane pabbajitvā paripuṇṇasīlo samaṇadhammaṁ karontova jīvitakkhayaṁ patvā devaloke nibbatti.",
  "atk-s0503a1:226_2": "So ekaṁ buddhantaraṁ devaloke vasitvā imasmiṁ buddhuppāde bāhiyaraṭṭhe kulagehe paṭisandhiṁ gaṇhi, taṁ bāhiyaraṭṭhe jātattā bāhiyoti sañjāniṁsu.",
  "atk-s0503a1:226_3": "So vayappatto gharāvāsaṁ vasanto vaṇijjatthāya bahūnaṁ bhaṇḍānaṁ nāvaṁ pūretvā samuddaṁ pavisitvā aparāparaṁ sañcaranto satta vāre saddhiṁyeva parisāya attano nagaraṁ upagañchi.",
  "atk-s0503a1:227_0": "Aṭṭhame vāre pana “suvaṇṇabhūmiṁ gamissāmī”ti āropitabhaṇḍo nāvaṁ abhiruhi.",
  "atk-s0503a1:227_1": "Nāvā mahāsamuddaṁ ajjhogāhetvā icchitadesaṁ apatvāva samuddamajjhe vipannā.",
  "atk-s0503a1:227_2": "Mahājano macchakacchapabhakkho ahosi.",
  "atk-s0503a1:227_3": "Bāhiyo pana ekaṁ nāvāphalakaṁ gahetvā taranto ūmivegena mandamandaṁ khipamāno bhassitvā samudde patitattā jātarūpeneva samuddatīre nipanno.",
  "atk-s0503a1:227_4": "Parissamaṁ vinodetvā assāsamattaṁ labhitvā uṭṭhāya lajjāya gumbantaraṁ pavisitvā acchādanaṁ aññaṁ kiñci apassanto akkanāḷāni chinditvā vākehi paliveṭhetvā nivāsanapāvuraṇāni katvā acchādesi.",
  "atk-s0503a1:227_5": "Keci pana “dāruphalakāni vijjhitvā vākena āvuṇitvā nivāsanapāvuraṇaṁ katvā acchādesī”ti vadanti.",
  "atk-s0503a1:227_6": "Evaṁ sabbathāpi dārumayacīradhāritāya “dārucīriyo”ti purimavohārena “bāhiyo”ti ca paññāyittha.",
  "atk-s0503a1:228_0": "Taṁ ekaṁ kapālaṁ gahetvā vuttaniyāmena suppārakapaṭṭane piṇḍāya carantaṁ disvā manussā cintesuṁ “sace loke arahanto nāma honti, evaṁvidhehi bhavitabbaṁ, kinnu kho ayaṁ ayyo vatthaṁ diyyamānaṁ gaṇheyya, udāhu appicchatāya na gaṇheyyā”ti vīmaṁsantā nānādisāhi vatthāni upanesuṁ.",
  "atk-s0503a1:228_1": "So cintesi –",
  "atk-s0503a1:228_2": "“sacāhaṁ iminā niyāmena nāgamissaṁ, nayime evaṁ mayi pasīdeyyuṁ, yaṁnūnāhaṁ imāni paṭikkhipitvā imināva nīhārena vihareyyaṁ, evaṁ me lābhasakkāro uppajjissatī”ti.",
  "atk-s0503a1:228_3": "So evaṁ cintetvā kohaññe ṭhatvā vatthāni na paṭiggaṇhi.",
  "atk-s0503a1:228_4": "Manussā “aho appiccho vatāyaṁ ayyo”ti bhiyyosomattāya pasannamānasā mahantaṁ sakkārasammānaṁ kariṁsu.",
  "atk-s0503a1:229_0": "Sopi bhattakiccaṁ katvā avidūraṭṭhāne ekaṁ devāyatanaṁ agamāsi.",
  "atk-s0503a1:229_1": "Mahājano tena saddhiṁ eva gantvā taṁ devāyatanaṁ paṭijaggitvā adāsi.",
  "atk-s0503a1:229_2": "So “ime mayhaṁ cīradhāraṇamatte pasīditvā evaṁvidhaṁ sakkārasammānaṁ karonti, etesaṁ mayā ukkaṭṭhavuttinā bhavituṁ vaṭṭatī”ti sallahukaparikkhāro appicchova hutvā vihāsi.",
  "atk-s0503a1:229_3": "“Arahā”ti pana tehi sambhāvīyamāno “arahā”ti attānaṁ amaññi, uparūpari cassa sakkāragarukāro abhivaḍḍhi, lābhī ca ahosi uḷārānaṁ paccayānaṁ.",
  "atk-s0503a1:229_4": "Tena vuttaṁ –",
  "atk-s0503a1:229_5": "“tena kho pana samayena bāhiyo dārucīriyo suppārake paṭivasati samuddatīre sakkato garukato”tiādi.",
  "atk-s0503a1:230_0": "Tattha sakkatoti sakkaccaṁ ādarena upaṭṭhānavasena sakkato.",
  "atk-s0503a1:230_1": "Garukatoti guṇavisesena yuttoti adhippāyena pāsāṇacchattaṁ viya garukaraṇavasena garukato.",
  "atk-s0503a1:230_2": "Mānitoti manasā sambhāvanavasena mānito.",
  "atk-s0503a1:230_3": "Pūjitoti pupphagandhādīhi pūjāvasena pūjito.",
  "atk-s0503a1:230_4": "Apacitoti abhippasannacittehi maggadānaāsanābhiharaṇādivasena apacito.",
  "atk-s0503a1:230_5": "Lābhī cīvara…pe…",
  "atk-s0503a1:230_6": "parikkhārānanti paṇītapaṇītānaṁ uparūpari upanīyamānānaṁ cīvarādīnaṁ catunnaṁ paccayānaṁ labhanavasena lābhī.",
  "atk-s0503a1:231_0": "Aparo nayo –",
  "atk-s0503a1:231_1": "sakkatoti sakkārappatto.",
  "atk-s0503a1:231_2": "Garukatoti garukārappatto.",
  "atk-s0503a1:231_3": "Mānitoti bahumānito manasā piyāyito ca.",
  "atk-s0503a1:231_4": "Pūjitoti catupaccayābhipūjāya pūjito.",
  "atk-s0503a1:231_5": "Apacitoti apacāyanappatto.",
  "atk-s0503a1:231_6": "Yassa hi cattāro paccaye sakkatvā suabhisaṅkhate paṇītapaṇīte denti, so sakkato.",
  "atk-s0503a1:231_7": "Yasmiṁ garubhāvaṁ paccupaṭṭhapetvā denti, so garukato.",
  "atk-s0503a1:231_8": "Yaṁ manasā piyāyanti bahumaññanti ca, so mānito.",
  "atk-s0503a1:231_9": "Yassa sabbampetaṁ pūjanavasena karonti, so pūjito.",
  "atk-s0503a1:231_10": "Yassa abhivādanapaccuṭṭhānañjalikammādivasena paramanipaccakāraṁ karonti, so apacito.",
  "atk-s0503a1:231_11": "Bāhiyassa pana te sabbametaṁ akaṁsu.",
  "atk-s0503a1:231_12": "Tena vuttaṁ –",
  "atk-s0503a1:231_13": "“bāhiyo dārucīriyo suppārake paṭivasati sakkato”tiādi.",
  "atk-s0503a1:231_14": "Ettha ca cīvaraṁ so aggaṇhantopi “ehi, bhante, imaṁ vatthaṁ paṭiggaṇhāhī”ti upanāmanavasena cīvarassāpi “lābhī”tveva vutto.",
  "atk-s0503a1:232_0": "Rahogatassāti rahasi gatassa.",
  "atk-s0503a1:232_1": "Paṭisallīnassāti ekībhūtassa bahūhi manussehi “arahā”ti vuccamānassa tassa idāni vuccamānākārena cetaso parivitakko udapādi cittassa micchāsaṅkappo uppajji. Kathaṁ?",
  "atk-s0503a1:232_2": "Ye kho keci loke arahanto vā arahattamaggaṁ vā samāpannā, ahaṁ tesaṁ aññataroti.",
  "atk-s0503a1:232_3": "Tassattho –",
  "atk-s0503a1:232_4": "ye imasmiṁ sattaloke kilesārīnaṁ hatattā pūjāsakkārādīnañca arahabhāvena arahanto, ye kilesārīnaṁ hananena arahattamaggaṁ samāpannā, tesu ahaṁ ekoti.",
  "atk-s0503a1:233_0": "Purāṇasālohitāti purimasmiṁ bhavesālohitā bandhusadisā ekato katasamaṇadhammā devatā.",
  "atk-s0503a1:233_1": "Keci pana “purāṇasālohitāti purāṇakāle bhavantare sālohitā mātubhūtā ekā devatā”ti vadanti, taṁ aṭṭhakathāyaṁ paṭikkhipitvā purimoyevattho gahito.",
  "atk-s0503a1:234_0": "Pubbe kira kassapadasabalassa sāsane osakkamāne sāmaṇerādīnaṁ vippakāraṁ disvā satta bhikkhū saṁvegappattā “yāva sāsanaṁ na antaradhāyati, tāva attano patiṭṭhaṁ karissāmā”ti suvaṇṇacetiyaṁ vanditvā araññaṁ paviṭṭhā ekaṁ pabbataṁ disvā “jīvite sālayā nivattantu, nirālayā imaṁ pabbataṁ abhiruhantū”ti vatvā nisseṇiṁ bandhitvā sabbe taṁ pabbataṁ abhiruyha nisseṇiṁ pātetvā samaṇadhammaṁ kariṁsu.",
  "atk-s0503a1:234_1": "Tesu saṅghatthero ekarattātikkameneva arahattaṁ pāpuṇi.",
  "atk-s0503a1:234_2": "So uttarakuruto piṇḍapātaṁ ānetvā te bhikkhū, “āvuso, ito piṇḍapātaṁ paribhuñjathā”ti āha.",
  "atk-s0503a1:234_3": "Te “tumhe, bhante, attano ānubhāvena evaṁ akattha, mayampi sace tumhe viya visesaṁ nibbattessāma, sayameva āharitvā bhuñjissāmā”ti bhuñjituṁ na icchiṁsu.",
  "atk-s0503a1:234_4": "Tato dutiyadivase dutiyatthero anāgāmiphalaṁ pāpuṇi, sopi tatheva piṇḍapātaṁ ādāya tattha gantvā itare nimantesi, tepi tatheva paṭikkhipiṁsu.",
  "atk-s0503a1:234_5": "Tesu arahattappatto parinibbāyi, anāgāmī suddhāvāsabhūmiyaṁ nibbatti.",
  "atk-s0503a1:234_6": "Itare pana pañca janā ghaṭentā vāyamantāpi visesaṁ nibbattetuṁ nāsakkhiṁsu.",
  "atk-s0503a1:234_7": "Te asakkontā tattheva parisussitvā devaloke nibbattā.",
  "atk-s0503a1:234_8": "Ekaṁ buddhantaraṁ devesuyeva saṁsaritvā imasmiṁ buddhuppāde devalokato cavitvā tattha tattha kulaghare nibbattiṁsu.",
  "atk-s0503a1:234_9": "Tesu hi eko pakkusāti rājā ahosi, eko kumārakassapo, eko dabbo mallaputto, eko sabhiyo paribbājako, eko bāhiyo dārucīriyo.",
  "atk-s0503a1:234_10": "Tattha yo so anāgāmī brahmaloke nibbatto, taṁ sandhāyetaṁ vuttaṁ “purāṇasālohitā devatā”ti.",
  "atk-s0503a1:234_11": "Devaputtopi hi devadhītā viya devo eva devatāti katvā devatāti vuccati “atha kho aññatarā devatā”tiādīsu viya.",
  "atk-s0503a1:234_12": "Idha pana brahmā devatāti adhippeto.",
  "atk-s0503a1:235_0": "Tassa hi brahmuno tattha nibbattasamanantarameva attano brahmasampattiṁ oloketvā āgataṭṭhānaṁ āvajjentassa sattannaṁ janānaṁ pabbataṁ āruyha samaṇadhammakaraṇaṁ, tatthekassa parinibbutabhāvo, anāgāmiphalaṁ patvā attano ca ettha nibbattabhāvo upaṭṭhāsi.",
  "atk-s0503a1:235_1": "So “kattha nu kho itare pañca janā”ti āvajjento kāmāvacaradevaloke tesaṁ nibbattabhāvaṁ ñatvā aparabhāge kālānukālaṁ “kinnu kho karontī”ti tesaṁ pavattiṁ oloketiyeva.",
  "atk-s0503a1:235_2": "Imasmiṁ pana kāle “kahaṁ nu kho”ti āvajjento bāhiyaṁ suppārakapaṭṭanaṁ upanissāya dārucīradhāriṁ kohaññena jīvikaṁ kappentaṁ disvā “ayaṁ mayā saddhiṁ pubbe nisseṇiṁ bandhitvā pabbataṁ abhiruhitvā samaṇadhammaṁ karonto atisallekhavuttiyā jīvite anapekkho arahatāpi ābhataṁ piṇḍapātaṁ aparibhuñjitvā idāni sambhāvanādhippāyo anarahāva arahattaṁ paṭijānitvā vicarati lābhasakkārasilokaṁ nikāmayamāno, dasabalassa ca nibbattabhāvaṁ na jānāti, handa naṁ saṁvejetvā buddhuppādaṁ jānāpessāmī”ti tāvadeva brahmalokato otaritvā rattibhāge suppārakapaṭṭane dārucīriyassa sammukhe pāturahosi.",
  "atk-s0503a1:235_3": "Bāhiyo attano vasanaṭṭhāne uḷāraṁ obhāsaṁ disvā “kiṁ nu kho eta”nti bahi nikkhamitvā olokento ākāse ṭhitaṁ mahābrahmānaṁ disvā añjaliṁ paggayha “ke tumhe”ti pucchi.",
  "atk-s0503a1:235_4": "Athassa so brahmā “ahaṁ te porāṇakasahāyo tadā anāgāmiphalaṁ patvā brahmaloke nibbatto, tvaṁ pana kiñci visesaṁ nibbattetuṁ asakkonto tadā puthujjanakālakiriyaṁ katvā saṁsaranto idāni titthiyavesadhārī anarahāva samāno ‘arahā aha’nti imaṁ laddhiṁ gahetvā vicarasīti ñatvā āgato, neva kho tvaṁ, bāhiya, arahā, paṭinissajjetaṁ pāpakaṁ diṭṭhigataṁ, mā te ahosi dīgharattaṁ ahitāya dukkhāya, sammāsambuddho loke uppanno.",
  "atk-s0503a1:235_5": "So hi bhagavā arahā, gaccha naṁ payirupāsassū”ti āha.",
  "atk-s0503a1:235_6": "Tena vuttaṁ –",
  "atk-s0503a1:235_7": "“atha kho bāhiyassa dārucīriyassa purāṇasālohitā devatā”tiādi.",
  "atk-s0503a1:236_0": "Tattha anukampikāti anuggahasīlā karuṇādhikā.",
  "atk-s0503a1:236_1": "Atthakāmāti hitakāmā mettādhikā.",
  "atk-s0503a1:236_2": "Purimapadena cettha bāhiyassa dukkhāpanayanakāmataṁ tassā devatāya dasseti, pacchimena hitūpasaṁhāraṁ.",
  "atk-s0503a1:236_3": "Cetasāti attano cittena, cetosīsena cettha cetopariyañāṇaṁ gahitanti veditabbaṁ.",
  "atk-s0503a1:236_4": "Cetoparivitakkanti tassa cittappavattiṁ.",
  "atk-s0503a1:236_5": "Aññāyāti jānitvā.",
  "atk-s0503a1:236_6": "Tenupasaṅkamīti seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya, evameva brahmaloke antarahito bāhiyassa purato pātubhavanavasena upasaṅkami.",
  "atk-s0503a1:236_7": "Etadavocāti “ye kho keci loke arahanto vā”tiādipavattamicchāparivitakkaṁ bāhiyaṁ sahoḍhaṁ coraṁ gaṇhanto viya “neva kho tvaṁ, bāhiya, arahā”tiādikaṁ etaṁ idāni vuccamānavacanaṁ brahmā avoca.",
  "atk-s0503a1:236_8": "Neva kho tvaṁ, bāhiya, arahāti etena tadā bāhiyassa asekkhabhāvaṁ paṭikkhipati, nāpi arahattamaggaṁ vā samāpannoti etena sekkhabhāvaṁ, ubhayenapissa anariyabhāvameva dīpeti.",
  "atk-s0503a1:236_9": "Sāpi te paṭipadā natthi, yāya tvaṁ arahā vā assa arahattamaggaṁ vā samāpannoti iminā panassa kalyāṇaputhujjanabhāvampi paṭikkhipati.",
  "atk-s0503a1:236_10": "Tattha paṭipadāti sīlavisuddhiādayo cha visuddhiyo.",
  "atk-s0503a1:236_11": "Paṭipajjati etāya ariyamaggeti paṭipadā.",
  "atk-s0503a1:236_12": "Assāti bhaveyyāsi.",
  "atk-s0503a1:237_0": "Ayañcassa arahattādhimāno kiṁ nissāya uppannoti?",
  "atk-s0503a1:237_1": "“Appicchatāya santuṭṭhitāya sallekhatāya dīgharattaṁ katādhikārattā tadaṅgappahānavasena kilesānaṁ vihatattā arahattādhimāno uppanno”ti keci vadanti.",
  "atk-s0503a1:237_2": "Apare panāhu “bāhiyo paṭhamādijhānacatukkalābhī, tasmāssa vikkhambhanappahānena kilesānaṁ asamudācārato arahattādhimāno uppajjatī”ti.",
  "atk-s0503a1:237_3": "Tadubhayampi tesaṁ matimattameva “sambhāvanādhippāyo lābhasakkārasilokaṁ nikāmayamāno”ti ca aṭṭhakathāyaṁ āgatattā.",
  "atk-s0503a1:237_4": "Tasmā vuttanayenevettha attho veditabbo.",
  "atk-s0503a1:238_0": "Atha bāhiyo ākāse ṭhatvā kathentaṁ mahābrahmānaṁ oloketvā cintesi –",
  "atk-s0503a1:238_1": "“aho bhāriyaṁ vata kammaṁ, yamahaṁ arahāti cintesiṁ, ayañca ‘arahattagāminī paṭipadāpi te natthī’ti vadati, atthi nu kho loke koci arahā”ti?",
  "atk-s0503a1:238_2": "Atha naṁ pucchi.",
  "atk-s0503a1:238_3": "Tena vuttaṁ –",
  "atk-s0503a1:238_4": "“atha ke carahi devate loke arahanto vā arahattamaggaṁ vā samāpannā”ti.",
  "atk-s0503a1:239_0": "Tattha athāti pucchārambhe nipāto.",
  "atk-s0503a1:239_1": "Ke carahīti ke etarahi.",
  "atk-s0503a1:239_2": "Loketi okāsaloke.",
  "atk-s0503a1:239_3": "Ayañhettha adhippāyo –",
  "atk-s0503a1:239_4": "bhājanalokabhūte sakalasmiṁ jambudīpatale kasmiṁ ṭhāne arahanto vā arahattamaggaṁ vā samāpannā etarahi viharanti, yattha mayaṁ te upasaṅkamitvā tesaṁ ovāde ṭhatvā vaṭṭadukkhato muccissāmāti.",
  "atk-s0503a1:239_5": "Uttaresūti suppārakapaṭṭanato pubbuttaradisābhāgaṁ sandhāya vuttaṁ.",
  "atk-s0503a1:240_0": "Arahanti ārakattā arahaṁ.",
  "atk-s0503a1:240_1": "Ārakā hi so sabbakilesehi suvidūravidūre ṭhito maggena savāsanānaṁ kilesānaṁ viddhaṁsitattā.",
  "atk-s0503a1:240_2": "Arīnaṁ vā hatattā arahaṁ.",
  "atk-s0503a1:240_3": "Bhagavatā hi kilesārayo anavasesato ariyamaggena hatā samucchinnāti.",
  "atk-s0503a1:240_4": "Arānaṁ vā hatattā arahaṁ.",
  "atk-s0503a1:240_5": "Yañca avijjābhavataṇhāmayanābhi puññādiabhisaṅkhārāraṁ jarāmaraṇanemi āsavasamudayamayena akkhena vijjhitvā tibhavarathe samāyojitaṁ anādikālappavattaṁ saṁsāracakkaṁ.",
  "atk-s0503a1:240_6": "Tassānena bodhimaṇḍe vīriyapādehi sīlapathaviyaṁ patiṭṭhāya saddhāhatthena kammakkhayakarañāṇapharasuṁ gahetvā sabbepi arā hatā vihatā viddhaṁsitāti.",
  "atk-s0503a1:240_7": "Arahatīti vā arahaṁ.",
  "atk-s0503a1:240_8": "Bhagavā hi sadevake loke aggadakkhiṇeyyattā uḷāre cīvarādipaccaye pūjāvisesañca arahati.",
  "atk-s0503a1:240_9": "Rahābhāvato vā arahaṁ.",
  "atk-s0503a1:240_10": "Tathāgato hi sabbaso samucchinnarāgādikilesattā pāpakilesassāpi asambhavato pāpakaraṇe rahābhāvatopi arahanti vuccati.",
  "atk-s0503a1:241_0": "Sammā sāmañca sabbadhammānaṁ buddhattā sammāsambuddho.",
  "atk-s0503a1:241_1": "Bhagavā hi abhiññeyye dhamme abhiññeyyato, pariññeyye dhamme pariññeyyato, pahātabbe dhamme pahātabbato, sacchikātabbe dhamme sacchikātabbato, bhāvetabbe dhamme bhāvetabbato abhisambujjhi.",
  "atk-s0503a1:241_2": "Vuttañhetaṁ –",
  "atk-s0503a1:242_0": "“Abhiññeyyaṁ abhiññātaṁ, bhāvetabbañca bhāvitaṁ;",
  "atk-s0503a1:243_0": "Pahātabbaṁ pahīnaṁ me, tasmā buddhosmi brāhmaṇā”ti. ;",
  "atk-s0503a1:244_0": "Apica kusale dhamme anavajjasukhavipākato, akusale dhamme sāvajjadukkhavipākatotiādinā sabbattikadukādivasena ayamattho netabbo.",
  "atk-s0503a1:244_1": "Iti aviparītaṁ sayambhuñāṇena sabbākārato sabbadhammānaṁ abhisambuddhattā sammāsambuddhoti ayamettha saṅkhepo.",
  "atk-s0503a1:244_2": "Vitthāro pana visuddhimagge āgatanayeneva veditabbo.",
  "atk-s0503a1:244_3": "Arahattāyāti aggaphalappaṭilābhāya.",
  "atk-s0503a1:244_4": "Dhammaṁ desetīti ādikalyāṇādiguṇavisesayuttaṁ sīlādipaṭipadādhammaṁ samathavipassanādhammameva vā veneyyajjhāsayānurūpaṁ upadisati katheti.",
  "atk-s0503a1:245_0": "Saṁvejitoti “dhiratthu vata, bho, puthujjanabhāvassa, yenāhaṁ anarahāva samāno arahāti amaññiṁ, sammāsambuddhañca loke uppajjitvā dhammaṁ desentaṁ na jāniṁ, dujjānaṁ kho panidaṁ jīvitaṁ, dujjānaṁ maraṇa”nti saṁvegamāpādito, devatāvacanena yathāvuttenākārena saṁviggamānasoti attho.",
  "atk-s0503a1:245_1": "Tāvadevāti tasmiṁyeva khaṇe.",
  "atk-s0503a1:245_2": "Suppārakā pakkāmīti buddhoti nāmamapi savanena uppannāya buddhārammaṇāya pītiyā saṁvegena ca codiyamānahadayo suppārakapaṭṭanato sāvatthiṁ uddissa pakkanto.",
  "atk-s0503a1:245_3": "Sabbattha ekarattiparivāsenāti sabbasmiṁ magge ekarattivāseneva agamāsi.",
  "atk-s0503a1:245_4": "Suppārakapaṭṭanato hi sāvatthi vīsayojanasate hoti, tañcāyaṁ ettakaṁ addhānaṁ ekarattivāsena agamāsi.",
  "atk-s0503a1:245_5": "Yadā suppārakato nikkhanto, tadaheva sāvatthiṁ sampattoti.",
  "atk-s0503a1:246_0": "Kathaṁ panāyaṁ evaṁ agamāsīti?",
  "atk-s0503a1:246_1": "Devatānubhāvena, “buddhānubhāvenā”tipi vadanti.",
  "atk-s0503a1:246_2": "“Sabbattha ekarattiparivāsenā”ti pana vuttattā maggassa ca vīsayojanasatikattā antarāmagge gāmanigamarājadhānīsu yattha yattha rattiyaṁ vasati, tattha tattha dutiyaṁ aruṇaṁ anuṭṭhāpetvā sabbattha ekarattivāseneva sāvatthiṁ upasaṅkamīti ayamattho dīpito hotīti.",
  "atk-s0503a1:246_3": "Nayidaṁ evaṁ daṭṭhabbaṁ.",
  "atk-s0503a1:246_4": "Sabbasmiṁ vīsayojanasatike magge ekarattivāsenāti imassa atthassa adhippetattā.",
  "atk-s0503a1:246_5": "Ekarattimattaṁ so sakalasmiṁ tasmiṁ magge vasitvā pacchimadivase pubbaṇhasamaye sāvatthiṁ anuppattoti.",
  "atk-s0503a1:247_0": "Bhagavāpi bāhiyassa āgamanaṁ ñatvā “na tāvassa indriyāni paripākaṁ gatāni, khaṇantare pana paripākaṁ gamissantī”ti tassa indriyānaṁ paripākaṁ āgamayamāno mahābhikkhusaṅghaparivuto tasmiṁ khaṇe sāvatthiṁ piṇḍāya pāvisi.",
  "atk-s0503a1:247_1": "So ca jetavanaṁ pavisitvā bhuttapātarāse kāyālasiyavimocanatthaṁ abbhokāse caṅkamante sambahule bhikkhū passitvā “kahaṁ nu kho etarahi bhagavā”ti pucchi.",
  "atk-s0503a1:247_2": "Bhikkhū “bhagavā sāvatthiṁ piṇḍāya paviṭṭho”ti vatvā pucchiṁsu “tvaṁ pana kuto āgato”ti?",
  "atk-s0503a1:247_3": "“Suppārakapaṭṭanato āgatomhī”ti.",
  "atk-s0503a1:247_4": "“Dūrato āgatosi, nisīda, tāva pāde dhovitvā makkhetvā thokaṁ vissamāhi, āgatakāle satthāraṁ dakkhasī”ti.",
  "atk-s0503a1:247_5": "“Ahaṁ, bhante, attano jīvitantarāyaṁ na jānāmi, ekarattenevamhi katthacipi ciraṁ aṭṭhatvā anisīditvā vīsayojanasatikaṁ maggaṁ āgato, satthāraṁ passitvāva vissamissāmī”ti vatvā taramānarūpo sāvatthiṁ pavisitvā anopamāya buddhasiriyā virocamānaṁ bhagavantaṁ passi.",
  "atk-s0503a1:247_6": "Tena vuttaṁ “tena kho pana samayena sambahulā bhikkhū abbhokāse caṅkamanti.",
  "atk-s0503a1:247_7": "Atha kho bāhiyo dārucīriyo yena te bhikkhū tenupasaṅkamī”tiādi.",
  "atk-s0503a1:248_0": "Tattha kahanti kattha.",
  "atk-s0503a1:248_1": "Nūti saṁsaye, khoti padapūraṇe, kasmiṁ nu kho padeseti attho.",
  "atk-s0503a1:248_2": "Dassanakāmamhāti daṭṭhukāmā amha.",
  "atk-s0503a1:248_3": "Mayañhi taṁ bhagavantaṁ andho viya cakkhuṁ, badhiro viya sotaṁ, mūgo viya kalyāṇavākkaraṇaṁ, hatthapādavikalo viya hatthapāde, daliddo viya dhanasampadaṁ, kantāraddhānappaṭipanno viya khemantabhūmiṁ, rogābhibhūto viya ārogyaṁ, mahāsamudde bhinnanāvo viya mahākullaṁ passituṁ upasaṅkamituñca icchāmāti dasseti.",
  "atk-s0503a1:248_4": "Taramānarūpoti taramānākāro.",
  "atk-s0503a1:249_0": "Pāsādikanti bāttiṁsamahāpurisalakkhaṇaasītianubyañjanabyāmappabhāketumālālaṅkatāya samantapāsādikāya attano sarīrasobhāsampattiyā rūpakāyadassanabyāvaṭassa janassa sabbabhāgato pasādāvahaṁ.",
  "atk-s0503a1:249_1": "Pasādanīyanti dasabalacatuvesārajjachaasādhāraṇañāṇaaṭṭhārasāveṇika- buddhadhammappabhutiaparimāṇaguṇagaṇasamannāgatāya dhammakāyasampattiyā sarikkhakajanassa pasādanīyaṁ pasīditabbayuttaṁ pasādārahaṁ vā.",
  "atk-s0503a1:249_2": "Santindriyanti cakkhādipañcindriyalolabhāvāpagamanena vūpasantapañcindriyaṁ.",
  "atk-s0503a1:249_3": "Santamānasanti chaṭṭhassa manindriyassa nibbisevanabhāvūpagamanena vūpasantamānasaṁ.",
  "atk-s0503a1:249_4": "Uttamadamathasamathamanuppattanti lokuttarapaññāvimutticetovimuttisaṅkhātaṁ uttamaṁ damathaṁ samathañca anuppatvā adhigantvā ṭhitaṁ.",
  "atk-s0503a1:249_5": "Dantanti suparisuddhakāyasamācāratāya ceva hatthapādakukkuccābhāvato davādiabhāvato ca kāyena dantaṁ.",
  "atk-s0503a1:249_6": "Guttanti suparisuddhavacīsamācāratāya ceva niratthakavācābhāvato davādiabhāvato ca vācāya guttaṁ.",
  "atk-s0503a1:249_7": "Yatindriyanti suparisuddhamanosamācāratāya ariyiddhiyogena abyāvaṭaappaṭisaṅkhānupekkhābhāvato ca manindriyavasena yatindriyaṁ.",
  "atk-s0503a1:249_8": "Nāganti chandādivasena agamanato, pahīnānaṁ rāgādikilesānaṁ punānāgamanato, kassacipi āgussa sabbathāpi akaraṇato, punabbhavassa ca agamanatoti imehi kāraṇehi nāgaṁ.",
  "atk-s0503a1:249_9": "Ettha ca pāsādikanti iminā rūpakāyena bhagavato pamāṇabhūtataṁ dīpeti, pasādanīyanti iminā dhammakāyena, santindriyantiādinā sesehi pamāṇabhūtataṁ dīpeti.",
  "atk-s0503a1:249_10": "Tena catuppamāṇike lokasannivāse anavasesato sattānaṁ bhagavato pamāṇabhāvo pakāsitoti veditabbo.",
  "atk-s0503a1:250_0": "Evaṁbhūtañca bhagavantaṁ antaravīthiyaṁ gacchantaṁ disvā “cirassaṁ vata me sammāsambuddho diṭṭho”ti haṭṭhatuṭṭho pañcavaṇṇāya pītiyā nirantaraṁ phuṭasarīro pītivipphāritavivaṭaniccalalocano diṭṭhaṭṭhānato paṭṭhāya oṇatasarīro bhagavato sarīrappabhāvemajjhaṁ ajjhogāhetvā tattha nimujjanto bhagavato samīpaṁ upasaṅkamitvā pañcapatiṭṭhitena vanditvā bhagavato pāde sambāhanto paricumbanto “desetu me, bhante, bhagavā dhamma”nti āha.",
  "atk-s0503a1:250_1": "Tena vuttaṁ –",
  "atk-s0503a1:250_2": "“bhagavato pādesirasā nipatitvā bhagavantaṁ etadavoca –",
  "atk-s0503a1:250_3": "‘desetu me, bhante, bhagavā dhammaṁ, desetu sugato dhammaṁ, yaṁ mamassa dīgharattaṁ hitāya sukhāyā”’ti.",
  "atk-s0503a1:251_0": "Tattha sugatoti sobhanagamanattā, sundaraṁ ṭhānaṁ gatattā, sammā gatattā, sammā gadattā sugato.",
  "atk-s0503a1:251_1": "Gamanampi hi gatanti vuccati, tañca bhagavato sobhanaṁ parisuddhaṁ anavajjaṁ.",
  "atk-s0503a1:251_2": "Kiṁ pana tanti?",
  "atk-s0503a1:251_3": "Ariyamaggo.",
  "atk-s0503a1:251_4": "Tena hesa gamanena khemaṁ disaṁ asajjamāno gato, aññepi gametīti sobhanagamanattā sugato.",
  "atk-s0503a1:251_5": "Sundarañcesa ṭhānaṁ amataṁ nibbānaṁ gatoti sundaraṁ ṭhānaṁ gatattā sugato.",
  "atk-s0503a1:251_6": "Sammā ca gatattā sugato tena tena maggena pahīne kilese puna apaccāgamanato.",
  "atk-s0503a1:251_7": "Vuttañhetaṁ –",
  "atk-s0503a1:252_0": "“Sotāpattimaggena ye kilesā pahīnā, te kilese na puneti na pacceti na paccāgacchatīti sugato.",
  "atk-s0503a1:252_1": "Sakadāgāmi…pe…",
  "atk-s0503a1:252_2": "arahattamaggena…pe…",
  "atk-s0503a1:252_3": "na paccāgacchatīti sugato”ti.",
  "atk-s0503a1:253_0": "Atha vā sammā gatattāti tīsupi avatthāsu sammāpaṭipattiyā gatattā, suppaṭipannattāti attho.",
  "atk-s0503a1:253_1": "Dīpaṅkarapādamūlato hi paṭṭhāya yāva mahābodhimaṇḍā tāva samatiṁsapāramipūritāya sammāpaṭipattiyā ñātatthacariyāya lokatthacariyāya buddhatthacariyāya koṭiṁ pāpuṇitvā sabbalokassa hitasukhameva paribrūhanto sassataṁ ucchedaṁ kāmasukhaṁ attakilamathanti ime ante anupagacchantiyā anuttarāya bojjhaṅgabhāvanāsaṅkhātāya majjhimāya paṭipadāya ariyasaccesu tato paraṁ samadhigatadhammādhipateyyo sabbasattesu avisayāya sammāpaṭipattiyā ca gato paṭipannoti evampi sammā gatattā sugato.",
  "atk-s0503a1:253_2": "Sammā cesa gadati yuttaṭṭhāne yuttameva vācaṁ bhāsatīti sugato.",
  "atk-s0503a1:253_3": "Vuttampi cetaṁ –",
  "atk-s0503a1:254_0": "“Kālavādī, bhūtavādī, atthavādī, dhammavādī, vinayavādī, nidhānavatiṁ vācaṁ bhāsitā kālena sāpadesaṁ pariyantavatiṁ atthasaṁhita”nti.",
  "atk-s0503a1:255_0": "Aparampi vuttaṁ –",
  "atk-s0503a1:256_0": "“Yā sā vācā abhūtā atacchā anatthasaṁhitā, yā ca paresaṁ appiyā amanāpā, na taṁ tathāgato vācaṁ bhāsatī”tiādi.",
  "atk-s0503a1:257_0": "Evaṁ sammā gadattāpi sugato.",
  "atk-s0503a1:258_0": "Yaṁ mamassa dīgharattaṁ hitāya sukhāyāti yaṁ dhammassa upadisanaṁ cirakālaṁ mama jhānavimokkhādihitāya tadadhigantabbasukhāya ca siyā.",
  "atk-s0503a1:258_1": "Akālo kho tāva bāhiyāti tava dhammadesanāya na tāva kāloti attho.",
  "atk-s0503a1:258_2": "Kiṁ pana bhagavato sattahitapaṭipattiyā akālopi nāma atthi, yato bhagavā kālavādīti? Vuccate –",
  "atk-s0503a1:258_3": "kāloti cettha veneyyānaṁ indriyaparipākakālo adhippeto.",
  "atk-s0503a1:258_4": "Yasmā pana tadā bāhiyassa attano indriyānaṁ paripakkāparipakkabhāvo dubbiññeyyo, tasmā bhagavā taṁ avatvā attano antaravīthiyaṁ ṭhitabhāvamassa kāraṇaṁ apadisanto āha “antaragharaṁ paviṭṭhamhā”ti.",
  "atk-s0503a1:258_5": "Dujjānanti dubbiññeyyaṁ.",
  "atk-s0503a1:258_6": "Jīvitantarāyānanti jīvitassa antarāyakaradhammānaṁ vattanaṁ avattanaṁ vāti vattukāmo sambhamavasena “jīvitantarāyāna”nti āha.",
  "atk-s0503a1:258_7": "Tathā hi anekapaccayappaṭibaddhavuttijīvitaṁ anekarūpā ca tadantarāyā.",
  "atk-s0503a1:258_8": "Vuttañhi –",
  "atk-s0503a1:259_0": "“Ajjeva kiccamātappaṁ, ko jaññā maraṇaṁ suve;",
  "atk-s0503a1:260_0": "Na hi no saṅgaraṁ tena, mahāsenena maccunā”ti. ;",
  "atk-s0503a1:261_0": "Kasmā panāyaṁ jīvitantarāyameva tāva purakkharoti?",
  "atk-s0503a1:261_1": "“Nimittaññutāya adiṭṭhakosallena vā”ti keci.",
  "atk-s0503a1:261_2": "Apare “devatāya santike jīvitantarāyassa sutattā”ti vadanti.",
  "atk-s0503a1:261_3": "Antimabhavikattā pana upanissayasampattiyā codiyamāno evamāha.",
  "atk-s0503a1:261_4": "Na hi tesaṁ appattaarahattānaṁ jīvitakkhayo hoti.",
  "atk-s0503a1:261_5": "Kiṁ pana kāraṇā bhagavā tassa dhammaṁ desetukāmova dvikkhattuṁ paṭikkhipi?",
  "atk-s0503a1:261_6": "Evaṁ kirassa ahosi “imassa maṁ diṭṭhakālato paṭṭhāya sakalasarīraṁ pītiyā nirantaraṁ phuṭaṁ, atibalavā pītivego, dhammaṁ sutvāpi na tāva sakkhissati paṭivijjhituṁ.",
  "atk-s0503a1:261_7": "Yāva pana majjhattupekkhā saṇṭhāti, tāva tiṭṭhatu, vīsayojanasataṁ maggaṁ āgatattā darathopissa kāye balavā, sopi tāva paṭippassambhatū”ti.",
  "atk-s0503a1:261_8": "Tasmā dvikkhattuṁ paṭikkhipi.",
  "atk-s0503a1:261_9": "Keci pana “dhammassavane ādarajananatthaṁ bhagavā evamakāsī”ti vadanti.",
  "atk-s0503a1:261_10": "Tatiyavāraṁ yācito pana majjhattupekkhaṁ darathappaṭipassaddhiṁ paccupaṭṭhitañcassa jīvitantarāyaṁ disvā “idāni dhammadesanāya kālo”ti cintetvā “tasmā tihā”tiādinā dhammadesanaṁ ārabhi.",
  "atk-s0503a1:262_0": "Tattha tasmāti yasmā tvaṁ ussukkajāto hutvā ativiya maṁ yācasi, yasmā vā jīvitantarāyānaṁ dujjānataṁ vadasi, indriyāni ca te paripākaṁ gatāni, tasmā.",
  "atk-s0503a1:262_1": "Tihāti nipātamattaṁ.",
  "atk-s0503a1:262_2": "Teti tayā evanti idāni vattabbākāraṁ vadati.",
  "atk-s0503a1:263_0": "Sikkhitabbanti adhisīlasikkhādīnaṁ tissannampi sikkhānaṁ vasena sikkhanaṁ kātabbaṁ.",
  "atk-s0503a1:263_1": "Yathā pana sikkhitabbaṁ, taṁ dassento “diṭṭhe diṭṭhamattaṁ bhavissatī”tiādimāha.",
  "atk-s0503a1:264_0": "Tattha diṭṭhe diṭṭhamattanti rūpāyatane cakkhuviññāṇena diṭṭhamattaṁ.",
  "atk-s0503a1:264_1": "Yathā hi cakkhuviññāṇaṁ rūpe rūpamattameva passati, na aniccādisabhāvaṁ, evameva sesaṁ.",
  "atk-s0503a1:264_2": "Cakkhudvārikaviññāṇena hi me diṭṭhamattameva bhavissatīti sikkhitabbanti attho.",
  "atk-s0503a1:264_3": "Atha vā diṭṭhe diṭṭhaṁ nāma cakkhuviññāṇena rūpavijānananti attho.",
  "atk-s0503a1:264_4": "Mattanti pamāṇaṁ.",
  "atk-s0503a1:264_5": "Diṭṭhā mattā etassāti diṭṭhamattaṁ, cakkhuviññāṇamattameva cittaṁ bhavissatīti attho.",
  "atk-s0503a1:264_6": "Idaṁ vuttaṁ hoti –",
  "atk-s0503a1:264_7": "yathā āpāthagate rūpe cakkhuviññāṇaṁ na rajjati, na dussati, na muyhati, evaṁ rāgādivirahena cakkhuviññāṇamattameva me javanaṁ bhavissati, cakkhuviññāṇappamāṇeneva javanaṁ ṭhapessāmīti.",
  "atk-s0503a1:265_0": "Atha vā diṭṭhaṁ nāma cakkhuviññāṇena diṭṭhaṁ rūpaṁ, diṭṭhamattaṁ nāma tattheva uppannaṁ sampaṭicchanasantīraṇavoṭṭhabbanasaṅkhātaṁ cittattayaṁ.",
  "atk-s0503a1:265_1": "Yathā taṁ na rajjati, na dussati, na muyhati, evaṁ āpāthagate rūpe teneva sampaṭicchanādippamāṇena javanaṁ uppādessāmi, nāhaṁ taṁ pamāṇaṁ atikkamitvā rajjanādivasena uppajjituṁ dassāmīti evamettha attho daṭṭhabbo.",
  "atk-s0503a1:265_2": "Eseva nayo sutamute.",
  "atk-s0503a1:265_3": "Mutanti tadārammaṇaviññāṇehi saddhiṁ gandharasaphoṭṭhabbāyatanaṁ veditabbaṁ.",
  "atk-s0503a1:265_4": "Viññāte viññātamattanti ettha pana viññātaṁ nāma manodvārāvajjanena viññātārammaṇaṁ.",
  "atk-s0503a1:265_5": "Tasmiṁ viññāte viññātamattanti āvajjanappamāṇaṁ.",
  "atk-s0503a1:265_6": "Yathā āvajjanaṁ na rajjati, na dussati, na muyhati, evaṁ rajjanādivasena ca uppajjituṁ adatvā āvajjanappamāṇeneva cittaṁ ṭhapessāmīti ayamettha attho.",
  "atk-s0503a1:265_7": "Evañhi te, bāhiya, sikkhitabbanti evaṁ imāya paṭipadāya tayā, bāhiya, tissannaṁ sikkhānaṁ anuvattanavasena sikkhitabbaṁ.",
  "atk-s0503a1:266_0": "Iti bhagavā bāhiyassa saṁkhittarucitāya chahi viññāṇakāyehi saddhiṁ chaḷārammaṇabhedabhinnaṁ vipassanāya visayaṁ diṭṭhādīhi catūhi koṭṭhāsehi vibhajitvā tatthassa ñātatīraṇapariññaṁ dasseti. Kathaṁ?",
  "atk-s0503a1:266_1": "Ettha hi rūpāyatanaṁ passitabbaṭṭhena diṭṭhaṁ nāma, cakkhuviññāṇaṁ pana saddhiṁ taṁdvārikaviññāṇehi dassanaṭṭhena, tadubhayampi yathāpaccayaṁ pavattamānaṁ dhammamattameva, na ettha koci kattā vā kāretā vā, yato taṁ hutvā abhāvaṭṭhena aniccaṁ, udayabbayappaṭipīḷanaṭṭhena dukkhaṁ, avasavattanaṭṭhena anattāti kuto tattha paṇḍitassa rajjanādīnaṁ okāsoti?",
  "atk-s0503a1:266_2": "Ayamettha adhippāyo sutādīsupi.",
  "atk-s0503a1:267_0": "Idāni ñātatīraṇapariññāsu patiṭṭhitassa upari saha maggaphalena pahānapariññaṁ dassetuṁ, “yato kho te, bāhiyā”tiādi āraddhaṁ.",
  "atk-s0503a1:267_1": "Tattha yatoti yadā, yasmā vā.",
  "atk-s0503a1:267_2": "Teti tava.",
  "atk-s0503a1:267_3": "Tatoti tadā, tasmā vā.",
  "atk-s0503a1:267_4": "Tenāti tena diṭṭhādinā, diṭṭhādipaṭibaddhena rāgādinā vā.",
  "atk-s0503a1:267_5": "Idaṁ vuttaṁ hoti –",
  "atk-s0503a1:267_6": "bāhiya, tava yasmiṁ kāle yena vā kāraṇena diṭṭhādīsu mayā vuttavidhiṁ paṭipajjantassa aviparītasabhāvāvabodhena diṭṭhādimattaṁ bhavissati, tasmiṁ kāle tena vā kāraṇena diṭṭhādipaṭibaddhena rāgādinā saha na bhavissasi, ratto vā duṭṭho vā mūḷho vā na bhavissasi, pahīnarāgādikattā tena vā diṭṭhādinā saha paṭibaddho na bhavissasīti.",
  "atk-s0503a1:267_7": "Tato tvaṁ, bāhiya, na tatthāti yadā yasmā vā tvaṁ tena rāgena vā ratto dosena vā duṭṭho mohena vā mūḷho na bhavissasi, tadā tasmā vā tvaṁ tattha diṭṭhādike na bhavissasi, tasmiṁ diṭṭhe vā sutamutaviññāte vā “etaṁ mama, esohamasmi, eso me attā”ti taṇhāmānadiṭṭhīhi allīno patiṭṭhito na bhavissasi.",
  "atk-s0503a1:267_8": "Ettāvatā pahānapariññaṁ matthakaṁ pāpetvā khīṇāsavabhūmi dassitā.",
  "atk-s0503a1:268_0": "Tatotvaṁ, bāhiya, nevidha na huraṁ na ubhayamantarenāti yadā tvaṁ, bāhiya, tena rāgādinā tattha diṭṭhādīsu paṭibaddho na bhavissasi, tadā tvaṁ neva idhaloke na paraloke na ubhayatthāpi.",
  "atk-s0503a1:268_1": "Esevanto dukkhassāti kilesadukkhassa ca vaṭṭadukkhassa ca ayameva hi anto ayaṁ parivaṭumabhāvoti ayameva hi ettha attho.",
  "atk-s0503a1:268_2": "Ye pana “ubhayamantarenā”ti padaṁ gahetvā antarābhavaṁ nāma icchanti, tesaṁ taṁ micchā.",
  "atk-s0503a1:268_3": "Antarābhavassa hi bhāvo abhidhamme paṭikkhittoyeva.",
  "atk-s0503a1:268_4": "Antarenāti vacanaṁ pana vikappantaradīpanaṁ, tasmā ayamettha attho –",
  "atk-s0503a1:268_5": "“neva idha na huraṁ, aparo vikappo na ubhaya”nti.",
  "atk-s0503a1:269_0": "Atha vā antarenāti vacanaṁ pana vikappantarābhāvadīpanaṁ.",
  "atk-s0503a1:269_1": "Tassattho –",
  "atk-s0503a1:269_2": "“neva idha na huraṁ, ubhayamantare pana na aññaṭṭhānaṁ atthī”ti.",
  "atk-s0503a1:269_3": "Yepi ca “antarāparinibbāyī sambhavesī”ti ca imesaṁ suttapadānaṁ atthaṁ ayoniso gahetvā “atthiyeva antarābhavo”ti vadanti, tepi yasmā avihādīsu tattha tattha āyuvemajjhaṁ anatikkamitvā antarā aggamaggādhigamena anavasesakilesaparinibbānena parinibbāyatīti antarāparinibbāyī, na antarābhavabhūtoti purimassa suttapadassa attho.",
  "atk-s0503a1:269_4": "Pacchimassa ca ye bhūtā eva, na bhavissanti, te khīṇāsavā purimapade bhūtāti vuttā.",
  "atk-s0503a1:269_5": "Tabbiruddhatāya sambhavamesantīti sambhavesino, appahīnabhavasaṁyojanattā sekhā puthujjanā ca.",
  "atk-s0503a1:269_6": "Catūsu vā yonīsu aṇḍajajalābujasattā yāva aṇḍakosaṁ vatthikosañca na bhindanti, tāva sambhavesī nāma, aṇḍakosato vatthikosato ca bahi nikkhantā bhūtā nāma.",
  "atk-s0503a1:269_7": "Saṁsedajā opapātikā ca paṭhamacittakkhaṇe sambhavesī nāma, dutiyacittakkhaṇato paṭṭhāya bhūtā nāma.",
  "atk-s0503a1:269_8": "Yena vā iriyāpathena jāyanti, yāva tato aññaṁ na pāpuṇanti, tāva sambhavesino, tato paraṁ bhūtāti attho.",
  "atk-s0503a1:269_9": "Tasmā natthīti paṭikkhipitabbā.",
  "atk-s0503a1:269_10": "Sati hi ujuke pāḷianugate atthe kiṁ aniddhāritasāmatthiyena antarābhavena parikappitena payojananti.",
  "atk-s0503a1:270_0": "Ye pana “santānavasena pavattamānānaṁ dhammānaṁ avicchedena desantaresu pātubhāvo diṭṭho, yathā taṁ vīhiādiaviññāṇakasantāne, evaṁ saviññāṇakasantānepi avicchedena desantaresu pātubhāvena bhavitabbaṁ.",
  "atk-s0503a1:270_1": "Ayañca nayo sati antarābhave yujjati, na aññathā”ti yuttiṁ vadanti.",
  "atk-s0503a1:270_2": "Tena hi iddhimato cetovasippattassa cittānugatikaṁ kāyaṁ adhiṭṭhahantassa khaṇena brahmalokato idhūpasaṅkamane ito vā brahmalokagamane yutti vattabbā.",
  "atk-s0503a1:270_3": "Yadi sabbattheva avicchinnadese dhammānaṁ pavatti icchitā, yadipi siyā iddhimantānaṁ iddhivisayo acinteyyoti.",
  "atk-s0503a1:270_4": "Taṁ idhāpi samānaṁ “kammavipāko acinteyyo”ti vacanato.",
  "atk-s0503a1:270_5": "Tasmā taṁ tesaṁ matimattameva.",
  "atk-s0503a1:270_6": "Acinteyyasabhāvā hi sabhāvadhammā, te katthaci paccayavasena vicchinnadese pātubhavanti, katthaci avicchinnadese.",
  "atk-s0503a1:270_7": "Tathā hi mukhaghosādīhi paccayehi aññasmiṁ dese ādāsapabbatappadesādike paṭibimbapaṭighosādikaṁ paccayuppannaṁ nibbattamānaṁ dissati, tasmā na sabbaṁ sabbattha upanetabbanti ayamettha saṅkhepo.",
  "atk-s0503a1:270_8": "Vitthāro pana paṭibimbassa udāharaṇabhāvasādhanādiko antarābhavakathāvicāro kathāvatthupakaraṇassa ṭīkāyaṁ gahetabbo.",
  "atk-s0503a1:271_0": "Apare pana “idhāti kāmabhavo, huranti arūpabhavo, ubhayamantarenāti rūpabhavo vutto”ti.",
  "atk-s0503a1:271_1": "Aññe “idhāti ajjhattikāyatanāni, huranti bāhirāyatanāni, ubhayamantarenāti cittacetasikā”ti.",
  "atk-s0503a1:271_2": "“Idhāti vā paccayadhammā, huranti paccayuppannadhammā, ubhayamantarenāti paṇṇattidhammā vuttā”ti vadanti.",
  "atk-s0503a1:271_3": "Taṁ sabbaṁ aṭṭhakathāsu natthi.",
  "atk-s0503a1:271_4": "Evaṁ tāva “diṭṭhe diṭṭhamattaṁ bhavissatī”tiādinā diṭṭhādivasena catudhā tebhūmakadhammā saṅgahetabbā.",
  "atk-s0503a1:271_5": "Tattha subhasukhaniccaattaggāhaparivajjanamukhena asubhadukkhāniccānattānupassanā dassitāti heṭṭhimāhi visuddhīhi saddhiṁ saṅkhepeneva vipassanā kathitā.",
  "atk-s0503a1:271_6": "“Tato tvaṁ, bāhiya, na tenā”ti iminā rāgādīnaṁ samucchedassa adhippetattā maggo.",
  "atk-s0503a1:271_7": "“Tato tvaṁ, bāhiya, na tatthā”ti iminā phalaṁ.",
  "atk-s0503a1:271_8": "“Nevidhā”tiādinā anupādisesā parinibbānadhātu kathitāti daṭṭhabbaṁ.",
  "atk-s0503a1:271_9": "Tena vuttaṁ –",
  "atk-s0503a1:271_10": "“atha kho bāhiyassa…pe…",
  "atk-s0503a1:271_11": "āsavehi cittaṁ vimuccī”ti.",
  "atk-s0503a1:272_0": "Imāya saṁkhittapadāya desanāya tāvadevāti tasmiṁyeva khaṇe, na kālantare.",
  "atk-s0503a1:272_1": "Anupādāyāti aggahetvā.",
  "atk-s0503a1:272_2": "Āsavehīti ābhavaggaṁ āgotrabhuṁ savanato pavattanato cirapārivāsiyaṭṭhena madirādiāsavasadisatāya ca “āsavā”ti laddhanāmehi kāmarāgādīhi.",
  "atk-s0503a1:272_3": "Vimuccīti samucchedavimuttiyā paṭippassaddhivimuttiyā ca vimucci nissajji.",
  "atk-s0503a1:272_4": "So hi satthu dhammaṁ suṇanto eva sīlāni sodhetvā yathāladdhaṁ cittasamādhiṁ nissāya vipassanaṁ paṭṭhapetvā khippābhiññatāya tāvadeva sabbāsave khepetvā saha paṭisambhidāhi arahattaṁ pāpuṇi.",
  "atk-s0503a1:272_5": "So saṁsārasotaṁ chinditvā katavaṭṭapariyanto antimadehadharo hutvā ekūnavīsatiyā paccavekkhaṇāsu pavattāsu dhammatāya codiyamāno bhagavantaṁ pabbajjaṁ yāci.",
  "atk-s0503a1:272_6": "“Paripuṇṇaṁ te pattacīvara”nti puṭṭho “na paripuṇṇa”nti āha.",
  "atk-s0503a1:272_7": "Atha naṁ satthā “tena hi pattacīvaraṁ pariyesā”ti vatvā pakkāmi.",
  "atk-s0503a1:272_8": "Tena vuttaṁ –",
  "atk-s0503a1:272_9": "“atha kho bhagavā…pe…",
  "atk-s0503a1:272_10": "pakkāmī”ti.",
  "atk-s0503a1:273_0": "So kira kassapadasabalassa sāsane vīsavassasahassāni samaṇadhammaṁ karonto “bhikkhunā nāma attanā paccaye labhitvā yathādānaṁ karontena attanāva paribhuñjituṁ vaṭṭatī”ti ekassa bhikkhussapi pattena vā cīvarena vā saṅgahaṁ nākāsi, tenassa ehibhikkhuupasampadāya upanissayo nāhosi.",
  "atk-s0503a1:273_1": "Keci panāhu –",
  "atk-s0503a1:273_2": "“so kira buddhasuññe loke coro hutvā dhanukalāpaṁ sannayhitvā araññe corikaṁ karonto ekaṁ paccekabuddhaṁ disvā pattacīvaralobhena taṁ usunā vijjhitvā pattacīvaraṁ gaṇhi, tenassa iddhimayapattacīvaraṁ na uppajjissatīti, satthā taṁ ñatvā ehibhikkhubhāvena pabbajjaṁ na adāsī”ti.",
  "atk-s0503a1:273_3": "Tampi pattacīvarapariyesanaṁ caramānaṁ ekā dhenu vegena āpatantī paharitvā jīvitakkhayaṁ pāpesi.",
  "atk-s0503a1:273_4": "Taṁ sandhāya vuttaṁ “atha kho acirapakkantassa bhagavato bāhiyaṁ dārucīriyaṁ gāvī taruṇavacchā adhipatitvā jīvitā voropesī”ti.",
  "atk-s0503a1:274_0": "Tattha acirapakkantassāti na ciraṁ pakkantassa bhagavato.",
  "atk-s0503a1:274_1": "Gāvī taruṇavacchāti ekā yakkhinī taruṇavacchadhenurūpā.",
  "atk-s0503a1:274_2": "Adhipatitvāti abhibhavitvā madditvā.",
  "atk-s0503a1:274_3": "Jīvitā voropesīti purimasmiṁ attabhāve laddhāghātatāya diṭṭhamatteneva vericittaṁ uppādetvā siṅgena paharitvā jīvitā voropesi.",
  "atk-s0503a1:275_0": "Satthā piṇḍāya caritvā katabhattakicco sambahulehi bhikkhūhi saddhiṁ nagarato nikkhamanto bāhiyassa sarīraṁ saṅkāraṭṭhāne patitaṁ disvā bhikkhū āṇāpesi –",
  "atk-s0503a1:275_1": "“bhikkhave, ekasmiṁ gharadvāre ṭhatvā mañcakaṁ āharāpetvā idaṁ sarīraṁ nagarato nīharitvā jhāpetvā thūpaṁ karothā”ti, bhikkhū tathā akaṁsu.",
  "atk-s0503a1:275_2": "Katvā ca pana vihāraṁ gantvā satthāraṁ upasaṅkamitvā attanā katakiccaṁ ārocetvā tassa abhisamparāyaṁ pucchiṁsu.",
  "atk-s0503a1:275_3": "Atha nesaṁ bhagavā tassa parinibbutabhāvaṁ ācikkhi.",
  "atk-s0503a1:275_4": "Bhikkhū “tumhe, bhante, ‘bāhiyo dārucīriyo arahattaṁ patto’ti vadatha, kadā so arahattaṁ patto”ti pucchiṁsu.",
  "atk-s0503a1:275_5": "“Mama dhammaṁ sutakāle”ti ca vutte “kadā panassa tumhehi dhammo kathito”ti?",
  "atk-s0503a1:275_6": "“Piṇḍāya carantena ajjeva antaravīthiyaṁ ṭhatvā”ti.",
  "atk-s0503a1:275_7": "“Appamattako so, bhante, tumhehi antaravīthiyaṁ ṭhatvā kathitadhammo, kathaṁ so tāvatakena visesaṁ nibbattesī”ti?",
  "atk-s0503a1:275_8": "“Kiṁ, bhikkhave, mama dhammaṁ ‘appaṁ vā bahuṁ vā’ti pamiṇatha, anekāni gāthāsahassānipi anatthasaṁhitāni na seyyo, atthanissitaṁ pana ekampi gāthāpadaṁ seyyo”ti dassento –",
  "atk-s0503a1:276_0": "“Sahassamapi ce gāthā, anatthapadasañhitā;",
  "atk-s0503a1:277_0": "Ekaṁ gāthāpadaṁ seyyo, yaṁ sutvā upasammatī”ti. –",
  "atk-s0503a1:278_0": "Dhammapade imaṁ gāthaṁ vatvā “na kevalaṁ so parinibbānamattena, atha kho mama sāvakānaṁ bhikkhūnaṁ khippābhiññānaṁ aggabhāvenapi pūjāraho”ti dassento “etadaggaṁ, bhikkhave, mama sāvakānaṁ bhikkhūnaṁ khippābhiññānaṁ, yadidaṁ bāhiyo dārucīriyo”ti taṁ āyasmantaṁ etadagge ṭhapesi.",
  "atk-s0503a1:278_1": "Taṁ sandhāya vuttaṁ –",
  "atk-s0503a1:278_2": "“atha kho bhagavā sāvatthiyaṁ piṇḍāya caritvā…pe…",
  "atk-s0503a1:278_3": "parinibbuto, bhikkhave, bāhiyo dārucīriyo”ti.",
  "atk-s0503a1:279_0": "Tattha pacchābhattanti bhattakiccato pacchā.",
  "atk-s0503a1:279_1": "Piṇḍapātapaṭikkantoti piṇḍapātapariyesanato paṭinivatto.",
  "atk-s0503a1:279_2": "Padadvayenāpi katabhattakiccoti vuttaṁ hoti.",
  "atk-s0503a1:279_3": "Nīharitvāti nagarato bahi netvā.",
  "atk-s0503a1:279_4": "Jhāpethāti dahatha.",
  "atk-s0503a1:279_5": "Thūpañcassa karothāti assa bāhiyassa sarīradhātuyo gahetvā cetiyañca karotha.",
  "atk-s0503a1:279_6": "Tattha kāraṇamāha –",
  "atk-s0503a1:279_7": "“sabrahmacārī vo, bhikkhave, kālakato”ti.",
  "atk-s0503a1:279_8": "Tassattho –",
  "atk-s0503a1:279_9": "yaṁ tumhe seṭṭhaṭṭhena brahmaṁ adhisīlādipaṭipattidhammaṁ sandiṭṭhaṁ caratha, taṁ so tumhehi samānaṁ brahmaṁ acarīti sabrahmacārī maraṇakālassa pattiyāva kālakato, tasmā taṁ mañcakena nīharitvā jhāpetha, thūpañcassa karothāti.",
  "atk-s0503a1:280_0": "Tassa kā gatīti pañcasu gatīsu tassa katamā gati upapatti bhavabhūtā, gatīti nipphatti, ariyo puthujjano vāti kā niṭṭhāti attho.",
  "atk-s0503a1:280_1": "Abhisamparāyoti pecca bhavuppatti bhavanirodho vā.",
  "atk-s0503a1:280_2": "Kiñcāpi tassa thūpakaraṇāṇattiyāva parinibbutabhāvo atthato pakāsito hoti, ye pana bhikkhū tattakena na jāniṁsu, te “tassa kā gatī”ti pucchiṁsu.",
  "atk-s0503a1:280_3": "Pākaṭataraṁ vā kārāpetukāmā tathā bhagavantaṁ pucchiṁsu.",
  "atk-s0503a1:281_0": "Paṇḍitoti aggamaggapaññāya adhigatattā paṇḍena ito gato pavattoti paṇḍito.",
  "atk-s0503a1:281_1": "Paccapādīti paṭipajji.",
  "atk-s0503a1:281_2": "Dhammassāti lokuttaradhammassa.",
  "atk-s0503a1:281_3": "Anudhammanti sīlavisuddhiādipaṭipadādhammaṁ.",
  "atk-s0503a1:281_4": "Atha vā dhammassāti nibbānadhammassa.",
  "atk-s0503a1:281_5": "Anudhammanti ariyamaggaphaladhammaṁ.",
  "atk-s0503a1:281_6": "Na ca maṁ dhammādhikaraṇanti dhammadesanāhetu na ca maṁ vihesesi yathānusiṭṭhaṁ paṭipannattā.",
  "atk-s0503a1:281_7": "Yo hi satthu santike dhammaṁ sutvā kammaṭṭhānaṁ vā gahetvā yathānusiṭṭhaṁ na paṭipajjati, so satthāraṁ viheseti nāma.",
  "atk-s0503a1:281_8": "Yaṁ sandhāya vuttaṁ –",
  "atk-s0503a1:281_9": "“vihiṁsasaññī paguṇaṁ na bhāsiṁ, dhammaṁ paṇītaṁ manujesu brahme”ti.",
  "atk-s0503a1:281_10": "Atha vā na ca maṁ dhammādhikaraṇanti na ca imaṁ dhammādhikaraṇaṁ.",
  "atk-s0503a1:281_11": "Idaṁ vuttaṁ hoti –",
  "atk-s0503a1:281_12": "vaṭṭadukkhato niyyānahetubhūtaṁ imaṁ mama sāsanadhammaṁ suppaṭipannattā na viheseti.",
  "atk-s0503a1:281_13": "Duppaṭipanno hi sāsanaṁ bhindanto satthu dhammasarīre pahāraṁ deti nāma.",
  "atk-s0503a1:281_14": "Ayaṁ pana sammāpaṭipattiṁ matthakaṁ pāpetvā anupādisesāya nibbānadhātuyā parinibbāyi.",
  "atk-s0503a1:281_15": "Tena vuttaṁ –",
  "atk-s0503a1:281_16": "“parinibbuto, bhikkhave, bāhiyo dārucīriyo”ti.",
  "atk-s0503a1:282_0": "Etamatthaṁ viditvāti etaṁ therassa bāhiyassa anupādisesāya nibbānadhātuyā parinibbutabhāvaṁ, tathā parinibbutānañca khīṇāsavānaṁ gatiyā pacurajanehi dubbiññeyyabhāvaṁ sabbākārato viditvā.",
  "atk-s0503a1:282_1": "Imaṁ udānanti imaṁ appatiṭṭhitaparinibbānānubhāvadīpakaṁ udānaṁ udānesi.",
  "atk-s0503a1:283_0": "Tattha yatthāti yasmiṁ nibbāne āpo ca na gādhati, pathavī ca tejo ca vāyo ca na gādhati, na patiṭṭhāti. Kasmā?",
  "atk-s0503a1:283_1": "Nibbānassa asaṅkhatasabhāvattā.",
  "atk-s0503a1:283_2": "Na hi tattha saṅkhatadhammānaṁ lesopi sambhavati.",
  "atk-s0503a1:283_3": "Sukkāti sukkavaṇṇatāya sukkāti laddhanāmā gahanakkhattatārakā.",
  "atk-s0503a1:283_4": "Na jotantīti na bhāsanti.",
  "atk-s0503a1:283_5": "Ādicco nappakāsatīti tīsu dīpesu ekasmiṁ khaṇe ālokapharaṇasamattho ādiccopi ābhāvasena na dibbati.",
  "atk-s0503a1:283_6": "Na tattha candimā bhātīti satipi bhāsurabhāve kantasītalakiraṇo candopi tasmiṁ nibbāne abhāvato eva attano juṇhāvibhāsanena na virocati.",
  "atk-s0503a1:283_7": "Yadi tattha candimasūriyādayo natthi, lokantaro viya niccandhakārameva taṁ bhaveyyāti āsaṅkaṁ sandhāyāha “tamo tattha na vijjatī”ti.",
  "atk-s0503a1:283_8": "Sati hi rūpābhāve tamo nāma na siyā.",
  "atk-s0503a1:284_0": "Yadā ca attanā vedi, muni monena brāhmaṇoti catusaccamunanato monanti laddhanāmena maggañāṇena kāyamoneyyādīhi ca samannāgatattā “munī”ti laddhanāmo ariyasāvakabrāhmaṇo teneva monasaṅkhātena paṭivedhañāṇena yadā yasmiṁ kāle aggamaggakkhaṇe attanā sayameva anussavādike pahāya attapaccakkhaṁ katvā nibbānaṁ vedi paṭivijjhi.",
  "atk-s0503a1:284_1": "“Avedī”tipi pāṭho, aññāsīti attho.",
  "atk-s0503a1:284_2": "Atha rūpā arūpā ca, sukhadukkhā pamuccatīti athāti tassa nibbānassa jānanato pacchā.",
  "atk-s0503a1:284_3": "Rūpāti rūpadhammā, tena pañcavokārabhavo ekavokārabhavo ca gahito hoti.",
  "atk-s0503a1:284_4": "Arūpāti arūpadhammā, tena rūpenāmissīkato arūpabhavo gahito hoti.",
  "atk-s0503a1:284_5": "So “catuvokārabhavo”tipi vuccati.",
  "atk-s0503a1:284_6": "Sukhadukkhāti sabbattha uppajjanakasukhadukkhatopi vaṭṭato.",
  "atk-s0503a1:284_7": "Atha vā rūpāti rūpalokapaṭisandhito.",
  "atk-s0503a1:284_8": "Arūpāti arūpalokapaṭisandhito.",
  "atk-s0503a1:284_9": "Sukhadukkhāti kāmāvacarapaṭisandhito.",
  "atk-s0503a1:284_10": "Kāmabhavo hi byāmissasukhadukkho.",
  "atk-s0503a1:284_11": "Evametasmā sakalatopi vaṭṭato accantameva muccatīti gāthādvayenapi bhagavā “mayhaṁ puttassa bāhiyassa evarūpā nibbānagatī”ti dasseti.",
  "atk-s0503a1:285_0": "Dasamasuttavaṇṇanā niṭṭhitā.",
  "atk-s0503a1:286_0": "Niṭṭhitā ca bodhivaggavaṇṇanā."
}