{
  "ja544:0.1_0": "Jātaka",
  "ja544:0.2_0": "Mahānipāta",
  "ja544:0.3_0": "Mūgapakkhavagga",
  "ja544:0.4_0": "7 Candakumārajātaka",
  "ja544:1.1_0": "Rājāsi luddakammo,",
  "ja544:1.2_0": "Ekarājā pupphavatīyā;",
  "ja544:1.3_0": "So pucchi brahmabandhuṁ,",
  "ja544:1.4_0": "Khaṇḍahālaṁ purohitaṁ mūḷhaṁ.",
  "ja544:2.1_0": "“Saggāna maggamācikkha,",
  "ja544:2.2_0": "Tvaṁsi brāhmaṇa dhammavinayakusalo;",
  "ja544:2.3_0": "Yathā ito vajanti sugatiṁ,",
  "ja544:2.4_0": "Narā puññāni katvāna”.",
  "ja544:3.1_0": "“Atidānaṁ daditvāna,",
  "ja544:3.2_0": "avajjhe deva ghātetvā;",
  "ja544:3.3_0": "Evaṁ vajanti sugatiṁ,",
  "ja544:3.4_0": "narā puññāni katvāna”.",
  "ja544:4.1_0": "“Kiṁ pana taṁ atidānaṁ,",
  "ja544:4.2_0": "Ke ca avajjhā imasmi lokasmiṁ;",
  "ja544:4.3_0": "Etañca kho no akkhāhi,",
  "ja544:4.4_0": "Yajissāmi dadāmi dānāni”.",
  "ja544:5.1_0": "“Puttehi deva yajitabbaṁ,",
  "ja544:5.2_0": "Mahesīhi negamehi ca;",
  "ja544:5.3_0": "Usabhehi ājāniyehi catūhi,",
  "ja544:5.4_0": "Sabbacatukkena deva yajitabbaṁ”.",
  "ja544:6.1_0": "Taṁ sutvā antepure,",
  "ja544:6.2_0": "Kumārā mahesiyo ca haññantu;",
  "ja544:6.3_0": "Eko ahosi nigghoso,",
  "ja544:6.4_0": "Bhismā accuggato saddo.",
  "ja544:7.1_0": "“Gacchatha vadetha kumāre,",
  "ja544:7.2_0": "Candaṁ sūriyañca bhaddasenañca;",
  "ja544:7.3_0": "Sūrañca vāmagottañca,",
  "ja544:7.4_0": "Pacurā kira hotha yaññatthāya.",
  "ja544:8.1_0": "Kumāriyopi vadetha,",
  "ja544:8.2_0": "Upasenaṁ kokilañca muditañca;",
  "ja544:8.3_0": "Nandañcāpi kumāriṁ,",
  "ja544:8.4_0": "Pacurā kira hotha yaññatthāya.",
  "ja544:9.1_0": "Vijayampi mayhaṁ mahesiṁ,",
  "ja544:9.2_0": "Erāvatiṁ kesiniṁ sunandañca;",
  "ja544:9.3_0": "Lakkhaṇavarūpapannā,",
  "ja544:9.4_0": "Pacurā kira hotha yaññatthāya.",
  "ja544:10.1_0": "Gahapatayo ca vadetha,",
  "ja544:10.2_0": "Puṇṇamukhaṁ bhaddiyaṁ siṅgālañca;",
  "ja544:10.3_0": "Vaḍḍhañcāpi gahapatiṁ,",
  "ja544:10.4_0": "Pacurā kira hotha yaññatthāya”.",
  "ja544:11.1_0": "Te tattha gahapatayo,",
  "ja544:11.2_0": "Avocisuṁ samāgatā puttadāraparikiṇṇā;",
  "ja544:11.3_0": "“Sabbeva sikhino deva karohi,",
  "ja544:11.4_0": "Atha vā no dāse sāvehi”.",
  "ja544:12.1_0": "“Abhayaṅkarampi me hatthiṁ,",
  "ja544:12.2_0": "Nāḷāgiriṁ accuggataṁ varuṇadantaṁ;",
  "ja544:12.3_0": "Ānetha kho ne khippaṁ,",
  "ja544:12.4_0": "Yaññatthāya bhavissanti.",
  "ja544:13.1_0": "Assaratanampi kesiṁ,",
  "ja544:13.2_0": "Surāmukhaṁ puṇṇakaṁ vinatakañca;",
  "ja544:13.3_0": "Ānetha kho ne khippaṁ,",
  "ja544:13.4_0": "Yaññatthāya bhavissanti.",
  "ja544:14.1_0": "Usabhampi yūthapatiṁ anojaṁ,",
  "ja544:14.2_0": "Nisabhaṁ gavampatiṁ tepi mayhaṁ ānetha;",
  "ja544:14.3_0": "Samūha karontu sabbaṁ,",
  "ja544:14.4_0": "Yajissāmi dadāmi dānāni.",
  "ja544:15.1_0": "Sabbaṁ paṭiyādetha,",
  "ja544:15.2_0": "Yaññaṁ pana uggatamhi sūriyamhi;",
  "ja544:15.3_0": "Āṇāpetha ca kumāre,",
  "ja544:15.4_0": "Abhiramantu imaṁ rattiṁ.",
  "ja544:16.1_0": "Sabbaṁ upaṭṭhapetha,",
  "ja544:16.2_0": "Yaññaṁ pana uggatamhi sūriyamhi;",
  "ja544:16.3_0": "Vadetha dāni kumāre,",
  "ja544:16.4_0": "Ajja kho pacchimā ratti”.",
  "ja544:17.1_0": "Taṁtaṁ mātā avaca,",
  "ja544:17.2_0": "Rodantī āgantvā vimānato;",
  "ja544:17.3_0": "“Yañño kira te putta,",
  "ja544:17.4_0": "Bhavissati catūhi puttehi”.",
  "ja544:18.1_0": "“Sabbepi mayhaṁ puttā cattā,",
  "ja544:18.2_0": "candasmiṁ haññamānasmiṁ;",
  "ja544:18.3_0": "Puttehi yaññaṁ yajitvāna,",
  "ja544:18.4_0": "sugatiṁ saggaṁ gamissāmi”.",
  "ja544:19.1_0": "“Mā taṁ putta saddahesi,",
  "ja544:19.2_0": "Sugati kira hoti puttayaññena;",
  "ja544:19.3_0": "Nirayāneso maggo,",
  "ja544:19.4_0": "Neso maggo hi saggānaṁ.",
  "ja544:20.1_0": "Dānāni dehi koṇḍañña,",
  "ja544:20.2_0": "Ahiṁsā sabbabhūtabhabyānaṁ;",
  "ja544:20.3_0": "Esa maggo sugatiyā,",
  "ja544:20.4_0": "Na ca maggo puttayaññena”.",
  "ja544:21.1_0": "“Ācariyānaṁ vacanā,",
  "ja544:21.2_0": "Ghātessaṁ candañca sūriyañca;",
  "ja544:21.3_0": "Puttehi yaññaṁ yajitvāna duccajehi,",
  "ja544:21.4_0": "Sugatiṁ saggaṁ gamissāmi”.",
  "ja544:22.1_0": "Taṁtaṁ pitāpi avaca,",
  "ja544:22.2_0": "Vasavattī orasaṁ sakaṁ puttaṁ;",
  "ja544:22.3_0": "“Yañño kira te putta,",
  "ja544:22.4_0": "Bhavissati catūhi puttehi”.",
  "ja544:23.1_0": "“Sabbepi mayhaṁ puttā cattā,",
  "ja544:23.2_0": "candasmiṁ haññamānasmiṁ;",
  "ja544:23.3_0": "Puttehi yaññaṁ yajitvāna,",
  "ja544:23.4_0": "sugatiṁ saggaṁ gamissāmi”.",
  "ja544:24.1_0": "“Mā taṁ putta saddahesi,",
  "ja544:24.2_0": "Sugati kira hoti puttayaññena;",
  "ja544:24.3_0": "Nirayāneso maggo,",
  "ja544:24.4_0": "Neso maggo hi saggānaṁ.",
  "ja544:25.1_0": "Dānāni dehi koṇḍañña,",
  "ja544:25.2_0": "Ahiṁsā sabbabhūtabhabyānaṁ;",
  "ja544:25.3_0": "Esa maggo sugatiyā,",
  "ja544:25.4_0": "Na ca maggo puttayaññena”.",
  "ja544:26.1_0": "“Ācariyānaṁ vacanā,",
  "ja544:26.2_0": "Ghātessaṁ candañca sūriyañca;",
  "ja544:26.3_0": "Puttehi yaññaṁ yajitvāna duccajehi,",
  "ja544:26.4_0": "Sugatiṁ saggaṁ gamissāmi”.",
  "ja544:27.1_0": "“Dānāni dehi koṇḍañña,",
  "ja544:27.2_0": "Ahiṁsā sabbabhūtabhabyānaṁ;",
  "ja544:27.3_0": "Puttaparivuto tuvaṁ,",
  "ja544:27.4_0": "Raṭṭhaṁ janapadañca pālehi”.",
  "ja544:28.1_0": "“Mā no deva avadhi,",
  "ja544:28.2_0": "Dāse no dehi khaṇḍahālassa;",
  "ja544:28.3_0": "Api nigaḷabandhakāpi,",
  "ja544:28.4_0": "Hatthī asse ca pālema.",
  "ja544:29.1_0": "Mā no deva avadhi,",
  "ja544:29.2_0": "Dāse no dehi khaṇḍahālassa;",
  "ja544:29.3_0": "Api nigaḷabandhakāpi,",
  "ja544:29.4_0": "Hatthichakaṇāni ujjhema.",
  "ja544:30.1_0": "Mā no deva avadhi,",
  "ja544:30.2_0": "Dāse no dehi khaṇḍahālassa;",
  "ja544:30.3_0": "Api nigaḷabandhakāpi,",
  "ja544:30.4_0": "Assachakaṇāni ujjhema.",
  "ja544:31.1_0": "Mā no deva avadhi,",
  "ja544:31.2_0": "Dāse no dehi khaṇḍahālassa;",
  "ja544:31.3_0": "Yassa honti tava kāmā,",
  "ja544:31.4_0": "Api raṭṭhā pabbājitā;",
  "ja544:31.5_0": "Bhikkhācariyaṁ carissāma”.",
  "ja544:32.1_0": "“Dukkhaṁ kho me janayatha,",
  "ja544:32.2_0": "Vilapantā jīvitassa kāmā hi;",
  "ja544:32.3_0": "Muñcetha dāni kumāre,",
  "ja544:32.4_0": "Alampi me hotu puttayaññena”.",
  "ja544:33.1_0": "“Pubbeva khosi me vutto,",
  "ja544:33.2_0": "Dukkaraṁ durabhisambhavañcetaṁ;",
  "ja544:33.3_0": "Atha no upakkhaṭassa yaññassa,",
  "ja544:33.4_0": "Kasmā karosi vikkhepaṁ.",
  "ja544:34.1_0": "Sabbe vajanti sugatiṁ,",
  "ja544:34.2_0": "Ye yajanti yepi yājenti;",
  "ja544:34.3_0": "Ye cāpi anumodanti,",
  "ja544:34.4_0": "Yajantānaṁ edisaṁ mahāyaññaṁ”.",
  "ja544:35.1_0": "“Atha kissa jano pubbe,",
  "ja544:35.2_0": "Sotthānaṁ brāhmaṇe avācesi;",
  "ja544:35.3_0": "Atha no akāraṇasmā,",
  "ja544:35.4_0": "Yaññatthāya deva ghātesi.",
  "ja544:36.1_0": "Pubbeva no daharakāle,",
  "ja544:36.2_0": "na hanesi na ghātesi;",
  "ja544:36.3_0": "Daharamhā yobbanaṁ pattā,",
  "ja544:36.4_0": "adūsakā tāta haññāma.",
  "ja544:37.1_0": "Hatthigate assagate,",
  "ja544:37.2_0": "Sannaddhe passa no mahārāja;",
  "ja544:37.3_0": "Yuddhe vā yujjhamāne vā,",
  "ja544:37.4_0": "Na hi mādisā sūrā honti yaññatthāya.",
  "ja544:38.1_0": "Paccante vāpi kupite,",
  "ja544:38.2_0": "Aṭavīsu vā mādise niyojenti;",
  "ja544:38.3_0": "Atha no akāraṇasmā,",
  "ja544:38.4_0": "Abhūmiyaṁ tāta haññāma.",
  "ja544:39.1_0": "Yāpi hi tā sakuṇiyo,",
  "ja544:39.2_0": "Vasanti tiṇagharāni katvāna;",
  "ja544:39.3_0": "Tāsampi piyā puttā,",
  "ja544:39.4_0": "Atha no tvaṁ deva ghātesi.",
  "ja544:40.1_0": "Mā tassa saddahesi,",
  "ja544:40.2_0": "Na maṁ khaṇḍahālo ghāteyya;",
  "ja544:40.3_0": "Mamañhi so ghātetvāna,",
  "ja544:40.4_0": "Anantarā tampi deva ghāteyya.",
  "ja544:41.1_0": "Gāmavaraṁ nigamavaraṁ dadanti,",
  "ja544:41.2_0": "Bhogampissa mahārāja;",
  "ja544:41.3_0": "Athaggapiṇḍikāpi,",
  "ja544:41.4_0": "Kule kule hete bhuñjanti.",
  "ja544:42.1_0": "Tesampi tādisānaṁ,",
  "ja544:42.2_0": "Icchanti dubbhituṁ mahārāja;",
  "ja544:42.3_0": "Yebhuyyena ete,",
  "ja544:42.4_0": "Akataññuno brāhmaṇā deva.",
  "ja544:43.1_0": "Mā no deva avadhi,",
  "ja544:43.2_0": "Dāse no dehi khaṇḍahālassa;",
  "ja544:43.3_0": "Api nigaḷabandhakāpi,",
  "ja544:43.4_0": "Hatthī asse ca pālema.",
  "ja544:44.1_0": "Mā no deva avadhi,",
  "ja544:44.2_0": "Dāse no dehi khaṇḍahālassa;",
  "ja544:44.3_0": "Api nigaḷabandhakāpi,",
  "ja544:44.4_0": "Hatthichakaṇāni ujjhema.",
  "ja544:45.1_0": "Mā no deva avadhi,",
  "ja544:45.2_0": "Dāse no dehi khaṇḍahālassa;",
  "ja544:45.3_0": "Api nigaḷabandhakāpi,",
  "ja544:45.4_0": "Assachakaṇāni ujjhema.",
  "ja544:46.1_0": "Mā no deva avadhi,",
  "ja544:46.2_0": "Dāse no dehi khaṇḍahālassa;",
  "ja544:46.3_0": "Yassa honti tava kāmā,",
  "ja544:46.4_0": "Api raṭṭhā pabbājitā;",
  "ja544:46.5_0": "Bhikkhācariyaṁ carissāma”.",
  "ja544:47.1_0": "“Dukkhaṁ kho me janayatha,",
  "ja544:47.2_0": "Vilapantā jīvitassa kāmā hi;",
  "ja544:47.3_0": "Muñcetha dāni kumāre,",
  "ja544:47.4_0": "Alampi me hotu puttayaññena”.",
  "ja544:48.1_0": "“Pubbeva khosi me vutto,",
  "ja544:48.2_0": "Dukkaraṁ durabhisambhavañcetaṁ;",
  "ja544:48.3_0": "Atha no upakkhaṭassa yaññassa,",
  "ja544:48.4_0": "Kasmā karosi vikkhepaṁ.",
  "ja544:49.1_0": "Sabbe vajanti sugatiṁ,",
  "ja544:49.2_0": "Ye yajanti yepi yājenti;",
  "ja544:49.3_0": "Ye cāpi anumodanti,",
  "ja544:49.4_0": "Yajantānaṁ edisaṁ mahāyaññaṁ”.",
  "ja544:50.1_0": "“Yadi kira yajitvā puttehi,",
  "ja544:50.2_0": "Devalokaṁ ito cutā yanti;",
  "ja544:50.3_0": "Brāhmaṇo tāva yajatu,",
  "ja544:50.4_0": "Pacchāpi yajasi tuvaṁ rājā.",
  "ja544:51.1_0": "Yadi kira yajitvā puttehi,",
  "ja544:51.2_0": "Devalokaṁ ito cutā yanti;",
  "ja544:51.3_0": "Esveva khaṇḍahālo,",
  "ja544:51.4_0": "Yajataṁ sakehi puttehi.",
  "ja544:52.1_0": "Evaṁ jānanto khaṇḍahālo,",
  "ja544:52.2_0": "kiṁ puttake na ghātesi;",
  "ja544:52.3_0": "Sabbañca ñātijanaṁ,",
  "ja544:52.4_0": "attānañca na ghātesi.",
  "ja544:53.1_0": "Sabbe vajanti nirayaṁ,",
  "ja544:53.2_0": "Ye yajanti yepi yājenti;",
  "ja544:53.3_0": "Ye cāpi anumodanti,",
  "ja544:53.4_0": "Yajantānaṁ edisaṁ mahāyaññaṁ.",
  "ja544:54.1_0": "Sace hi so sujjhati yo hanāti,",
  "ja544:54.2_0": "Hatopi so saggamupeti ṭhānaṁ;",
  "ja544:54.3_0": "Bhovādi bhovādina mārayeyyuṁ,",
  "ja544:54.4_0": "Ye cāpi tesaṁ abhisaddaheyyuṁ.",
  "ja544:55.1_0": "Kathañca kira puttakāmāyo,",
  "ja544:55.2_0": "Gahapatayo gharaṇiyo ca;",
  "ja544:55.3_0": "Nagaramhi na uparavanti rājānaṁ,",
  "ja544:55.4_0": "‘Mā ghātayi orasaṁ puttaṁ’.",
  "ja544:56.1_0": "Kathañca kira puttakāmāyo,",
  "ja544:56.2_0": "Gahapatayo gharaṇiyo ca;",
  "ja544:56.3_0": "Nagaramhi na uparavanti rājānaṁ,",
  "ja544:56.4_0": "‘Mā ghātayi atrajaṁ puttaṁ’.",
  "ja544:57.1_0": "Rañño camhi atthakāmo,",
  "ja544:57.2_0": "Hito ca sabbajanapadassa;",
  "ja544:57.3_0": "Na koci assa paṭighaṁ,",
  "ja544:57.4_0": "Mayā jānapado na pavedeti.",
  "ja544:58.1_0": "Gacchatha vo gharaṇiyo,",
  "ja544:58.2_0": "Tātañca vadetha khaṇḍahālañca;",
  "ja544:58.3_0": "‘Mā ghātetha kumāre,",
  "ja544:58.4_0": "Adūsake sīhasaṅkāse’.",
  "ja544:59.1_0": "Gacchatha vo gharaṇiyo,",
  "ja544:59.2_0": "Tātañca vadetha khaṇḍahālañca;",
  "ja544:59.3_0": "‘Mā ghātetha kumāre,",
  "ja544:59.4_0": "Apekkhite sabbalokassa’.",
  "ja544:60.1_0": "Yannūnāhaṁ jāyeyyaṁ,",
  "ja544:60.2_0": "Rathakārakulesu vā;",
  "ja544:60.3_0": "Pukkusakulesu vā vessesu vā jāyeyyaṁ,",
  "ja544:60.4_0": "Na hajja maṁ rāja yaññe ghāteyya”.",
  "ja544:61.1_0": "“Sabbā sīmantiniyo gacchatha,",
  "ja544:61.2_0": "Ayyassa khaṇḍahālassa;",
  "ja544:61.3_0": "Pādesu nipatatha,",
  "ja544:61.4_0": "Aparādhāhaṁ na passāmi.",
  "ja544:62.1_0": "Sabbā sīmantiniyo gacchatha,",
  "ja544:62.2_0": "Ayyassa khaṇḍahālassa;",
  "ja544:62.3_0": "Pādesu nipatatha,",
  "ja544:62.4_0": "Kinte bhante mayaṁ adūsema”.",
  "ja544:63.1_0": "Kapaṇā vilapati selā,",
  "ja544:63.2_0": "Disvāna bhātare upanītatte;",
  "ja544:63.3_0": "“Yañño kira me ukkhipito,",
  "ja544:63.4_0": "Tātena saggakāmena”.",
  "ja544:64.1_0": "Āvatti parivatti ca,",
  "ja544:64.2_0": "vasulo sammukhā rañño;",
  "ja544:64.3_0": "“Mā no pitaraṁ avadhi,",
  "ja544:64.4_0": "daharamhāyobbanaṁ pattā”.",
  "ja544:65.1_0": "“Eso te vasula pitā,",
  "ja544:65.2_0": "Samehi pitarā saha;",
  "ja544:65.3_0": "Dukkhaṁ kho me janayasi,",
  "ja544:65.4_0": "Vilapanto antepurasmiṁ;",
  "ja544:65.5_0": "Muñcetha dāni kumāre,",
  "ja544:65.6_0": "Alampi me hotu puttayaññena”.",
  "ja544:66.1_0": "“Pubbeva khosi me vutto,",
  "ja544:66.2_0": "Dukkaraṁ durabhisambhavañcetaṁ;",
  "ja544:66.3_0": "Atha no upakkhaṭassa yaññassa,",
  "ja544:66.4_0": "Kasmā karosi vikkhepaṁ.",
  "ja544:67.1_0": "Sabbe vajanti sugatiṁ,",
  "ja544:67.2_0": "Ye yajanti yepi yājenti;",
  "ja544:67.3_0": "Ye cāpi anumodanti,",
  "ja544:67.4_0": "Yajantānaṁ edisaṁ mahāyaññaṁ.",
  "ja544:68.1_0": "Sabbaratanassa yañño upakkhaṭo,",
  "ja544:68.2_0": "Ekarāja tava paṭiyatto;",
  "ja544:68.3_0": "Abhinikkhamassu deva,",
  "ja544:68.4_0": "Saggaṁ gato tvaṁ pamodissasi”.",
  "ja544:69.1_0": "Daharā sattasatā etā,",
  "ja544:69.2_0": "Candakumārassa bhariyāyo;",
  "ja544:69.3_0": "Kese pakiritvāna,",
  "ja544:69.4_0": "Rodantiyo maggamanuyāyisuṁ.",
  "ja544:70.1_0": "Aparā pana sokena,",
  "ja544:70.2_0": "Nikkhantā nandane viya devā;",
  "ja544:70.3_0": "Kese pakiritvāna,",
  "ja544:70.4_0": "Rodantiyo maggamanuyāyiṁsu.",
  "ja544:71.1_0": "“Kāsikasucivatthadharā,",
  "ja544:71.2_0": "Kuṇḍalino agalucandanavilittā;",
  "ja544:71.3_0": "Niyyanti candasūriyā,",
  "ja544:71.4_0": "Yaññatthāya ekarājassa.",
  "ja544:72.1_0": "Kāsikasucivatthadharā,",
  "ja544:72.2_0": "Kuṇḍalino agalucandanavilittā;",
  "ja544:72.3_0": "Niyyanti candasūriyā,",
  "ja544:72.4_0": "Mātu katvā hadayasokaṁ.",
  "ja544:73.1_0": "Kāsikasucivatthadharā,",
  "ja544:73.2_0": "Kuṇḍalino agalucandanavilittā;",
  "ja544:73.3_0": "Niyyanti candasūriyā,",
  "ja544:73.4_0": "Janassa katvā hadayasokaṁ.",
  "ja544:74.1_0": "Maṁsarasabhojanā nhāpakasunhāpitā,",
  "ja544:74.2_0": "Kuṇḍalino agalucandanavilittā;",
  "ja544:74.3_0": "Niyyanti candasūriyā,",
  "ja544:74.4_0": "Yaññatthāya ekarājassa.",
  "ja544:75.1_0": "Maṁsarasabhojanā nhāpakasunhāpitā,",
  "ja544:75.2_0": "Kuṇḍalino agalucandanavilittā;",
  "ja544:75.3_0": "Niyyanti candasūriyā,",
  "ja544:75.4_0": "Mātu katvā hadayasokaṁ.",
  "ja544:76.1_0": "Maṁsarasabhojanā nhāpakasunhāpitā,",
  "ja544:76.2_0": "Kuṇḍalino agalucandanavilittā;",
  "ja544:76.3_0": "Niyyanti candasūriyā,",
  "ja544:76.4_0": "Janassa katvā hadayasokaṁ.",
  "ja544:77.1_0": "Yassu pubbe hatthivaradhuragate,",
  "ja544:77.2_0": "Hatthīhi anuvajanti;",
  "ja544:77.3_0": "Tyajja candasūriyā,",
  "ja544:77.4_0": "Ubhova pattikā yanti.",
  "ja544:78.1_0": "Yassu pubbe assavaradhuragate,",
  "ja544:78.2_0": "Assehi anuvajanti;",
  "ja544:78.3_0": "Tyajja candasūriyā,",
  "ja544:78.4_0": "Ubhova pattikā yanti.",
  "ja544:79.1_0": "Yassu pubbe rathavaradhuragate,",
  "ja544:79.2_0": "Rathehi anuvajanti;",
  "ja544:79.3_0": "Tyajja candasūriyā,",
  "ja544:79.4_0": "Ubhova pattikā yanti.",
  "ja544:80.1_0": "Yehissu pubbe niyyaṁsu,",
  "ja544:80.2_0": "Tapanīyakappanehi turaṅgehi;",
  "ja544:80.3_0": "Tyajja candasūriyā,",
  "ja544:80.4_0": "Ubhova pattikā yanti”.",
  "ja544:81.1_0": "“Yadi sakuṇi maṁsamicchasi,",
  "ja544:81.2_0": "Ḍayassu pubbena pupphavatiyā;",
  "ja544:81.3_0": "Yajatettha ekarājā,",
  "ja544:81.4_0": "Sammūḷho catūhi puttehi.",
  "ja544:82.1_0": "Yadi sakuṇi maṁsamicchasi,",
  "ja544:82.2_0": "Ḍayassu pubbena pupphavatiyā;",
  "ja544:82.3_0": "Yajatettha ekarājā,",
  "ja544:82.4_0": "Sammūḷho catūhi kaññāhi.",
  "ja544:83.1_0": "Yadi sakuṇi maṁsamicchasi,",
  "ja544:83.2_0": "Ḍayassu pubbena pupphavatiyā;",
  "ja544:83.3_0": "Yajatettha ekarājā,",
  "ja544:83.4_0": "Sammūḷho catūhi mahesīhi.",
  "ja544:84.1_0": "Yadi sakuṇi maṁsamicchasi,",
  "ja544:84.2_0": "Ḍayassu pubbena pupphavatiyā;",
  "ja544:84.3_0": "Yajatettha ekarājā,",
  "ja544:84.4_0": "Sammūḷho catūhi gahapatīhi.",
  "ja544:85.1_0": "Yadi sakuṇi maṁsamicchasi,",
  "ja544:85.2_0": "Ḍayassu pubbena pupphavatiyā;",
  "ja544:85.3_0": "Yajatettha ekarājā,",
  "ja544:85.4_0": "Sammūḷho catūhi hatthīhi.",
  "ja544:86.1_0": "Yadi sakuṇi maṁsamicchasi,",
  "ja544:86.2_0": "Ḍayassu pubbena pupphavatiyā;",
  "ja544:86.3_0": "Yajatettha ekarājā,",
  "ja544:86.4_0": "Sammūḷho catūhi assehi.",
  "ja544:87.1_0": "Yadi sakuṇi maṁsamicchasi,",
  "ja544:87.2_0": "Ḍayassu pubbena pupphavatiyā;",
  "ja544:87.3_0": "Yajatettha ekarājā,",
  "ja544:87.4_0": "Sammūḷho catūhi usabhehi.",
  "ja544:88.1_0": "Yadi sakuṇi maṁsamicchasi,",
  "ja544:88.2_0": "Ḍayassu pubbena pupphavatiyā;",
  "ja544:88.3_0": "Yajatettha ekarājā,",
  "ja544:88.4_0": "Sammūḷho sabbacatukkena.",
  "ja544:89.1_0": "Ayamassa pāsādo,",
  "ja544:89.2_0": "Idaṁ antepuraṁ suramaṇīyaṁ;",
  "ja544:89.3_0": "Tedāni ayyaputtā,",
  "ja544:89.4_0": "Cattāro vadhāya ninnītā.",
  "ja544:90.1_0": "Idamassa kūṭāgāraṁ,",
  "ja544:90.2_0": "Sovaṇṇaṁ pupphamalyavikiṇṇaṁ;",
  "ja544:90.3_0": "Tedāni ayyaputtā,",
  "ja544:90.4_0": "Cattāro vadhāya ninnītā.",
  "ja544:91.1_0": "Idamassa uyyānaṁ,",
  "ja544:91.2_0": "Supupphitaṁ sabbakālikaṁ rammaṁ;",
  "ja544:91.3_0": "Tedāni ayyaputtā,",
  "ja544:91.4_0": "Cattāro vadhāya ninnītā.",
  "ja544:92.1_0": "Idamassa asokavanaṁ,",
  "ja544:92.2_0": "Supupphitaṁ sabbakālikaṁ rammaṁ;",
  "ja544:92.3_0": "Tedāni ayyaputtā,",
  "ja544:92.4_0": "Cattāro vadhāya ninnītā.",
  "ja544:93.1_0": "Idamassa kaṇikāravanaṁ,",
  "ja544:93.2_0": "Supupphitaṁ sabbakālikaṁ rammaṁ;",
  "ja544:93.3_0": "Tedāni ayyaputtā,",
  "ja544:93.4_0": "Cattāro vadhāya ninnītā.",
  "ja544:94.1_0": "Idamassa pāṭalivanaṁ,",
  "ja544:94.2_0": "Supupphitaṁ sabbakālikaṁ rammaṁ;",
  "ja544:94.3_0": "Tedāni ayyaputtā,",
  "ja544:94.4_0": "Cattāro vadhāya ninnītā.",
  "ja544:95.1_0": "Idamassa ambavanaṁ,",
  "ja544:95.2_0": "Supupphitaṁ sabbakālikaṁ rammaṁ;",
  "ja544:95.3_0": "Tedāni ayyaputtā,",
  "ja544:95.4_0": "Cattāro vadhāya ninnītā.",
  "ja544:96.1_0": "Ayamassa pokkharaṇī,",
  "ja544:96.2_0": "Sañchannā padumapuṇḍarīkehi;",
  "ja544:96.3_0": "Nāvā ca sovaṇṇavikatā,",
  "ja544:96.4_0": "Pupphavalliyā cittā suramaṇīyā;",
  "ja544:96.5_0": "Tedāni ayyaputtā,",
  "ja544:96.6_0": "Cattāro vadhāya ninnītā.",
  "ja544:97.1_0": "Idamassa hatthiratanaṁ,",
  "ja544:97.2_0": "Erāvaṇo gajo balī dantī;",
  "ja544:97.3_0": "Tedāni ayyaputtā,",
  "ja544:97.4_0": "Cattāro vadhāya ninnītā.",
  "ja544:98.1_0": "Idamassa assaratanaṁ,",
  "ja544:98.2_0": "ekakhuro asso;",
  "ja544:98.3_0": "Tedāni ayyaputtā,",
  "ja544:98.4_0": "cattāro vadhāya ninnītā.",
  "ja544:99.1_0": "Ayamassa assaratho,",
  "ja544:99.2_0": "Sāḷiya nigghoso subho ratanavicitto;",
  "ja544:99.3_0": "Yatthassu ayyaputtā,",
  "ja544:99.4_0": "Sobhiṁsu nandane viya devā;",
  "ja544:99.5_0": "Tedāni ayyaputtā,",
  "ja544:99.6_0": "Cattāro vadhāya ninnītā.",
  "ja544:100.1_0": "Kathaṁ nāma sāmasamasundarehi,",
  "ja544:100.2_0": "Candanamudukagattehi;",
  "ja544:100.3_0": "Rājā yajissate yaññaṁ,",
  "ja544:100.4_0": "Sammūḷho catūhi puttehi.",
  "ja544:101.1_0": "Kathaṁ nāma sāmasamasundarāhi,",
  "ja544:101.2_0": "Candanamudukagattāhi;",
  "ja544:101.3_0": "Rājā yajissate yaññaṁ,",
  "ja544:101.4_0": "Sammūḷho catūhi kaññāhi.",
  "ja544:102.1_0": "Kathaṁ nāma sāmasamasundarāhi,",
  "ja544:102.2_0": "Candanamudukagattāhi;",
  "ja544:102.3_0": "Rājā yajissate yaññaṁ,",
  "ja544:102.4_0": "Sammūḷho catūhi mahesīhi.",
  "ja544:103.1_0": "Kathaṁ nāma sāmasamasundarehi,",
  "ja544:103.2_0": "Candanamudukagattehi;",
  "ja544:103.3_0": "Rājā yajissate yaññaṁ,",
  "ja544:103.4_0": "Sammūḷho catūhi gahapatīhi.",
  "ja544:104.1_0": "Yathā honti gāmanigamā,",
  "ja544:104.2_0": "Suññā amanussakā brahāraññā;",
  "ja544:104.3_0": "Tathā hessati pupphavatiyā,",
  "ja544:104.4_0": "Yiṭṭhesu candasūriyesu”.",
  "ja544:105.1_0": "“Ummattikā bhavissāmi,",
  "ja544:105.2_0": "Bhūnahatā paṁsunā ca parikiṇṇā;",
  "ja544:105.3_0": "Sace candavaraṁ hanti,",
  "ja544:105.4_0": "Pāṇā me deva rujjhanti.",
  "ja544:106.1_0": "Ummattikā bhavissāmi,",
  "ja544:106.2_0": "Bhūnahatā paṁsunā ca parikiṇṇā;",
  "ja544:106.3_0": "Sace sūriyavaraṁ hanti,",
  "ja544:106.4_0": "Pāṇā me deva rujjhanti”.",
  "ja544:107.1_0": "“Kinnumā na ramāpeyyuṁ,",
  "ja544:107.2_0": "Aññamaññaṁ piyaṁvadā;",
  "ja544:107.3_0": "Ghaṭṭikā uparikkhī ca,",
  "ja544:107.4_0": "Pokkharaṇī ca bhārikā;",
  "ja544:107.5_0": "Candasūriyesu naccantiyo,",
  "ja544:107.6_0": "Samā tāsaṁ na vijjati”.",
  "ja544:108.1_0": "“Imaṁ mayhaṁ hadayasokaṁ,",
  "ja544:108.2_0": "Paṭimuñcatu khaṇḍahāla tava mātā;",
  "ja544:108.3_0": "Yo mayhaṁ hadayasoko,",
  "ja544:108.4_0": "Candamhi vadhāya ninnīte.",
  "ja544:109.1_0": "Imaṁ mayhaṁ hadayasokaṁ,",
  "ja544:109.2_0": "Paṭimuñcatu khaṇḍahāla tava mātā;",
  "ja544:109.3_0": "Yo mayhaṁ hadayasoko,",
  "ja544:109.4_0": "Sūriyamhi vadhāya ninnīte.",
  "ja544:110.1_0": "Imaṁ mayhaṁ hadayasokaṁ,",
  "ja544:110.2_0": "Paṭimuñcatu khaṇḍahāla tava jāyā;",
  "ja544:110.3_0": "Yo mayhaṁ hadayasoko,",
  "ja544:110.4_0": "Candamhi vadhāya ninnīte.",
  "ja544:111.1_0": "Imaṁ mayhaṁ hadayasokaṁ,",
  "ja544:111.2_0": "Paṭimuñcatu khaṇḍahāla tava jāyā;",
  "ja544:111.3_0": "Yo mayhaṁ hadayasoko,",
  "ja544:111.4_0": "Sūriyamhi vadhāya ninnīte.",
  "ja544:112.1_0": "Mā ca putte mā ca patiṁ,",
  "ja544:112.2_0": "Addakkhi khaṇḍahāla tava mātā;",
  "ja544:112.3_0": "Yo ghātesi kumāre,",
  "ja544:112.4_0": "Adūsake sīhasaṅkāse.",
  "ja544:113.1_0": "Mā ca putte mā ca patiṁ,",
  "ja544:113.2_0": "Addakkhi khaṇḍahāla tava mātā;",
  "ja544:113.3_0": "Yo ghātesi kumāre,",
  "ja544:113.4_0": "Apekkhite sabbalokassa.",
  "ja544:114.1_0": "Mā ca putte mā ca patiṁ,",
  "ja544:114.2_0": "Addakkhi khaṇḍahāla tava jāyā;",
  "ja544:114.3_0": "Yo ghātesi kumāre,",
  "ja544:114.4_0": "Adūsake sīhasaṅkāse.",
  "ja544:115.1_0": "Mā ca putte mā ca patiṁ,",
  "ja544:115.2_0": "Addakkhi khaṇḍahāla tava jāyā;",
  "ja544:115.3_0": "Yo ghātesi kumāre,",
  "ja544:115.4_0": "Apekkhite sabbalokassa”.",
  "ja544:116.1_0": "“Mā no deva avadhi,",
  "ja544:116.2_0": "Dāse no dehi khaṇḍahālassa;",
  "ja544:116.3_0": "Api nigaḷabandhakāpi,",
  "ja544:116.4_0": "Hatthī asse ca pālema.",
  "ja544:117.1_0": "Mā no deva avadhi,",
  "ja544:117.2_0": "Dāse no dehi khaṇḍahālassa;",
  "ja544:117.3_0": "Api nigaḷabandhakāpi,",
  "ja544:117.4_0": "Hatthichakaṇāni ujjhema.",
  "ja544:118.1_0": "Mā no deva avadhi,",
  "ja544:118.2_0": "Dāse no dehi khaṇḍahālassa;",
  "ja544:118.3_0": "Api nigaḷabandhakāpi,",
  "ja544:118.4_0": "Assachakaṇāni ujjhema.",
  "ja544:119.1_0": "Mā no deva avadhi,",
  "ja544:119.2_0": "Dāse no dehi khaṇḍahālassa;",
  "ja544:119.3_0": "Yassa honti tava kāmā,",
  "ja544:119.4_0": "Api raṭṭhā pabbājitā;",
  "ja544:119.5_0": "Bhikkhācariyaṁ carissāma.",
  "ja544:120.1_0": "Dibbaṁ deva upayācanti,",
  "ja544:120.2_0": "puttatthikāpi daliddā;",
  "ja544:120.3_0": "Paṭibhānānipi hitvā,",
  "ja544:120.4_0": "putte na labhanti ekaccā.",
  "ja544:121.1_0": "Āsīsikāni karonti,",
  "ja544:121.2_0": "Puttā no jāyantu tato paputtā;",
  "ja544:121.3_0": "Atha no akāraṇasmā,",
  "ja544:121.4_0": "Yaññatthāya deva ghātesi.",
  "ja544:122.1_0": "Upayācitakena puttaṁ labhanti,",
  "ja544:122.2_0": "Mā tāta no aghātesi;",
  "ja544:122.3_0": "Mā kicchāladdhakehi puttehi,",
  "ja544:122.4_0": "Yajittho imaṁ yaññaṁ.",
  "ja544:123.1_0": "Upayācitakena puttaṁ labhanti,",
  "ja544:123.2_0": "Mā tāta no aghātesi;",
  "ja544:123.3_0": "Mā kapaṇaladdhakehi puttehi,",
  "ja544:123.4_0": "Ammāya no vippavāsesi.",
  "ja544:124.1_0": "Bahudukkhā posiya candaṁ,",
  "ja544:124.2_0": "amma tuvaṁ jīyase puttaṁ;",
  "ja544:124.3_0": "Vandāmi kho te pāde,",
  "ja544:124.4_0": "labhataṁ tāto paralokaṁ.",
  "ja544:125.1_0": "Handa ca maṁ upaguyha,",
  "ja544:125.2_0": "Pāde te amma vandituṁ dehi;",
  "ja544:125.3_0": "Gacchāmi dāni pavāsaṁ,",
  "ja544:125.4_0": "Yaññatthāya ekarājassa.",
  "ja544:126.1_0": "Handa ca maṁ upagūha,",
  "ja544:126.2_0": "Pāde te amma vandituṁ dehi;",
  "ja544:126.3_0": "Gacchāmi dāni pavāsaṁ,",
  "ja544:126.4_0": "Mātu katvā hadayasokaṁ.",
  "ja544:127.1_0": "Handa ca maṁ upagūha,",
  "ja544:127.2_0": "Pāde te amma vandituṁ dehi;",
  "ja544:127.3_0": "Gacchāmi dāni pavāsaṁ,",
  "ja544:127.4_0": "Janassa katvā hadayasokaṁ”.",
  "ja544:128.1_0": "“Handa ca padumapattānaṁ,",
  "ja544:128.2_0": "Moḷiṁ bandhassu gotamiputta;",
  "ja544:128.3_0": "Campakadalamissāyo,",
  "ja544:128.4_0": "Esā te porāṇikā pakati.",
  "ja544:129.1_0": "Handa ca vilepanaṁ te,",
  "ja544:129.2_0": "Pacchimakaṁ candanaṁ vilimpassu;",
  "ja544:129.3_0": "Yehi ca suvilitto,",
  "ja544:129.4_0": "Sobhasi rājaparisāyaṁ.",
  "ja544:130.1_0": "Handa ca mudukāni vatthāni,",
  "ja544:130.2_0": "Pacchimakaṁ kāsikaṁ nivāsehi;",
  "ja544:130.3_0": "Yehi ca sunivattho,",
  "ja544:130.4_0": "Sobhasi rājaparisāyaṁ.",
  "ja544:131.1_0": "Muttāmaṇikanakavibhūsitāni,",
  "ja544:131.2_0": "Gaṇhassu hatthābharaṇāni;",
  "ja544:131.3_0": "Yehi ca hatthābharaṇehi,",
  "ja544:131.4_0": "Sobhasi rājaparisāyaṁ”.",
  "ja544:132.1_0": "“Na hi nūnāyaṁ raṭṭhapālo,",
  "ja544:132.2_0": "Bhūmipati janapadassa dāyādo;",
  "ja544:132.3_0": "Lokissaro mahanto,",
  "ja544:132.4_0": "Putte snehaṁ janayati”.",
  "ja544:133.1_0": "“Mayhampi piyā puttā,",
  "ja544:133.2_0": "Attā ca piyo tumhe ca bhariyāyo;",
  "ja544:133.3_0": "Saggañca patthayāno,",
  "ja544:133.4_0": "Tenāhaṁ ghātayissāmi”.",
  "ja544:134.1_0": "“Maṁ paṭhamaṁ ghātehi,",
  "ja544:134.2_0": "Mā me hadayaṁ dukkhaṁ phālesi;",
  "ja544:134.3_0": "Alaṅkato sundarako,",
  "ja544:134.4_0": "Putto deva tava sukhumālo.",
  "ja544:135.1_0": "Handayya maṁ hanassu,",
  "ja544:135.2_0": "Paraloke candakena hessāmi;",
  "ja544:135.3_0": "Puññaṁ karassu vipulaṁ,",
  "ja544:135.4_0": "Vicarāma ubhopi paraloke”.",
  "ja544:136.1_0": "“Mā tvaṁ cande rucci maraṇaṁ,",
  "ja544:136.2_0": "Bahukā tava devarā visālakkhi;",
  "ja544:136.3_0": "Te taṁ ramayissanti,",
  "ja544:136.4_0": "Yiṭṭhasmiṁ gotamiputte”.",
  "ja544:137.1_0": "Evaṁ vutte, candā attānaṁ,",
  "ja544:137.2_0": "hanti hatthatalakehi;",
  "ja544:137.3_0": "“Alamettha jīvitena,",
  "ja544:137.4_0": "pissāmi visaṁ marissāmi.",
  "ja544:138.1_0": "Na hi nūnimassa rañño,",
  "ja544:138.2_0": "Mittāmaccā ca vijjare suhadā;",
  "ja544:138.3_0": "Ye na vadanti rājānaṁ,",
  "ja544:138.4_0": "Mā ghātayi orase putte.",
  "ja544:139.1_0": "Na hi nūnimassa rañño,",
  "ja544:139.2_0": "Ñātī mittā ca vijjare suhadā;",
  "ja544:139.3_0": "Ye na vadanti rājānaṁ,",
  "ja544:139.4_0": "Mā ghātayi atraje putte.",
  "ja544:140.1_0": "Ime tepi mayhaṁ puttā,",
  "ja544:140.2_0": "Guṇino kāyūradhārino rāja;",
  "ja544:140.3_0": "Tehipi yajassu yaññaṁ,",
  "ja544:140.4_0": "Atha muñcatu gotamiputte.",
  "ja544:141.1_0": "Bilasataṁ maṁ katvāna,",
  "ja544:141.2_0": "Yajassu sattadhā mahārāja;",
  "ja544:141.3_0": "Mā jeṭṭhaputtamavadhi,",
  "ja544:141.4_0": "Adūsakaṁ sīhasaṅkāsaṁ.",
  "ja544:142.1_0": "Bilasataṁ maṁ katvāna,",
  "ja544:142.2_0": "Yajassu sattadhā mahārāja;",
  "ja544:142.3_0": "Mā jeṭṭhaputtamavadhi,",
  "ja544:142.4_0": "Apekkhitaṁ sabbalokassa”.",
  "ja544:143.1_0": "“Bahukā tava dinnābharaṇā,",
  "ja544:143.2_0": "Uccāvacā subhaṇitamhi;",
  "ja544:143.3_0": "Muttāmaṇiveḷuriyā,",
  "ja544:143.4_0": "Etaṁ te pacchimakaṁ dānaṁ”.",
  "ja544:144.1_0": "“Yesaṁ pubbe khandhesu,",
  "ja544:144.2_0": "Phullā mālāguṇā vivattiṁsu;",
  "ja544:144.3_0": "Tesajjapi sunisito,",
  "ja544:144.4_0": "Nettiṁso vivattissati khandhesu.",
  "ja544:145.1_0": "Yesaṁ pubbe khandhesu,",
  "ja544:145.2_0": "Cittā mālāguṇā vivattiṁsu;",
  "ja544:145.3_0": "Tesajjapi sunisito,",
  "ja544:145.4_0": "Nettiṁso vivattissati khandhesu.",
  "ja544:146.1_0": "Aciraṁ vata nettiṁso,",
  "ja544:146.2_0": "Vivattissati rājaputtānaṁ khandhesu;",
  "ja544:146.3_0": "Atha mama hadayaṁ na phalati,",
  "ja544:146.4_0": "Tāva daḷhabandhañca me āsi.",
  "ja544:147.1_0": "Kāsikasucivatthadharā,",
  "ja544:147.2_0": "Kuṇḍalino agalucandanavilittā;",
  "ja544:147.3_0": "Niyyātha candasūriyā,",
  "ja544:147.4_0": "Yaññatthāya ekarājassa.",
  "ja544:148.1_0": "Kāsikasucivatthadharā,",
  "ja544:148.2_0": "Kuṇḍalino agalucandanavilittā;",
  "ja544:148.3_0": "Niyyātha candasūriyā,",
  "ja544:148.4_0": "Mātu katvā hadayasokaṁ.",
  "ja544:149.1_0": "Kāsikasucivatthadharā,",
  "ja544:149.2_0": "Kuṇḍalino agalucandanavilittā;",
  "ja544:149.3_0": "Niyyātha candasūriyā,",
  "ja544:149.4_0": "Janassa katvā hadayasokaṁ.",
  "ja544:150.1_0": "Maṁsarasabhojanā nhāpakasunhāpitā,",
  "ja544:150.2_0": "Kuṇḍalino agalucandanavilittā;",
  "ja544:150.3_0": "Niyyātha candasūriyā,",
  "ja544:150.4_0": "Yaññatthāya ekarājassa.",
  "ja544:151.1_0": "Maṁsarasabhojanā nhāpakasunhāpitā,",
  "ja544:151.2_0": "Kuṇḍalino agalucandanavilittā;",
  "ja544:151.3_0": "Niyyātha candasūriyā,",
  "ja544:151.4_0": "Mātu katvā hadayasokaṁ.",
  "ja544:152.1_0": "Maṁsarasabhojanā nhāpakasunhāpitā,",
  "ja544:152.2_0": "Kuṇḍalino agalucandanavilittā;",
  "ja544:152.3_0": "Niyyātha candasūriyā,",
  "ja544:152.4_0": "Janassa katvā hadayasokaṁ”.",
  "ja544:153.1_0": "Sabbasmiṁ upakkhaṭasmiṁ,",
  "ja544:153.2_0": "Nisīdite candasmiṁ yaññatthāya;",
  "ja544:153.3_0": "Pañcālarājadhītā pañjalikā,",
  "ja544:153.4_0": "Sabbaparisāya samanupariyāyi.",
  "ja544:154.1_0": "“Yena saccena khaṇḍahālo,",
  "ja544:154.2_0": "Pāpakammaṁ karoti dummedho;",
  "ja544:154.3_0": "Etena saccavajjena,",
  "ja544:154.4_0": "Samaṅginī sāmikena homi.",
  "ja544:155.1_0": "Ye idhatthi amanussā,",
  "ja544:155.2_0": "Yāni ca yakkhabhūtabhabyāni;",
  "ja544:155.3_0": "Karontu me veyyāvaṭikaṁ,",
  "ja544:155.4_0": "Samaṅginī sāmikena homi.",
  "ja544:156.1_0": "Yā devatā idhāgatā,",
  "ja544:156.2_0": "Yāni ca yakkhabhūtabhabyāni;",
  "ja544:156.3_0": "Saraṇesiniṁ anāthaṁ tāyatha maṁ,",
  "ja544:156.4_0": "Yācāmahaṁ pati māhaṁ ajeyyaṁ”.",
  "ja544:157.1_0": "Taṁ sutvā amanusso,",
  "ja544:157.2_0": "Ayokūṭaṁ paribbhametvāna;",
  "ja544:157.3_0": "Bhayamassa janayanto,",
  "ja544:157.4_0": "Rājānaṁ idamavoca.",
  "ja544:158.1_0": "“Bujjhassu kho rājakali,",
  "ja544:158.2_0": "Mā tāhaṁ matthakaṁ nitāḷesiṁ;",
  "ja544:158.3_0": "Mā jeṭṭhaputtamavadhi,",
  "ja544:158.4_0": "Adūsakaṁ sīhasaṅkāsaṁ.",
  "ja544:159.1_0": "Ko te diṭṭho rājakali,",
  "ja544:159.2_0": "Puttabhariyāyo haññamānāyo;",
  "ja544:159.3_0": "Seṭṭhi ca gahapatayo,",
  "ja544:159.4_0": "Adūsakā saggakāmā hi”.",
  "ja544:160.1_0": "Taṁ sutvā khaṇḍahālo,",
  "ja544:160.2_0": "Rājā ca abbhutamidaṁ disvāna;",
  "ja544:160.3_0": "Sabbesaṁ bandhanāni mocesuṁ,",
  "ja544:160.4_0": "Yathā taṁ anupaghātaṁ.",
  "ja544:161.1_0": "Sabbesu vippamuttesu,",
  "ja544:161.2_0": "Ye tattha samāgatā tadā āsuṁ;",
  "ja544:161.3_0": "Sabbe ekekaleḍḍukamadaṁsu,",
  "ja544:161.4_0": "Esa vadho khaṇḍahālassa.",
  "ja544:162.1_0": "Sabbe paviṭṭhā nirayaṁ,",
  "ja544:162.2_0": "Yathā taṁ pāpakaṁ karitvāna;",
  "ja544:162.3_0": "Na hi pāpakammaṁ katvā,",
  "ja544:162.4_0": "Labbhā sugatiṁ ito gantuṁ.",
  "ja544:163.1_0": "Sabbesu vippamuttesu,",
  "ja544:163.2_0": "Ye tattha samāgatā tadā āsuṁ;",
  "ja544:163.3_0": "Candaṁ abhisiñciṁsu,",
  "ja544:163.4_0": "Samāgatā rājaparisā ca.",
  "ja544:164.1_0": "Sabbesu vippamuttesu,",
  "ja544:164.2_0": "Ye tattha samāgatā tadā āsuṁ;",
  "ja544:164.3_0": "Candaṁ abhisiñciṁsu,",
  "ja544:164.4_0": "Samāgatā rājakaññāyo ca.",
  "ja544:165.1_0": "Sabbesu vippamuttesu,",
  "ja544:165.2_0": "Ye tattha samāgatā tadā āsuṁ;",
  "ja544:165.3_0": "Candaṁ abhisiñciṁsu,",
  "ja544:165.4_0": "Samāgatā devaparisā ca.",
  "ja544:166.1_0": "Sabbesu vippamuttesu,",
  "ja544:166.2_0": "Ye tattha samāgatā tadā āsuṁ;",
  "ja544:166.3_0": "Candaṁ abhisiñciṁsu,",
  "ja544:166.4_0": "Samāgatā devakaññāyo ca.",
  "ja544:167.1_0": "Sabbesu vippamuttesu,",
  "ja544:167.2_0": "Ye tattha samāgatā tadā āsuṁ;",
  "ja544:167.3_0": "Celukkhepamakaruṁ,",
  "ja544:167.4_0": "Samāgatā rājaparisā ca.",
  "ja544:168.1_0": "Sabbesu vippamuttesu,",
  "ja544:168.2_0": "Ye tattha samāgatā tadā āsuṁ;",
  "ja544:168.3_0": "Celukkhepamakaruṁ,",
  "ja544:168.4_0": "Samāgatā rājakaññāyo ca.",
  "ja544:169.1_0": "Sabbesu vippamuttesu,",
  "ja544:169.2_0": "Ye tattha samāgatā tadā āsuṁ;",
  "ja544:169.3_0": "Celukkhepamakaruṁ,",
  "ja544:169.4_0": "Samāgatā devaparisā ca.",
  "ja544:170.1_0": "Sabbesu vippamuttesu,",
  "ja544:170.2_0": "Ye tattha samāgatā tadā āsuṁ;",
  "ja544:170.3_0": "Celukkhepamakaruṁ,",
  "ja544:170.4_0": "Samāgatā devakaññāyo ca.",
  "ja544:171.1_0": "Sabbesu vippamuttesu,",
  "ja544:171.2_0": "Bahū ānanditā ahuṁ;",
  "ja544:171.3_0": "Nandiṁ pavesi nagaraṁ,",
  "ja544:171.4_0": "Bandhanā mokkho aghositthāti.",
  "ja544:172.1_0": "Candakumārajātakaṁ sattamaṁ."
}