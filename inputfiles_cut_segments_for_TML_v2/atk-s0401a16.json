{
  "atk-s0401a16:0_0": "17. Pasādakaradhammavaggavaṇṇanā",
  "atk-s0401a16:1_0": "366.Addhamidantiādīsu addhanti ekaṁsādhivacanametaṁ, addhā idaṁ lābhānaṁ, ekaṁso esa lābhānanti vuttaṁ hoti.",
  "atk-s0401a16:1_1": "Yadidaṁ āraññikattanti yo esa āraññikabhāvo.",
  "atk-s0401a16:1_2": "Idaṁ vuttaṁ hoti –",
  "atk-s0401a16:1_3": "āraññikabhāvo nāma lābhānaṁ ekaṁso avassabhāvitā na sakkā āraññikena lābhaṁ na labhitunti.",
  "atk-s0401a16:1_4": "Āraññiko hi bhikkhu “attano araññavāsassa anucchavikaṁ karissāmī”ti pāpakaṁ nāma na karoti, athassa “āraññiko ayaṁ bhikkhū”ti sañjātagāravo mahājano catupaccayena pūjaṁ karoti.",
  "atk-s0401a16:1_5": "Tena vuttaṁ –",
  "atk-s0401a16:1_6": "“addhamidaṁ, bhikkhave, lābhānaṁ yadidaṁ āraññikatta”nti.",
  "atk-s0401a16:1_7": "Sesapadesupi eseva nayo.",
  "atk-s0401a16:1_8": "Ettha pana bāhusaccanti bahussutabhāvo.",
  "atk-s0401a16:1_9": "Thāvareyyanti cirapabbajitattā thāvarappattabhāvo.",
  "atk-s0401a16:1_10": "Ākappasampadāti cīvaraggahaṇādino ākappassa sampatti.",
  "atk-s0401a16:1_11": "Parivārasampadāti suciparivāratā.",
  "atk-s0401a16:1_12": "Kolaputtīti kulaputtabhāvo.",
  "atk-s0401a16:1_13": "Vaṇṇapokkharatāti sampannarūpatā.",
  "atk-s0401a16:1_14": "Kalyāṇavākkaraṇatāti vacanakiriyāya madhurabhāvo.",
  "atk-s0401a16:1_15": "Appābādhatāti ārogyasampatti.",
  "atk-s0401a16:1_16": "Arogo hi bhikkhu attano sarīrakalyāṇatāya vipassanādhure ca ganthadhure ca paripūrakārī hoti, tenassa lābho uppajjatīti.",
  "atk-s0401a16:2_0": "Soḷasa pasādakaradhammā niṭṭhitā."
}