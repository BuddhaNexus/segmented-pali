{
  "atk-s0302a8:0_0": "9. Opammasaṁyuttaṁ",
  "atk-s0302a8:1_0": "1. Kūṭasuttavaṇṇanā",
  "atk-s0302a8:2_0": "223.",
  "atk-s0302a8:2_1": "Opammasaṁyuttassa paṭhame kūṭaṁ gacchantīti kūṭaṅgamā.",
  "atk-s0302a8:2_2": "Kūṭaṁ samosarantīti kūṭasamosaraṇā.",
  "atk-s0302a8:2_3": "Kūṭasamugghātāti kūṭassa samugghātena.",
  "atk-s0302a8:2_4": "Avijjāsamugghātāti arahattamaggena avijjāya samugghātena.",
  "atk-s0302a8:2_5": "Appamattāti satiyā avippavāse ṭhitā hutvā. Paṭhamaṁ.",
  "atk-s0302a8:3_0": "2. Nakhasikhasuttavaṇṇanā",
  "atk-s0302a8:4_0": "224.",
  "atk-s0302a8:4_1": "Dutiye manussesu paccājāyantīti ye manussalokato cutā manussesu jāyanti, te evaṁ appakāti adhippāyo.",
  "atk-s0302a8:4_2": "Aññatra manussehīti ye pana manussalokato cutā ṭhapetvā manussalokaṁ catūsu apāyesu paccājāyanti, te mahāpathaviyaṁ paṁsu viya bahutarā.",
  "atk-s0302a8:4_3": "Imasmiñca sutte devāpi manusseheva saṅgahitā.",
  "atk-s0302a8:4_4": "Tasmā yathā manussesu jāyantā appakā, evaṁ devesupīti veditabbā. Dutiyaṁ.",
  "atk-s0302a8:5_0": "3. Kulasuttavaṇṇanā",
  "atk-s0302a8:6_0": "225.",
  "atk-s0302a8:6_1": "Tatiye suppadhaṁsiyānīti suviheṭhiyāni.",
  "atk-s0302a8:6_2": "Kumbhatthenakehīti ye paragharaṁ pavisitvā dīpālokena oloketvā parabhaṇḍaṁ haritukāmā ghaṭe dīpaṁ katvā pavisanti, te kumbhatthenakā nāma, tehi kumbhatthenakehi.",
  "atk-s0302a8:6_3": "Suppadhaṁsiyo hoti amanussehīti mettābhāvanārahitaṁ paṁsupisācakā vidhaṁsayanti, pageva uḷārā amanussā.",
  "atk-s0302a8:6_4": "Bhāvitāti vaḍḍhitā.",
  "atk-s0302a8:6_5": "Bahulīkatāti punappunaṁ katā.",
  "atk-s0302a8:6_6": "Yānīkatāti yuttayānaṁ viya katā.",
  "atk-s0302a8:6_7": "Vatthukatāti patiṭṭhānaṭṭhena vatthu viya katā.",
  "atk-s0302a8:6_8": "Anuṭṭhitāti adhiṭṭhitā.",
  "atk-s0302a8:6_9": "Paricitāti samantato citā suvaḍḍhitā.",
  "atk-s0302a8:6_10": "Susamāraddhāti cittena suṭṭhu samāraddhā. Tatiyaṁ.",
  "atk-s0302a8:7_0": "4. Okkhāsuttavaṇṇanā",
  "atk-s0302a8:8_0": "226.",
  "atk-s0302a8:8_1": "Catutthe okkhāsatanti mahāmukhaukkhalīnaṁ sataṁ.",
  "atk-s0302a8:8_2": "Dānaṁ dadeyyāti paṇītabhojanabharitānaṁ mahāukkhalīnaṁ sataṁ dānaṁ dadeyya.",
  "atk-s0302a8:8_3": "“Ukkāsata”ntipi pāṭho, tassa daṇḍadīpikāsatanti attho.",
  "atk-s0302a8:8_4": "Ekāya pana dīpikāya yattake ṭhāne āloko hoti, tato sataguṇaṁ ṭhānaṁ sattahi ratanehi pūretvā dānaṁ dadeyyāti attho.",
  "atk-s0302a8:8_5": "Gadduhanamattanti goduhanamattaṁ, gāviyā ekavāraṁ aggathanākaḍḍhanamattanti attho.",
  "atk-s0302a8:8_6": "Gandhaūhanamattaṁ vā, dvīhi aṅgulīhi gandhapiṇḍaṁ gahetvā ekavāraṁ ghāyanamattanti attho.",
  "atk-s0302a8:8_7": "Ettakampi hi kālaṁ yo pana gabbhapariveṇavihārūpacāra paricchedena vā cakkavāḷaparicchedena vā aparimāṇāsu lokadhātūsu vā sabbasattesu hitapharaṇaṁ mettacittaṁ bhāvetuṁ sakkoti, idaṁ tato ekadivasaṁ tikkhattuṁ dinnadānato mahapphalataraṁ.",
  "atk-s0302a8:8_8": "Catutthaṁ.",
  "atk-s0302a8:9_0": "5. Sattisuttavaṇṇanā",
  "atk-s0302a8:10_0": "227.",
  "atk-s0302a8:10_1": "Pañcame paṭileṇissāmītiādīsu agge paharitvā kappāsavaṭṭiṁ viya nāmento niyyāsavaṭṭiṁ viya ca ekato katvā alliyāpento paṭileṇeti nāma.",
  "atk-s0302a8:10_2": "Majjhe paharitvā nāmetvā dhārāya vā paharitvā dvepi dhārā ekato alliyāpento paṭikoṭṭeti nāma.",
  "atk-s0302a8:10_3": "Kappāsavaṭṭanakaraṇīyaṁ viya pavattento cirakālaṁ saṁvellitakilañjaṁ pasāretvā puna saṁvellento viya ca paṭivaṭṭeti nāma. Pañcamaṁ.",
  "atk-s0302a8:11_0": "6. Dhanuggahasuttavaṇṇanā",
  "atk-s0302a8:12_0": "228.",
  "atk-s0302a8:12_1": "Chaṭṭhe daḷhadhammā dhanuggahāti daḷhadhanuno issāsā.",
  "atk-s0302a8:12_2": "Daḷhadhanu nāma dvisahassathāmaṁ vuccati, dvisahassathāmaṁ nāma yassa āropitassa jiyābaddho lohasīsādīnaṁ bhāro daṇḍe gahetvā yāva kaṇḍappamāṇā ukkhittassa pathavito muccati.",
  "atk-s0302a8:12_3": "Susikkhitāti dasadvādasavassāni ācariyakule uggahitasippā.",
  "atk-s0302a8:12_4": "Katahatthāti yo sippameva uggaṇhāti, so katahattho na hoti, ime pana katahatthā ciṇṇavasībhāvā.",
  "atk-s0302a8:12_5": "Katūpāsanāti rājakulādīsu dassitasippā.",
  "atk-s0302a8:13_0": "Tassa purisassa javoti evarūpo añño puriso nāma na bhūtapubbo, bodhisattasseva pana javanahaṁsakālo nāma āsi.",
  "atk-s0302a8:13_1": "Tadā bodhisatto cattāri kaṇḍāni āhari.",
  "atk-s0302a8:13_2": "Tadā kirassa kaniṭṭhabhātaro “mayaṁ, bhātika, sūriyena saddhiṁ javissāmā”ti ārocesuṁ.",
  "atk-s0302a8:13_3": "Bodhisatto āha –",
  "atk-s0302a8:13_4": "“sūriyo sīghajavo, na sakkhissatha tumhe tena saddhiṁ javitu”nti.",
  "atk-s0302a8:13_5": "Te dutiyaṁ tatiyampi tatheva vatvā ekadivasaṁ “gacchāmā”ti yugandharapabbataṁ āruhitvā nisīdiṁsu.",
  "atk-s0302a8:13_6": "Bodhisatto “kahaṁ me bhātaro”ti?",
  "atk-s0302a8:13_7": "Pucchitvā, “sūriyena saddhiṁ javituṁ gatā”ti vutte, “vinassissanti tapassino”ti te anukampamāno sayampi gantvā tesaṁ santike nisīdi.",
  "atk-s0302a8:13_8": "Atha sūriye uggacchante dvepi bhātaro sūriyena saddhiṁyeva ākāsaṁ pakkhantā, bodhisattopi tehi saddhiṁyeva pakkhanto.",
  "atk-s0302a8:13_9": "Tesu ekassa apatteyeva antarabhattasamaye pakkhantaresu aggi uṭṭhahi, so bhātaraṁ pakkositvā “na sakkomī”ti āha.",
  "atk-s0302a8:13_10": "Tamenaṁ bodhisatto “mā bhāyī”ti samassāsetvā pakkhapañjarena paliveṭhetvā darathaṁ vinodetvā “gacchā”ti pesesi.",
  "atk-s0302a8:14_0": "Dutiyo yāva antarabhattā javitvā pakkhantaresu aggimhi uṭṭhahite tathevāha.",
  "atk-s0302a8:14_1": "Tampi so tatheva katvā “gacchā”ti pesesi.",
  "atk-s0302a8:14_2": "Sayaṁ pana yāva majjhanhikā javitvā, “ete bālāti mayāpi bālena na bhavitabba”nti nivattitvā –",
  "atk-s0302a8:14_3": "“adiṭṭhasahāyakaṁ bārāṇasirājaṁ passissāmī”ti bārāṇasiṁ agamāsi.",
  "atk-s0302a8:14_4": "Tasmiṁ nagaramatthake paribbhamante dvādasayojanaṁ nagaraṁ pattakaṭāhena otthaṭapatto viya ahosi.",
  "atk-s0302a8:14_5": "Atha paribbhamantassa paribbhamantassa tattha tattha chiddāni paññāyiṁsu.",
  "atk-s0302a8:14_6": "Sayampi anekahaṁsasahassasadiso paññāyi.",
  "atk-s0302a8:14_7": "So vegaṁ paṭisaṁharitvā rājagehābhimukho ahosi.",
  "atk-s0302a8:14_8": "Rājā oloketvā –",
  "atk-s0302a8:14_9": "“āgato kira me piyasahāyo javanahaṁso”ti vātapānaṁ vivaritvā ratanapīṭhaṁ paññāpetvā olokento aṭṭhāsi.",
  "atk-s0302a8:14_10": "Bodhisatto ratanapīṭhe nisīdi.",
  "atk-s0302a8:15_0": "Athassa rājā sahassapākena telena pakkhantarāni makkhetvā, madhulāje ceva madhurapānakañca adāsi.",
  "atk-s0302a8:15_1": "Tato naṁ kataparibhogaṁ “samma, kahaṁ agamāsī”ti? Pucchi.",
  "atk-s0302a8:15_2": "So taṁ pavattiṁ ārocetvā “athāhaṁ, mahārāja, yāva majjhanhikā javitvā –",
  "atk-s0302a8:15_3": "‘natthi javitena attho’ti nivatto”ti ācikkhi.",
  "atk-s0302a8:15_4": "Atha rājā āha –",
  "atk-s0302a8:15_5": "“ahaṁ, sāmi, tumhākaṁ sūriyena saddhiṁ javanavegaṁ passitukāmo”ti.",
  "atk-s0302a8:15_6": "Dukkaraṁ, mahārāja, na sakkā tayā passitunti.",
  "atk-s0302a8:15_7": "Tena hi, sāmi, sarikkhakamattampi dassehīti.",
  "atk-s0302a8:15_8": "Āma, mahārāja, dhanuggahe sannipātehīti.",
  "atk-s0302a8:15_9": "Rājā sannipātesi.",
  "atk-s0302a8:15_10": "Haṁso tato cattāro gahetvā nagaramajjhe toraṇaṁ kāretvā attano gīvāya ghaṇḍaṁ piḷandhāpetvā toraṇassa upari nisīditvā –",
  "atk-s0302a8:15_11": "“cattāro janā toraṇaṁ nissāya catudisābhimukhā ekekaṁ kaṇḍaṁ khipantū”ti vatvā, sayaṁ paṭhamakaṇḍeneva saddhiṁ uppatitvā, taṁ kaṇḍaṁ aggahetvāva, dakkhiṇābhimukhaṁ gatakaṇḍaṁ dhanuto ratanamattāpagataṁ gaṇhi.",
  "atk-s0302a8:15_12": "Dutiyaṁ dviratanamattāpagataṁ, tatiyaṁ tiratanamattāpagataṁ, catutthaṁ bhūmiṁ appattameva gaṇhi.",
  "atk-s0302a8:15_13": "Atha naṁ cattāri kaṇḍāni gahetvā toraṇe nisinnakāleyeva addasaṁsu.",
  "atk-s0302a8:15_14": "So rājānaṁ āha –",
  "atk-s0302a8:15_15": "“passa, mahārāja, evaṁsīgho amhākaṁ javo”ti.",
  "atk-s0302a8:15_16": "Evaṁ bodhisatteneva javanahaṁsakāle tāni kaṇḍāni āharitānīti veditabbāni.",
  "atk-s0302a8:16_0": "Purato dhāvantīti aggato javanti.",
  "atk-s0302a8:16_1": "Na panetā sabbakālaṁ puratova honti, kadāci purato, kadāci pacchato honti.",
  "atk-s0302a8:16_2": "Ākāsaṭṭhakavimānesu hi uyyānānipi honti pokkharaṇiyopi, tā tattha nahāyanti, udakakīḷaṁ kīḷamānā pacchatopi honti, vegena pana gantvā puna puratova dhāvanti.",
  "atk-s0302a8:16_3": "Āyusaṅkhārāti rūpajīvitindriyaṁ sandhāya vuttaṁ.",
  "atk-s0302a8:16_4": "Tañhi tato sīghataraṁ khīyati.",
  "atk-s0302a8:16_5": "Arūpadhammānaṁ pana bhedo na sakkā paññāpetuṁ. Chaṭṭhaṁ.",
  "atk-s0302a8:17_0": "7. Āṇisuttavaṇṇanā",
  "atk-s0302a8:18_0": "229.",
  "atk-s0302a8:18_1": "Sattame dasārahānanti evaṁnāmakānaṁ khattiyānaṁ.",
  "atk-s0302a8:18_2": "Te kira satato dasabhāgaṁ gaṇhiṁsu, tasmā “dasārahā”ti paññāyiṁsu.",
  "atk-s0302a8:18_3": "Ānakoti evaṁladdhanāmo mudiṅgo.",
  "atk-s0302a8:18_4": "Himavante kira mahākuḷīradaho ahosi.",
  "atk-s0302a8:18_5": "Tattha mahanto kuḷīro otiṇṇotiṇṇaṁ hatthiṁ khādati.",
  "atk-s0302a8:18_6": "Atha hatthī upaddutā ekaṁ kareṇuṁ sakkariṁsu “imissā puttaṁ nissāya amhākaṁ sotthi bhavissatī”ti.",
  "atk-s0302a8:18_7": "Sāpi mahesakkhaṁ puttaṁ vijāyi.",
  "atk-s0302a8:18_8": "Te tampi sakkariṁsu.",
  "atk-s0302a8:18_9": "So vuddhippatto mātaraṁ pucchi, “kasmā maṁ ete sakkarontī”ti?",
  "atk-s0302a8:18_10": "Sā taṁ pavattimācikkhi.",
  "atk-s0302a8:18_11": "So “kiṁ mayhaṁ kuḷīro pahoti?",
  "atk-s0302a8:18_12": "Etha gacchāmā”ti mahāhatthiparivāro tattha gantvā paṭhamameva otari.",
  "atk-s0302a8:18_13": "Kuḷīro udakasaddeneva āgantvā taṁ aggahesi.",
  "atk-s0302a8:18_14": "Mahanto kuḷīrassa aḷo, so taṁ ito vā etto vā cāletuṁ asakkonto mukhe soṇḍaṁ pakkhipitvā viravi.",
  "atk-s0302a8:18_15": "Hatthino “yaṁnissāya mayaṁ ‘sotthi bhavissatī’ti amaññimhā, so paṭhamataraṁ gahito”ti tato tato palāyiṁsu.",
  "atk-s0302a8:19_0": "Athassa mātā avidūre ṭhatvā “mayaṁ thalanāgā, tumhe udakanāgā nāma, nāgehi nāgo na viheṭhetabbo”ti kuḷīraṁ piyavacanena vatvā imaṁ gāthamāha –",
  "atk-s0302a8:20_0": "“Ye kuḷīrā samuddasmiṁ, gaṅgāya yamunāya ca;",
  "atk-s0302a8:21_0": "Tesaṁ tvaṁ vārijo seṭṭho, muñca rodantiyā paja”nti.",
  "atk-s0302a8:22_0": "Mātugāmasaddo nāma purise khobhetvā tiṭṭhati, tasmā so gahaṇaṁ sithilamakāsi.",
  "atk-s0302a8:22_1": "Hatthipoto vegena ubho pāde ukkhipitvā taṁ piṭṭhiyaṁ akkami.",
  "atk-s0302a8:22_2": "Saha akkamanā piṭṭhi mattikabhājanaṁ viya bhijji.",
  "atk-s0302a8:22_3": "Atha naṁ dantehi vijjhitvā ukkhipitvā thale chaḍḍetvā tuṭṭharavaṁ ravi.",
  "atk-s0302a8:22_4": "Atha naṁ hatthī ito cito ca āgantvā maddiṁsu.",
  "atk-s0302a8:22_5": "Tassa eko aḷo paṭikkamitvā pati, taṁ sakko devarājā gahetvā gato.",
  "atk-s0302a8:23_0": "Itaro pana aḷo vātātapena sukkhitvā pakkalākhārasavaṇṇo ahosi, so deve vuṭṭhe udakoghena vuyhanto dasabhātikānaṁ rājūnaṁ uparisote jālaṁ pasārāpetvā gaṅgāya kīḷantānaṁ āgantvā jāle laggi.",
  "atk-s0302a8:23_1": "Te kīḷāpariyosāne jālamhi ukkhipiyamāne taṁ disvā pucchiṁsu “kiṁ eta”nti?",
  "atk-s0302a8:23_2": "“Kuḷīraaḷo sāmī”ti.",
  "atk-s0302a8:23_3": "“Na sakkā esa ābharaṇatthāya upanetuṁ, pariyonandhāpetvā bheriṁ karissāmā”ti?",
  "atk-s0302a8:23_4": "Pariyonandhāpetvā pahariṁsu.",
  "atk-s0302a8:23_5": "Saddo dvādasayojanaṁ nagaraṁ avatthari.",
  "atk-s0302a8:23_6": "Tato āhaṁsu –",
  "atk-s0302a8:23_7": "“na sakkā idaṁ divase divase vādetuṁ, chaṇadivasatthāya maṅgalabherī hotū”ti maṅgalabheriṁ akaṁsu.",
  "atk-s0302a8:23_8": "Tasmiṁ vādite mahājano anhāyitvā apiḷandhitvā hatthiyānādīni āruyha sīghaṁ sannipatanti.",
  "atk-s0302a8:23_9": "Iti mahājanaṁ pakkositvā viya ānetīti ānako tvevassa nāmaṁ ahosi.",
  "atk-s0302a8:24_0": "Aññaṁāṇiṁ odahiṁsūti aññaṁ suvaṇṇarajatādimayaṁ āṇiṁ ghaṭayiṁsu.",
  "atk-s0302a8:24_1": "Āṇisaṅghāṭova avasissīti suvaṇṇādimayānaṁ āṇīnaṁ saṅghāṭamattameva avasesaṁ ahosi.",
  "atk-s0302a8:24_2": "Athassa dvādasayojanappamāṇo saddo antosālāyampi dukkhena suyyittha.",
  "atk-s0302a8:25_0": "Gambhīrāti pāḷivasena gambhīrā sallasuttasadisā.",
  "atk-s0302a8:25_1": "Gambhīratthāti atthavasena gambhīrā mahāvedallasuttasadisā.",
  "atk-s0302a8:25_2": "Lokuttarāti lokuttaraatthadīpakā.",
  "atk-s0302a8:25_3": "Suññatappaṭisaṁyuttāti sattasuññatadhammamattameva pakāsakā saṁkhittasaṁyuttasadisā.",
  "atk-s0302a8:25_4": "Uggahetabbaṁ pariyāpuṇitabbanti uggahetabbe ca pariyāpuṇitabbe ca.",
  "atk-s0302a8:25_5": "Kavikatāti kavīhi katā.",
  "atk-s0302a8:25_6": "Itaraṁ tasseva vevacanaṁ.",
  "atk-s0302a8:25_7": "Cittakkharāti vicitraakkharā.",
  "atk-s0302a8:25_8": "Itaraṁ tasseva vevacanaṁ.",
  "atk-s0302a8:25_9": "Bāhirakāti sāsanato bahibhūtā.",
  "atk-s0302a8:25_10": "Sāvakabhāsitāti tesaṁ tesaṁ sāvakehi bhāsitā.",
  "atk-s0302a8:25_11": "Sussūsissantīti akkharacittatāya ceva savanasampattiyā ca attamanā hutvā sāmaṇeradaharabhikkhumātugāmamahāgahapatikādayo “esa dhammakathiko”ti sannipatitvā sotukāmā bhavissanti.",
  "atk-s0302a8:25_12": "Tasmāti yasmā tathāgatabhāsitā suttantā anuggayhamānā antaradhāyanti, tasmā. Sattamaṁ.",
  "atk-s0302a8:26_0": "8. Kaliṅgarasuttavaṇṇanā",
  "atk-s0302a8:27_0": "230.",
  "atk-s0302a8:27_1": "Aṭṭhame kaliṅgarūpadhānāti kaliṅgaraghaṭikaṁ sīsūpadhānañceva pādūpadhānañca katvā.",
  "atk-s0302a8:27_2": "Appamattāti sippuggahaṇe appamattā.",
  "atk-s0302a8:27_3": "Ātāpinoti uṭṭhānavīriyātāpena yuttā.",
  "atk-s0302a8:27_4": "Upāsanasminti sippānaṁ abhiyoge ācariyānañca payirupāsane.",
  "atk-s0302a8:27_5": "Te kira tadā pātova uṭṭhāya sippasālaṁ gacchanti, tattha sippaṁ uggahetvā sajjhāyādīhi abhiyogaṁ katvā mukhaṁ dhovitvā yāgupānāya gacchanti.",
  "atk-s0302a8:27_6": "Yāguṁ pivitvā puna sippasālaṁ gantvā sippaṁ gaṇhitvā sajjhāyaṁ karontā pātarāsāya gacchanti.",
  "atk-s0302a8:27_7": "Katapātarāsā samānā “mā pamādena ciraṁ niddokkamanaṁ ahosī”ti khadiraghaṭikāsu sīse ca pāde ca upadahitvā thokaṁ nipajjitvā puna sippasālaṁ gantvā sippaṁ gahetvā sajjhāyanti.",
  "atk-s0302a8:27_8": "Sāyaṁ sajjhāyaṁ karontā ca gehaṁ gantvā bhuttasāyamāsā paṭhamayāmaṁ sajjhāyaṁ katvā sayanakāle tatheva kaliṅgaraṁ upadhānaṁ katvā sayanti.",
  "atk-s0302a8:27_9": "Evaṁ te akkhaṇavedhino vālavedhino ca ahesuṁ.",
  "atk-s0302a8:27_10": "Idaṁ sandhāyetaṁ vuttaṁ.",
  "atk-s0302a8:28_0": "Otāranti vivaraṁ.",
  "atk-s0302a8:28_1": "Ārammaṇanti paccayaṁ.",
  "atk-s0302a8:28_2": "Padhānasminti padhānabhūmiyaṁ vīriyaṁ kurumānā.",
  "atk-s0302a8:28_3": "Paṭhamabodhiyaṁ kira bhikkhū bhattakiccaṁ katvāva kammaṭṭhānaṁ manasi karonti.",
  "atk-s0302a8:28_4": "Tesaṁ manasikarontānaṁyeva sūriyo atthaṁ gacchati.",
  "atk-s0302a8:28_5": "Te nhāyitvā puna caṅkamaṁ otaritvā paṭhamayāmaṁ caṅkamanti.",
  "atk-s0302a8:28_6": "Tato “mā ciraṁ niddāyimhā”ti sarīradarathavinodanatthaṁ nipajjantā kaṭṭhakhaṇḍaṁ upadahitvā nipajjanti, te puna pacchimayāme vuṭṭhāya caṅkamaṁ otaranti.",
  "atk-s0302a8:28_7": "Te sandhāya idaṁ vuttaṁ.",
  "atk-s0302a8:28_8": "Ayampi dīpo tiṇṇaṁ rājūnaṁ kāle ekaghaṇḍinigghoso ekapadhānabhūmi ahosi.",
  "atk-s0302a8:28_9": "Nānāmukhe pahaṭaghaṇḍi pilicchikoḷiyaṁ osarati, kalyāṇiyaṁ pahaṭaghaṇḍi nāgadīpe osarati.",
  "atk-s0302a8:28_10": "“Ayaṁ bhikkhu puthujjano, ayaṁ puthujjano”ti aṅguliṁ pasāretvā dassetabbo ahosi.",
  "atk-s0302a8:28_11": "Ekadivasaṁ sabbe arahantova ahesuṁ.",
  "atk-s0302a8:28_12": "Tasmāti yasmā kaliṅgarūpadhānānaṁ māro ārammaṇaṁ na labhati, tasmā. Aṭṭhamaṁ.",
  "atk-s0302a8:29_0": "9. Nāgasuttavaṇṇanā",
  "atk-s0302a8:30_0": "231.",
  "atk-s0302a8:30_1": "Navame ativelanti atikkantavelaṁ kālaṁ atikkantappamāṇaṁ kālaṁ.",
  "atk-s0302a8:30_2": "Kimaṅgaṁ panāhanti ahaṁ pana kiṁkāraṇā na upasaṅkamissāmi?",
  "atk-s0302a8:30_3": "Bhisamuḷālanti bhisañceva muḷālañca.",
  "atk-s0302a8:30_4": "Abbuhetvāti uddharitvā.",
  "atk-s0302a8:30_5": "Bhiṅkacchāpāti hatthipotakā.",
  "atk-s0302a8:30_6": "Te kira abhiṇhaṁ bhiṅkārasaddaṁ karonti, tasmā bhiṅkacchāpāti vuccanti.",
  "atk-s0302a8:30_7": "Pasannākāraṁ karontīti pasannehi kattabbākāraṁ karonti, cattāro paccaye denti.",
  "atk-s0302a8:30_8": "Dhammaṁ bhāsantīti ekaṁ dve jātakāni vā suttante vā uggaṇhitvā asambhinnena sarena dhammaṁ desenti.",
  "atk-s0302a8:30_9": "Pasannākāraṁ karontīti tesaṁ tāya desanāya pasannā gihī paccaye denti.",
  "atk-s0302a8:30_10": "Neva vaṇṇāya hoti na balāyāti neva guṇavaṇṇāya, na ñāṇabalāya hoti, guṇavaṇṇe pana parihāyante sarīravaṇṇopi sarīrabalampi parihāyati, tasmā sarīrassa neva vaṇṇāya na balāya hoti. Navamaṁ.",
  "atk-s0302a8:31_0": "10. Biḷārasuttavaṇṇanā",
  "atk-s0302a8:32_0": "232.",
  "atk-s0302a8:32_1": "Dasame sandhisamalasaṁkaṭīreti ettha sandhīti bhinnagharānaṁ sandhi, samaloti gāmato gūthanikkhamanamaggo, saṁkaṭīranti saṅkāraṭṭhānaṁ.",
  "atk-s0302a8:32_2": "Mudumūsinti mudukaṁ mūsikaṁ.",
  "atk-s0302a8:32_3": "Vuṭṭhānaṁ paññāyatīti desanā paññāyati. Dasamaṁ.",
  "atk-s0302a8:33_0": "11. Siṅgālasuttavaṇṇanā",
  "atk-s0302a8:34_0": "233.",
  "atk-s0302a8:34_1": "Ekādasame yena yena icchatīti so jarasiṅgālo icchiticchitaṭṭhāne iriyāpathakappanena sītavātūpavāyanena ca antarantarā cittassādampi labhatīti dasseti.",
  "atk-s0302a8:34_2": "Sakyaputtiyapaṭiññoti idaṁ devadattaṁ sandhāya vuttaṁ.",
  "atk-s0302a8:34_3": "So hi ettakampi cittassādaṁ anāgate attabhāve na labhissatīti.",
  "atk-s0302a8:34_4": "Ekādasamaṁ.",
  "atk-s0302a8:35_0": "12. Dutiyasiṅgālasuttavaṇṇanā",
  "atk-s0302a8:36_0": "234.",
  "atk-s0302a8:36_1": "Dvādasame kataññutāti katajānanaṁ.",
  "atk-s0302a8:36_2": "Kataveditāti katavisesajānanaṁ.",
  "atk-s0302a8:36_3": "Tatridaṁ jarasiṅgālassa kataññutāya vatthu –",
  "atk-s0302a8:36_4": "satta kira bhātaro khettaṁ kasanti.",
  "atk-s0302a8:36_5": "Tesaṁ sabbakaniṭṭho khettapariyante ṭhatvā gāvo rakkhati.",
  "atk-s0302a8:36_6": "Athekaṁ jarasiṅgālaṁ ajagaro gaṇhi, so taṁ disvā yaṭṭhiyā pothetvā vissajjāpesi.",
  "atk-s0302a8:36_7": "Ajagaro siṅgālaṁ vissajjetvā tameva gaṇhi.",
  "atk-s0302a8:36_8": "Siṅgālo cintesi –",
  "atk-s0302a8:36_9": "“mayhaṁ iminā jīvitaṁ dinnaṁ, ahampi imassa dassāmī”ti yāgughaṭassa upari ṭhapitaṁ vāsiṁ mukhena ḍaṁsitvā tassa santikaṁ agamāsi.",
  "atk-s0302a8:36_10": "Itare bhātaro disvā, “siṅgālo vāsiṁ haratī”ti anubandhiṁsu.",
  "atk-s0302a8:36_11": "So tehi diṭṭhabhāvaṁ ñatvā vāsiṁ tassa santike chaḍḍetvā palāyi.",
  "atk-s0302a8:36_12": "Itare āgantvā kaniṭṭhaṁ ajagarena gahitaṁ disvā vāsiyā ajagaraṁ chinditvā taṁ gahetvā agamaṁsu.",
  "atk-s0302a8:36_13": "Evaṁ jarasiṅgāle siyā yā kāci kataññutā kataveditā.",
  "atk-s0302a8:36_14": "Sakyaputtiyapaṭiññeti idampi devadattassa ācārameva sandhāya vuttanti.",
  "atk-s0302a8:36_15": "Dvādasamaṁ.",
  "atk-s0302a8:37_0": "Opammasaṁyuttavaṇṇanā niṭṭhitā."
}