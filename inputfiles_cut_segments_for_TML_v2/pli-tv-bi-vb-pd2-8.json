{
  "pli-tv-bi-vb-pd2:0.1_0": "Pāṭidesanīyā 2: Theravāda Vinaya",
  "pli-tv-bi-vb-pd2:0.2_0": "2. Bhikkhunivibhaṅga",
  "pli-tv-bi-vb-pd2:0.3_0": "2.5 Pāṭidesanīyakaṇḍa",
  "pli-tv-bi-vb-pd2:0.4_0": "2.5.2–8 Tela-madhu-phāṇita-maccha-maṁsa-khīra-dadhiviññāpanasikkhāpada",
  "pli-tv-bi-vb-pd2:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pd2:1.1.2_0": "Tena kho pana samayena chabbaggiyā bhikkhuniyo telaṁ viññāpetvā bhuñjanti.",
  "pli-tv-bi-vb-pd2:1.1.3_0": "…pe… madhuṁ viññāpetvā bhuñjanti.",
  "pli-tv-bi-vb-pd2:1.1.4_0": "…pe… phāṇitaṁ viññāpetvā bhuñjanti.",
  "pli-tv-bi-vb-pd2:1.1.5_0": "…pe… macchaṁ viññāpetvā bhuñjanti.",
  "pli-tv-bi-vb-pd2:1.1.6_0": "…pe… maṁsaṁ viññāpetvā bhuñjanti.",
  "pli-tv-bi-vb-pd2:1.1.7_0": "…pe… khīraṁ viññāpetvā bhuñjanti.",
  "pli-tv-bi-vb-pd2:1.1.8_0": "…pe… dadhiṁ viññāpetvā bhuñjanti.",
  "pli-tv-bi-vb-pd2:1.1.9_0": "Manussā ujjhāyanti khiyyanti vipācenti—",
  "pli-tv-bi-vb-pd2:1.1.10_0": "“kathañhi nāma bhikkhuniyo dadhiṁ viññāpetvā bhuñjissanti.",
  "pli-tv-bi-vb-pd2:1.1.11_0": "Kassa sampannaṁ na manāpaṁ, kassa sāduṁ na ruccatī”ti.",
  "pli-tv-bi-vb-pd2:1.1.12_0": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-pd2:1.1.13_0": "Yā tā bhikkhuniyo appicchā … pe … tā ujjhāyanti khiyyanti vipācenti—",
  "pli-tv-bi-vb-pd2:1.1.14_0": "“kathañhi nāma chabbaggiyā bhikkhuniyo dadhiṁ viññāpetvā bhuñjissantī”ti … pe …",
  "pli-tv-bi-vb-pd2:1.1.15_0": "“saccaṁ kira, bhikkhave, chabbaggiyā bhikkhuniyo dadhiṁ viññāpetvā bhuñjantī”ti?",
  "pli-tv-bi-vb-pd2:1.1.16_0": "“Saccaṁ, bhagavā”ti.",
  "pli-tv-bi-vb-pd2:1.1.17_0": "Vigarahi buddho bhagavā … pe …",
  "pli-tv-bi-vb-pd2:1.1.18_0": "kathañhi nāma, bhikkhave, chabbaggiyā bhikkhuniyo dadhiṁ viññāpetvā bhuñjissanti.",
  "pli-tv-bi-vb-pd2:1.1.19_0": "Netaṁ, bhikkhave, appasannānaṁ vā pasādāya … pe …",
  "pli-tv-bi-vb-pd2:1.1.20_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pd2:1.1.21.1_0": "“Yā pana bhikkhunī dadhiṁ viññāpetvā bhuñjeyya, paṭidesetabbaṁ tāya bhikkhuniyā—",
  "pli-tv-bi-vb-pd2:1.1.22_0": "‘gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”ti.",
  "pli-tv-bi-vb-pd2:1.1.23_0": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti.",
  "pli-tv-bi-vb-pd2:1.2.1_0": "Tena kho pana samayena bhikkhuniyo gilānā honti.",
  "pli-tv-bi-vb-pd2:1.2.2_0": "Gilānapucchikā bhikkhuniyo gilānā bhikkhuniyo etadavocuṁ—",
  "pli-tv-bi-vb-pd2:1.2.3_0": "“kacci, ayye, khamanīyaṁ, kacci yāpanīyan”ti?",
  "pli-tv-bi-vb-pd2:1.2.4_0": "“Pubbe mayaṁ, ayye, dadhiṁ viññāpetvā bhuñjimhā, tena no phāsu hoti;",
  "pli-tv-bi-vb-pd2:1.2.5_0": "idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti … pe …",
  "pli-tv-bi-vb-pd2:1.2.6_0": "bhagavato etamatthaṁ ārocesuṁ … pe …",
  "pli-tv-bi-vb-pd2:1.2.7_0": "anujānāmi, bhikkhave, gilānāya bhikkhuniyā dadhiṁ viññāpetvā bhuñjituṁ.",
  "pli-tv-bi-vb-pd2:1.2.8_0": "Evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pd2:1.2.9.1_0": "“Yā pana bhikkhunī agilānā (telaṁ …pe…",
  "pli-tv-bi-vb-pd3:1.1.1_0": "madhuṁ …pe…",
  "pli-tv-bi-vb-pd4:1.1.1_0": "phāṇitaṁ …pe…",
  "pli-tv-bi-vb-pd5:1.1.1_0": "macchaṁ …pe…",
  "pli-tv-bi-vb-pd6:1.1.1_0": "maṁsaṁ …pe…",
  "pli-tv-bi-vb-pd7:1.1.1_0": "khīraṁ …pe…)",
  "pli-tv-bi-vb-pd8:1.1.1_0": "dadhiṁ viññāpetvā bhuñjeyya, paṭidesetabbaṁ tāya bhikkhuniyā—",
  "pli-tv-bi-vb-pd8:1.1.2_0": "‘gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”ti.",
  "pli-tv-bi-vb-pd8:2.1.1_0": "Yā panāti",
  "pli-tv-bi-vb-pd8:2.1.2_0": "yā yādisā … pe …",
  "pli-tv-bi-vb-pd8:2.1.3_0": "bhikkhunīti",
  "pli-tv-bi-vb-pd8:2.1.4_0": "… pe … ayaṁ imasmiṁ atthe adhippetā bhikkhunīti.",
  "pli-tv-bi-vb-pd8:2.1.5_0": "Agilānā nāma",
  "pli-tv-bi-vb-pd8:2.1.6_0": "yassā vinā dadhinā phāsu hoti.",
  "pli-tv-bi-vb-pd8:2.1.7_0": "Gilānā nāma",
  "pli-tv-bi-vb-pd8:2.1.8_0": "yassā vinā dadhinā na phāsu hoti.",
  "pli-tv-bi-vb-pd8:2.1.9_0": "Telaṁ nāma",
  "pli-tv-bi-vb-pd8:2.1.10_0": "tilatelaṁ sāsapatelaṁ madhukatelaṁ eraṇḍatelaṁ vasātelaṁ.",
  "pli-tv-bi-vb-pd8:2.1.11_0": "Madhu nāma",
  "pli-tv-bi-vb-pd8:2.1.12_0": "makkhikāmadhu.",
  "pli-tv-bi-vb-pd8:2.1.13_0": "Phāṇitaṁ nāma",
  "pli-tv-bi-vb-pd8:2.1.14_0": "ucchumhā nibbattaṁ.",
  "pli-tv-bi-vb-pd8:2.1.15_0": "Maccho nāma",
  "pli-tv-bi-vb-pd8:2.1.16_0": "odako vuccati.",
  "pli-tv-bi-vb-pd8:2.1.17_0": "Maṁsaṁ nāma",
  "pli-tv-bi-vb-pd8:2.1.18_0": "yesaṁ maṁsaṁ kappati tesaṁ maṁsaṁ.",
  "pli-tv-bi-vb-pd8:2.1.19_0": "Khīraṁ nāma",
  "pli-tv-bi-vb-pd8:2.1.20_0": "gokhīraṁ vā ajikākhīraṁ vā mahiṁsakhīraṁ vā yesaṁ maṁsaṁ kappati tesaṁ khīraṁ.",
  "pli-tv-bi-vb-pd8:2.1.21_0": "Dadhi nāma",
  "pli-tv-bi-vb-pd8:2.1.22_0": "tesaññeva dadhi.",
  "pli-tv-bi-vb-pd8:2.1.23_0": "Agilānā attano atthāya viññāpeti, payoge dukkaṭaṁ.",
  "pli-tv-bi-vb-pd8:2.1.24_0": "Paṭilābhena “bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-pd8:2.1.25_0": "Ajjhohāre ajjhohāre āpatti pāṭidesanīyassa.",
  "pli-tv-bi-vb-pd8:2.2.1_0": "Agilānā agilānasaññā dadhiṁ viññāpetvā bhuñjati, āpatti pāṭidesanīyassa.",
  "pli-tv-bi-vb-pd8:2.2.2_0": "Agilānā vematikā dadhiṁ viññāpetvā bhuñjati, āpatti pāṭidesanīyassa.",
  "pli-tv-bi-vb-pd8:2.2.3_0": "Agilānā gilānasaññā dadhiṁ viññāpetvā bhuñjati, āpatti pāṭidesanīyassa.",
  "pli-tv-bi-vb-pd8:2.2.4_0": "Gilānā agilānasaññā, āpatti dukkaṭassa.",
  "pli-tv-bi-vb-pd8:2.2.5_0": "Gilānā vematikā, āpatti dukkaṭassa.",
  "pli-tv-bi-vb-pd8:2.2.6_0": "Gilānā gilānasaññā anāpatti.",
  "pli-tv-bi-vb-pd8:2.3.1_0": "Anāpatti—",
  "pli-tv-bi-vb-pd8:2.3.2_0": "gilānāya,",
  "pli-tv-bi-vb-pd8:2.3.3_0": "gilānā hutvā viññāpetvā agilānā bhuñjati,",
  "pli-tv-bi-vb-pd8:2.3.4_0": "gilānāya sesakaṁ bhuñjati,",
  "pli-tv-bi-vb-pd8:2.3.5_0": "ñātakānaṁ,",
  "pli-tv-bi-vb-pd8:2.3.6_0": "pavāritānaṁ,",
  "pli-tv-bi-vb-pd8:2.3.7_0": "aññassatthāya,",
  "pli-tv-bi-vb-pd8:2.3.8_0": "attano dhanena,",
  "pli-tv-bi-vb-pd8:2.3.9_0": "ummattikāya,",
  "pli-tv-bi-vb-pd8:2.3.10_0": "ādikammikāyāti.",
  "pli-tv-bi-vb-pd8:2.3.11_0": "Aṭṭhamapāṭidesanīyasikkhāpadaṁ niṭṭhitaṁ.",
  "pli-tv-bi-vb-pd8:2.3.12_0": "Uddiṭṭhā kho, ayyāyo, aṭṭha pāṭidesanīyā dhammā.",
  "pli-tv-bi-vb-pd8:2.3.13_0": "Tatthāyyāyo pucchāmi—",
  "pli-tv-bi-vb-pd8:2.3.14_0": "“kaccittha parisuddhā”?",
  "pli-tv-bi-vb-pd8:2.3.15_0": "Dutiyampi pucchāmi—",
  "pli-tv-bi-vb-pd8:2.3.16_0": "“kaccittha parisuddhā”?",
  "pli-tv-bi-vb-pd8:2.3.17_0": "Tatiyampi pucchāmi—",
  "pli-tv-bi-vb-pd8:2.3.18_0": "“kaccittha parisuddhā”?",
  "pli-tv-bi-vb-pd8:2.3.19_0": "Parisuddhetthāyyāyo, tasmā tuṇhī, evametaṁ dhārayāmīti.",
  "pli-tv-bi-vb-pd8:2.3.20_0": "Bhikkhunivibhaṅge pāṭidesanīyakaṇḍaṁ niṭṭhitaṁ."
}