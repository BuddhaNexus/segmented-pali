{
  "mil7.2.7:0.1_0": "Milindapañha",
  "mil7.2.7:0.2_0": "Opammakathāpañha",
  "mil7.2.7:0.3_0": "Gadrabhavagga",
  "mil7.2.7:0.4_0": "7. Vaṁsaṅgapañha",
  "mil7.2.7:1.1_0": "“Bhante nāgasena, ‘vaṁsassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti?",
  "mil7.2.7:1.2_0": "“Yathā, mahārāja, vaṁso yattha vāto, tattha anulometi, nāññatthamanudhāvati;",
  "mil7.2.7:1.3_0": "evameva kho, mahārāja, yoginā yogāvacarena yaṁ buddhena bhagavatā bhāsitaṁ navaṅgaṁ satthusāsanaṁ, taṁ anulomayitvā kappiye anavajje ṭhatvā samaṇadhammaṁyeva pariyesitabbaṁ.",
  "mil7.2.7:1.4_0": "Idaṁ, mahārāja, vaṁsassa ekaṁ aṅgaṁ gahetabbaṁ.",
  "mil7.2.7:1.5_0": "Bhāsitampetaṁ, mahārāja, therena rāhulena—",
  "mil7.2.7:2.1_0": "‘Navaṅgaṁ buddhavacanaṁ,",
  "mil7.2.7:2.2_0": "anulometvāna sabbadā;",
  "mil7.2.7:2.3_0": "Kappiye anavajjasmiṁ,",
  "mil7.2.7:2.4_0": "ṭhatvāpāyaṁ samuttarin’”ti.",
  "mil7.2.7:3.1_0": "Vaṁsaṅgapañho sattamo."
}