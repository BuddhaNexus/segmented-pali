{
  "iti14:0.1_0": "Itivuttaka 14",
  "iti14:0.2_0": "Ekakanipāta",
  "iti14:0.3_0": "Dutiyavagga",
  "iti14:0.4_0": "Avijjānīvaraṇasutta",
  "iti14:1.1_0": "Vuttañhetaṁ bhagavatā vuttamarahatāti me sutaṁ:",
  "iti14:2.1_0": "“Nāhaṁ, bhikkhave, aññaṁ ekanīvaraṇampi samanupassāmi yena nīvaraṇena nivutā pajā dīgharattaṁ sandhāvanti saṁsaranti yathayidaṁ, bhikkhave, avijjānīvaraṇaṁ.",
  "iti14:2.2_0": "Avijjānīvaraṇena hi, bhikkhave, nivutā pajā dīgharattaṁ sandhāvanti saṁsarantī”ti.",
  "iti14:2.3_0": "Etamatthaṁ bhagavā avoca.",
  "iti14:2.4_0": "Tatthetaṁ iti vuccati:",
  "iti14:3.1_0": "“Natthañño ekadhammopi,",
  "iti14:3.2_0": "yenevaṁ nivutā pajā;",
  "iti14:3.3_0": "Saṁsaranti ahorattaṁ,",
  "iti14:3.4_0": "yathā mohena āvutā.",
  "iti14:4.1_0": "Ye ca mohaṁ pahantvāna,",
  "iti14:4.2_0": "tamokhandhaṁ padālayuṁ;",
  "iti14:4.3_0": "Na te puna saṁsaranti,",
  "iti14:4.4_0": "hetu tesaṁ na vijjatī”ti.",
  "iti14:5.1_0": "Ayampi attho vutto bhagavatā, iti me sutanti.",
  "iti14:5.2_0": "Catutthaṁ."
}