{
  "tika-abh02t20:0_0": "3. Dhātuvibhaṅgo",
  "tika-abh02t20:1_0": "1. Suttantabhājanīyavaṇṇanā",
  "tika-abh02t20:2_0": "172.Abhidhammeca āgatāti imasmiṁ dhātuvibhaṅge abhidhammabhājanīyapañhapucchakesu, nikkhepakaṇḍadhammahadayavibhaṅgādīsu ca desanāruḷhā.",
  "tika-abh02t20:2_1": "Yathā pana suttante abhidhamme ca āgatā khandhādayo suttante desitaniyāmena khandhavibhaṅgādīsu suttantabhājanīyavasena vibhattā, evamidhāpi cakkhudhātādayo suttantabhājanīyavasena vibhajitabbā siyuṁ.",
  "tika-abh02t20:2_2": "Tattha khandhādīnaṁ sabbasaṅgāhako abhidhammadesanāvisiṭṭho suttante āgato añño desetabbākāro natthīti te rūpakkhandhādivaseneva suttantabhājanīye desitā, dhātūnaṁ pana so atthīti te tiṇṇaṁ dhātuchakkānaṁ vasena idha desitāti dassento āha “suttantesveva…pe…",
  "tika-abh02t20:2_3": "vibhattanti veditabba”nti.",
  "tika-abh02t20:2_4": "Tenāha aṭṭhakathāyaṁ “sabbā dhātuyo chahi chahi dhātūhi saṅkhipitvā”ti.",
  "tika-abh02t20:3_0": "Kathaṁ pana chasu chasu dhātūsu aṭṭhārasannaṁ dhātūnaṁ samavarodhoti?",
  "tika-abh02t20:3_1": "Sabhāvanissayadvārārammaṇasampayogasāmaññato.",
  "tika-abh02t20:3_2": "Tattha paṭhamachakke tāva pathavītejovāyodhātuyo sabhāvato phoṭṭhabbadhātu.",
  "tika-abh02t20:3_3": "Āpodhātuākāsadhātuyo dhammadhātuekadeso.",
  "tika-abh02t20:3_4": "Viññāṇadhātu sattaviññāṇadhātuyo.",
  "tika-abh02t20:3_5": "Catudhātuggahaṇena cettha tadāyattavuttikā nissayāpadesena, viññāṇadhātuyā dvārārammaṇabhāvena vā avasiṭṭhā rūpadhātuyo samavaruddhā, viññāṇadhātuggahaṇena taṁsampayogato dhammadhātuekadesoti evaṁ sabbadhātusamavarodho daṭṭhabbo.",
  "tika-abh02t20:3_6": "Dutiye chapi dhātuyo sabhāvato, dhammāyatanekadeso, taṁsampayogato sattaviññāṇadhātuyo, yathārahaṁ tesaṁ nissayadvārārammaṇabhāvato avasiṭṭhadhātuyo samavaruddhā.",
  "tika-abh02t20:3_7": "Tatiyachakkepi eseva nayo.",
  "tika-abh02t20:3_8": "Evamettha chasu chasu dhātūsu aṭṭhārasannaṁ dhātūnaṁ samavarodho daṭṭhabbo.",
  "tika-abh02t20:3_9": "Tena vuttaṁ “sabbā dhātuyo chahi chahi dhātūhi saṅkhipitvā”ti.",
  "tika-abh02t20:4_0": "Suññoti attasuñño, tena sasabhāvatāya ca idha dhātuvohāroti āha “suññe sabhāvamatte niruḷho dhātusaddo”ti.",
  "tika-abh02t20:4_1": "Taṁtaṁbhūtavivittatā rūpapariyantova ākāsoti yehi vivitto, yesañca paricchedo, tehi asamphuṭṭhatā tesaṁ byāpakabhāve sati na hotīti āha “catūhi mahābhūtehi abyāpitabhāvo”ti.",
  "tika-abh02t20:4_2": "Paricchinnavuttīni hi bhūtānīti.",
  "tika-abh02t20:5_0": "173.",
  "tika-abh02t20:5_1": "Avayavavinimutto samudāyo nāma koci natthīti purimatthaṁ asambhāvento “dve eva vā”tiādinā samudāyena vinā dutiyatthamāha.",
  "tika-abh02t20:5_2": "Paccattaṁ attani jātatanti pāṭipuggalikataṁ.",
  "tika-abh02t20:6_0": "Pāṭiyekko koṭṭhāsoti vā lomādiitarakoṭṭhāsehi asammisso visuṁ eko pathavīkoṭṭhāsoti attho.",
  "tika-abh02t20:7_0": "Payoganti bhāvanāpayogaṁ. Vīriyanti bhāvanānipphādakaṁ ussāhaṁ. Āyūhananti tādisaṁ cetanaṁ.",
  "tika-abh02t20:8_0": "Dhātupaṭikkūlavaṇṇamanasikārānanti dhātumanasikārapaṭikkūlamanasikāravaṇṇamanasikārānaṁ.",
  "tika-abh02t20:8_1": "Abyāpāratāyāti “ahametaṁ nipphādemi, mama esā nipphādanā”ti cetanārahitatāya.",
  "tika-abh02t20:8_2": "Karontīti ābhogapaccavekkhaṇāni uppādenti.",
  "tika-abh02t20:9_0": "Lakkhaṇavasenāti sabhāvavasena.",
  "tika-abh02t20:9_1": "So pana yasmā pathavīdhātuyā kakkhaḷakharatā hotīti āha “kakkhaḷaṁ kharigatantiādivacanaṁ sandhāya vutta”nti.",
  "tika-abh02t20:10_0": "Vekantakaṁ nāma sabbalohacchedanasamatthaṁ lohaṁ.",
  "tika-abh02t20:10_1": "Tathā hi taṁ vikantati chindatīti vikantaṁ, vikantameva vekantakanti vuccati.",
  "tika-abh02t20:10_2": "Lohasadisanti lohākāraṁ lohamalaṁ viya ghanasahitaṁ hutvā tiṭṭhati.",
  "tika-abh02t20:10_3": "Tāpetvā tāḷitaṁ pana chinnaṁ chinnaṁ hutvā visarati, mudu maṭṭhaṁ kammaniyaṁ vā na hoti, tena “lohavijātī”ti vuccatīti.",
  "tika-abh02t20:10_4": "Tiputambādīhīti tiputambe missetvā kataṁ kaṁsalohaṁ, sīsatambe missetvā kataṁ vaṭṭalohaṁ, jasadatambe missetvā kataṁ ārakūṭaṁ.",
  "tika-abh02t20:10_5": "Yaṁ pana kevalaṁ jasadadhātuviniggataṁ, yaṁ “pittala”ntipi vadanti, taṁ idha nādhippetaṁ, yathāvuttamissakameva pana gahetvā “kittima”nti vuttaṁ.",
  "tika-abh02t20:11_0": "Nidassanamattanti muttānaṁ jātito anekabhedattā vuttaṁ.",
  "tika-abh02t20:11_1": "Tathā hi hatthikumbhaṁ varāhadāṭhaṁ bhujaṅgasīsaṁ valāhakūṭaṁ veṇupabbaṁ macchasiro saṅkho sippīti aṭṭha muttāyoniyo.",
  "tika-abh02t20:11_2": "Tattha hatthikumbhajā pītavaṇṇā pabhāhīnā.",
  "tika-abh02t20:11_3": "Varāhadāṭhajā varāhadāṭhavaṇṇāva.",
  "tika-abh02t20:11_4": "Bhujaṅgasīsajā nīlādivaṇṇā suvisuddhā, vaṭṭalā ca.",
  "tika-abh02t20:11_5": "Valāhakajā bhāsurā dubbibhāgarūpā rattibhāge andhakāraṁ vidhamantā tiṭṭhanti, devūpabhogā eva honti.",
  "tika-abh02t20:11_6": "Veṇupabbajā kāraphalasamānavaṇṇā, na bhāsurā, te ca veḷavo amanussagocare eva padese jāyanti.",
  "tika-abh02t20:11_7": "Macchasīsajā pāṭhīnapiṭṭhisamānavaṇṇā, vaṭṭalā, laghavo ca honti pabhāvihīnā, te ca macchā samuddamajjheyeva jāyanti.",
  "tika-abh02t20:11_8": "Saṅkhajā saṅkhoracchavivaṇṇā, kolappamāṇāpi honti pabhāvihīnāva.",
  "tika-abh02t20:11_9": "Sippijā pana pabhāvisesayuttāva honti nānāsaṇṭhānā.",
  "tika-abh02t20:11_10": "Evaṁ jātito aṭṭhavidhāsu muttāsu yā macchasaṅkhasippijā, tā sāmuddikā.",
  "tika-abh02t20:11_11": "Bhujaṅgajāpi kāci sāmuddikāti vadanti, itarā asāmuddikā.",
  "tika-abh02t20:11_12": "Tena vuttaṁ “sāmuddikamuttāti nidassanamattametaṁ, sabbāpi pana muttā muttā evā”ti.",
  "tika-abh02t20:11_13": "Bahulato vā aṭṭhakathāyaṁ etaṁ vuttaṁ “muttāti sāmuddikamuttā”ti.",
  "tika-abh02t20:11_14": "Bahulañhi loke sāmuddikāva muttā dissanti.",
  "tika-abh02t20:11_15": "Tatthāpi sippijāva, itarā kadāci kācīti.",
  "tika-abh02t20:12_0": "174.Idha natthi niyamo kevalaṁ dravabhāvasseva adhippetattā.",
  "tika-abh02t20:13_0": "175.Nisitabhāvenāti santāpanādivasappavattena tikhiṇabhāvena.",
  "tika-abh02t20:13_1": "Usmākārañhi nisānaṁ idha nisitabhāvo.",
  "tika-abh02t20:13_2": "Pākatikoti sābhāviko kāyusmāti adhippeto.",
  "tika-abh02t20:13_3": "Sadāti sabbakālaṁ yāva jīvitindriyaṁ pavattati.",
  "tika-abh02t20:13_4": "Petaggi nijjhāmataṇhikapetaggi.",
  "tika-abh02t20:13_5": "Idhāti bāhiratejodhātukathāyaṁ.",
  "tika-abh02t20:14_0": "176.Vāyanaṁ bījanaṁ, taṁ pana thāmasā pavattīti āha “savegagamanavasenā”ti.",
  "tika-abh02t20:14_1": "Samudīraṇaṁ allaparisosanaṁ, bhūtasaṅghātassa desantaruppattihetubhāvo vā.",
  "tika-abh02t20:15_0": "177.",
  "tika-abh02t20:15_1": "Bhitticchiddādivasena labbhamānaṁ ajaṭākāsaṁ nissāyeva paricchedākāsassa parikammakaraṇanti āha “ajaṭākāsassa ca kathitata”nti.",
  "tika-abh02t20:16_0": "179.Sukhadukkhaphoṭṭhabbasamuṭṭhāpanapaccayabhāvenāti iṭṭhāniṭṭhaphoṭṭhabbānaṁ nibbattakabhūtena paccayabhāvena.",
  "tika-abh02t20:16_1": "Kassa pana so paccayabhāvoti āha “sarīraṭṭhakautussā”ti.",
  "tika-abh02t20:16_2": "Paccayabhāvenāti ca hetumhi karaṇavacanaṁ.",
  "tika-abh02t20:16_3": "Tena hi kāraṇabhūtena sukhadukkhaphoṭṭhabbānaṁ yathāvuttasamatthatā hotīti.",
  "tika-abh02t20:16_4": "“Tathevā”ti iminā “yathābalaṁ sarīrekadesasakalasarīra”nti idaṁ anukaḍḍhati.",
  "tika-abh02t20:16_5": "Evanti attano phalūpacārasiddhena pharaṇappakārena.",
  "tika-abh02t20:16_6": "Etesanti sukhādīnaṁ.",
  "tika-abh02t20:16_7": "“Oḷārikappavatti eva vā pharaṇa”nti iminā nirupacāraṁ etesaṁ pharaṇaṭṭhaṁ dasseti.",
  "tika-abh02t20:16_8": "Ubhayavatoti sukhadukkhavato, somanassadomanassavato ca, pharaṇāpharaṇaṭṭhānavato vā.",
  "tika-abh02t20:17_0": "181.Ettha vuttaṁ saṅkappanti etasmiṁ “saṅkappo kāmo”tiādike niddesapadese vuttaṁ saṅkappaṁ.",
  "tika-abh02t20:17_1": "Tattha hi kilesakāmova “saṅkapparāgo purisassa kāmo”tiādīsu viya.",
  "tika-abh02t20:17_2": "Vatthukāmassa tathā tathā saṅkappanato parikappanato “saṅkappo”ti vutto, na vitakkoti ayamettha attho vutto.",
  "tika-abh02t20:17_3": "Ṭīkāyaṁ pana vitakkavasena atthaṁ dassetuṁ “sopi hī”tiādi vuttaṁ.",
  "tika-abh02t20:17_4": "Tatrāpi purimo evattho adhippetoti ce, sampiṇḍanattho pi-saddo niratthako siyā, “kilesasanthavasambhavato”ti ca na vattabbaṁ siyā, parato ca “byāpādavacanena byāpādavitakkaṁ dassetī”ti vakkhati.",
  "tika-abh02t20:17_5": "Kilesakāmo vibhatto kilesasampayuttattāti adhippāyo.",
  "tika-abh02t20:17_6": "Kāmapaṭibaddhāti ettha kāma-saddena vatthukāmāpi saṅgahitāti daṭṭhabbā.",
  "tika-abh02t20:18_0": "182.Ubhayattha uppannoti sattesu, saṅkhāresūti ubhayattha uppanno, sattākāro, saṅkhārākāroti vā ārammaṇassa ubhayākāraggahaṇavasena uppanno.",
  "tika-abh02t20:18_1": "Kammapathaviseso, kammapathavināsako ca kammapathabhedoti dassetuṁ “abhijjhāsaṁyogenā”tiādi vuttaṁ.",
  "tika-abh02t20:18_2": "Tathā vihiṁsāya vihiṁsāvitakkaṁ dassetīti yojanā.",
  "tika-abh02t20:18_3": "Vihiṁsāyāti ca vihiṁsāvacanenāti attho.",
  "tika-abh02t20:18_4": "Yathāsambhavaṁ pāṇātipātādivasenāti ādi-saddena adinnādānamusāvādapesuññapharusavācāsamphappalāpe saṅgaṇhāti.",
  "tika-abh02t20:18_5": "Sabba…pe…",
  "tika-abh02t20:18_6": "saṅgāhakehi kāmanekkhammadhātūhi.",
  "tika-abh02t20:18_7": "Dve dveti byāpādavihiṁsādhātuyo, abyāpādaavihiṁsādhātuyo ca.",
  "tika-abh02t20:18_8": "“Etthāti panā”tiādinā saṁkilesavodānānaṁ saṅkarabhāvassa aniṭṭhāpajjanassa ca dassanena purimaṁyeva atthaṁ byatirekamukhena sampādeti.",
  "tika-abh02t20:19_0": "Suttantabhājanīyavaṇṇanā niṭṭhitā.",
  "tika-abh02t20:20_0": "2. Abhidhammabhājanīyavaṇṇanā",
  "tika-abh02t20:21_0": "183.",
  "tika-abh02t20:21_1": "Āveṇikattho atisayattho ca visesasaddo hotīti tadubhayaṁ dassetuṁ “puggalantarāsādhāraṇaṁ, nīlādisabbarūpasādhāraṇañcā”ti vuttaṁ.",
  "tika-abh02t20:21_2": "Asādhāraṇakāraṇenāpi hi niddeso hoti yathā “bherisaddo, yavaṅkuro”ti.",
  "tika-abh02t20:21_3": "Atisayakāraṇenapi yathā “atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānātī”ti.",
  "tika-abh02t20:21_4": "Dhātuattho evāti “dhātu”iti imassa dhātusaddasseva attho.",
  "tika-abh02t20:21_5": "Dhātuvacanīyo hi attho upasaggena jotīyati.",
  "tika-abh02t20:22_0": "Purimena asadiso vidhānadhāraṇatthānaṁ pākaṭo bhedoti.",
  "tika-abh02t20:22_1": "Visabhāgalakkhaṇā visadisasabhāvā avayavā bhāgā, tesu.",
  "tika-abh02t20:23_0": "Yathāsambhavanti kiriyāmanodhātu upanissayakoṭiyā, vipākamanodhātu vipākamanoviññāṇassa anantarādināpi, itarassa sabbāpi upanissayakoṭiyāva.",
  "tika-abh02t20:23_1": "Dhammadhātu pana vedanādikā sahajātā sahajātādinā, asahajātā anantarādinā, upanissayena ārammaṇādinā ca manoviññāṇassa paccayoti evaṁ manodhātudhammadhātūnaṁ manoviññāṇassa hetubhāvo yathāsambhavaṁ yojetabbo.",
  "tika-abh02t20:23_2": "Dvārabhūtamanopi sutte “manodhātū”ti vuccatīti āha “dvārabhūtamanovasena vā”ti.",
  "tika-abh02t20:23_3": "Tassā manodhātuyā manoviññāṇassa hetubhāvo yathāsambhavaṁ yojetabboti sambandho.",
  "tika-abh02t20:24_0": "Purimanayenāti visesanaṁ dutiyanayassa hīnattikavaseneva vibhattattā.",
  "tika-abh02t20:24_1": "Nānādhātūnañca cakkhudhātuādīnanti sambandho.",
  "tika-abh02t20:25_0": "Na hi dve manoviññāṇadhātuyo santi aṭṭhārasadhātuvibhāgadassaneti adhippāyo.",
  "tika-abh02t20:25_1": "Khandhāyatanadhātindriyānaṁyeva vasena saṅkhepādivibhāgadassanaṁ tesaṁ bahulaṁ pariññeyyadhammasaṅgaṇhanato.",
  "tika-abh02t20:25_2": "Saccadesanā pana atisaṁkhittabhāvatoyevettha bahikatā.",
  "tika-abh02t20:26_0": "Nijjīvassātiādi visesato sattasuññatādīpanatthā dhātudesanāti katvā vuttaṁ.",
  "tika-abh02t20:26_1": "Purimanayo aññesampi kamavuttīnaṁ dhātūnaṁ sambhavatīti adhippāyena vuttoti “manodhātuyeva vā”tiādinā dutiyanayo vutto.",
  "tika-abh02t20:26_2": "Tattha avijjamānepi purecarānucarabhāveti purecarānucarābhisandhiyā abhāvepi kevalaṁ anantarapubbakālaanantarāparakālatāya manodhātu purecarānucarā viya daṭṭhabbāti vuttā.",
  "tika-abh02t20:27_0": "“Aññaṁ aggahetvā pavattituṁ asamatthatāyā”ti etena viññāṇassa ekantasārammaṇatādassanena “ārammaṇena vinā sayameva nīlādiābhāsaṁ cittaṁ pavattatī”ti evaṁ pavattitaṁ viññāṇavādaṁ paṭisedheti.",
  "tika-abh02t20:28_0": "184.Ekanānāsantānagatānanti ekasantānagatānaṁ abhinnasantānagatānaṁ dvārānaṁ, nānāsantānagatānaṁ bhinnasantānagatānaṁ ārammaṇānanti yojanā.",
  "tika-abh02t20:28_1": "Ekanānājātikattāti cakkhādiekekajātikattā dvārānaṁ, nīlādianekajātikattā ārammaṇānaṁ.",
  "tika-abh02t20:29_0": "Cakkhādi ekampi viññāṇassa paccayo hoti, rūpādi pana anekameva saṁhatanti imassa vā atthavisesassa dassanatthaṁ cakkhurūpādīsu vacanabhedo kato.",
  "tika-abh02t20:29_1": "Kiṁ pana kāraṇaṁ cakkhādi ekampi viññāṇassa paccayo hoti, rūpādi pana anekamevāti?",
  "tika-abh02t20:29_2": "Paccayabhāvavisesato.",
  "tika-abh02t20:29_3": "Cakkhu hi cakkhuviññāṇassa nissayapurejātaindriyavippayuttapaccayehi paccayo hontaṁ atthibhāveneva hoti tasmiṁ sati tassa bhāvato, asati abhāvato, yato taṁ atthiavigatapaccayehissa paccayo hotīti vuccatīti.",
  "tika-abh02t20:29_4": "Taṁnissayatā cassa na ekadesena allīyanavasena icchitabbā arūpabhāvato, atha kho garurājādīsu sissarājapurisādīnaṁ viya tappaṭibaddhavuttitāya.",
  "tika-abh02t20:29_5": "Itare ca paccayā tena tena visesena veditabbā.",
  "tika-abh02t20:29_6": "Svāyaṁ paccayabhāvo na ekasmiṁ na sambhavatīti ekampi cakkhu cakkhuviññāṇassa paccayo hotīti dassetuṁ pāḷiyaṁ “cakkhuñca paṭiccā”ti ekavacananiddeso kato.",
  "tika-abh02t20:30_0": "Rūpaṁ pana yadipi cakkhu viya purejātaatthiavigatapaccayehi paccayo hoti puretaraṁ uppannaṁ hutvā vijjamānakkhaṇeyeva upakārakattā, tathāpi anekameva saṁhataṁ hutvā paccayo hoti ārammaṇabhāvato.",
  "tika-abh02t20:30_1": "Yañhi paccayadhammaṁ sabhāvabhūtaṁ, parikappitākāramattaṁ vā viññāṇaṁ vibhāventaṁ pavattati, tadaññesañca satipi paccayabhāve so tassa sārammaṇasabhāvato yaṁ kiñci anālambitvā pavattituṁ asamatthassa olubbha pavattikāraṇatāya ālambanīyato ārammaṇaṁ nāma.",
  "tika-abh02t20:30_2": "Tassa yasmā yathā yathā sabhāvūpaladdhi viññāṇassa ārammaṇapaccayalābho, tasmā cakkhuviññāṇaṁ rūpaṁ ārabbha pavattamānaṁ tassa sabhāvaṁ vibhāventameva pavattati.",
  "tika-abh02t20:30_3": "Sā cassa indriyādhīnavuttikassa ārammaṇasabhāvūpaladdhi na ekadvikalāpagatavaṇṇavaseneva hoti, nāpi katipayakalāpavaṇṇavasena, atha kho ābhogānurūpaṁ āpāthagatavaṇṇavasenāti anekameva rūpaṁ saṁhaccakāritāya viññāṇassa paccayo hotīti dassento bhagavā “rūpe cā”ti bahuvacanena niddisi.",
  "tika-abh02t20:31_0": "Yaṁ pana “rūpāyatanaṁ cakkhuviññāṇadhātuyā, taṁsampayuttakānañca dhammānaṁ ārammaṇapaccayena paccayo”ti vuttaṁ, taṁ kathanti?",
  "tika-abh02t20:31_1": "Tampi yādisaṁ rūpāyatanaṁ cakkhuviññāṇassa ārammaṇapaccayo, tādisameva sandhāya vuttaṁ.",
  "tika-abh02t20:31_2": "Kīdisaṁ pana tanti?",
  "tika-abh02t20:31_3": "Samuditanti pākaṭoyamattho.",
  "tika-abh02t20:31_4": "Evañca katvā yadeke vadanti “āyatanasallakkhaṇavasena cakkhuviññāṇādayo sallakkhaṇārammaṇā, na dabyasallakkhaṇavasenā”ti, taṁ yuttameva hoti.",
  "tika-abh02t20:31_5": "Na cettha samudāyārammaṇatā āsaṅkitabbā samudāyābhogasseva abhāvato, samuditā pana vaṇṇadhammā ārammaṇapaccayā honti.",
  "tika-abh02t20:31_6": "Kathaṁ pana paccekaṁ asamatthā samuditā ārammaṇā honti, na hi paccekaṁ daṭṭhuṁ asakkontā andhā samuditā passantīti?",
  "tika-abh02t20:31_7": "Nayidamekantikaṁ visuṁ asamatthānaṁ sivikāvahanādīsu samatthatāya dassanato.",
  "tika-abh02t20:31_8": "Kesādīnañca yasmiṁ ṭhāne ṭhitānaṁ paccekaṁ vaṇṇaṁ gahetuṁ na sakkā, tasmiṁyeva ṭhāne samuditānaṁ taṁ gahetuṁ sakkāti bhiyyopi tesaṁ saṁhaccakāritā paribyattā.",
  "tika-abh02t20:31_9": "Etena kiṁ cakkhuviññāṇassa paramāṇurūpaṁ ārammaṇaṁ, udāhu taṁsamudāyotiādikā codanā paṭikkhittā veditabbā.",
  "tika-abh02t20:31_10": "“Sotañca paṭicca sadde cā”tiādīsupi ayameva nayo.",
  "tika-abh02t20:32_0": "Evampiattho labbhatīti “manodhātuyāpī”ti pi-saddena na kevalaṁ javanapariyosānā manoviññāṇadhātuyeva sampiṇḍīyati, atha kho tadārammaṇabhavaṅgasaṅkhātāpi sampiṇḍīyatīti evampi attho labbhati, sambhavatīti attho.",
  "tika-abh02t20:32_1": "Evaṁ satīti evaṁ aññamanodhātuppavattiyā oraṁ pavattacittānaṁ manoviññāṇadhātutādassane sati.",
  "tika-abh02t20:32_2": "Satipi manaso sambhūtabhāve manodhātuyā manoviññāṇadhātubhāvappasaṅgo na hotiyeva taṁsabhāvasseva manoviññāṇadhātubhāvena niddiṭṭhattā.",
  "tika-abh02t20:32_3": "Idāni tamevatthaṁ “pañcaviññāṇadhātumanodhātū”tiādinā pākaṭataraṁ karoti.",
  "tika-abh02t20:32_4": "Tabbidhurasabhāvenāti pañcaviññāṇadhātūhi visadisasabhāvena.",
  "tika-abh02t20:32_5": "Uppattiṭṭhānena cāti manodhātukiriyamanoviññāṇadhātuādīhi paricchinnena uppajjanaṭṭhānena ca.",
  "tika-abh02t20:32_6": "Idāni ekattaggahaṇaṁ vināpi yathāvuttassa atthassa sambhavaṁ dassetuṁ “anupanītepī”tiādi vuttaṁ.",
  "tika-abh02t20:32_7": "Tattha sāmaññavasenāti sadisatāvasena.",
  "tika-abh02t20:32_8": "Tassāti bhavaṅgānantaraṁ uppannacittassa.",
  "tika-abh02t20:32_9": "Amanoviññāṇadhātubhāvāsiddhitoti manodhātubhāvāsiddhito.",
  "tika-abh02t20:32_10": "Na hi “manoviññāṇadhātuyāpi uppajjitvā niruddhasamanantaraṁ uppajjati cittaṁ…pe…",
  "tika-abh02t20:32_11": "tajjā manoviññāṇadhātū”ti idaṁ vacanaṁ bhavaṅgānantaraṁ uppannacittassa manodhātubhāvaṁ sādheti.",
  "tika-abh02t20:32_12": "Siddhe hi manodhātubhāve taṁ tassa nivattakaṁ siyāti adhippāyo.",
  "tika-abh02t20:32_13": "Manoviññāṇadhātuyā pana uppannassa cittassa manoviññāṇadhātubhāvadīpakaṁ vacanaṁ tādisāya manodhātuyāpi manoviññāṇadhātubhāvameva dīpeyyāti kathaṁ tassā nivattakaṁ siyāti āha “na hi yaṁ codīyati, tadeva parihārāya hotī”ti.",
  "tika-abh02t20:33_0": "Yadi evaṁ pañcadvārāvajjanassa manoviññāṇadhātubhāvāpatti evāti codanaṁ manasi katvā āha “manodhātuyāpī”tiādi.",
  "tika-abh02t20:33_1": "Pañcaviññāṇehi manodhātūhi ca visiṭṭho sabhāvo pañcaviññāṇa…pe…",
  "tika-abh02t20:33_2": "sabhāvo, tassa vasena.",
  "tika-abh02t20:33_3": "Cutipaṭisandhibhavaṅgānanti tadārammaṇampi bhavaṅgantogadhaṁ katvā vuttaṁ.",
  "tika-abh02t20:33_4": "Javanāvasānānīti vā javanārammaṇattā tadārammaṇampi gahitaṁ daṭṭhabbaṁ.",
  "tika-abh02t20:33_5": "Tenevāha “chadvārikacittehi vā”tiādi.",
  "tika-abh02t20:34_0": "Visuṁ kātuṁ yuttanti āvajjanampi yadipi rūpādivisayaṁ hoti, javanaṁ viya ārammaṇarasānubhavanaṁ pana na hotīti edise ṭhāne visuṁ kātabbameva.",
  "tika-abh02t20:34_1": "Manocāti ca-saddo “manañca paṭiccā”tiādīsu viya na sampiṇḍanattho, atha kho byatirekattho daṭṭhabbo.",
  "tika-abh02t20:35_0": "Abhidhammabhājanīyavaṇṇanā niṭṭhitā.",
  "tika-abh02t20:36_0": "3. Pañhapucchakavaṇṇanā",
  "tika-abh02t20:37_0": "Heṭṭhāvuttanayattāti dhammadhātumanoviññāṇadhātūnaṁ “pañcapaṇṇāsa kāmāvacaradhamme ārabbha rajjantassā”tiādinā parittārammaṇādibhāve dassiyamāne “cittuppādarūpavasena taṁ taṁ samudāyaṁ ekekaṁ dhammaṁ katvā”tiādinā tadatthassa khandhavibhaṅgavaṇṇanādīsu vuttanayattā.",
  "tika-abh02t20:38_0": "Pañhapucchakavaṇṇanā niṭṭhitā.",
  "tika-abh02t20:39_0": "Dhātuvibhaṅgavaṇṇanā niṭṭhitā."
}