{
  "atk-s0511a21:0_0": "21. Vipassībuddhavaṁsavaṇṇanā",
  "atk-s0511a21:1_0": "Phussassa buddhassa aparabhāge sāntarakappe tasmiñca kappe vītivatte ito ekanavutikappe vijitasabbakappo parahitaniratasaṅkappo sabbattha vipassī vipassī nāma satthā loke udapādi.",
  "atk-s0511a21:1_1": "So pāramiyo pūretvā anekaratanamaṇivisarasamujjotitabhavane tusitabhavane nibbattitvā tato cavitvā bandhumatīnagare anekabandhumato bandhumato rañño bandhumatiyā nāma aggamahesiyā kucchismiṁ paṭisandhiṁ aggahesi.",
  "atk-s0511a21:1_2": "So dasannaṁ māsānaṁ accayena kheme migadāye mātudarato asitanīradarājito puṇṇacando viya nikkhami.",
  "atk-s0511a21:1_3": "Nāmaggahaṇadivase panassa lakkhaṇapāṭhakā ñātakā ca divā ca rattiñca antarantarā nimmisasañjanitandhakāravirahena visuddhaṁ passanti, vivaṭehi vā akkhīhi passatīti “vipassī”ti nāmamakaṁsu.",
  "atk-s0511a21:1_4": "“Viceyya viceyya passatīti vipassī”ti vadanti.",
  "atk-s0511a21:1_5": "So aṭṭhavassasahassāni agāraṁ ajjhāvasi.",
  "atk-s0511a21:1_6": "Nanda-sunanda-sirimānāmakā tayo cassa pāsādā ahesuṁ.",
  "atk-s0511a21:2_0": "Sudassanādevippamukhānaṁ itthīnaṁ satasahassaṁ vīsati ca sahassāni ahesuṁ.",
  "atk-s0511a21:2_1": "“Sutanū”tipi sudassanā vuccati.",
  "atk-s0511a21:2_2": "So aṭṭhavassasahassānaṁ accayena cattāri nimittāni disvā sutanudeviyā samavaṭṭakkhandhe nāma tanaye jāte ājaññarathena mahābhinikkhamanaṁ nikkhamitvā pabbaji.",
  "atk-s0511a21:2_3": "Taṁ purisānaṁ caturāsītisatasahassāni anupabbajiṁsu.",
  "atk-s0511a21:2_4": "So tehi parivuto mahāpuriso aṭṭhamāsaṁ padhānacariyaṁ caritvā visākhapuṇṇamāya sudassanaseṭṭhidhītāya dinnaṁ madhupāyāsaṁ paribhuñjitvā kusumasamalaṅkate sālavane divāvihāraṁ katvā sujātena nāma yavapālakena dinnā aṭṭha tiṇamuṭṭhiyo gahetvā pāṭalibodhiṁ samalaṅkataṁ disvā dakkhiṇadisābhāgena taṁ upāgami.",
  "atk-s0511a21:3_0": "Tassā pana pāṭaliyā samavaṭṭakkhandho taṁ divasaṁ paṇṇāsaratano hutvā abbhuggato sākhā paṇṇāsaratanā ubbedhena ratanasataṁ ahosi.",
  "atk-s0511a21:3_1": "Taṁdivasameva sā pāṭalī kaṇṇikābaddhehi viya pupphehi paramasurabhigandhehi mūlato paṭṭhāya sabbasañchannā ahosi.",
  "atk-s0511a21:3_2": "Dibbagandho vāyati, na kevalaṁ tadā ayameva pupphito, dasasahassi cakkavāḷesu sabbe pāṭaliyo pupphitāva.",
  "atk-s0511a21:3_3": "Na kevalaṁ pāṭaliyova, dasasahassicakkavāḷesu sabbarukkhagumbalatāyopi pupphiṁsu.",
  "atk-s0511a21:3_4": "Mahāsamuddopi pañcavaṇṇehi padumehi kuvalayuppalakumudehi sañchanno sītalamadhurasalilo ahosi.",
  "atk-s0511a21:3_5": "Sabbampi ca dasasahassi cakkavāḷabbhantaraṁ dhajamālākulaṁ ahosi.",
  "atk-s0511a21:3_6": "Tattha tattha paṭimālāgulavippakiṇṇaṁ nānāsurabhikusumasajjitadharaṇītalaṁ dhūpacuṇṇandhakāraṁ ahosi.",
  "atk-s0511a21:3_7": "Taṁ upagantvā tepaṇṇāsahatthavitthataṁ tiṇasantharaṁ santharitvā caturaṅgasamannāgataṁ vīriyaṁ adhiṭṭhāya –",
  "atk-s0511a21:3_8": "“yāva buddho na homi, tāva ito na uṭṭhahāmī”ti paṭiññaṁ katvā nisīdi.",
  "atk-s0511a21:3_9": "Evaṁ nisīditvā samāraṁ mārabalaṁ vidhamitvā maggānukkamena cattāri maggañāṇāni maggānantaraṁ cattāri phalañāṇāni catasso paṭisambhidā catuyoniparicchedakañāṇaṁ pañcagatiparicchedakañāṇaṁ catuvesārajjañāṇāni cha asādhāraṇañāṇāni ca sakale ca buddhaguṇe hatthagate katvā paripuṇṇasaṅkappo bodhipallaṅke nisinnova –",
  "atk-s0511a21:4_0": "“Anekajātisaṁsāraṁ…pe… taṇhānaṁ khayamajjhagā. ;",
  "atk-s0511a21:5_0": "“Ayoghanahatasseva, jalato jātavedaso;",
  "atk-s0511a21:6_0": "Anupubbūpasantassa, yathā na ñāyate gati.",
  "atk-s0511a21:7_0": "“Evaṁ sammā vimuttānaṁ, kāmabandhoghatārinaṁ;",
  "atk-s0511a21:8_0": "Paññāpetuṁ gatī natthi, pattānaṁ acalaṁ sukha”nti. –",
  "atk-s0511a21:9_0": "Evaṁ udānaṁ udānetvā bodhisamīpeyeva sattasattāhaṁ vītināmetvā brahmāyācanaṁ sampaṭicchitvā attano vemātikassa bhātikassa khaṇḍakumārassa ca purohitaputtassa tissakumārassa ca upanissayasampattiṁ oloketvā ākāsena gantvā kheme migadāye otaritvā ubhopi te uyyānapālena pakkosāpetvā tesaṁ parivārānaṁ majjhe dhammacakkaṁ pavattesi.",
  "atk-s0511a21:9_1": "Tadā aparimitānaṁ devatānaṁ dhammābhisamayo ahosi.",
  "atk-s0511a21:9_2": "Tena vuttaṁ –",
  "atk-s0511a21:10_0": "1.",
  "atk-s0511a21:11_0": "“Phussassa ca aparena, sambuddho dvipaduttamo;",
  "atk-s0511a21:12_0": "Vipassī nāma nāmena, loke uppajji cakkhumā.",
  "atk-s0511a21:13_0": "2.",
  "atk-s0511a21:14_0": "“Avijjaṁ sabbaṁ padāletvā, patto sambodhimuttamaṁ;",
  "atk-s0511a21:15_0": "Dhammacakkaṁ pavattetuṁ, pakkāmi bandhumatīpuraṁ.",
  "atk-s0511a21:16_0": "3.",
  "atk-s0511a21:17_0": "“Dhammacakkaṁ pavattetvā, ubho bodhesi nāyako;",
  "atk-s0511a21:18_0": "Gaṇanāya na vattabbo, paṭhamābhisamayo ahū”ti.",
  "atk-s0511a21:19_0": "Tattha padāletvāti bhinditvā, avijjandhakāraṁ bhinditvāti attho.",
  "atk-s0511a21:19_1": "“Vattetvā cakkamārāme”tipi pāṭho, tassa ārāmeti kheme migadāyeti attho.",
  "atk-s0511a21:19_2": "Ubho bodhesīti attano kaniṭṭhabhātikaṁ khaṇḍaṁ rājaputtaṁ tissañca purohitaputtanti ubho bodhesi.",
  "atk-s0511a21:19_3": "Gaṇanāya na vattabboti devatānaṁ abhisamayavasena gaṇanaparicchedo natthīti attho.",
  "atk-s0511a21:20_0": "Athāparena samayena khaṇḍaṁ rājaputtaṁ tissañca purohitaputtaṁ anupabbajitāni caturāsītibhikkhusahassāni dhammāmataṁ pāyesi.",
  "atk-s0511a21:20_1": "So dutiyo abhisamayo ahosi.",
  "atk-s0511a21:20_2": "Tena vuttaṁ –",
  "atk-s0511a21:21_0": "4.",
  "atk-s0511a21:22_0": "“Punāparaṁ amitayaso, tattha saccaṁ pakāsayi;",
  "atk-s0511a21:23_0": "Caturāsītisahassānaṁ, dutiyābhisamayo ahū”ti.",
  "atk-s0511a21:24_0": "Tattha tatthāti kheme migadāyeti attho.",
  "atk-s0511a21:24_1": "“Caturāsītisahassāni, sambuddhamanupabbaju”nti ettha ete pana caturāsītisahassasaṅkhātā purisā vipassissa kumārassa upaṭṭhākapurisāyeva.",
  "atk-s0511a21:24_2": "Te pātova vipassikumārassa upaṭṭhānaṁ āgantvā kumāramadisvā pātarāsatthāya gantvā bhuttapātarāsā “kuhiṁ kumāro”ti pucchitvā tato “uyyānabhūmiṁ gato”ti sutvā “tattheva naṁ dakkhissāmā”ti nikkhantā nivattamānaṁ tassa sārathiṁ disvā “kumāro pabbajito”ti sutvā sutaṭṭhāneyeva sabbābharaṇāni muñcitvā antarāpaṇato kāsāyāni vatthāni āharāpetvā kesamassuṁ ohāretvā pabbajiṁsu.",
  "atk-s0511a21:24_3": "Pabbajitvā ca te gantvā mahāpurisaṁ parivārayiṁsu.",
  "atk-s0511a21:25_0": "Tato vipassī bodhisatto “padhānacariyaṁ caranto ākiṇṇo viharāmi, na kho panametaṁ pātirūpaṁ yatheva maṁ ime gihibhūtā pubbe parivāretvā caranti, idānipi tatheva kiṁ iminā gaṇenā”ti gaṇasaṅgaṇikāya ukkaṇṭhitvā “ajjeva gacchāmī”ti cintetvā puna –",
  "atk-s0511a21:25_1": "“ajja avelā, sace panāhaṁ ajja gamissāmi, sabbepime jānissanti, sveva gamissāmī”ti cintesi.",
  "atk-s0511a21:25_2": "Taṁdivasañca uruvelagāmasadise ekasmiṁ gāme gāmavāsino manussā svātanāya saddhiṁ parisāya mahāpurisaṁ nimantayiṁsu.",
  "atk-s0511a21:25_3": "Te tesaṁ caturāsītisahassānaṁ mahāpurisassa ca pāyāsameva paṭiyādayiṁsu.",
  "atk-s0511a21:25_4": "Atha vipassī mahāpuriso punadivase visākhapuṇṇamāya tasmiṁ gāme tehi pabbajitajanehi saddhiṁ bhattakiccaṁ katvā vasanaṭṭhānameva agamāsi.",
  "atk-s0511a21:25_5": "Tatra te pabbajitā mahāpurisassa vattaṁ dassetvā attano attano rattiṭṭhānadivāṭṭhānāni pavisiṁsu.",
  "atk-s0511a21:26_0": "Bodhisattopi paṇṇasālaṁ pavisitvā nisinno cintesi –",
  "atk-s0511a21:26_1": "“ayaṁ kālo nikkhamitu”nti nikkhamitvā paṇṇasāladvāraṁ pidahitvā bodhimaṇḍābhimukho pāyāsi.",
  "atk-s0511a21:26_2": "Te kira pabbajitā sāyaṁ bodhisattassa upaṭṭhānaṁ gantvā paṇṇasālaṁ parivāretvā nisinnā –",
  "atk-s0511a21:26_3": "“ativikālo jāto upadhārethā”ti vatvā paṇṇasāladvāraṁ vivaritvā taṁ apassantāpi “kuhiṁ nu gato mahāpuriso”ti nānubandhiṁsu.",
  "atk-s0511a21:26_4": "“Gaṇavāse nibbinno eko viharitukāmo maññe mahāpuriso buddhabhūtaṁyeva taṁ passissāmā”ti antojambudīpābhimukhā cārikaṁ pakkamiṁsu. Atha te –",
  "atk-s0511a21:26_5": "“vipassinā kira buddhattaṁ patvā dhammacakkaṁ pavattita”nti sutvā anukkamena sabbe te pabbajitā bandhumatiyā rājadhāniyā kheme migadāye sannipatiṁsu.",
  "atk-s0511a21:26_6": "Tato tesaṁ bhagavā dhammaṁ desesi, tadā caturāsītiyā bhikkhusahassānaṁ dhammābhisamayo ahosi.",
  "atk-s0511a21:26_7": "So tatiyo abhisamayo ahosi.",
  "atk-s0511a21:26_8": "Tena vuttaṁ –",
  "atk-s0511a21:27_0": "5.",
  "atk-s0511a21:28_0": "“Caturāsītisahassāni, sambuddhaṁ anupabbajuṁ;",
  "atk-s0511a21:29_0": "Tesamārāmapattānaṁ, dhammaṁ desesi cakkhumā.",
  "atk-s0511a21:30_0": "6.",
  "atk-s0511a21:31_0": "“Sabbākārena bhāsato, sutvā upanisādino;",
  "atk-s0511a21:32_0": "Tepi dhammavaraṁ gantvā, tatiyābhisamayo ahū”ti.",
  "atk-s0511a21:33_0": "Tattha caturāsītisahassāni, sambuddhaṁ anupabbajunti ettha anunā yogato sambuddhanti upayogavacanaṁ katanti veditabbaṁ, sambuddhassa pacchā pabbajiṁsūti attho.",
  "atk-s0511a21:33_1": "Lakkhaṇaṁ saddasatthato gahetabbaṁ.",
  "atk-s0511a21:33_2": "“Tattha ārāmapattāna”ntipi pāṭho.",
  "atk-s0511a21:33_3": "Bhāsatoti vadato.",
  "atk-s0511a21:33_4": "Upanisādinoti gantvā upanissāya dhammadānaṁ dadatoti attho.",
  "atk-s0511a21:33_5": "Tepīti te caturāsītisahassasaṅkhātā pabbajitā vipassissa upaṭṭhākabhūtā.",
  "atk-s0511a21:33_6": "Gantvāti tassa dhammaṁ ñatvā.",
  "atk-s0511a21:33_7": "Evaṁ tesaṁ tatiyo abhisamayo ahosi.",
  "atk-s0511a21:33_8": "Kheme migadāye vipassīsammāsambuddhaṁ dve ca aggasāvake anupabbajitānaṁ bhikkhūnaṁ aṭṭhasaṭṭhisatasahassānaṁ majjhe nisinno vipassī bhagavā –",
  "atk-s0511a21:34_0": "“Khantīparamaṁ tapo titikkhā, nibbānaṁ paramaṁ vadanti buddhā;",
  "atk-s0511a21:35_0": "Na hi pabbajito parūpaghātī, na samaṇo hoti paraṁ viheṭhayanto.",
  "atk-s0511a21:36_0": "“Sabbapāpassa akaraṇaṁ, kusalassa upasampadā;",
  "atk-s0511a21:37_0": "Sacittapariyodapanaṁ, etaṁ buddhāna sāsanaṁ.",
  "atk-s0511a21:38_0": "“Anūpavādo anūpaghāto, pātimokkhe ca saṁvaro;",
  "atk-s0511a21:39_0": "Mattaññutā ca bhattasmiṁ, pantañca sayanāsanaṁ;",
  "atk-s0511a21:40_0": "Adhicitte ca āyogo, etaṁ buddhāna sāsana”nti. –",
  "atk-s0511a21:41_0": "Imaṁ pātimokkhaṁ uddisi.",
  "atk-s0511a21:41_1": "Imā pana sabbabuddhānaṁ pātimokkhuddesagāthāyo hontīti veditabbaṁ.",
  "atk-s0511a21:41_2": "So paṭhamo sannipāto ahosi.",
  "atk-s0511a21:41_3": "Puna yamakapāṭihāriyaṁ disvā pabbajitānaṁ bhikkhūnaṁ satasahassānaṁ dutiyo sannipāto ahosi.",
  "atk-s0511a21:41_4": "Yadā pana vipassissa vemātikā tayo bhātaro paccantaṁ vūpasametvā bhagavato upaṭṭhānakiriyāya laddhavarā hutvā attano nagaraṁ netvā upaṭṭhahantā tassa dhammaṁ sutvā pabbajiṁsu.",
  "atk-s0511a21:41_5": "Tesaṁ asītisatasahassānaṁ majjhe nisīditvā bhagavā kheme migadāye pātimokkhaṁ uddisi, so tatiyo sannipāto ahosi.",
  "atk-s0511a21:41_6": "Tena vuttaṁ –",
  "atk-s0511a21:42_0": "7.",
  "atk-s0511a21:43_0": "“Sannipātā tayo āsuṁ, vipassissa mahesino;",
  "atk-s0511a21:44_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a21:45_0": "8.",
  "atk-s0511a21:46_0": "“Aṭṭhasaṭṭhisatasahassānaṁ, paṭhamo āsi samāgamo;",
  "atk-s0511a21:47_0": "Bhikkhusatasahassānaṁ, dutiyo āsi samāgamo.",
  "atk-s0511a21:48_0": "9.",
  "atk-s0511a21:49_0": "“Asītibhikkhusahassānaṁ, tatiyo āsi samāgamo;",
  "atk-s0511a21:50_0": "Tattha bhikkhugaṇamajjhe, sambuddho atirocatī”ti.",
  "atk-s0511a21:51_0": "Tattha aṭṭhasaṭṭhisatasahassānanti aṭṭhasaṭṭhisahassādhikānaṁ satasahassabhikkhūnanti attho.",
  "atk-s0511a21:51_1": "Tatthāti tattha kheme migadāye.",
  "atk-s0511a21:51_2": "Bhikkhugaṇamajjheti bhikkhugaṇassa majjhe.",
  "atk-s0511a21:51_3": "“Tassa bhikkhugaṇamajjhe”tipi pāṭho, tassa bhikkhugaṇassa majjheti attho.",
  "atk-s0511a21:52_0": "Tadā amhākaṁ bodhisatto mahiddhiko mahānubhāvo atulo nāma nāgarājā hutvā anekanāgakoṭisatasahassaparivāro hutvā saparivārassa dasabalassa asamabalasīlassa karuṇāsītalahadayassa sakkārakaraṇatthaṁ sattaratanamayaṁ candamaṇḍalasaṅkāsaṁ daṭṭhabbasāramaṇḍaṁ maṇḍapaṁ kāretvā tattha nisīdāpetvā sattāhaṁ dibbavibhavānurūpaṁ mahādānaṁ datvā sattaratanakhacitaṁ mahārahaṁ suvaṇṇamayaṁ nānāmaṇijutivisarasamujjalaṁ pīṭhaṁ bhagavato adāsi.",
  "atk-s0511a21:52_1": "Tadā naṁ pīṭhānumodanāvasāne “ito ayaṁ ekanavutikappe buddho bhavissatī”ti byākāsi.",
  "atk-s0511a21:52_2": "Tena vuttaṁ –",
  "atk-s0511a21:53_0": "10.",
  "atk-s0511a21:54_0": "“Ahaṁ tena samayena, nāgarājā mahiddhiko;",
  "atk-s0511a21:55_0": "Atulo nāma nāmena, puññavanto jutindharo.",
  "atk-s0511a21:56_0": "11.",
  "atk-s0511a21:57_0": "“Nekānaṁ nāgakoṭīnaṁ, parivāretvānahaṁ tadā;",
  "atk-s0511a21:58_0": "Vajjanto dibbaturiyehi, lokajeṭṭhaṁ upāgamiṁ.",
  "atk-s0511a21:59_0": "12.",
  "atk-s0511a21:60_0": "“Upasaṅkamitvā sambuddhaṁ, vipassiṁ lokanāyakaṁ;",
  "atk-s0511a21:61_0": "Maṇimuttaratanakhacitaṁ, sabbābharaṇabhūsitaṁ;",
  "atk-s0511a21:62_0": "Nimantetvā dhammarājassa, suvaṇṇapīṭhamadāsahaṁ.",
  "atk-s0511a21:63_0": "13.",
  "atk-s0511a21:64_0": "“Sopi maṁ buddho byākāsi, saṅghamajjhe nisīdiya;",
  "atk-s0511a21:65_0": "Ekanavutito kappe, ayaṁ buddho bhavissati.",
  "atk-s0511a21:66_0": "14.",
  "atk-s0511a21:67_0": "“Ahu kapilavhayā rammā, nikkhamitvā tathāgato;",
  "atk-s0511a21:68_0": "Padhānaṁ padahitvāna, katvā dukkarakārikaṁ.",
  "atk-s0511a21:69_0": "15.",
  "atk-s0511a21:70_0": "“Ajapālarukkhamūlasmiṁ, nisīditvā tathāgato;",
  "atk-s0511a21:71_0": "Tattha pāyāsaṁ paggayha, nerañjaramupehiti.",
  "atk-s0511a21:72_0": "16.",
  "atk-s0511a21:73_0": "“Nerañjarāya tīramhi, pāyāsaṁ ada so jino;",
  "atk-s0511a21:74_0": "Paṭiyattavaramaggena, bodhimūlamupehiti.",
  "atk-s0511a21:75_0": "17.",
  "atk-s0511a21:76_0": "“Tato padakkhiṇaṁ katvā, bodhimaṇḍaṁ anuttaro;",
  "atk-s0511a21:77_0": "Assatthamūle sambodhiṁ, bujjhissati mahāyaso.",
  "atk-s0511a21:78_0": "18.",
  "atk-s0511a21:79_0": "“Imassa janikā mātā, māyā nāma bhavissati;",
  "atk-s0511a21:80_0": "Pitā suddhodano nāma, ayaṁ hessati gotamo.",
  "atk-s0511a21:81_0": "19.",
  "atk-s0511a21:82_0": "“Anāsavā vītarāgā, santacittā samāhitā;",
  "atk-s0511a21:83_0": "Kolito upatisso ca, aggā hessanti sāvakā;",
  "atk-s0511a21:84_0": "Ānando nāmupaṭṭhāko, upaṭṭhissatimaṁ jinaṁ.",
  "atk-s0511a21:85_0": "20.",
  "atk-s0511a21:86_0": "“Khemā uppalavaṇṇā ca, aggā hessanti sāvikā;",
  "atk-s0511a21:87_0": "Anāsavā vītarāgā, santacittā samāhitā;",
  "atk-s0511a21:88_0": "Bodhi tassa bhagavato, assatthoti pavuccati…pe….",
  "atk-s0511a21:89_0": "23.",
  "atk-s0511a21:90_0": "“Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a21:91_0": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a21:92_0": "Tattha puññavantoti puññavā, samupacitapuññasañcayoti attho.",
  "atk-s0511a21:92_1": "Jutindharoti pabhāyutto.",
  "atk-s0511a21:92_2": "Nekānaṁ nāgakoṭīnanti anekāhi nāgakoṭīhi, karaṇatthe sāmivacanaṁ daṭṭhabbaṁ.",
  "atk-s0511a21:92_3": "Parivāretvānāti bhagavantaṁ parivāretvā.",
  "atk-s0511a21:92_4": "Ahanti attānaṁ niddisati.",
  "atk-s0511a21:92_5": "Vajjantoti vādento tāḷento.",
  "atk-s0511a21:92_6": "Maṇimuttaratanakhacitanti maṇimuttādīhi vividhehi ratanehi khacitanti attho.",
  "atk-s0511a21:92_7": "Sabbābharaṇabhūsitanti sabbābharaṇehi vāḷarūpādīhi ratanamayehi maṇḍitanti attho.",
  "atk-s0511a21:92_8": "Suvaṇṇapīṭhanti suvaṇṇamayaṁ pīṭhaṁ.",
  "atk-s0511a21:92_9": "Adāsahanti adāsiṁ ahaṁ.",
  "atk-s0511a21:93_0": "Tassa pana vipassissa bhagavato bandhumatī nāma nagaraṁ ahosi.",
  "atk-s0511a21:93_1": "Bandhumā nāma rājā pitā, bandhumatī nāma mātā, khaṇḍo ca tisso ca dve aggasāvakā, asoko nāmupaṭṭhāko, candā ca candamittā ca dve aggasāvikā, pāṭalirukkho bodhi, sarīraṁ asītihatthubbedhaṁ ahosi, sarīrappabhā sabbakālaṁ satta yojanāni pharitvā aṭṭhāsi asītivassasahassāni āyu, sutanu nāmassa aggamahesī, samavaṭṭakkhandho nāmassa putto, ājaññarathena nikkhami.",
  "atk-s0511a21:93_2": "Tena vuttaṁ –",
  "atk-s0511a21:94_0": "24.",
  "atk-s0511a21:95_0": "“Nagaraṁ bandhumatī nāma, bandhumā nāma khattiyo;",
  "atk-s0511a21:96_0": "Mātā bandhumatī nāma, vipassissa mahesino.",
  "atk-s0511a21:97_0": "29.",
  "atk-s0511a21:98_0": "“Khaṇḍo ca tissanāmo ca, ahesuṁ aggasāvakā;",
  "atk-s0511a21:99_0": "Asoko nāmupaṭṭhāko, vipassissa mahesino.",
  "atk-s0511a21:100_0": "30.",
  "atk-s0511a21:101_0": "“Candā ca candamittā ca, ahesuṁ aggasāvikā;",
  "atk-s0511a21:102_0": "Bodhi tassa bhagavato, pāṭalīti pavuccati.",
  "atk-s0511a21:103_0": "32.",
  "atk-s0511a21:104_0": "“Asītihatthamubbedho, vipassī lokanāyako;",
  "atk-s0511a21:105_0": "Pabhā niddhāvatī tassa, samantā sattayojane.",
  "atk-s0511a21:106_0": "33.",
  "atk-s0511a21:107_0": "“Asītivassasahassāni, āyu buddhassa tāvade;",
  "atk-s0511a21:108_0": "Tāvatā tiṭṭhamāno so, tāresi janataṁ bahuṁ.",
  "atk-s0511a21:109_0": "34.",
  "atk-s0511a21:110_0": "“Bahudevamanussānaṁ, bandhanā parimocayi;",
  "atk-s0511a21:111_0": "Maggāmaggañca ācikkhi, avasesaputhujjane.",
  "atk-s0511a21:112_0": "35.",
  "atk-s0511a21:113_0": "“Ālokaṁ dassayitvāna, desetvā amataṁ padaṁ;",
  "atk-s0511a21:114_0": "Jalitvā aggikkhandhova, nibbuto so sasāvako.",
  "atk-s0511a21:115_0": "36.",
  "atk-s0511a21:116_0": "“Iddhivaraṁ puññavaraṁ, lakkhaṇañca kusumitaṁ;",
  "atk-s0511a21:117_0": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a21:118_0": "Tattha bandhanāti devamanusse kāmarāgasaṁyojanādibandhanā mocesi, vikāsesīti attho.",
  "atk-s0511a21:118_1": "Maggāmaggañca ācikkhīti “amatādhigamāya ayaṁ maggo ucchedasassatadiṭṭhivirahitā majjhimā paṭipadā maggo kāyakilamathādiko nāyaṁ maggo”ti sesaputhujjane ācikkhīti attho.",
  "atk-s0511a21:118_2": "Ālokaṁ dassayitvānāti maggañāṇālokaṁ vipassanāñāṇālokañca dassayitvā.",
  "atk-s0511a21:118_3": "Lakkhaṇañca kusumitanti cittalakkhaṇādīhi phullitaṁ maṇḍitaṁ bhagavato sarīranti attho.",
  "atk-s0511a21:118_4": "Sesaṁ sabbattha gāthāsu uttānamevāti.",
  "atk-s0511a21:119_0": "Vipassībuddhavaṁsavaṇṇanā niṭṭhitā.",
  "atk-s0511a21:120_0": "Niṭṭhito ekūnavīsatimo buddhavaṁso."
}