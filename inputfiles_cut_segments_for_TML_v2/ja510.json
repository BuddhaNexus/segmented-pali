{
  "ja510:0.1_0": "Jātaka",
  "ja510:0.2_0": "Vīsatinipāta",
  "ja510:0.3_0": "Mātaṅgavagga",
  "ja510:0.4_0": "14. Ayogharajātaka",
  "ja510:1.1_0": "“Yamekarattiṁ paṭhamaṁ,",
  "ja510:1.2_0": "gabbhe vasati māṇavo;",
  "ja510:1.3_0": "Abbhuṭṭhitova so yāti,",
  "ja510:1.4_0": "sagacchaṁ na nivattati.",
  "ja510:2.1_0": "Na yujjhamānā na balenavassitā,",
  "ja510:2.2_0": "Narā na jīranti na cāpi miyyare;",
  "ja510:2.3_0": "Sabbaṁ hidaṁ jātijarāyupaddutaṁ,",
  "ja510:2.4_0": "Taṁ me matī hoti carāmi dhammaṁ.",
  "ja510:3.1_0": "Caturaṅginiṁ senaṁ subhiṁsarūpaṁ,",
  "ja510:3.2_0": "Jayanti raṭṭhādhipatī pasayha;",
  "ja510:3.3_0": "Na maccuno jayitumussahanti,",
  "ja510:3.4_0": "Taṁ me matī hoti carāmi dhammaṁ.",
  "ja510:4.1_0": "Hatthīhi assehi rathehi pattibhi,",
  "ja510:4.2_0": "Parivāritā muccare ekacceyyā;",
  "ja510:4.3_0": "Na maccuno muccitumussahanti,",
  "ja510:4.4_0": "Taṁ me matī hoti carāmi dhammaṁ.",
  "ja510:5.1_0": "Hatthīhi assehi rathehi pattibhi,",
  "ja510:5.2_0": "Sūrā pabhañjanti padhaṁsayanti;",
  "ja510:5.3_0": "Na maccuno bhañjitumussahanti,",
  "ja510:5.4_0": "Taṁ me matī hoti carāmi dhammaṁ.",
  "ja510:6.1_0": "Mattā gajā bhinnagaḷā pabhinnā,",
  "ja510:6.2_0": "Nagarāni maddanti janaṁ hananti;",
  "ja510:6.3_0": "Na maccuno madditumussahanti,",
  "ja510:6.4_0": "Taṁ me matī hoti carāmi dhammaṁ.",
  "ja510:7.1_0": "Issāsino katahatthāpi vīrā,",
  "ja510:7.2_0": "Dūrepātī akkhaṇavedhinopi;",
  "ja510:7.3_0": "Na maccuno vijjhitumussahanti,",
  "ja510:7.4_0": "Taṁ me matī hoti carāmi dhammaṁ.",
  "ja510:8.1_0": "Sarāni khīyanti saselakānanā,",
  "ja510:8.2_0": "Sabbaṁ hidaṁ khīyati dīghamantaraṁ;",
  "ja510:8.3_0": "Sabbaṁ hidaṁ bhañjare kālapariyāyaṁ,",
  "ja510:8.4_0": "Taṁ me matī hoti carāmi dhammaṁ.",
  "ja510:9.1_0": "Sabbesa mevaṁ hi narāna nārinaṁ,",
  "ja510:9.2_0": "Calācalaṁ pāṇabhunodha jīvitaṁ;",
  "ja510:9.3_0": "Paṭova dhuttassa dumova kūlajo,",
  "ja510:9.4_0": "Taṁ me matī hoti carāmi dhammaṁ.",
  "ja510:10.1_0": "Dumapphalāneva patanti māṇavā,",
  "ja510:10.2_0": "Daharā ca vuddhā ca sarīrabhedā;",
  "ja510:10.3_0": "Nāriyo narā majjhimaporisā ca,",
  "ja510:10.4_0": "Taṁ me matī hoti carāmi dhammaṁ.",
  "ja510:11.1_0": "Nāyaṁ vayo tārakarājasannibho,",
  "ja510:11.2_0": "Yadabbhatītaṁ gatameva dāni taṁ;",
  "ja510:11.3_0": "Jiṇṇassa hī natthi ratī kuto sukhaṁ,",
  "ja510:11.4_0": "Taṁ me matī hoti carāmi dhammaṁ.",
  "ja510:12.1_0": "Yakkhā pisācā athavāpi petā,",
  "ja510:12.2_0": "Kupitā te assasanti manusse;",
  "ja510:12.3_0": "Na maccuno assasitussahanti,",
  "ja510:12.4_0": "Taṁ me matī hoti carāmi dhammaṁ.",
  "ja510:13.1_0": "Yakkhe pisāce athavāpi pete,",
  "ja510:13.2_0": "Kupitepi te nijjhapanaṁ karonti;",
  "ja510:13.3_0": "Na maccuno nijjhapanaṁ karonti,",
  "ja510:13.4_0": "Taṁ me matī hoti carāmi dhammaṁ.",
  "ja510:14.1_0": "Aparādhake dūsake heṭhake ca,",
  "ja510:14.2_0": "Rājāno daṇḍenti viditvāna dosaṁ;",
  "ja510:14.3_0": "Na maccuno daṇḍayitussahanti,",
  "ja510:14.4_0": "Taṁ me matī hoti carāmi dhammaṁ.",
  "ja510:15.1_0": "Aparādhakā dūsakā heṭhakā ca,",
  "ja510:15.2_0": "Labhanti te rājino nijjhapetuṁ;",
  "ja510:15.3_0": "Na maccuno nijjhapanaṁ karonti,",
  "ja510:15.4_0": "Taṁ me matī hoti carāmi dhammaṁ.",
  "ja510:16.1_0": "Na khattiyoti na ca brāhmaṇoti,",
  "ja510:16.2_0": "Na aḍḍhakā balavā tejavāpi;",
  "ja510:16.3_0": "Na maccurājassa apekkhamatthi,",
  "ja510:16.4_0": "Taṁ me matī hoti carāmi dhammaṁ.",
  "ja510:17.1_0": "Sīhā ca byagghā ca athopi dīpiyo,",
  "ja510:17.2_0": "Pasayha khādanti vipphandamānaṁ;",
  "ja510:17.3_0": "Na maccuno khāditumussahanti,",
  "ja510:17.4_0": "Taṁ me matī hoti carāmi dhammaṁ.",
  "ja510:18.1_0": "Māyākārā raṅgamajjhe karontā,",
  "ja510:18.2_0": "Mohenti cakkhūni janassa tāvade;",
  "ja510:18.3_0": "Na maccuno mohayitussahanti,",
  "ja510:18.4_0": "Taṁ me matī hoti carāmi dhammaṁ.",
  "ja510:19.1_0": "Āsīvisā kupitā uggatejā,",
  "ja510:19.2_0": "Ḍaṁsanti mārentipi te manusse;",
  "ja510:19.3_0": "Na maccuno ḍaṁsitumussahanti,",
  "ja510:19.4_0": "Taṁ me matī hoti carāmi dhammaṁ.",
  "ja510:20.1_0": "Āsīvisā kupitā yaṁ ḍaṁsanti,",
  "ja510:20.2_0": "Tikicchakā tesa visaṁ hananti;",
  "ja510:20.3_0": "Na maccuno daṭṭhavisaṁ hananti,",
  "ja510:20.4_0": "Taṁ me matī hoti carāmi dhammaṁ.",
  "ja510:21.1_0": "Dhammantarī vettaraṇī ca bhojo,",
  "ja510:21.2_0": "Visāni hantvāna bhujaṅgamānaṁ;",
  "ja510:21.3_0": "Suyyanti te kālakatā tatheva,",
  "ja510:21.4_0": "Taṁ me matī hoti carāmi dhammaṁ.",
  "ja510:22.1_0": "Vijjādharā ghoramadhīyamānā,",
  "ja510:22.2_0": "Adassanaṁ osadhehi vajanti;",
  "ja510:22.3_0": "Na maccurājassa vajantadassanaṁ,",
  "ja510:22.4_0": "Taṁ me matī hoti carāmi dhammaṁ.",
  "ja510:23.1_0": "Dhammo have rakkhati dhammacāriṁ,",
  "ja510:23.2_0": "Dhammo suciṇṇo sukhamāvahāti;",
  "ja510:23.3_0": "Esānisaṁso dhamme suciṇṇe,",
  "ja510:23.4_0": "Na duggatiṁ gacchati dhammacārī.",
  "ja510:24.1_0": "Na hi dhammo adhammo ca,",
  "ja510:24.2_0": "Ubho samavipākino;",
  "ja510:24.3_0": "Adhammo nirayaṁ neti,",
  "ja510:24.4_0": "Dhammo pāpeti suggatin”ti.",
  "ja510:25.1_0": "Ayogharajātakaṁ cuddasamaṁ.",
  "ja510:26.1_0": "Vīsatinipātaṁ niṭṭhitaṁ.",
  "ja510:27.1_0": "Tassuddānaṁ",
  "ja510:28.1_0": "Mātaṅga sambhūta sivi sirimanto,",
  "ja510:28.2_0": "Rohaṇa haṁsa sattigumbo bhallātiya;",
  "ja510:28.3_0": "Somanassa campeyya brahma pañca-",
  "ja510:28.4_0": "Paṇḍita cirassaṁvata ayogharāti."
}