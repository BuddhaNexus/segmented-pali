{
  "mn67:0.1_0": "Majjhima Nikāya 67",
  "mn67:0.2_0": "Cātumasutta",
  "mn67:1.1_0": "Evaṁ me sutaṁ—",
  "mn67:1.2_0": "ekaṁ samayaṁ bhagavā cātumāyaṁ viharati āmalakīvane.",
  "mn67:2.1_0": "Tena kho pana samayena sāriputtamoggallānappamukhāni pañcamattāni bhikkhusatāni cātumaṁ anuppattāni honti bhagavantaṁ dassanāya.",
  "mn67:2.2_0": "Te ca āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā ahesuṁ.",
  "mn67:3.1_0": "Atha kho bhagavā āyasmantaṁ ānandaṁ āmantesi:",
  "mn67:3.2_0": "“ke panete, ānanda, uccāsaddā mahāsaddā, kevaṭṭā maññe macchavilope”ti?",
  "mn67:3.3_0": "“Etāni, bhante, sāriputtamoggallānappamukhāni pañcamattāni bhikkhusatāni cātumaṁ anuppattāni bhagavantaṁ dassanāya.",
  "mn67:3.4_0": "Te āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti.",
  "mn67:4.1_0": "“Tenahānanda, mama vacanena te bhikkhū āmantehi:",
  "mn67:4.2_0": "‘satthā āyasmante āmantetī’”ti.",
  "mn67:4.3_0": "“Evaṁ, bhante”ti kho āyasmā ānando bhagavato paṭissutvā yena te bhikkhū tenupasaṅkami;",
  "mn67:4.3_1": "upasaṅkamitvā te bhikkhū etadavoca:",
  "mn67:4.4_0": "“satthā āyasmante āmantetī”ti.",
  "mn67:4.5_0": "“Evamāvuso”ti kho te bhikkhū āyasmato ānandassa paṭissutvā yena bhagavā tenupasaṅkamiṁsu;",
  "mn67:4.5_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn67:4.5_2": "Ekamantaṁ nisinne kho te bhikkhū bhagavā etadavoca:",
  "mn67:4.6_0": "“kiṁ nu tumhe, bhikkhave, uccāsaddā mahāsaddā, kevaṭṭā maññe macchavilope”ti?",
  "mn67:4.7_0": "“Imāni, bhante, sāriputtamoggallānappamukhāni pañcamattāni bhikkhusatāni cātumaṁ anuppattāni bhagavantaṁ dassanāya.",
  "mn67:4.8_0": "Teme āgantukā bhikkhū nevāsikehi bhikkhūhi saddhiṁ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti.",
  "mn67:5.1_0": "“Gacchatha, bhikkhave, paṇāmemi vo, na vo mama santike vatthabban”ti.",
  "mn67:5.2_0": "“Evaṁ, bhante”ti kho te bhikkhū bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā senāsanaṁ saṁsāmetvā pattacīvaramādāya pakkamiṁsu.",
  "mn67:6.1_0": "Tena kho pana samayena cātumeyyakā sakyā santhāgāre sannipatitā honti kenacideva karaṇīyena.",
  "mn67:6.2_0": "Addasaṁsu kho cātumeyyakā sakyā te bhikkhū dūratova āgacchante;",
  "mn67:6.3_0": "disvāna yena te bhikkhū tenupasaṅkamiṁsu; upasaṅkamitvā te bhikkhū etadavocuṁ:",
  "mn67:6.4_0": "“handa kahaṁ pana tumhe āyasmanto gacchathā”ti?",
  "mn67:6.5_0": "“Bhagavatā kho, āvuso, bhikkhusaṅgho paṇāmito”ti.",
  "mn67:6.6_0": "“Tenahāyasmanto muhuttaṁ nisīdatha, appeva nāma mayaṁ sakkuṇeyyāma bhagavantaṁ pasādetun”ti.",
  "mn67:6.7_0": "“Evamāvuso”ti kho te bhikkhū cātumeyyakānaṁ sakyānaṁ paccassosuṁ.",
  "mn67:7.1_0": "Atha kho cātumeyyakā sakyā yena bhagavā tenupasaṅkamiṁsu;",
  "mn67:7.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn67:7.1_2": "Ekamantaṁ nisinnā kho cātumeyyakā sakyā bhagavantaṁ etadavocuṁ:",
  "mn67:7.2_0": "“abhinandatu, bhante, bhagavā bhikkhusaṅghaṁ;",
  "mn67:7.3_0": "abhivadatu, bhante, bhagavā bhikkhusaṅghaṁ.",
  "mn67:7.4_0": "Seyyathāpi, bhante, bhagavatā pubbe bhikkhusaṅgho anuggahito;",
  "mn67:7.4_1": "evameva bhagavā etarahi anuggaṇhātu bhikkhusaṅghaṁ.",
  "mn67:7.5_0": "Santettha, bhante, bhikkhū navā acirapabbajitā adhunāgatā imaṁ dhammavinayaṁ.",
  "mn67:7.6_0": "Tesaṁ bhagavantaṁ dassanāya alabhantānaṁ siyā aññathattaṁ, siyā vipariṇāmo.",
  "mn67:7.7_0": "Seyyathāpi, bhante, bījānaṁ taruṇānaṁ udakaṁ alabhantānaṁ siyā aññathattaṁ siyā vipariṇāmo;",
  "mn67:7.8_0": "evameva kho, bhante, santettha bhikkhū navā acirapabbajitā adhunāgatā imaṁ dhammavinayaṁ, tesaṁ bhagavantaṁ dassanāya alabhantānaṁ siyā aññathattaṁ, siyā vipariṇāmo.",
  "mn67:7.9_0": "Seyyathāpi, bhante, vacchassa taruṇassa mātaraṁ apassantassa siyā aññathattaṁ, siyā vipariṇāmo;",
  "mn67:7.10_0": "evameva kho, bhante, santettha bhikkhū navā acirapabbajitā adhunāgatā imaṁ dhammavinayaṁ, tesaṁ bhagavantaṁ apassantānaṁ siyā aññathattaṁ, siyā vipariṇāmo.",
  "mn67:7.11_0": "Abhinandatu, bhante, bhagavā bhikkhusaṅghaṁ;",
  "mn67:7.12_0": "abhivadatu, bhante, bhagavā bhikkhusaṅghaṁ.",
  "mn67:7.13_0": "Seyyathāpi, bhante, bhagavatā pubbe bhikkhusaṅgho anuggahito;",
  "mn67:7.13_1": "evameva bhagavā etarahi anuggaṇhātu bhikkhusaṅghan”ti.",
  "mn67:8.1_0": "Atha kho brahmā sahampati bhagavato cetasā cetoparivitakkamaññāya—seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya;",
  "mn67:8.1_1": "evameva—brahmaloke antarahito bhagavato purato pāturahosi.",
  "mn67:8.2_0": "Atha kho brahmā sahampati ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "mn67:9.1_0": "“abhinandatu, bhante, bhagavā bhikkhusaṅghaṁ;",
  "mn67:9.2_0": "abhivadatu, bhante, bhagavā bhikkhusaṅghaṁ.",
  "mn67:9.3_0": "Seyyathāpi, bhante, bhagavatā pubbe bhikkhusaṅgho anuggahito;",
  "mn67:9.3_1": "evameva bhagavā etarahi anuggaṇhātu bhikkhusaṅghaṁ.",
  "mn67:9.4_0": "Santettha, bhante, bhikkhū navā acirapabbajitā adhunāgatā imaṁ dhammavinayaṁ, tesaṁ bhagavantaṁ dassanāya alabhantānaṁ siyā aññathattaṁ, siyā vipariṇāmo.",
  "mn67:9.5_0": "Seyyathāpi, bhante, bījānaṁ taruṇānaṁ udakaṁ alabhantānaṁ siyā aññathattaṁ, siyā vipariṇāmo;",
  "mn67:9.6_0": "evameva kho, bhante, santettha bhikkhū navā acirapabbajitā adhunāgatā imaṁ dhammavinayaṁ, tesaṁ bhagavantaṁ dassanāya alabhantānaṁ siyā aññathattaṁ, siyā vipariṇāmo.",
  "mn67:9.7_0": "Seyyathāpi, bhante, vacchassa taruṇassa mātaraṁ apassantassa siyā aññathattaṁ, siyā vipariṇāmo;",
  "mn67:9.8_0": "evameva kho, bhante, santettha bhikkhū navā acirapabbajitā adhunāgatā imaṁ dhammavinayaṁ, tesaṁ bhagavantaṁ apassantānaṁ siyā aññathattaṁ, siyā vipariṇāmo.",
  "mn67:9.9_0": "Abhinandatu, bhante, bhagavā bhikkhusaṅghaṁ;",
  "mn67:9.10_0": "abhivadatu, bhante, bhagavā bhikkhusaṅghaṁ.",
  "mn67:9.11_0": "Seyyathāpi, bhante, bhagavatā pubbe bhikkhusaṅgho anuggahito;",
  "mn67:9.11_1": "evameva bhagavā etarahi anuggaṇhātu bhikkhusaṅghan”ti.",
  "mn67:10.1_0": "Asakkhiṁsu kho cātumeyyakā ca sakyā brahmā ca sahampati bhagavantaṁ pasādetuṁ bījūpamena ca taruṇūpamena ca.",
  "mn67:11.1_0": "Atha kho āyasmā mahāmoggallāno bhikkhū āmantesi:",
  "mn67:11.2_0": "“uṭṭhethāvuso, gaṇhatha pattacīvaraṁ.",
  "mn67:11.3_0": "Pasādito bhagavā cātumeyyakehi ca sakyehi brahmunā ca sahampatinā bījūpamena ca taruṇūpamena cā”ti.",
  "mn67:12.1_0": "“Evamāvuso”ti kho te bhikkhū āyasmato mahāmoggallānassa paṭissutvā uṭṭhāyāsanā pattacīvaramādāya yena bhagavā tenupasaṅkamiṁsu;",
  "mn67:12.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn67:12.1_2": "Ekamantaṁ nisinnaṁ kho āyasmantaṁ sāriputtaṁ bhagavā etadavoca:",
  "mn67:12.2_0": "“kinti te, sāriputta, ahosi mayā bhikkhusaṅghe paṇāmite”ti?",
  "mn67:12.3_0": "“Evaṁ kho me, bhante, ahosi:",
  "mn67:12.4_0": "‘bhagavatā bhikkhusaṅgho paṇāmito.",
  "mn67:12.5_0": "Appossukko dāni bhagavā diṭṭhadhammasukhavihāraṁ anuyutto viharissati, mayampi dāni appossukkā diṭṭhadhammasukhavihāramanuyuttā viharissāmā’”ti.",
  "mn67:12.6_0": "“Āgamehi tvaṁ, sāriputta, āgamehi tvaṁ, sāriputta, diṭṭhadhammasukhavihāran”ti.",
  "mn67:13.1_0": "Atha kho bhagavā āyasmantaṁ mahāmoggallānaṁ āmantesi:",
  "mn67:13.2_0": "“kinti te, moggallāna, ahosi mayā bhikkhusaṅghe paṇāmite”ti?",
  "mn67:13.3_0": "“Evaṁ kho me, bhante, ahosi:",
  "mn67:13.4_0": "‘bhagavatā bhikkhusaṅgho paṇāmito.",
  "mn67:13.5_0": "Appossukko dāni bhagavā diṭṭhadhammasukhavihāraṁ anuyutto viharissati, ahañca dāni āyasmā ca sāriputto bhikkhusaṅghaṁ pariharissāmā’”ti.",
  "mn67:13.6_0": "“Sādhu sādhu, moggallāna.",
  "mn67:13.7_0": "Ahaṁ vā hi, moggallāna, bhikkhusaṅghaṁ parihareyyaṁ sāriputtamoggallānā vā”ti.",
  "mn67:14.1_0": "Atha kho bhagavā bhikkhū āmantesi:",
  "mn67:14.2_0": "“cattārimāni, bhikkhave, bhayāni udakorohante pāṭikaṅkhitabbāni.",
  "mn67:14.3_0": "Katamāni cattāri?",
  "mn67:14.4_0": "Ūmibhayaṁ, kumbhīlabhayaṁ, āvaṭṭabhayaṁ, susukābhayaṁ—",
  "mn67:14.5_0": "imāni, bhikkhave, cattāri bhayāni udakorohante pāṭikaṅkhitabbāni.",
  "mn67:15.1_0": "Evameva kho, bhikkhave, cattārimāni bhayāni idhekacce puggale imasmiṁ dhammavinaye agārasmā anagāriyaṁ pabbajite pāṭikaṅkhitabbāni.",
  "mn67:15.2_0": "Katamāni cattāri?",
  "mn67:15.3_0": "Ūmibhayaṁ, kumbhīlabhayaṁ, āvaṭṭabhayaṁ, susukābhayaṁ.",
  "mn67:16.1_0": "Katamañca, bhikkhave, ūmibhayaṁ?",
  "mn67:16.2_0": "Idha, bhikkhave, ekacco kulaputto saddhā agārasmā anagāriyaṁ pabbajito hoti:",
  "mn67:16.3_0": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇo dukkhapareto;",
  "mn67:16.4_0": "appeva nāma imassa kevalassa dukkhakkhandhassa antakiriyā paññāyethā’ti.",
  "mn67:16.5_0": "Tamenaṁ tathā pabbajitaṁ samānaṁ sabrahmacārī ovadanti, anusāsanti:",
  "mn67:16.6_0": "‘evaṁ te abhikkamitabbaṁ, evaṁ te paṭikkamitabbaṁ, evaṁ te ālokitabbaṁ, evaṁ te vilokitabbaṁ, evaṁ te samiñjitabbaṁ, evaṁ te pasāritabbaṁ, evaṁ te saṅghāṭipattacīvaraṁ dhāretabban’ti.",
  "mn67:16.7_0": "Tassa evaṁ hoti:",
  "mn67:16.8_0": "‘mayaṁ kho pubbe agāriyabhūtā samānā aññe ovadāma, anusāsāma.",
  "mn67:16.9_0": "Ime panamhākaṁ puttamattā maññe, nattamattā maññe, amhe ovaditabbaṁ anusāsitabbaṁ maññantī’ti.",
  "mn67:16.10_0": "So sikkhaṁ paccakkhāya hīnāyāvattati.",
  "mn67:16.11_0": "Ayaṁ vuccati, bhikkhave, ūmibhayassa bhīto sikkhaṁ paccakkhāya hīnāyāvatto.",
  "mn67:16.12_0": "‘Ūmibhayan’ti kho, bhikkhave, kodhupāyāsassetaṁ adhivacanaṁ.",
  "mn67:17.1_0": "Katamañca, bhikkhave, kumbhīlabhayaṁ?",
  "mn67:17.2_0": "Idha, bhikkhave, ekacco kulaputto saddhā agārasmā anagāriyaṁ pabbajito hoti:",
  "mn67:17.3_0": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇo dukkhapareto;",
  "mn67:17.4_0": "appeva nāma imassa kevalassa dukkhakkhandhassa antakiriyā paññāyethā’ti.",
  "mn67:17.5_0": "Tamenaṁ tathā pabbajitaṁ samānaṁ sabrahmacārī ovadanti anusāsanti:",
  "mn67:17.6_0": "‘idaṁ te khāditabbaṁ, idaṁ te na khāditabbaṁ;",
  "mn67:17.6_1": "idaṁ te bhuñjitabbaṁ, idaṁ te na bhuñjitabbaṁ;",
  "mn67:17.6_2": "idaṁ te sāyitabbaṁ, idaṁ te na sāyitabbaṁ;",
  "mn67:17.6_3": "idaṁ te pātabbaṁ, idaṁ te na pātabbaṁ;",
  "mn67:17.6_4": "kappiyaṁ te khāditabbaṁ, akappiyaṁ te na khāditabbaṁ;",
  "mn67:17.6_5": "kappiyaṁ te bhuñjitabbaṁ, akappiyaṁ te na bhuñjitabbaṁ;",
  "mn67:17.6_6": "kappiyaṁ te sāyitabbaṁ, akappiyaṁ te na sāyitabbaṁ;",
  "mn67:17.6_7": "kappiyaṁ te pātabbaṁ, akappiyaṁ te na pātabbaṁ;",
  "mn67:17.6_8": "kāle te khāditabbaṁ, vikāle te na khāditabbaṁ;",
  "mn67:17.6_9": "kāle te bhuñjitabbaṁ, vikāle te na bhuñjitabbaṁ;",
  "mn67:17.6_10": "kāle te sāyitabbaṁ, vikāle te na sāyitabbaṁ;",
  "mn67:17.6_11": "kāle te pātabbaṁ, vikāle te na pātabban’ti.",
  "mn67:17.7_0": "Tassa evaṁ hoti:",
  "mn67:17.7_1": "‘mayaṁ kho pubbe agāriyabhūtā samānā yaṁ icchāma taṁ khādāma, yaṁ na icchāma na taṁ khādāma;",
  "mn67:17.7_2": "yaṁ icchāma taṁ bhuñjāma, yaṁ na icchāma na taṁ bhuñjāma;",
  "mn67:17.7_3": "yaṁ icchāma taṁ sāyāma, yaṁ na icchāma na taṁ sāyāma;",
  "mn67:17.7_4": "yaṁ icchāma taṁ pivāma, yaṁ na icchāma na taṁ pivāma;",
  "mn67:17.8_0": "kappiyampi khādāma, akappiyampi khādāma;",
  "mn67:17.8_1": "kappiyampi bhuñjāma, akappiyampi bhuñjāma;",
  "mn67:17.8_2": "kappiyampi sāyāma, akappiyampi sāyāma;",
  "mn67:17.8_3": "kappiyampi pivāma, akappiyampi pivāma;",
  "mn67:17.8_4": "kālepi khādāma, vikālepi khādāma;",
  "mn67:17.8_5": "kālepi bhuñjāma vikālepi bhuñjāma;",
  "mn67:17.8_6": "kālepi sāyāma, vikālepi sāyāma;",
  "mn67:17.8_7": "kālepi pivāma, vikālepi pivāma.",
  "mn67:17.9_0": "Yampi no saddhā gahapatikā divā vikāle paṇītaṁ khādanīyaṁ bhojanīyaṁ denti tatthapime mukhāvaraṇaṁ maññe karontī’ti.",
  "mn67:17.10_0": "So sikkhaṁ paccakkhāya hīnāyāvattati.",
  "mn67:17.11_0": "Ayaṁ vuccati, bhikkhave, kumbhīlabhayassa bhīto sikkhaṁ paccakkhāya hīnāyāvatto.",
  "mn67:17.12_0": "‘Kumbhīlabhayan’ti kho, bhikkhave, odarikattassetaṁ adhivacanaṁ.",
  "mn67:18.1_0": "Katamañca, bhikkhave, āvaṭṭabhayaṁ?",
  "mn67:18.2_0": "Idha, bhikkhave, ekacco kulaputto saddhā agārasmā anagāriyaṁ pabbajito hoti:",
  "mn67:18.3_0": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇo dukkhapareto;",
  "mn67:18.4_0": "appeva nāma imassa kevalassa dukkhakkhandhassa antakiriyā paññāyethā’ti.",
  "mn67:18.5_0": "So evaṁ pabbajito samāno pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati.",
  "mn67:18.6_0": "Arakkhiteneva kāyena arakkhitāya vācāya anupaṭṭhitāya satiyā asaṁvutehi indriyehi so tattha passati gahapatiṁ vā gahapatiputtaṁ vā pañcahi kāmaguṇehi samappitaṁ samaṅgībhūtaṁ paricārayamānaṁ.",
  "mn67:18.7_0": "Tassa evaṁ hoti:",
  "mn67:18.8_0": "‘mayaṁ kho pubbe agāriyabhūtā samānā pañcahi kāmaguṇehi samappitā samaṅgībhūtā paricārimhā.",
  "mn67:18.9_0": "Saṁvijjanti kho pana me kule bhogā.",
  "mn67:18.10_0": "Sakkā bhoge ca bhuñjituṁ puññāni ca kātun’ti.",
  "mn67:18.11_0": "So sikkhaṁ paccakkhāya hīnāyāvattati.",
  "mn67:18.12_0": "Ayaṁ vuccati, bhikkhave, āvaṭṭabhayassa bhīto sikkhaṁ paccakkhāya hīnāyāvatto.",
  "mn67:18.13_0": "‘Āvaṭṭabhayan’ti kho, bhikkhave, pañcannetaṁ kāmaguṇānaṁ adhivacanaṁ.",
  "mn67:19.1_0": "Katamañca, bhikkhave, susukābhayaṁ?",
  "mn67:19.2_0": "Idha, bhikkhave, ekacco kulaputto saddhā agārasmā anagāriyaṁ pabbajito hoti:",
  "mn67:19.3_0": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇo dukkhapareto;",
  "mn67:19.4_0": "appeva nāma imassa kevalassa dukkhakkhandhassa antakiriyā paññāyethā’ti.",
  "mn67:19.5_0": "So evaṁ pabbajito samāno pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati.",
  "mn67:19.6_0": "Arakkhiteneva kāyena arakkhitāya vācāya anupaṭṭhitāya satiyā asaṁvutehi indriyehi so tattha passati mātugāmaṁ dunnivatthaṁ vā duppārutaṁ vā.",
  "mn67:19.7_0": "Tassa mātugāmaṁ disvā dunnivatthaṁ vā duppārutaṁ vā rāgo cittaṁ anuddhaṁseti.",
  "mn67:19.8_0": "So rāgānuddhaṁsena cittena sikkhaṁ paccakkhāya hīnāyāvattati.",
  "mn67:19.9_0": "Ayaṁ vuccati, bhikkhave, susukābhayassa bhīto sikkhaṁ paccakkhāya hīnāyāvatto.",
  "mn67:19.10_0": "‘Susukābhayan’ti kho, bhikkhave, mātugāmassetaṁ adhivacanaṁ.",
  "mn67:20.1_0": "Imāni kho, bhikkhave, cattāri bhayāni, idhekacce puggale imasmiṁ dhammavinaye agārasmā anagāriyaṁ pabbajite pāṭikaṅkhitabbānī”ti.",
  "mn67:20.2_0": "Idamavoca bhagavā.",
  "mn67:20.3_0": "Attamanā te bhikkhū bhagavato bhāsitaṁ abhinandunti.",
  "mn67:20.4_0": "Cātumasuttaṁ niṭṭhitaṁ sattamaṁ."
}