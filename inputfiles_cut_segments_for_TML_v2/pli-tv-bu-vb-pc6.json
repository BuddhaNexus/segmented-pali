{
  "pli-tv-bu-vb-pc6:0.1_0": "Theravāda Vinaya",
  "pli-tv-bu-vb-pc6:0.2_0": "Mahāvibhaṅga",
  "pli-tv-bu-vb-pc6:0.3_0": "Pācittiyakaṇḍa",
  "pli-tv-bu-vb-pc6:0.4_0": "Musāvādavagga",
  "pli-tv-bu-vb-pc6:0.5_0": "6. Dutiyasahaseyyasikkhāpada",
  "pli-tv-bu-vb-pc6:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc6:1.2_0": "Tena kho pana samayena āyasmā anuruddho kosalesu janapade sāvatthiṁ gacchanto sāyaṁ aññataraṁ gāmaṁ upagacchi.",
  "pli-tv-bu-vb-pc6:1.3_0": "Tena kho pana samayena tasmiṁ gāme aññatarissā itthiyā āvasathāgāraṁ paññattaṁ hoti.",
  "pli-tv-bu-vb-pc6:1.4_0": "Atha kho āyasmā anuruddho yena sā itthī tenupasaṅkami;",
  "pli-tv-bu-vb-pc6:1.4_1": "upasaṅkamitvā taṁ itthiṁ etadavoca—“sace te, bhagini, agaru, vaseyyāma ekarattaṁ āvasathāgāre”ti.",
  "pli-tv-bu-vb-pc6:1.5_0": "“Vaseyyātha, bhante”ti.",
  "pli-tv-bu-vb-pc6:1.6_0": "Aññepi addhikā yena sā itthī tenupasaṅkamiṁsu;",
  "pli-tv-bu-vb-pc6:1.6_1": "upasaṅkamitvā taṁ itthiṁ etadavocuṁ—“sace te, ayye, agaru vaseyyāma ekarattaṁ āvasathāgāre”ti.",
  "pli-tv-bu-vb-pc6:1.7_0": "“Eso kho ayyo samaṇo paṭhamaṁ upagato; sace so anujānāti, vaseyyāthā”ti.",
  "pli-tv-bu-vb-pc6:1.8_0": "Atha kho te addhikā yenāyasmā anuruddho tenupasaṅkamiṁsu;",
  "pli-tv-bu-vb-pc6:1.8_1": "upasaṅkamitvā āyasmantaṁ anuruddhaṁ etadavocuṁ—“sace te, bhante, agaru, vaseyyāma ekarattaṁ āvasathāgāre”ti.",
  "pli-tv-bu-vb-pc6:1.9_0": "“Vaseyyātha, āvuso”ti.",
  "pli-tv-bu-vb-pc6:1.10_0": "Atha kho sā itthī āyasmante anuruddhe saha dassanena paṭibaddhacittā ahosi.",
  "pli-tv-bu-vb-pc6:1.11_0": "Atha kho sā itthī yenāyasmā anuruddho tenupasaṅkami;",
  "pli-tv-bu-vb-pc6:1.11_1": "upasaṅkamitvā āyasmantaṁ anuruddhaṁ etadavoca—“ayyo, bhante, imehi manussehi ākiṇṇo na phāsu viharissati.",
  "pli-tv-bu-vb-pc6:1.12_0": "Sādhāhaṁ, bhante, ayyassa mañcakaṁ abbhantaraṁ paññapeyyan”ti.",
  "pli-tv-bu-vb-pc6:1.13_0": "Adhivāsesi kho āyasmā anuruddho tuṇhībhāvena.",
  "pli-tv-bu-vb-pc6:1.14_0": "Atha kho sā itthī āyasmato anuruddhassa mañcakaṁ abbhantaraṁ paññapetvā alaṅkatappaṭiyattā gandhagandhinī yenāyasmā anuruddho tenupasaṅkami;",
  "pli-tv-bu-vb-pc6:1.14_1": "upasaṅkamitvā āyasmantaṁ anuruddhaṁ etadavoca—",
  "pli-tv-bu-vb-pc6:1.15_0": "“ayyo, bhante, abhirūpo dassanīyo pāsādiko, ahañcamhi abhirūpā dassanīyā pāsādikā.",
  "pli-tv-bu-vb-pc6:1.16_0": "Sādhāhaṁ, bhante, ayyassa pajāpati bhaveyyan”ti.",
  "pli-tv-bu-vb-pc6:1.17_0": "Evaṁ vutte, āyasmā anuruddho tuṇhī ahosi.",
  "pli-tv-bu-vb-pc6:1.18_0": "Dutiyampi kho …pe…",
  "pli-tv-bu-vb-pc6:1.19_0": "tatiyampi kho sā itthī āyasmantaṁ anuruddhaṁ etadavoca—",
  "pli-tv-bu-vb-pc6:1.20_0": "“ayyo, bhante, abhirūpo dassanīyo pāsādiko, ahañcamhi abhirūpā dassanīyā pāsādikā.",
  "pli-tv-bu-vb-pc6:1.21_0": "Sādhu, bhante, ayyo mañceva paṭicchatu sabbañca sāpateyyan”ti.",
  "pli-tv-bu-vb-pc6:1.22_0": "Tatiyampi kho āyasmā anuruddho tuṇhī ahosi.",
  "pli-tv-bu-vb-pc6:1.23_0": "Atha kho sā itthī sāṭakaṁ nikkhipitvā āyasmato anuruddhassa purato caṅkamatipi tiṭṭhatipi nisīdatipi seyyampi kappeti.",
  "pli-tv-bu-vb-pc6:1.24_0": "Atha kho āyasmā anuruddho indriyāni okkhipitvā taṁ itthiṁ neva olokesi napi ālapi.",
  "pli-tv-bu-vb-pc6:1.25_0": "Atha kho sā itthī—“acchariyaṁ vata bho, abbhutaṁ vata bho.",
  "pli-tv-bu-vb-pc6:1.26_0": "Bahū me manussā satenapi sahassenapi pahiṇanti.",
  "pli-tv-bu-vb-pc6:1.27_0": "Ayaṁ pana samaṇo—mayā sāmaṁ yāciyamāno—na icchati mañceva paṭicchituṁ sabbañca sāpateyyan”ti",
  "pli-tv-bu-vb-pc6:1.28_0": "sāṭakaṁ nivāsetvā āyasmato anuruddhassa pādesu sirasā nipatitvā āyasmantaṁ anuruddhaṁ etadavoca—",
  "pli-tv-bu-vb-pc6:1.29_0": "“accayo maṁ, bhante, accagamā yathābālaṁ yathāmūḷhaṁ yathāakusalaṁ yāhaṁ evamakāsiṁ.",
  "pli-tv-bu-vb-pc6:1.30_0": "Tassā me, bhante, ayyo accayaṁ accayato paṭiggaṇhātu āyatiṁ saṁvarāyā”ti.",
  "pli-tv-bu-vb-pc6:1.31_0": "“Taggha tvaṁ, bhagini, accayo accagamā yathābālaṁ yathāmūḷhaṁ yathāakusalaṁ yā tvaṁ evamakāsi.",
  "pli-tv-bu-vb-pc6:1.32_0": "Yato ca kho tvaṁ, bhagini, accayaṁ accayato disvā yathādhammaṁ paṭikarosi, taṁ te mayaṁ paṭiggaṇhāma.",
  "pli-tv-bu-vb-pc6:1.33_0": "Vuddhi hesā, bhagini, ariyassa vinaye yo accayaṁ accayato disvā yathādhammaṁ paṭikaroti āyatiñca saṁvaraṁ āpajjatī”ti.",
  "pli-tv-bu-vb-pc6:1.34_0": "Atha kho sā itthī tassā rattiyā accayena āyasmantaṁ anuruddhaṁ paṇītena khādanīyena bhojanīyena sahatthā santappetvā sampavāretvā, āyasmantaṁ anuruddhaṁ bhuttāviṁ onītapattapāṇiṁ abhivādetvā ekamantaṁ nisīdi.",
  "pli-tv-bu-vb-pc6:1.35_0": "Ekamantaṁ nisinnaṁ kho taṁ itthiṁ āyasmā anuruddho dhammiyā kathāya sandassesi samādapesi samuttejesi sampahaṁsesi.",
  "pli-tv-bu-vb-pc6:1.36_0": "Atha kho sā itthī—āyasmatā anuruddhena dhammiyā kathāya sandassitā samādapitā samuttejitā sampahaṁsitā—āyasmantaṁ anuruddhaṁ etadavoca—",
  "pli-tv-bu-vb-pc6:1.37_0": "“abhikkantaṁ, bhante, abhikkantaṁ, bhante.",
  "pli-tv-bu-vb-pc6:1.38_0": "Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya—‘cakkhumanto rūpāni dakkhantī’ti;",
  "pli-tv-bu-vb-pc6:1.39_0": "evamevaṁ ayyena anuruddhena anekapariyāyena dhammo pakāsito.",
  "pli-tv-bu-vb-pc6:1.40_0": "Esāhaṁ, bhante, taṁ bhagavantaṁ saraṇaṁ gacchāmi dhammañca bhikkhusaṅghañca.",
  "pli-tv-bu-vb-pc6:1.41_0": "Upāsikaṁ maṁ ayyo dhāretu ajjatagge pāṇupetaṁ saraṇaṁ gatan”ti.",
  "pli-tv-bu-vb-pc6:1.42_0": "Atha kho āyasmā anuruddho sāvatthiṁ gantvā bhikkhūnaṁ etamatthaṁ ārocesi.",
  "pli-tv-bu-vb-pc6:1.43_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc6:1.44_0": "“kathañhi nāma āyasmā anuruddho mātugāmena sahaseyyaṁ kappessatī”ti.",
  "pli-tv-bu-vb-pc6:1.45_0": "Atha kho te bhikkhū āyasmantaṁ anuruddhaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc6:1.46_0": "“saccaṁ kira tvaṁ, anuruddha, mātugāmena sahaseyyaṁ kappesī”ti?",
  "pli-tv-bu-vb-pc6:1.47_0": "“Saccaṁ, bhagavā”ti.",
  "pli-tv-bu-vb-pc6:1.48_0": "Vigarahi buddho bhagavā …pe… kathañhi nāma tvaṁ, anuruddha, mātugāmena sahaseyyaṁ kappessasi.",
  "pli-tv-bu-vb-pc6:1.49_0": "Netaṁ, anuruddha, appasannānaṁ vā pasādāya …pe…",
  "pli-tv-bu-vb-pc6:1.50_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc6:1.51.1_0": "“Yo pana bhikkhu mātugāmena sahaseyyaṁ kappeyya pācittiyan”ti.",
  "pli-tv-bu-vb-pc6:2.1.1_0": "Yo panāti",
  "pli-tv-bu-vb-pc6:2.1.2_0": "yo yādiso …pe…",
  "pli-tv-bu-vb-pc6:2.1.3_0": "bhikkhūti",
  "pli-tv-bu-vb-pc6:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc6:2.1.5_0": "Mātugāmo nāma",
  "pli-tv-bu-vb-pc6:2.1.6_0": "manussitthī, na yakkhī, na petī, na tiracchānagatā; antamaso tadahujātāpi dārikā, pageva mahattarī.",
  "pli-tv-bu-vb-pc6:2.1.7_0": "Sahāti",
  "pli-tv-bu-vb-pc6:2.1.8_0": "ekato.",
  "pli-tv-bu-vb-pc6:2.1.9_0": "Seyyā nāma",
  "pli-tv-bu-vb-pc6:2.1.10_0": "sabbacchannā, sabbaparicchannā, yebhuyyenacchannā, yebhuyyena paricchannā.",
  "pli-tv-bu-vb-pc6:2.1.11_0": "Seyyaṁ kappeyyāti",
  "pli-tv-bu-vb-pc6:2.1.12_0": "atthaṅgate sūriye—",
  "pli-tv-bu-vb-pc6:2.1.13_0": "Mātugāme nipanne bhikkhu nipajjati, āpatti pācittiyassa.",
  "pli-tv-bu-vb-pc6:2.1.14_0": "Bhikkhu nipanne mātugāmo nipajjati, āpatti pācittiyassa.",
  "pli-tv-bu-vb-pc6:2.1.15_0": "Ubho vā nipajjanti, āpatti pācittiyassa.",
  "pli-tv-bu-vb-pc6:2.1.16_0": "Uṭṭhahitvā punappunaṁ nipajjanti, āpatti pācittiyassa.",
  "pli-tv-bu-vb-pc6:2.2.1_0": "Mātugāme mātugāmasaññī sahaseyyaṁ kappeti, āpatti pācittiyassa.",
  "pli-tv-bu-vb-pc6:2.2.2_0": "Mātugāme vematiko sahaseyyaṁ kappeti, āpatti pācittiyassa.",
  "pli-tv-bu-vb-pc6:2.2.3_0": "Mātugāme amātugāmasaññī sahaseyyaṁ kappeti, āpatti pācittiyassa.",
  "pli-tv-bu-vb-pc6:2.2.4_0": "Upaḍḍhacchanne upaḍḍhaparicchanne, āpatti dukkaṭassa.",
  "pli-tv-bu-vb-pc6:2.2.5_0": "Yakkhiyā vā petiyā vā paṇḍakena vā tiracchānagatitthiyā vā sahaseyyaṁ kappeti, āpatti dukkaṭassa.",
  "pli-tv-bu-vb-pc6:2.2.6_0": "Amātugāme mātugāmasaññī, āpatti dukkaṭassa.",
  "pli-tv-bu-vb-pc6:2.2.7_0": "Amātugāme vematiko, āpatti dukkaṭassa.",
  "pli-tv-bu-vb-pc6:2.2.8_0": "Amātugāme amātugāmasaññī, anāpatti.",
  "pli-tv-bu-vb-pc6:2.3.1_0": "Anāpatti—",
  "pli-tv-bu-vb-pc6:2.3.2_0": "sabbacchanne sabbaaparicchanne,",
  "pli-tv-bu-vb-pc6:2.3.3_0": "sabbaparicchanne sabbaacchanne,",
  "pli-tv-bu-vb-pc6:2.3.4_0": "yebhuyyena acchanne,",
  "pli-tv-bu-vb-pc6:2.3.5_0": "yebhuyyena aparicchanne,",
  "pli-tv-bu-vb-pc6:2.3.6_0": "mātugāme nipanne bhikkhu nisīdati,",
  "pli-tv-bu-vb-pc6:2.3.7_0": "bhikkhu nipanne mātugāmo nisīdati,",
  "pli-tv-bu-vb-pc6:2.3.8_0": "ubho vā nisīdanti,",
  "pli-tv-bu-vb-pc6:2.3.9_0": "ummattakassa,",
  "pli-tv-bu-vb-pc6:2.3.10_0": "ādikammikassāti.",
  "pli-tv-bu-vb-pc6:2.3.11_0": "Dutiyasahaseyyasikkhāpadaṁ niṭṭhitaṁ chaṭṭhaṁ."
}