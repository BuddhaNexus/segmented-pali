{
  "atk-s0507a4:0_0": "4. Mahāvaggo",
  "atk-s0507a4:1_0": "1. Ambasakkarapetavatthuvaṇṇanā",
  "atk-s0507a4:2_0": "Vesālīnāma nagaratthi vajjīnanti idaṁ ambasakkarapetavatthu.",
  "atk-s0507a4:2_1": "Tassa kā uppatti?",
  "atk-s0507a4:2_2": "Bhagavati jetavane viharante ambasakkaro nāma licchavirājā micchādiṭṭhiko natthikavādo vesāliyaṁ rajjaṁ kāresi.",
  "atk-s0507a4:2_3": "Tena ca samayena vesālinagare aññatarassa vāṇijassa āpaṇasamīpe cikkhallaṁ hoti, tattha bahū janā uppatitvā atikkamantā kilamanti, keci kaddamena limpanti.",
  "atk-s0507a4:2_4": "Taṁ disvā so vāṇijo “mā ime manussā kalalaṁ akkamiṁsū”ti apagataduggandhaṁ saṅkhavaṇṇapaṭibhāgaṁ gosīsaṭṭhiṁ āharāpetvā nikkhipāpesi.",
  "atk-s0507a4:2_5": "Pakatiyā ca sīlavā ahosi akkodhano saṇhavāco, paresañca yathābhūtaṁ guṇaṁ kitteti.",
  "atk-s0507a4:3_0": "So ekasmiṁ divase attano sahāyassa nhāyantassa pamādena anolokentassa nivāsanavatthaṁ kīḷādhippāyena apanidhāya taṁ dukkhāpetvā adāsi.",
  "atk-s0507a4:3_1": "Bhāgineyyo panassa corikāya paragehato bhaṇḍaṁ āharitvā tasseva āpaṇe nikkhipi.",
  "atk-s0507a4:3_2": "Bhaṇḍasāmikā vīmaṁsantā bhaṇḍena saddhiṁ tassa bhāgineyyaṁ tañca rañño dassesuṁ.",
  "atk-s0507a4:3_3": "Rājā “imassa sīsaṁ chindatha, bhāgineyyaṁ panassa sūle āropethā”ti āṇāpesi.",
  "atk-s0507a4:3_4": "Rājapurisā tathā akaṁsu.",
  "atk-s0507a4:3_5": "So kālaṁ katvā bhummadevesu uppajji.",
  "atk-s0507a4:3_6": "So gosīsena setuno katattā setavaṇṇaṁ dibbaṁ manojavaṁ assājānīyaṁ paṭilabhi, guṇavantānaṁ vaṇṇakathanena tassa gattato dibbagandho vāyati, sāṭakassa pana apanihitattā naggo ahosi.",
  "atk-s0507a4:3_7": "So attanā pubbe katakammaṁ olokento tadanusārena attano bhāgineyyaṁ sūle āropitaṁ disvā karuṇāya codiyamāno manojavaṁ assaṁ abhiruhitvā aḍḍharattisamaye tassa sūlā ropitaṭṭhānaṁ gantvā avidūre ṭhito “jīva, bho, jīvitameva seyyo”ti divase divase vadati.",
  "atk-s0507a4:4_0": "Tena ca samayena ambasakkaro rājā hatthikkhandhavaragato nagaraṁ padakkhiṇaṁ karonto aññatarasmiṁ gehe vātapānaṁ vivaritvā rājavibhūtiṁ passantiṁ ekaṁ itthiṁ disvā paṭibaddhacitto hutvā pacchāsane nisinnassa purisassa “imaṁ gharaṁ imañca itthiṁ upadhārehī”ti saññaṁ datvā anukkamena attano rājagehaṁ paviṭṭho taṁ purisaṁ pesesi –",
  "atk-s0507a4:4_1": "“gaccha, bhaṇe, tassā itthiyā sasāmikabhāvaṁ vā asāmikabhāvaṁ vā jānāhī”ti.",
  "atk-s0507a4:4_2": "So gantvā tassā sasāmikabhāvaṁ ñatvā rañño ārocesi.",
  "atk-s0507a4:4_3": "Rājā tassā itthiyā pariggahaṇūpāyaṁ cintento tassā sāmikaṁ pakkosāpetvā “ehi, bhaṇe, maṁ upaṭṭhāhī”ti āha.",
  "atk-s0507a4:4_4": "So anicchantopi “rājā attano vacanaṁ akaronte mayi rājadaṇḍaṁ kareyyā”ti bhayena rājupaṭṭhānaṁ sampaṭicchitvā divase divase rājupaṭṭhānaṁ gacchati.",
  "atk-s0507a4:4_5": "Rājāpi tassa bhattavetanaṁ dāpetvā katipayadivasātikkamena pātova upaṭṭhānaṁ āgataṁ evamāha –",
  "atk-s0507a4:4_6": "“gaccha, bhaṇe, amumhi ṭhāne ekā pokkharaṇī atthi, tato aruṇavaṇṇamattikaṁ rattuppalāni ca ānehi, sace ajjeva nāgaccheyyāsi, jīvitaṁ te natthī”ti.",
  "atk-s0507a4:4_7": "Tasmiñca gate dvārapālaṁ āha –",
  "atk-s0507a4:4_8": "“ajja anatthaṅgate eva sūriye sabbadvārāni thaketabbānī”ti.",
  "atk-s0507a4:5_0": "Sā ca pokkharaṇī vesāliyā tiyojanamatthake hoti, tathāpi so puriso maraṇabhayatajjito vātavegena pubbaṇheyeva taṁ pokkharaṇiṁ sampāpuṇi.",
  "atk-s0507a4:5_1": "“Sā ca pokkharaṇī amanussapariggahitā”ti pageva sutattā bhayena so “atthi nu kho ettha koci parissayo”ti samantato anupariyāyati.",
  "atk-s0507a4:5_2": "Taṁ disvā pokkharaṇipālako amanusso karuṇāyamānarūpo manussarūpena upasaṅkamitvā “kimatthaṁ, bho purisa, idhāgatosī”ti āha.",
  "atk-s0507a4:5_3": "So tassa taṁ pavattiṁ kathesi.",
  "atk-s0507a4:5_4": "So “yadi evaṁ yāvadatthaṁ gaṇhāhī”ti attano dibbarūpaṁ dassetvā antaradhāyi.",
  "atk-s0507a4:6_0": "So tattha aruṇavaṇṇamattikaṁ rattuppalāni ca gahetvā anatthaṅgateyeva sūriye nagaradvāraṁ sampāpuṇi.",
  "atk-s0507a4:6_1": "Taṁ disvā dvārapālo tassa viravantasseva dvāraṁ thakesi.",
  "atk-s0507a4:6_2": "So thakite dvāre pavesanaṁ alabhanto dvārasamīpe sūle āropitaṁ purisaṁ disvā “ete mayi anatthaṅgate eva sūriye āgate viravante evaṁ dvāraṁ thakesuṁ.",
  "atk-s0507a4:6_3": "‘Ahaṁ kāleyeva āgato, mama dāso natthī’ti tayāpi ñātaṁ hotū”ti sakkhimakāsi.",
  "atk-s0507a4:6_4": "Taṁ sutvā so āha “ahaṁ sūle āvuto vajjho maraṇābhimukho, kathaṁ tava sakkhi homi.",
  "atk-s0507a4:6_5": "Eko panettha peto mahiddhiko mama samīpaṁ āgamissati, taṁ sakkhiṁ karohī”ti.",
  "atk-s0507a4:6_6": "“Kathaṁ pana so mayā daṭṭhabbo”ti?",
  "atk-s0507a4:6_7": "Idheva tvaṁ tiṭṭha, “sayameva dakkhissasī”ti.",
  "atk-s0507a4:6_8": "So tattha ṭhito majjhimayāme taṁ petaṁ āgataṁ disvā sakkhiṁ akāsi.",
  "atk-s0507a4:6_9": "Vibhātāya ca rattiyā raññā “mama āṇā tayā atikkantā, tasmā rājadaṇḍaṁ te karissāmī”ti vutte, deva, mayā tava āṇā nātikkantā, anatthaṅgate eva sūriye ahaṁ idhāgatoti.",
  "atk-s0507a4:6_10": "Tattha ko te sakkhīti?",
  "atk-s0507a4:6_11": "So tassa sūlāvutassa purisassa santike āgacchantaṁ naggapetaṁ “sakkhī”ti niddisitvā “kathametaṁ amhehi saddhātabba”nti raññā vutte “ajja rattiyaṁ tumhehi saddhātabbaṁ purisaṁ mayā saddhiṁ pesethā”ti āha.",
  "atk-s0507a4:6_12": "Taṁ sutvā rājā sayameva tena saddhiṁ tattha gantvā ṭhito petena ca tatthāgantvā “jīva, bho, jīvitameva seyyo”ti vutte taṁ “seyyā nisajjā nayimassa atthī”tiādinā pañcahi gāthāhi paṭipucchi.",
  "atk-s0507a4:6_13": "Idāni ādito pana “vesāli nāma nagaratthi vajjīna”nti gāthā tāsaṁ sambandhadassanatthaṁ saṅgītikārehi ṭhapitā –",
  "atk-s0507a4:7_0": "517.",
  "atk-s0507a4:8_0": "“Vesālī nāma nagaratthi vajjīnaṁ, tattha ahu licchavi ambasakkaro;",
  "atk-s0507a4:9_0": "Disvāna petaṁ nagarassa bāhiraṁ, tattheva pucchittha taṁ kāraṇatthiko.",
  "atk-s0507a4:10_0": "518.",
  "atk-s0507a4:11_0": "“Seyyā nisajjā nayimassa atthi, abhikkamo natthi paṭikkamo ca;",
  "atk-s0507a4:12_0": "Asitapītakhāyitavatthabhogā, paricāraṇā sāpi imassa natthi.",
  "atk-s0507a4:13_0": "519.",
  "atk-s0507a4:14_0": "“Ye ñātakā diṭṭhasutā suhajjā, anukampakā yassa ahesuṁ pubbe;",
  "atk-s0507a4:15_0": "Daṭṭhumpi te dāni na taṁ labhanti, virājitato hi janena tena.",
  "atk-s0507a4:16_0": "520.",
  "atk-s0507a4:17_0": "“Na oggatattassa bhavanti mittā, jahanti mittā vikalaṁ viditvā;",
  "atk-s0507a4:18_0": "Atthañca disvā parivārayanti, bahū mittā uggatattassa honti.",
  "atk-s0507a4:19_0": "521.",
  "atk-s0507a4:20_0": "“Nihīnatto sabbabhogehi kiccho, sammakkhito samparibhinnagatto;",
  "atk-s0507a4:21_0": "Ussāvabindūva palimpamānā, ajja suve jīvitassūparodho.",
  "atk-s0507a4:22_0": "522.",
  "atk-s0507a4:23_0": "“Etādisaṁ uttamakicchappattaṁ,",
  "atk-s0507a4:24_0": "Uttāsitaṁ pucimandassa sūle;",
  "atk-s0507a4:25_0": "Atha tvaṁ kena vaṇṇena vadesi yakkha,",
  "atk-s0507a4:26_0": "‘Jīva bho jīvitameva seyyo”’ti.",
  "atk-s0507a4:27_0": "517.",
  "atk-s0507a4:27_1": "Tattha tatthāti tassaṁ vesāliyaṁ.",
  "atk-s0507a4:27_2": "Nagarassa bāhiranti nagarassa bahi bhavaṁ, vesālinagarassa bahi eva jātaṁ pavattaṁ sambandhaṁ.",
  "atk-s0507a4:27_3": "Tatthevāti yattha taṁ passi, tattheva ṭhāne.",
  "atk-s0507a4:27_4": "Tanti taṁ petaṁ.",
  "atk-s0507a4:27_5": "Kāraṇatthikoti “jīva, bho, jīvitameva seyyo”ti vuttaatthassa kāraṇena atthiko hutvā.",
  "atk-s0507a4:28_0": "518.Seyyā nisajjā nayimassa atthīti piṭṭhipasāraṇalakkhaṇā seyyā, pallaṅkābhujanalakkhaṇā nisajjā ca imassa sūle āropitapuggalassa natthi.",
  "atk-s0507a4:28_1": "Abhikkamo natthi paṭikkamo cāti abhikkamādilakkhaṇaṁ appamattakampi gamanaṁ imassa natthi.",
  "atk-s0507a4:28_2": "Paricārikā sāpīti yā asitapītakhāyitavatthaparibhogādilakkhaṇā indriyānaṁ paricāraṇā, sāpi imassa natthi.",
  "atk-s0507a4:28_3": "“Pariharaṇā sāpī”ti vā pāṭho, asitādiparibhogavasena indriyānaṁ pariharaṇā, sāpi imassa natthi vigatajīvitattāti attho.",
  "atk-s0507a4:28_4": "“Paricāraṇā sāpī”ti keci paṭhanti.",
  "atk-s0507a4:29_0": "519.Diṭṭhasutā suhajjā, anukampakā yassa ahesuṁ pubbeti sandiṭṭhasahāyā ceva adiṭṭhasahāyā ca yassa mittā anuddayāvanto ye assa imassa pubbe ahesuṁ.",
  "atk-s0507a4:29_1": "Daṭṭhumpīti passitumpi na labhanti, kuto saha vasitunti attho.",
  "atk-s0507a4:29_2": "Virājitattoti pariccattasabhāvo.",
  "atk-s0507a4:29_3": "Janena tenāti tena ñātiādijanena.",
  "atk-s0507a4:30_0": "520.Na oggatattassa bhavanti mittāti apagataviññāṇassa matassa mittā nāma na honti tassa mittehi kātabbakiccassa atikkantattā.",
  "atk-s0507a4:30_1": "Jahanti mittā vikalaṁ viditvāti mato tāva tiṭṭhatu, jīvantampi bhogavikalaṁ purisaṁ viditvā “na ito kiñci gayhūpaga”nti mittā pajahanti.",
  "atk-s0507a4:30_2": "Atthañca disvā parivārayantīti tassa pana santakaṁ atthaṁ dhanaṁ disvā piyavādino mukhullokikā hutvā taṁ parivārenti.",
  "atk-s0507a4:30_3": "Bahū mittā uggatattassa hontīti vibhavasampattiyā uggatasabhāvassa samiddhassa bahū anekā mittā honti, ayaṁ lokiyasabhāvoti attho.",
  "atk-s0507a4:31_0": "521.Nihīnatto sabbabhogehīti sabbehi upabhogaparibhogavatthūhi parihīnatto.",
  "atk-s0507a4:31_1": "Kicchoti dukkhito.",
  "atk-s0507a4:31_2": "Sammakkhitoti ruhirehi sammakkhitasarīro.",
  "atk-s0507a4:31_3": "Samparibhinnagattoti sūlena abbhantare vidālitagatto.",
  "atk-s0507a4:31_4": "Ussāvabindūva palimpamānoti tiṇagge limpamānaussāvabindusadiso.",
  "atk-s0507a4:31_5": "Ajja suveti ajja vā suve vā imassa nāma purisassa jīvitassa uparodho nirodho, tato uddhaṁ nappavattatīti attho.",
  "atk-s0507a4:32_0": "522.Uttāsitanti āvutaṁ āropitaṁ.",
  "atk-s0507a4:32_1": "Pucimandassa sūleti nimbarukkhassa daṇḍena katasūle.",
  "atk-s0507a4:32_2": "Kena vaṇṇenāti kena kāraṇena.",
  "atk-s0507a4:32_3": "Jīva, bho, jīvitameva seyyoti, bho purisa, jīva. Kasmā?",
  "atk-s0507a4:32_4": "Sūlaṁ āropitassāpi hi te idha jīvitameva ito cutassa jīvitato satabhāgena sahassabhāgena seyyo sundarataroti.",
  "atk-s0507a4:33_0": "Evaṁ tena raññā pucchito so peto attano adhippāyaṁ pakāsento –",
  "atk-s0507a4:34_0": "523.",
  "atk-s0507a4:35_0": "“Sālohito esa ahosi mayhaṁ, ahaṁ sarāmi purimāya jātiyā;",
  "atk-s0507a4:36_0": "Disvā ca me kāruññamahosi rāja, mā pāpadhammo nirayaṁ patāyaṁ.",
  "atk-s0507a4:37_0": "524.",
  "atk-s0507a4:38_0": "“Ito cuto licchavi esa poso, satthussadaṁ nirayaṁ ghorarūpaṁ;",
  "atk-s0507a4:39_0": "Upapajjati dukkaṭakammakārī, mahābhitāpaṁ kaṭukaṁ bhayānakaṁ.",
  "atk-s0507a4:40_0": "525.",
  "atk-s0507a4:41_0": "“Anekabhāgena guṇena seyyo, ayameva sūlo nirayena tena;",
  "atk-s0507a4:42_0": "Ekantadukkhaṁ kaṭukaṁ bhayānakaṁ, ekantatibbaṁ nirayaṁ patāyaṁ.",
  "atk-s0507a4:43_0": "526.",
  "atk-s0507a4:44_0": "“Idañca sutvā vacanaṁ mameso, dukkhūpanīto vijaheyya pāṇaṁ;",
  "atk-s0507a4:45_0": "Tasmā ahaṁ santike na bhaṇāmi, mā mekato jīvitassūparodho”ti. –",
  "atk-s0507a4:46_0": "Catasso gāthā abhāsi.",
  "atk-s0507a4:47_0": "523.",
  "atk-s0507a4:47_1": "Tattha sālohito samānalohito yonisambandhena sambandho, ñātakoti attho.",
  "atk-s0507a4:47_2": "Purimāya jātiyāti purimattabhāve.",
  "atk-s0507a4:47_3": "Mā pāpadhammo nirayaṁ patāyanti ayaṁ pāpadhammo puriso nirayaṁ mā pati, mā nirayaṁ upapajjīti imaṁ disvā me kāruññaṁ ahosīti yojanā.",
  "atk-s0507a4:48_0": "524.Sattussadanti pāpakārīhi sattehi ussannaṁ, atha vā pañcavidhabandhanaṁ, mukhe tattalohasecanaṁ, aṅgārapabbatāropanaṁ, lohakumbhipakkhepanaṁ, asipattavanappavesanaṁ, vettaraṇiyaṁ samotaraṇaṁ, mahāniraye pakkhepoti.",
  "atk-s0507a4:48_1": "Imehi sattahi pañcavidhabandhanādīhi dāruṇakāraṇehi ussannaṁ, uparūpari nicitanti attho.",
  "atk-s0507a4:48_2": "Mahābhitāpanti mahādukkhaṁ, mahāaggisantāpaṁ vā.",
  "atk-s0507a4:48_3": "Kaṭukanti aniṭṭhaṁ.",
  "atk-s0507a4:48_4": "Bhayānakanti bhayajanakaṁ.",
  "atk-s0507a4:49_0": "525.Anekabhāgenaguṇenāti anekakoṭṭhāsena ānisaṁsena.",
  "atk-s0507a4:49_1": "Ayameva sūlo nirayena tenāti tato imassa uppattiṭṭhānabhūtato nirayato ayameva sūlo seyyoti.",
  "atk-s0507a4:49_2": "Nissakke hi idaṁ karaṇavacanaṁ.",
  "atk-s0507a4:49_3": "Ekanta tibbanti ekanteneva tikhiṇadukkhaṁ, niyatamahādukkhanti attho.",
  "atk-s0507a4:50_0": "526.Idañca sutvā vacanaṁ mamesoti “ito cuto”tiādinā vuttaṁ mama vacanaṁ sutvā eso puriso dukkhūpanīto mama vacanena nirayadukkhaṁ upanīto viya hutvā.",
  "atk-s0507a4:50_1": "Vijaheyya pāṇanti attano jīvitaṁ pariccajeyya.",
  "atk-s0507a4:50_2": "Tasmāti tena kāraṇena.",
  "atk-s0507a4:50_3": "Mā mekatoti “mayā ekato imassa purisassa jīvitassa uparodho mā hotū”ti imassa santike idaṁ vacanaṁ ahaṁ na bhaṇāmi, atha kho “jīva, bho, jīvitameva seyyo”ti idameva bhaṇāmīti adhippāyo.",
  "atk-s0507a4:51_0": "Evaṁ petena attano adhippāye pakāsite puna rājā petassa pavattiṁ pucchituṁ okāsaṁ karonto imaṁ gāthamāha –",
  "atk-s0507a4:52_0": "527.",
  "atk-s0507a4:53_0": "“Aññāto eso purisassa attho, aññampi icchāmase pucchituṁ tuvaṁ;",
  "atk-s0507a4:54_0": "Okāsakammaṁ sace no karosi, pucchāma taṁ no na ca kujjhitabba”nti.",
  "atk-s0507a4:55_0": "528.",
  "atk-s0507a4:56_0": "“Addhā paṭiññā me tadā ahu, nācikkhaṇā appasannassa hoti;",
  "atk-s0507a4:57_0": "Akāmā saddheyyavacoti katvā, pucchassu maṁ kāmaṁ yathā visayha”nti. –",
  "atk-s0507a4:58_0": "Imā rañño petassa ca vacanapaṭivacanagāthā.",
  "atk-s0507a4:59_0": "527.",
  "atk-s0507a4:59_1": "Tattha aññātoti avagato.",
  "atk-s0507a4:59_2": "Icchāmaseti icchāma.",
  "atk-s0507a4:59_3": "Noti amhākaṁ.",
  "atk-s0507a4:59_4": "Na ca kujjhitabbanti “ime manussā yaṁkiñci pucchantī”ti kodho na kātabbo.",
  "atk-s0507a4:60_0": "528.Addhāti ekaṁsena.",
  "atk-s0507a4:60_1": "Paṭiññā meti ñāṇavasena mayhaṁ “pucchassū”ti paṭiññā, okāsadānanti attho.",
  "atk-s0507a4:60_2": "Tadā ahūti tasmiṁ kāle paṭhamadassane ahosi.",
  "atk-s0507a4:60_3": "Nācikkhaṇā appasannassa hotīti akathanā appasannassa hoti.",
  "atk-s0507a4:60_4": "Pasanno eva hi pasannassa kiñci katheti.",
  "atk-s0507a4:60_5": "Tvaṁ pana tadā mayi appasanno, ahañca tayi, tena paṭijānitvā kathetukāmo nāhosi.",
  "atk-s0507a4:60_6": "Idāni panāhaṁ tuyhaṁ akāmā saddheyyavaco akāmo eva saddhātabbavacano iti katvā iminā kāraṇena.",
  "atk-s0507a4:60_7": "Pucchassumaṁ kāmaṁ yathā visayhanti tvaṁ yathā icchasi, tamatthaṁ maṁ pucchassu.",
  "atk-s0507a4:60_8": "Ahaṁ pana yathā visayhaṁ yathā mayhaṁ sahituṁ sakkā, tathā attano ñāṇabalānurūpaṁ kathessāmīti adhippāyo.",
  "atk-s0507a4:61_0": "Evaṁ petena pucchanāya okāse kate rājā –",
  "atk-s0507a4:62_0": "529.",
  "atk-s0507a4:63_0": "“Yaṁ kiñcahaṁ cakkhunā passisāmi,",
  "atk-s0507a4:64_0": "Sabbampi tāhaṁ abhisaddaheyyaṁ;",
  "atk-s0507a4:65_0": "Disvāva taṁ nopi ce saddaheyyaṁ,",
  "atk-s0507a4:66_0": "Kareyyāsi me yakkha niyassakamma”nti. –",
  "atk-s0507a4:67_0": "Gāthamāha.",
  "atk-s0507a4:67_1": "Tassattho –",
  "atk-s0507a4:67_2": "ahaṁ yaṁ kiñcideva cakkhunā passissāmi, taṁ sabbampi tatheva ahaṁ abhisaddaheyyaṁ, taṁ pana disvāva taṁ vacanaṁ nopi ce saddaheyyaṁ.",
  "atk-s0507a4:67_3": "Yakkha, mayhaṁ niyassakammaṁ niggahakammaṁ kareyyāsīti.",
  "atk-s0507a4:67_4": "Atha vā yaṁ kiñcahaṁ cakkhunā passissāmīti ahaṁ yaṁ kiñcideva cakkhunā passissāmi acakkhugocarassa adassanato.",
  "atk-s0507a4:67_5": "Sabbampi tāhaṁ abhisaddaheyyanti sabbampi te ahaṁ diṭṭhaṁ sutaṁ aññaṁ vā abhisaddaheyyaṁ.",
  "atk-s0507a4:67_6": "Tādiso hi mayhaṁ tayi abhippasādoti adhippāyo.",
  "atk-s0507a4:67_7": "Pacchimapadassa pana yathāvuttova attho.",
  "atk-s0507a4:68_0": "Taṁ sutvā peto –",
  "atk-s0507a4:69_0": "530.",
  "atk-s0507a4:70_0": "“Saccappaṭiññā tava mesā hotu, sutvāna dhammaṁ labha suppasādaṁ;",
  "atk-s0507a4:71_0": "Aññatthiko no ca paduṭṭhacitto, yaṁ te sutaṁ asutañcāpi dhammaṁ;",
  "atk-s0507a4:72_0": "Sabbampi akkhissaṁ yathā pajāna”nti. – gāthamāha ; Ito paraṁ –",
  "atk-s0507a4:73_0": "531.",
  "atk-s0507a4:74_0": "“Setena assena alaṅkatena, upayāsi sūlāvutakassa santike;",
  "atk-s0507a4:75_0": "Yānaṁ idaṁ abbhutaṁ dassaneyyaṁ, kissetaṁ kammassa ayaṁ vipākoti.",
  "atk-s0507a4:76_0": "532.",
  "atk-s0507a4:77_0": "“Vesāliyā nagarassa majjhe, cikkhallamagge narakaṁ ahosi;",
  "atk-s0507a4:78_0": "Gosīsamekāhaṁ pasannacitto, setaṁ gahetvā narakasmiṁ nikkhipiṁ.",
  "atk-s0507a4:79_0": "533.",
  "atk-s0507a4:80_0": "“Etasmiṁ pādāni patiṭṭhapetvā, mayañca aññe ca atikkamimhā;",
  "atk-s0507a4:81_0": "Yānaṁ idaṁ abbhutaṁ dassaneyyaṁ, tasseva kammassa ayaṁ vipākoti.",
  "atk-s0507a4:82_0": "534.",
  "atk-s0507a4:83_0": "“Vaṇṇo ca te sabbadisā pabhāsati, gandho ca te sabbadisā pavāyati;",
  "atk-s0507a4:84_0": "Yakkhiddhipattosi mahānubhāvo, naggo cāsi kissa ayaṁ vipākoti.",
  "atk-s0507a4:85_0": "535.",
  "atk-s0507a4:86_0": "“Akkodhano niccapasannacitto, saṇhāhi vācāhi janaṁ upemi;",
  "atk-s0507a4:87_0": "Tasseva kammassa ayaṁ vipāko, dibbo me vaṇṇo satataṁ pabhāsati.",
  "atk-s0507a4:88_0": "536.",
  "atk-s0507a4:89_0": "“Yasañca kittiñca dhamme ṭhitānaṁ, disvāna mantemi pasannacitto;",
  "atk-s0507a4:90_0": "Tasseva kammassa ayaṁ vipāko, dibbo me gandho satataṁ pavāyati.",
  "atk-s0507a4:91_0": "537.",
  "atk-s0507a4:92_0": "“Sahāyānaṁ titthasmiṁ nhāyantānaṁ, thale gahetvā nidahissa dussaṁ;",
  "atk-s0507a4:93_0": "Khiḍḍatthiko no ca paduṭṭhacitto, tenamhi naggo kasirā ca vuttīti.",
  "atk-s0507a4:94_0": "538.",
  "atk-s0507a4:95_0": "“Yo kīḷamāno pakaroti pāpaṁ, tassedisaṁ kammavipākamāhu;",
  "atk-s0507a4:96_0": "Akīḷamāno pana yo karoti, kiṁ tassa kammassa vipākamāhūti.",
  "atk-s0507a4:97_0": "539.",
  "atk-s0507a4:98_0": "“Ye duṭṭhasaṅkappamanā manussā, kāyena vācāya ca saṁkiliṭṭhā;",
  "atk-s0507a4:99_0": "Kāyassa bhedā abhisamparāyaṁ, asaṁsayaṁ te nirayaṁ upenti.",
  "atk-s0507a4:100_0": "540.",
  "atk-s0507a4:101_0": "“Apare pana sugatimāsamānā, dāne ratā saṅgahitattabhāvā;",
  "atk-s0507a4:102_0": "Kāyassa bhedā abhisamparāyaṁ, asaṁsayaṁ te sugatiṁ upentī”ti. –",
  "atk-s0507a4:103_0": "Tesaṁ ubhinnaṁ vacanapaṭivacanagāthā honti.",
  "atk-s0507a4:104_0": "530.",
  "atk-s0507a4:104_1": "Tattha saccappaṭiññā tava mesā hotūti “sabbampi tāhaṁ abhisaddaheyya”nti tava esā paṭiññā mayhaṁ saccaṁ hotu.",
  "atk-s0507a4:104_2": "Sutvāna dhammaṁ labha suppasādanti mayā vuccamānaṁ dhammaṁ sutvā sundaraṁ pasādaṁ labhassu.",
  "atk-s0507a4:104_3": "Aññatthikoti ājānanatthiko.",
  "atk-s0507a4:104_4": "Yathā pajānanti yathā aññopi pajānanto, “yathāpi ñāta”nti vā mayā yathā ñātanti attho.",
  "atk-s0507a4:105_0": "531.Kissetaṁ kammassa ayaṁ vipākoti kissetaṁ kissa nāma etaṁ, kissa kammassa ayaṁ vipāko.",
  "atk-s0507a4:105_1": "Etanti vā nipātamattaṁ, kissa kammassāti yojanā.",
  "atk-s0507a4:105_2": "“Kissa te”ti ca keci paṭhanti.",
  "atk-s0507a4:106_0": "532-33.Cikkhallamaggeti cikkhallavati pathamhi.",
  "atk-s0507a4:106_1": "Narakanti āvāṭaṁ.",
  "atk-s0507a4:106_2": "Ekāhanti ekaṁ ahaṁ.",
  "atk-s0507a4:106_3": "Narakasmiṁ nikkhipinti yathā kaddamo na akkamīyati, evaṁ tasmiṁ cikkhallāvāṭe ṭhapesiṁ.",
  "atk-s0507a4:106_4": "Tassāti tassa gosīsena setukaraṇassa.",
  "atk-s0507a4:107_0": "536-7.Dhamme ṭhitānanti dhammacārīnaṁ samacārīnaṁ.",
  "atk-s0507a4:107_1": "Mantemīti kathemi kittayāmi.",
  "atk-s0507a4:107_2": "Khiḍḍatthikoti hasādhippāyo.",
  "atk-s0507a4:107_3": "No ca paduṭṭhacittoti dussasāmike na dūsitacitto, na avaharaṇādhippāyo nāpi vināsādhippāyoti attho.",
  "atk-s0507a4:108_0": "538.Akīḷamānoti akhiḍḍādhippāyo, lobhādīhi dūsitacitto.",
  "atk-s0507a4:108_1": "Kiṁ tassa kammassa vipākamāhūti tassa tathā katassa pāpakammassa kīva kaṭukaṁ dukkhavipākaṁ paṇḍitā āhu.",
  "atk-s0507a4:109_0": "539-40.Duṭṭhasaṅkappamanāti kāmasaṅkappādivasena dūsitamanovitakkā, etena manoduccaritamāha.",
  "atk-s0507a4:109_1": "Kāyena vācāya ca saṁkiliṭṭhāti pāṇātipātādivasena kāyavācāhi malinā.",
  "atk-s0507a4:109_2": "Āsamānāti āsīsamānā patthayamānā.",
  "atk-s0507a4:110_0": "Evaṁ petena saṅkhepeneva kammaphalesu vibhajitvā dassitesu taṁ asaddahanto rājā –",
  "atk-s0507a4:111_0": "541.",
  "atk-s0507a4:112_0": "“Taṁ kinti jāneyyamahaṁ avecca, kalyāṇapāpassa ayaṁ vipāko;",
  "atk-s0507a4:113_0": "Kiṁ vāhaṁ disvā abhisaddaheyyaṁ, ko vāpi maṁ saddahāpeyya eta”nti. –",
  "atk-s0507a4:114_0": "Gāthamāha.",
  "atk-s0507a4:114_1": "Tattha taṁ kinti jāneyyamahaṁ aveccāti yoyaṁ tayā “ye duṭṭhasaṅkappamanā manussā, kāyena vācāya ca saṁkiliṭṭhā”tiādinā.",
  "atk-s0507a4:114_2": "“Apare pana sugatimāsamānā”tiādinā ca kalyāṇassa pāpassa ca kammassa vipāko vibhajitvā vutto, taṁ kinti kena kāraṇena ahaṁ avecca aparapaccayabhāvena saddaheyyaṁ.",
  "atk-s0507a4:114_3": "Kiṁ vāhaṁ disvā abhisaddaheyyanti kīdisaṁ vā panāhaṁ paccakkhabhūtaṁ nidassanaṁ disvā paṭisaddaheyyaṁ.",
  "atk-s0507a4:114_4": "Ko vāpi maṁ saddahāpeyya etanti ko vā viññū puriso paṇḍito etamatthaṁ maṁ saddahāpeyya, taṁ kathehīti attho.",
  "atk-s0507a4:115_0": "Taṁ sutvā peto kāraṇena tamatthaṁ tassa pakāsento –",
  "atk-s0507a4:116_0": "542.",
  "atk-s0507a4:117_0": "“Disvā ca sutvā abhisaddahassu, kalyāṇapāpassa ayaṁ vipāko;",
  "atk-s0507a4:118_0": "Kalyāṇapāpe ubhaye asante, siyā nu sattā sugatā duggatā vā.",
  "atk-s0507a4:119_0": "543.",
  "atk-s0507a4:120_0": "“No cettha kammāni kareyyuṁ maccā, kalyāṇapāpāni manussaloke;",
  "atk-s0507a4:121_0": "Nāhesuṁ sattā sugatā duggatā vā, hīnā paṇītā ca manussaloke.",
  "atk-s0507a4:122_0": "544.",
  "atk-s0507a4:123_0": "“Yasmā ca kammāni karonti maccā, kalyāṇapāpāni manussaloke;",
  "atk-s0507a4:124_0": "Tasmā hi sattā sugatā duggatā vā, hīnā paṇītā ca manussaloke.",
  "atk-s0507a4:125_0": "545.",
  "atk-s0507a4:126_0": "“Dvayajja kammānaṁ vipākamāhu, sukhassa dukkhassa ca vedanīyaṁ;",
  "atk-s0507a4:127_0": "Tā devatāyo paricārayanti, paccenti bālā dvayataṁ apassino”ti. –",
  "atk-s0507a4:128_0": "Gāthā abhāsi.",
  "atk-s0507a4:129_0": "542.",
  "atk-s0507a4:129_1": "Tattha disvā cāti paccakkhato disvāpi.",
  "atk-s0507a4:129_2": "Sutvāti dhammaṁ sutvā tadanusārena nayaṁ nento anuminanto.",
  "atk-s0507a4:129_3": "Kalyāṇapāpassāti kusalassa akusalassa ca kammassa ayaṁ sukho ayaṁ dukkho ca vipākoti abhisaddahassu.",
  "atk-s0507a4:129_4": "Ubhaye asanteti kalyāṇe pāpe cāti duvidhe kamme avijjamāne.",
  "atk-s0507a4:129_5": "Siyā nu sattā sugatā duggatā vāti “ime sattā sugatiṁ gatā duggatiṁ gatā vā, sugatiyaṁ vā aḍḍhā duggatiyaṁ daliddā vā”ti ayamattho kiṁ nu siyā kathaṁ sambhaveyyāti attho.",
  "atk-s0507a4:130_0": "543-4.",
  "atk-s0507a4:130_1": "Idāni yathāvuttamatthaṁ “nocettha kammānī”ti ca “yasmā ca kammānī”ti ca gāthādvayena byatirekato anvayato ca vibhāveti.",
  "atk-s0507a4:130_2": "Tattha hīnā paṇītāti kularūpārogyaparivārādīhi hīnā uḷārā ca.",
  "atk-s0507a4:131_0": "545.Dvayajja kammānaṁ vipākamāhūti dvayaṁ duvidhaṁ ajja idāni kammānaṁ sucaritaduccaritānaṁ vipākaṁ vadanti kathenti.",
  "atk-s0507a4:131_1": "Kiṁ tanti āha “sukhassa dukkhassa ca vedanīya”nti, iṭṭhassa ca aniṭṭhassa ca anubhavanayoggaṁ.",
  "atk-s0507a4:131_2": "Tā devatāyo paricārayantīti ye ukkaṁsavasena sukhavedanīyaṁ vipākaṁ paṭilabhanti, te devaloke tā devatā hutvā dibbasukhasamappitā indriyāni paricārenti.",
  "atk-s0507a4:131_3": "Paccenti bālā dvayataṁ apassinoti ye bālā kammañca kammaphalañcāti dvayaṁ apassantā asaddahantā, te pāpappasutā dukkhavedanīyaṁ vipākaṁ anubhavantā nirayādīsu kammunā paccenti dukkhaṁ pāpuṇanti.",
  "atk-s0507a4:132_0": "Evaṁ kammaphalaṁ saddahanto pana tvaṁ kasmā evarūpaṁ dukkhaṁ paccanubhavasīti anuyogaṁ sandhāya –",
  "atk-s0507a4:133_0": "546.",
  "atk-s0507a4:134_0": "“Na matthi kammāni sayaṁkatāni, datvāpi me natthi yo ādiseyya;",
  "atk-s0507a4:135_0": "Acchādanaṁ sayanamathannapānaṁ, tenamhi naggo kasirā ca vuttī”ti. –",
  "atk-s0507a4:136_0": "Gāthamāha.",
  "atk-s0507a4:136_1": "Tattha na matthi kammāni sayaṁkatānīti yasmā sayaṁ attanā pubbe katāni puññakammāni mama natthi na vijjanti, yehi idāni acchādanādīni labheyyaṁ.",
  "atk-s0507a4:136_2": "Datvāpi me natthi yo ādiseyyāti yo samaṇabrāhmaṇānaṁ dānaṁ datvā “asukassa petassa hotū”ti me ādiseyya uddiseyya, so natthi.",
  "atk-s0507a4:136_3": "Tenamhi naggo kasirā ca vuttīti tena duvidhenāpi kāraṇena idāni naggo niccoḷo amhi, kasirā dukkhā ca vutti jīvikā hotīti.",
  "atk-s0507a4:137_0": "Taṁ sutvā rājā tassa acchādanādilābhaṁ ākaṅkhanto –",
  "atk-s0507a4:138_0": "547.",
  "atk-s0507a4:139_0": "“Siyā nu kho kāraṇaṁ kiñci yakkha, acchādanaṁ yena tuvaṁ labhetha;",
  "atk-s0507a4:140_0": "Ācikkha me tvaṁ yadatthi hetu, saddhāyikaṁ hetuvaco suṇomā”ti. –",
  "atk-s0507a4:141_0": "Gāthamāha.",
  "atk-s0507a4:141_1": "Tattha yenāti yena kāraṇena tvaṁ acchādanaṁ labhetha labheyyāsi, kiñci taṁ kāraṇaṁ siyā nu kho bhaveyya nu khoti attho.",
  "atk-s0507a4:141_2": "Yadatthīti yadi atthi.",
  "atk-s0507a4:142_0": "Athassa peto taṁ kāraṇaṁ ācikkhanto –",
  "atk-s0507a4:143_0": "548.",
  "atk-s0507a4:144_0": "“Kappitako nāma idhatthi bhikkhu, jhāyī susīlo arahā vimutto;",
  "atk-s0507a4:145_0": "Guttindriyo saṁvutapātimokkho, sītibhūto uttamadiṭṭhipatto.",
  "atk-s0507a4:146_0": "549.",
  "atk-s0507a4:147_0": "“Sakhilo vadaññū suvaco sumukho, svāgamo suppaṭimuttako ca;",
  "atk-s0507a4:148_0": "Puññassa khettaṁ araṇavihārī, devamanussānañca dakkhiṇeyyo.",
  "atk-s0507a4:149_0": "550.",
  "atk-s0507a4:150_0": "“Santo vidhūmo anīgho nirāso, mutto visallo amamo avaṅko;",
  "atk-s0507a4:151_0": "Nirūpadhī sabbapapañcakhīṇo, tisso vijjā anuppatto jutimā.",
  "atk-s0507a4:152_0": "551.",
  "atk-s0507a4:153_0": "“Appaññāto disvāpi na ca sujāno, munīti naṁ vajjisu voharanti;",
  "atk-s0507a4:154_0": "Jānanti taṁ yakkhabhūtā anejaṁ, kalyāṇadhammaṁ vicarantaṁ loke.",
  "atk-s0507a4:155_0": "552.",
  "atk-s0507a4:156_0": "“Tassa tuvaṁ ekayugaṁ duve vā, mamuddisitvāna sace dadetha;",
  "atk-s0507a4:157_0": "Paṭiggahītāni ca tāni assu, mamañca passetha sannaddhadussa”nti. –",
  "atk-s0507a4:158_0": "Gāthā abhāsi.",
  "atk-s0507a4:159_0": "548.",
  "atk-s0507a4:159_1": "Tattha kappitato nāmāti jaṭilasahassassa abbhantare āyasmato upālittherassa upajjhāyaṁ sandhāya vadati.",
  "atk-s0507a4:159_2": "Idhāti imissā vesāliyā samīpe.",
  "atk-s0507a4:159_3": "Jhāyīti aggaphalajhānena jhāyī.",
  "atk-s0507a4:159_4": "Sītibhūtoti sabbakilesadarathapariḷāhavūpasamena sītibhāvappatto.",
  "atk-s0507a4:159_5": "Uttamadiṭṭhipattoti uttamaṁ aggaphalaṁ sammādiṭṭhiṁ patto.",
  "atk-s0507a4:160_0": "549.Sakhiloti mudu.",
  "atk-s0507a4:160_1": "Suvacoti subbaco.",
  "atk-s0507a4:160_2": "Svāgamoti suṭṭhu āgatāgamo.",
  "atk-s0507a4:160_3": "Suppaṭimuttakoti suṭṭhu paṭimuttakavāco, muttabhāṇīti attho.",
  "atk-s0507a4:160_4": "Araṇavihārīti mettāvihārī.",
  "atk-s0507a4:161_0": "550.Santoti upasantakileso.",
  "atk-s0507a4:161_1": "Vidhūmoti vigatamicchāvitakkadhūmo.",
  "atk-s0507a4:161_2": "Anīghoti niddukkho.",
  "atk-s0507a4:161_3": "Nirāsoti nittaṇho.",
  "atk-s0507a4:161_4": "Muttoti sabbabhavehi vimutto.",
  "atk-s0507a4:161_5": "Visalloti vītarāgādisallo.",
  "atk-s0507a4:161_6": "Amamoti mamaṁkāravirahito.",
  "atk-s0507a4:161_7": "Avaṅkoti kāyavaṅkādivaṅkavirahito.",
  "atk-s0507a4:161_8": "Nirūpadhīti kilesābhisaṅkhārādiupadhippahāyī.",
  "atk-s0507a4:161_9": "Sabbapapañcakhīṇoti parikkhīṇataṇhādipapañco.",
  "atk-s0507a4:161_10": "Jutimāti anuttarāya ñāṇajutiyā jutimā.",
  "atk-s0507a4:161_11": "Appaññātoti paramappicchatāya paṭicchannaguṇatāya ca na pākaṭo.",
  "atk-s0507a4:162_0": "551.Disvāpi na ca sujānoti gambhīrabhāvena disvāpi “evaṁsīlo, evaṁdhammo, evaṁpañño”ti na suviññeyyo.",
  "atk-s0507a4:162_1": "Jānanti taṁ yakkhabhūtā anejanti yakkhabhūtā ca anejaṁ nittaṇhaṁ “arahā”ti taṁ jānanti.",
  "atk-s0507a4:162_2": "Kalyāṇadhammanti sundarasīlādiguṇaṁ.",
  "atk-s0507a4:163_0": "552.Tassāti tassa kappitakamahātherassa.",
  "atk-s0507a4:163_1": "Ekayuganti ekaṁ vatthayugaṁ.",
  "atk-s0507a4:163_2": "Duve vāti dve vā vatthayugāni.",
  "atk-s0507a4:163_3": "Mamuddisitvānāti mamaṁ uddisitvā.",
  "atk-s0507a4:163_4": "Paṭiggahītānicatāni assūti tāni vatthayugāni tena paṭiggahitāni ca assu bhaveyyuṁ.",
  "atk-s0507a4:163_5": "Sannaddhadussanti dussena katasannāhaṁ, laddhavatthaṁ nivatthapārutadussanti attho.",
  "atk-s0507a4:164_0": "Tato rājā –",
  "atk-s0507a4:165_0": "553.",
  "atk-s0507a4:166_0": "“Kasmiṁ padese samaṇaṁ vasantaṁ, gantvāna passemu mayaṁ idāni;",
  "atk-s0507a4:167_0": "Yo majja kaṅkhaṁ vicikicchitañca, diṭṭhīvisūkāni vinodayeyyā”ti. –",
  "atk-s0507a4:168_0": "Therassa vasanaṭṭhānaṁ pucchi.",
  "atk-s0507a4:168_1": "Tattha kasmiṁ padeseti katarasmiṁ padese.",
  "atk-s0507a4:168_2": "Yo majjāti yo ajja, ma-kāro padasandhikaro.",
  "atk-s0507a4:169_0": "Tato peto –",
  "atk-s0507a4:170_0": "554.",
  "atk-s0507a4:171_0": "“Eso nisinno kapinaccanāyaṁ, parivārito devatāhi bahūhi;",
  "atk-s0507a4:172_0": "Dhammiṁ kathaṁ bhāsati saccanāmo, sakasmimācerake appamatto”ti. –",
  "atk-s0507a4:173_0": "Gāthamāha.",
  "atk-s0507a4:173_1": "Tattha kapinaccanāyanti kapīnaṁ vānarānaṁ naccanena “kapinaccanā”ti laddhavohāre padese.",
  "atk-s0507a4:173_2": "Saccanāmoti jhāyī susīlo arahā vimuttotiādīhi guṇanāmehi yāthāvanāmo aviparītanāmo.",
  "atk-s0507a4:174_0": "Evaṁ petena vutte rājā tāvadeva therassa santikaṁ gantukāmo –",
  "atk-s0507a4:175_0": "555.",
  "atk-s0507a4:176_0": "“Tathāhaṁ kassāmi gantvā idāni, acchādayissaṁ samaṇaṁ yugena;",
  "atk-s0507a4:177_0": "Paṭiggahītāni ca tāni assu, tuvañca passemu sannaddhadussa”nti. –",
  "atk-s0507a4:178_0": "Gāthamāha. Tattha kassāmīti karissāmi.",
  "atk-s0507a4:179_0": "Atha peto “devatānaṁ thero dhammaṁ deseti, tasmā nāyaṁ upasaṅkamanakālo”ti dassento –",
  "atk-s0507a4:180_0": "556.",
  "atk-s0507a4:181_0": "“Mā akkhaṇe pabbajitaṁ upāgami, sādhu vo licchavi nesa dhammo;",
  "atk-s0507a4:182_0": "Tato ca kāle upasaṅkamitvā, tattheva passāhi raho nisinna”nti. –",
  "atk-s0507a4:183_0": "Gāthamāha.",
  "atk-s0507a4:183_1": "Tattha sādhūti āyācane nipāto.",
  "atk-s0507a4:183_2": "Vo licchavi nesa dhammoti, licchavirāja, tumhākaṁ rājūnaṁ esa dhammo na hoti, yaṁ akāle upasaṅkamanaṁ.",
  "atk-s0507a4:183_3": "Tatthevāti tasmiṁyeva ṭhāne.",
  "atk-s0507a4:184_0": "Evaṁ petena vutte rājā “sādhū”ti sampaṭicchitvā attano nivesanameva gantvā puna yuttapattakāle aṭṭha vatthuyugāni gāhāpetvā theraṁ upasaṅkamitvā ekamantaṁ nisinno paṭisanthāraṁ katvā “imāni, bhante, aṭṭha vatthayugāni paṭiggaṇhā”ti āha.",
  "atk-s0507a4:184_1": "Taṁ sutvā thero kathāsamuṭṭhāpanatthaṁ “mahārāja, pubbe tvaṁ adānasīlo samaṇabrāhmaṇānaṁ viheṭhanajātikova kathaṁ paṇītāni vatthāni dātukāmo jāto”ti āha.",
  "atk-s0507a4:184_2": "Taṁ sutvā rājā tassa kāraṇaṁ ācikkhanto petena samāgamaṁ, tena ca attanā ca kathitaṁ sabbaṁ therassa ārocetvā vatthāni datvā petassa uddisi.",
  "atk-s0507a4:184_3": "Tena peto dibbavatthadharo alaṅkatapaṭiyatto assāruḷho therassa ca rañño ca purato pātubhavi.",
  "atk-s0507a4:184_4": "Taṁ disvā rājā attamano pamudito pītisomanassajāto “paccakkhato vata mayā kammaphalaṁ diṭṭhaṁ, na dānāhaṁ pāpaṁ karissāmi, puññameva karissāmī”ti vatvā tena petena sakkhiṁ akāsi.",
  "atk-s0507a4:184_5": "So ca peto “sace, tvaṁ licchavirāja, ito paṭṭhāya adhammaṁ pahāya dhammaṁ carasi, evāhaṁ tava sakkhiṁ karissāmi, santikañca te āgamissāmi, sūlāvutañca purisaṁ sīghaṁ sūlato mocehi, evaṁ so jīvitaṁ labhitvā dhammaṁ caranto dukkhato muccissati, therañca kālena kālaṁ upasaṅkamitvā dhammaṁ suṇanto puññāni karohī”ti vatvā gato.",
  "atk-s0507a4:185_0": "Atha rājā theraṁ vanditvā nagaraṁ pavisitvā sīghaṁ sīghaṁ licchaviparisaṁ sannipātetvā te anujānāpetvā taṁ purisaṁ sūlato mocetvā “imaṁ arogaṁ karothā”ti tikicchake āṇāpesi.",
  "atk-s0507a4:185_1": "Therañca upasaṅkamitvā pucchi –",
  "atk-s0507a4:185_2": "“siyā nu kho, bhante, nirayagāmikammaṁ katvā ṭhitassa nirayato muttī”ti.",
  "atk-s0507a4:185_3": "Siyā, mahārāja, sace uḷāraṁ puññaṁ karoti, muccatīti vatvā thero rājānaṁ saraṇesu ca sīlesu ca patiṭṭhāpesi.",
  "atk-s0507a4:185_4": "So tattha patiṭṭhito therassa ovāde ṭhatvā sotāpanno ahosi, sūlāvuto pana puriso arogo hutvā saṁvegajāto bhikkhūsu pabbajitvā nacirasseva arahattaṁ pāpuṇi.",
  "atk-s0507a4:185_5": "Tamatthaṁ dassentā saṅgītikārā –",
  "atk-s0507a4:186_0": "557.",
  "atk-s0507a4:187_0": "“Tathāti vatvā agamāsi tattha, parivārito dāsagaṇena licchavi;",
  "atk-s0507a4:188_0": "So taṁ nagaraṁ upasaṅkamitvā, vāsūpagacchittha sake nivesane.",
  "atk-s0507a4:189_0": "558.",
  "atk-s0507a4:190_0": "“Tato ca kāle gihikiccāni katvā,",
  "atk-s0507a4:191_0": "Nhatvā pivitvā ca khaṇaṁ labhitvā;",
  "atk-s0507a4:192_0": "Viceyya peḷāto ca yugāni aṭṭha,",
  "atk-s0507a4:193_0": "Gāhāpayī dāsagaṇena licchavi.",
  "atk-s0507a4:194_0": "559.",
  "atk-s0507a4:195_0": "“So taṁ padesaṁ upasaṅkamitvā, taṁ addasa samaṇaṁ santacittaṁ;",
  "atk-s0507a4:196_0": "Paṭikkantaṁ gocarato nivattaṁ, sītibhūtaṁ rukkhamūle nisinnaṁ.",
  "atk-s0507a4:197_0": "560.",
  "atk-s0507a4:198_0": "“Tamenamavoca upasaṅkamitvā, appābādhaṁ phāsuvihārañca pucchi;",
  "atk-s0507a4:199_0": "Vesāliyaṁ licchavihaṁ bhadante, jānanti maṁ licchavi ambasakkaro.",
  "atk-s0507a4:200_0": "561.",
  "atk-s0507a4:201_0": "“Imāni me aṭṭha yugā subhāni, paṭiggaṇha bhante padadāmi tuyhaṁ;",
  "atk-s0507a4:202_0": "Teneva atthena idhāgatosmi, yathā ahaṁ attamano bhaveyyanti.",
  "atk-s0507a4:203_0": "562.",
  "atk-s0507a4:204_0": "“Dūratova samaṇā brāhmaṇā ca, nivesanaṁ te parivajjayanti;",
  "atk-s0507a4:205_0": "Pattāni bhijjanti ca te nivesane, saṅghāṭiyo cāpi vidālayanti.",
  "atk-s0507a4:206_0": "563.",
  "atk-s0507a4:207_0": "“Athāpare pādakuṭhārikāhi, avaṁsirā samaṇā pātayanti;",
  "atk-s0507a4:208_0": "Etādisaṁ pabbajitā vihesaṁ, tayā kataṁ samaṇā pāpuṇanti.",
  "atk-s0507a4:209_0": "564.",
  "atk-s0507a4:210_0": "“Tiṇena telampi na tvaṁ adāsi, mūḷhassa maggampi na pāvadāsi;",
  "atk-s0507a4:211_0": "Andhassa daṇḍaṁ sayamādiyāsi, etādiso kadariyo asaṁvuto tuvaṁ;",
  "atk-s0507a4:212_0": "Atha tvaṁ kena vaṇṇena kimeva disvā, amhehi saha saṁvibhāgaṁ karosīti.",
  "atk-s0507a4:213_0": "565.",
  "atk-s0507a4:214_0": "“Paccemi bhante yaṁ tvaṁ vadesi, vihesayiṁ samaṇe brāhmaṇe ca;",
  "atk-s0507a4:215_0": "Khiḍḍatthiko no ca paduṭṭhacitto, etampi me dukkaṭameva bhante.",
  "atk-s0507a4:216_0": "566.",
  "atk-s0507a4:217_0": "Khiḍḍāya yakkho pasavitvā pāpaṁ, vedeti dukkhaṁ asamattabhogī;",
  "atk-s0507a4:218_0": "Daharo yuvā nagganiyassa bhāgī, kiṁ su tato dukkhatarassa hoti.",
  "atk-s0507a4:219_0": "567.",
  "atk-s0507a4:220_0": "“Taṁ disvā saṁvegamalatthaṁ bhante, tappaccayā vāpi dadāmi dānaṁ;",
  "atk-s0507a4:221_0": "Paṭiggaṇha bhante vatthayugāni aṭṭha, yakkhassimā gacchantu dakkhiṇāyoti.",
  "atk-s0507a4:222_0": "568.",
  "atk-s0507a4:223_0": "“Addhā hi dānaṁ bahudhā pasatthaṁ, dadato ca te akkhayadhammamatthu;",
  "atk-s0507a4:224_0": "Paṭigaṇhāmi te vatthayugāni aṭṭha, yakkhassimā gacchantu dakkhiṇāyoti.",
  "atk-s0507a4:225_0": "569.",
  "atk-s0507a4:226_0": "“Tato hi so ācamayitvā licchavi, therassa datvāna yugāni aṭṭha;",
  "atk-s0507a4:227_0": "Paṭiggahītāni ca tāni assu, yakkhañca passetha sannaddhadussaṁ.",
  "atk-s0507a4:228_0": "570.",
  "atk-s0507a4:229_0": "“Tamaddasā candanasāralittaṁ, ājaññamārūḷhamuḷāravaṇṇaṁ;",
  "atk-s0507a4:230_0": "Alaṅkataṁ sādhunivatthadussaṁ, parivāritaṁ yakkhamahiddhipattaṁ.",
  "atk-s0507a4:231_0": "571.",
  "atk-s0507a4:232_0": "“So taṁ disvā attamano udaggo, pahaṭṭhacitto ca subhaggarūpo;",
  "atk-s0507a4:233_0": "Kammañca disvāna mahāvipākaṁ, sandiṭṭhikaṁ cakkhunā sacchikatvā.",
  "atk-s0507a4:234_0": "572.",
  "atk-s0507a4:235_0": "“Tamenamavoca upasaṅkamitvā, dassāmi dānaṁ samaṇabrāhmaṇānaṁ;",
  "atk-s0507a4:236_0": "Na cāpi me kiñci adeyyamatthi, tuvañca me yakkha bahūpakāroti.",
  "atk-s0507a4:237_0": "573.",
  "atk-s0507a4:238_0": "“Tuvañca me licchavi ekadesaṁ, adāsi dānāni amoghametaṁ;",
  "atk-s0507a4:239_0": "Svāhaṁ karissāmi tayāva sakkhiṁ, amānuso mānusakena saddhinti.",
  "atk-s0507a4:240_0": "574.",
  "atk-s0507a4:241_0": "“Gatī ca bandhū ca parāyaṇañca, mitto mamāsi atha devatā me;",
  "atk-s0507a4:242_0": "Yācāmi taṁ pañjaliko bhavitvā, icchāmi taṁ yakkha punapi daṭṭhunti.",
  "atk-s0507a4:243_0": "575.",
  "atk-s0507a4:244_0": "“Sace tuvaṁ assaddho bhavissasi, kadariyarūpo vippaṭipannacitto;",
  "atk-s0507a4:245_0": "Tvaṁ neva maṁ lacchasi dassanāya, disvā ca taṁ nopi ca ālapissaṁ.",
  "atk-s0507a4:246_0": "576.",
  "atk-s0507a4:247_0": "“Sace pana tvaṁ bhavissasi dhammagāravo, dāne rato saṅgahitattabhāvo;",
  "atk-s0507a4:248_0": "Opānabhūto samaṇabrāhmaṇānaṁ, evaṁ mamaṁ lacchasi dassanāya.",
  "atk-s0507a4:249_0": "577.",
  "atk-s0507a4:250_0": "“Disvā ca taṁ ālapissaṁ bhadante, imañca sūlato lahuṁ pamuñca;",
  "atk-s0507a4:251_0": "Yatonidānaṁ akarimha sakkhiṁ, maññāmi sūlāvutakassa kāraṇā.",
  "atk-s0507a4:252_0": "578.",
  "atk-s0507a4:253_0": "“Te aññamaññaṁ akarimha sakkhiṁ, ayañca sūlato lahuṁ pamutto;",
  "atk-s0507a4:254_0": "Sakkacca dhammāni samācaranto, mucceyya so nirayā ca tamhā;",
  "atk-s0507a4:255_0": "Kammaṁ siyā aññatra vedanīyaṁ.",
  "atk-s0507a4:256_0": "579.",
  "atk-s0507a4:257_0": "“Kappitakañca upasaṅkamitvā, teneva saha saṁvibhajitvā kāle;",
  "atk-s0507a4:258_0": "Sayaṁ mukhenūpanisajja puccha, so te akkhissati etamatthaṁ.",
  "atk-s0507a4:259_0": "580.",
  "atk-s0507a4:260_0": "“Tameva bhikkhuṁ upasaṅkamitvā, pucchassu aññatthiko no ca paduṭṭhacitto;",
  "atk-s0507a4:261_0": "So te sutaṁ asutañcāpi dhammaṁ, sabbampi akkhissati yathā pajānanti.",
  "atk-s0507a4:262_0": "581.",
  "atk-s0507a4:263_0": "“So tattha rahassaṁ samullapitvā, sakkhiṁ karitvāna amānusena;",
  "atk-s0507a4:264_0": "Pakkāmi so licchavinaṁ sakāsaṁ, atha bravi parisaṁ sannisinnaṁ.",
  "atk-s0507a4:265_0": "582.",
  "atk-s0507a4:266_0": "“‘Suṇantu bhonto mama ekavākyaṁ, varaṁ varissaṁ labhissāmi atthaṁ;",
  "atk-s0507a4:267_0": "Sūlāvuto puriso luddakammo, paṇihitadaṇḍo anusattarūpo.",
  "atk-s0507a4:268_0": "583.",
  "atk-s0507a4:269_0": "“‘Ettāvatā vīsatirattimattā, yato āvuto neva jīvati na mato;",
  "atk-s0507a4:270_0": "Tāhaṁ mocayissāmi dāni, yathāmatiṁ anujānātu saṅgho’ti.",
  "atk-s0507a4:271_0": "584.",
  "atk-s0507a4:272_0": "“‘Etañca aññañca lahuṁ pamuñca, ko taṁ vadetha tathā karontaṁ;",
  "atk-s0507a4:273_0": "Yathā pajānāsi tathā karohi, yathāmatiṁ anujānāti saṅgho’ti.",
  "atk-s0507a4:274_0": "585.",
  "atk-s0507a4:275_0": "“So taṁ padesaṁ upasaṅkamitvā, sūlāvutaṁ mocayi khippameva;",
  "atk-s0507a4:276_0": "Mā bhāyi sammāti ca taṁ avoca, tikicchakānañca upaṭṭhapesi.",
  "atk-s0507a4:277_0": "586.",
  "atk-s0507a4:278_0": "“Kappitakañca upasaṅkamitvā, teneva saha saṁvibhajitvā kāle;",
  "atk-s0507a4:279_0": "Sayaṁ mukhenūpanisajja licchavi, tatheva pucchittha naṁ kāraṇatthiko.",
  "atk-s0507a4:280_0": "587.",
  "atk-s0507a4:281_0": "“Sūlāvuto puriso luddakammo, paṇītadaṇḍo anusattarūpo;",
  "atk-s0507a4:282_0": "Ettāvatā vīsatirattimattā, yato āvuto neva jīvati na mato.",
  "atk-s0507a4:283_0": "588.",
  "atk-s0507a4:284_0": "“So mocito gantvā mayā idāni, etassa yakkhassa vaco hi bhante;",
  "atk-s0507a4:285_0": "Siyā nu kho kāraṇaṁ kiñcideva, yena so nirayaṁ no vajeyya.",
  "atk-s0507a4:286_0": "589.",
  "atk-s0507a4:287_0": "“Ācikkha bhante yadi atthi hetu, saddhāyikaṁ hetuvaco suṇoma;",
  "atk-s0507a4:288_0": "Na tesaṁ kammānaṁ vināsamatthi, avedayitvā idha byantibhāvoti.",
  "atk-s0507a4:289_0": "590.",
  "atk-s0507a4:290_0": "“Sace sa dhammāni samācareyya, sakkacca rattindivamappamatto;",
  "atk-s0507a4:291_0": "Mucceyya so nirayā ca tamhā, kammaṁ siyā aññatra vedanīyanti.",
  "atk-s0507a4:292_0": "591.",
  "atk-s0507a4:293_0": "“Aññāto eso purisassa attho, mamampi dāni anukampa bhante;",
  "atk-s0507a4:294_0": "Anusāsa maṁ ovada bhūripañña, yathā ahaṁ no nirayaṁ vajeyyanti.",
  "atk-s0507a4:295_0": "592.",
  "atk-s0507a4:296_0": "“Ajjeva buddhaṁ saraṇaṁ upehi, dhammañca saṅghañca pasannacitto;",
  "atk-s0507a4:297_0": "Tatheva sikkhāya padāni pañca, akhaṇḍaphullāni samādiyassu.",
  "atk-s0507a4:298_0": "593.",
  "atk-s0507a4:299_0": "“Pāṇātipātā viramassu khippaṁ, loke adinnaṁ parivajjayassu;",
  "atk-s0507a4:300_0": "Amajjapo mā ca musā abhāṇī, sakena dārena ca hoti tuṭṭho;",
  "atk-s0507a4:301_0": "Imañca ariyaṁ aṭṭhaṅgavarenupetaṁ, samādiyāhi kusalaṁ sukhudrayaṁ.",
  "atk-s0507a4:302_0": "594.",
  "atk-s0507a4:303_0": "“Cīvaraṁ piṇḍapātañca, paccayaṁ sayanāsanaṁ;",
  "atk-s0507a4:304_0": "Annaṁ pānaṁ khādanīyaṁ, vatthasenāsanāni ca;",
  "atk-s0507a4:305_0": "Dadāhi ujubhūtesu, vippasannena cetasā.",
  "atk-s0507a4:306_0": "595.",
  "atk-s0507a4:307_0": "“Bhikkhūpi sīlasampanne, vītarāge bahussute;",
  "atk-s0507a4:308_0": "Tappehi annapānena, sadā puññaṁ pavaḍḍhati.",
  "atk-s0507a4:309_0": "596.",
  "atk-s0507a4:310_0": "“Evañca dhammāni samācaranto, sakkacca rattindivamappamatto;",
  "atk-s0507a4:311_0": "Muñca tuvaṁ nirayā ca tamhā, kammaṁ siyā aññatra vedanīyanti.",
  "atk-s0507a4:312_0": "597.",
  "atk-s0507a4:313_0": "“Ajjeva buddhaṁ saraṇaṁ upemi, dhammañca saṅghañca pasannacitto;",
  "atk-s0507a4:314_0": "Tatheva sikkhāya padāni pañca, akhaṇḍaphullāni samādiyāmi.",
  "atk-s0507a4:315_0": "598.",
  "atk-s0507a4:316_0": "“Pāṇātipātā viramāmi khippaṁ, loke adinnaṁ parivajjayāmi;",
  "atk-s0507a4:317_0": "Amajjapo no ca musā bhaṇāmi, sakena dārena ca homi tuṭṭho;",
  "atk-s0507a4:318_0": "Imañca ariyaṁ aṭṭhaṅgavarenupetaṁ, samādiyāmi kusalaṁ sukhudrayaṁ.",
  "atk-s0507a4:319_0": "599.",
  "atk-s0507a4:320_0": "“Cīvaraṁ piṇḍapātañca, paccayaṁ sayanāsanaṁ;",
  "atk-s0507a4:321_0": "Annaṁ pānaṁ khādanīyaṁ, vatthasenāsanāni ca.",
  "atk-s0507a4:322_0": "600.",
  "atk-s0507a4:323_0": "“Bhikkhū ca sīlasampanne, vītarāge bahussute;",
  "atk-s0507a4:324_0": "Dadāmi na vikampāmi, buddhānaṁ sāsane ratoti.",
  "atk-s0507a4:325_0": "601.",
  "atk-s0507a4:326_0": "“Etādiso licchavi ambasakkaro, vesāliyaṁ aññataro upāsako;",
  "atk-s0507a4:327_0": "Saddho mudū kārakaro ca bhikkhu, saṅghañca sakkacca tadā upaṭṭhahi.",
  "atk-s0507a4:328_0": "602.",
  "atk-s0507a4:329_0": "“Sūlāvuto ca arogo hutvā, serī sukhī pabbajjaṁ upāgami;",
  "atk-s0507a4:330_0": "Bhikkhuñca āgamma kappitakuttamaṁ, ubhopi sāmaññaphalāni ajjhaguṁ.",
  "atk-s0507a4:331_0": "603.",
  "atk-s0507a4:332_0": "“Etādisā sappurisāna sevanā, mahapphalā hoti sataṁ vijānataṁ;",
  "atk-s0507a4:333_0": "Sūlāvuto aggaphalaṁ aphassayi, phalaṁ kaniṭṭhaṁ pana ambasakkaro”ti. –",
  "atk-s0507a4:334_0": "Gāthāyo avocuṁ.",
  "atk-s0507a4:335_0": "557-560.",
  "atk-s0507a4:335_1": "Tattha vāsūpagacchitthāti vāsaṁ upagacchi.",
  "atk-s0507a4:335_2": "Gihikiccānīti gehaṁ āvasantena kātabbakuṭumbakiccāni.",
  "atk-s0507a4:335_3": "Viceyyāti sundaravatthagahaṇatthaṁ vicinitvā.",
  "atk-s0507a4:335_4": "Paṭikkantanti piṇḍapātato paṭikkantaṁ.",
  "atk-s0507a4:335_5": "Tenāha “gocarato nivatta”nti.",
  "atk-s0507a4:335_6": "Avocāti “vesāliyaṁ licchavihaṁ, bhadante”tiādikaṁ avoca.",
  "atk-s0507a4:336_0": "562-3.Vidālayantīti viphālayanti.",
  "atk-s0507a4:336_1": "Pādakuṭhārikāhīti pādasaṅkhātāhi kuṭhārīhi.",
  "atk-s0507a4:336_2": "Pātayantīti paripātayanti.",
  "atk-s0507a4:337_0": "564.Tiṇenāti tiṇaggenāpi.",
  "atk-s0507a4:337_1": "Mūḷhassa maggampi na pāvadāsīti maggamūḷhassa maggampi tvaṁ na kathayasi “evāyaṁ purisā ito cito ca paribbhamatū”ti.",
  "atk-s0507a4:337_2": "Keḷīsīlo hi ayaṁ rājā.",
  "atk-s0507a4:337_3": "Sayamādiyāsīti andhassa hatthato yaṭṭhiṁ sayameva acchinditvā gaṇhasi.",
  "atk-s0507a4:337_4": "Saṁvibhāgaṁ karosīti attanā paribhuñjitabbavatthuto ekaccāni datvā saṁvibhajasi.",
  "atk-s0507a4:338_0": "565.Paccemi, bhante, yaṁ tvaṁ vadesīti “bhante, tvaṁ pattāni bhijjantī”tiādinā yaṁ vadesi, taṁ paṭijānāmi, sabbamevetaṁ mayā kataṁ kārāpitañcāti dasseti.",
  "atk-s0507a4:338_1": "Etampīti etaṁ khiḍḍādhippāyena katampi.",
  "atk-s0507a4:339_0": "566-7.Khiḍḍāti khiḍḍāya.",
  "atk-s0507a4:339_1": "Pasavitvāti upacinitvā.",
  "atk-s0507a4:339_2": "Vedetīti anubhavati.",
  "atk-s0507a4:339_3": "Asamattabhogīti aparipuṇṇabhogo.",
  "atk-s0507a4:339_4": "Tameva aparipuṇṇabhogataṁ dassetuṁ “daharo yuvā”tiādi vuttaṁ.",
  "atk-s0507a4:339_5": "Nagganiyassāti naggabhāvassa.",
  "atk-s0507a4:339_6": "Kiṁ su tato dukkhatarassa hotīti kiṁ su nāma tato naggabhāvato dukkhataraṁ assa petassa hoti.",
  "atk-s0507a4:339_7": "Yakkhassimā gacchantu dakkhiṇāyoti imā mayā diyyamānavatthadakkhiṇāyo petassa upakappantu.",
  "atk-s0507a4:340_0": "568-72.Bahudhāpasatthanti bahūhi pakārehi buddhādīhi vaṇṇitaṁ.",
  "atk-s0507a4:340_1": "Akkhayadhammamatthūti aparikkhayadhammaṁ hotu.",
  "atk-s0507a4:340_2": "Ācamayitvāti hatthapādadhovanapubbakaṁ mukhaṁ vikkhāletvā.",
  "atk-s0507a4:340_3": "Candanasāralittanti sārabhūtacandanalittaṁ.",
  "atk-s0507a4:340_4": "Uḷāravaṇṇanti seṭṭharūpaṁ.",
  "atk-s0507a4:340_5": "Parivāritanti anukulavuttinā parijanena parivāritaṁ.",
  "atk-s0507a4:340_6": "Yakkhamahiddhipattanti mahatiṁ yakkhiddhiṁ, deviddhiṁ patvā ṭhitaṁ.",
  "atk-s0507a4:340_7": "Tamenamavocāti tamenaṁ avoca.",
  "atk-s0507a4:341_0": "573.Ekadesaṁ adāsīti catūsu paccayesu ekadesabhūtaṁ vatthadānaṁ sandhāya vadati.",
  "atk-s0507a4:341_1": "Sakkhinti sakkhibhāvaṁ.",
  "atk-s0507a4:342_0": "574.Mamāsīti me āsi. Devatā meti mayhaṁ devatā āsīti yojanā.",
  "atk-s0507a4:343_0": "575-7.Vippaṭipannacittoti micchādiṭṭhiṁ paṭipannamānaso, dhammiyaṁ paṭipadaṁ pahāya adhammiyaṁ paṭipadaṁ paṭipannoti attho.",
  "atk-s0507a4:343_1": "Yatonidānanti yannimittaṁ yassa santikaṁ āgamanahetu.",
  "atk-s0507a4:344_0": "579.Saṁvibhajitvāti dānasaṁvibhāgaṁ katvā.",
  "atk-s0507a4:344_1": "Sayaṁ mukhenūpanisajja pucchāti aññe purise apesetvā upinisīditvā sammukheneva puccha.",
  "atk-s0507a4:345_0": "581-3.Sannisinnanti sannipatitavasena nisinnaṁ.",
  "atk-s0507a4:345_1": "Labhissāmi atthanti mayā icchitampi atthaṁ labhissāmi.",
  "atk-s0507a4:345_2": "Paṇihitadaṇḍoti ṭhapitasarīradaṇḍo.",
  "atk-s0507a4:345_3": "Anusattarūpoti rājini anusattasabhāvo.",
  "atk-s0507a4:345_4": "Vīsatirattimattāti vīsatimattā rattiyo ativattāti attho.",
  "atk-s0507a4:345_5": "Tāhanti taṁ ahaṁ.",
  "atk-s0507a4:345_6": "Yathāmatinti mayhaṁ yathāruci.",
  "atk-s0507a4:346_0": "584.Etañcaaññañcāti etaṁ sūle āvutaṁ purisaṁ aññañca yassa rājāṇā paṇihitā, tañca.",
  "atk-s0507a4:346_1": "Lahuṁ pamuñcāti sīghaṁ mocehi.",
  "atk-s0507a4:346_2": "Ko taṁ vadetha tathā karontanti tathā dhammiyakammaṁ karontaṁ taṁ imasmiṁ vajjiraṭṭhe ko nāma “na pamocehī”ti vadeyya, evaṁ vattuṁ kocipi na labhatīti attho.",
  "atk-s0507a4:347_0": "585.Tikicchakānañcāti tikicchake ca.",
  "atk-s0507a4:348_0": "588.Yakkhassa vacoti petassa vacanaṁ, tassa, bhante, petassa vacanena evamakāsinti dasseti.",
  "atk-s0507a4:349_0": "590.Dhammānīti pubbe kataṁ pāpakammaṁ abhibhavituṁ samatthe puññadhamme.",
  "atk-s0507a4:349_1": "Kammaṁ siyā aññatra vedanīyanti yaṁ tasmiṁ pāpakamme upapajjavedanīyaṁ, taṁ ahosikammaṁ nāma hoti.",
  "atk-s0507a4:349_2": "Yaṁ pana aparapariyāyavedanīyaṁ, taṁ aññatra aparapariyāye vedayitabbaphalaṁ hoti sati saṁsārappavattiyanti attho.",
  "atk-s0507a4:350_0": "593.Imañcāti attanā vuccamānaṁ tāya āsannaṁ paccakkhaṁ vāti katvā vuttaṁ.",
  "atk-s0507a4:350_1": "Ariyaṁ aṭṭhaṅgavarenupetanti parisuddhaṭṭhena ariyaṁ, pāṇātipātāveramaṇiādīhi aṭṭhahi aṅgehi upetaṁ yuttaṁ uttamaṁ uposathasīlaṁ.",
  "atk-s0507a4:350_2": "Kusalanti anavajjaṁ.",
  "atk-s0507a4:350_3": "Sukhudrayanti sukhavipākaṁ.",
  "atk-s0507a4:351_0": "595.Sadā puññaṁ pavaḍḍhatīti sakideva puññaṁ katvā “alamettāvatā”ti aparituṭṭho hutvā aparāparaṁ sucaritaṁ pūrentassa sabbakālaṁ puññaṁ abhivaḍḍhati, aparāparaṁ vā sucaritaṁ pūrentassa puññasaṅkhātaṁ puññaphalaṁ uparūpari vaḍḍhati paripūretīti attho.",
  "atk-s0507a4:352_0": "597.",
  "atk-s0507a4:352_1": "Evaṁ therena vutte rājā apāyadukkhato utrastacitto ratanattaye puññadhamme ca abhivaḍḍhamānapasādo tato paṭṭhāya saraṇāni sīlāni ca samādiyanto “ajjeva buddhaṁ saraṇaṁ upemī”tiādimāha.",
  "atk-s0507a4:353_0": "601.",
  "atk-s0507a4:353_1": "Tattha etādisoti ediso yathāvuttarūpo.",
  "atk-s0507a4:353_2": "Vesāliyaṁ aññataro upāsakoti vesāliyaṁ anekasahassesu upāsakesu aññataro upāsako hutvā.",
  "atk-s0507a4:353_3": "Saddhotiādi kalyāṇamittasannissayena tassa purimabhāvato aññādisataṁ dassetuṁ vuttaṁ.",
  "atk-s0507a4:353_4": "Pubbe hi so assaddho kakkhaḷo bhikkhūnaṁ akkosakārako saṅghassa ca anupaṭṭhāko ahosi.",
  "atk-s0507a4:353_5": "Idāni pana saddho muduko hutvā bhikkhusaṅghañca sakkaccaṁ tadā upaṭṭhahīti.",
  "atk-s0507a4:353_6": "Tatta kārakaroti upakārakārī.",
  "atk-s0507a4:354_0": "602.Ubhopīti dvepi sūlāvuto rājā ca.",
  "atk-s0507a4:354_1": "Sāmaññaphalāni ajjhagunti yathārahaṁ sāmaññaphalāni adhigacchiṁsu.",
  "atk-s0507a4:354_2": "Tayidaṁ yathārahaṁ dassetuṁ “sūlāvuto aggaphalaṁ aphassayi, phalaṁ kaniṭṭhaṁ pana ambasakkaro”ti vuttaṁ.",
  "atk-s0507a4:354_3": "Tattha phalaṁ kaniṭṭhanti sotāpattiphalaṁ sandhāyāha.",
  "atk-s0507a4:354_4": "Yaṁ panettha atthato avibhattaṁ, taṁ suviññeyyameva.",
  "atk-s0507a4:355_0": "Evaṁ raññā petena attanā ca vuttamatthaṁ āyasmā kappitako satthāraṁ vandituṁ sāvatthiṁ gato bhagavato ārocesi.",
  "atk-s0507a4:355_1": "Satthā tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a4:355_2": "Sā desanā mahājanassa sātthikā ahosīti.",
  "atk-s0507a4:356_0": "Ambasakkarapetavatthuvaṇṇanā niṭṭhitā.",
  "atk-s0507a4:357_0": "2. Serīsakapetavatthuvaṇṇanā",
  "atk-s0507a4:358_0": "604-57.Suṇotha yakkhassa vāṇijānañcāti idaṁ serīsakapetavatthu.",
  "atk-s0507a4:358_1": "Taṁ yasmā serīsakavimānavatthunā nibbisesaṁ, tasmā tattha aṭṭhuppattiyaṁ gāthāsu ca yaṁ vattabbaṁ, taṁ paramatthadīpaniyaṁ vimānavatthuvaṇṇanāyaṁ vuttameva, tasmā tattha vuttanayena veditabbanti.",
  "atk-s0507a4:359_0": "Serīsakapetavatthuvaṇṇanā niṭṭhitā.",
  "atk-s0507a4:360_0": "3. Nandakapetavatthuvaṇṇanā",
  "atk-s0507a4:361_0": "Rājā piṅgalako nāmāti idaṁ nandakapetavatthu.",
  "atk-s0507a4:361_1": "Tassa kā uppatti?",
  "atk-s0507a4:361_2": "Satthu parinibbānato vassasatadvayassa accayena suraṭṭhavisaye piṅgalo nāma rājā ahosi.",
  "atk-s0507a4:361_3": "Tassa senāpati nandako nāma micchādiṭṭhī viparītadassano “natthi dinna”ntiādinā micchāgāhaṁ paggayha vicari.",
  "atk-s0507a4:361_4": "Tassa dhītā uttarā nāma upāsikā patirūpe kule dinnā ahosi.",
  "atk-s0507a4:361_5": "Nandako pana kālaṁ katvā viñjhāṭaviyaṁ mahati nigrodharukkhe vemānikapeto hutvā nibbatti.",
  "atk-s0507a4:361_6": "Tasmiṁ kālakate uttarā sucisītalagandhodakapūritaṁ pānīyaghaṭaṁ kummāsābhisaṅkhatehi vaṇṇagandharasasampannehi pūvehi paripuṇṇasarāvakañca aññatarassa khīṇāsavattherassa datvā “ayaṁ dakkhiṇā mayhaṁ pitu upakappatū”ti uddisi, tassa tena dānena dibbapānīyaṁ aparimitā ca pūvā pātubhaviṁsu.",
  "atk-s0507a4:361_7": "Taṁ disvā so evaṁ cintesi –",
  "atk-s0507a4:361_8": "“pāpakaṁ vata mayā kataṁ, yaṁ mahājano ‘natthi dinna’ntiādinā micchāgāhaṁ gāhito.",
  "atk-s0507a4:361_9": "Idāni pana piṅgalo rājā dhammāsokassa rañño ovādaṁ dātuṁ gato, so taṁ tassa datvā āgamissati, handāhaṁ natthikadiṭṭhiṁ vinodessāmī”ti.",
  "atk-s0507a4:361_10": "Na cireneva ca piṅgalo rājā dhammāsokassa rañño ovādaṁ datvā paṭinivattanto maggaṁ paṭipajji.",
  "atk-s0507a4:362_0": "Atha so peto attano vasanaṭṭhānābhimukhaṁ taṁ maggaṁ nimmini.",
  "atk-s0507a4:362_1": "Rājā ṭhitamajjhanhike samaye tena maggena gacchati.",
  "atk-s0507a4:362_2": "Tassa gachantassa purato maggo dissati, piṭṭhito panassa antaradhāyati.",
  "atk-s0507a4:362_3": "Sabbapacchato gacchanto puriso maggaṁ antarahitaṁ disvā bhīto vissaraṁ viravanto dhāvitvā rañño ārocesi, taṁ sutvā rājā bhīto saṁviggamānaso hatthikkhandhe ṭhatvā catasso disā olokento petassa vasananigrodharukkhaṁ disvā tadabhimukho agamāsi saddhiṁ caturaṅginiyā senāya.",
  "atk-s0507a4:362_4": "Athānukkamena raññe taṁ ṭhānaṁ patte peto sabbābharaṇavibhūsito rājānaṁ upasaṅkamitvā paṭisanthāraṁ katvā pūve ca pānīyañca dāpesi.",
  "atk-s0507a4:362_5": "Rājā saparijano nhatvā pūve khāditvā pānīyaṁ pivitvā paṭippassaddhamaggakilamatho “devatā nusi gandhabbo”tiādinā petaṁ pucchi.",
  "atk-s0507a4:362_6": "Peto ādito paṭṭhāya attano pavattiṁ ācikkhitvā rājānaṁ micchādassanato vimocetvā saraṇesu sīlesu ca patiṭṭhāpesi.",
  "atk-s0507a4:362_7": "Tamatthaṁ dassetuṁ saṅgītikārā –",
  "atk-s0507a4:363_0": "658.",
  "atk-s0507a4:364_0": "“Rājā piṅgalako nāma, suraṭṭhānaṁ adhipati ahu;",
  "atk-s0507a4:365_0": "Moriyānaṁ upaṭṭhānaṁ gantvā, suraṭṭhaṁ punarāgamā.",
  "atk-s0507a4:366_0": "659.",
  "atk-s0507a4:367_0": "“Uṇhe majjhanhike kāle, rājā paṅkaṁ upāgami;",
  "atk-s0507a4:368_0": "Addasa maggaṁ ramaṇīyaṁ, petānaṁ taṁ vaṇṇupathaṁ.",
  "atk-s0507a4:369_0": "660. Sārathiṁ āmantayī rājā –",
  "atk-s0507a4:370_0": "“‘Ayaṁ maggo ramaṇīyo, khemo sovatthiko sivo;",
  "atk-s0507a4:371_0": "Iminā sārathi yāma, suraṭṭhānaṁ santike ito’.",
  "atk-s0507a4:372_0": "661.",
  "atk-s0507a4:373_0": "“Tena pāyāsi soraṭṭho, senāya caturaṅginiyā;",
  "atk-s0507a4:374_0": "Ubbiggarūpo puriso, soraṭṭhaṁ etadabravi.",
  "atk-s0507a4:375_0": "662.",
  "atk-s0507a4:376_0": "“‘Kummaggaṁ paṭipannamhā, bhiṁsanaṁ lomahaṁsanaṁ;",
  "atk-s0507a4:377_0": "Purato dissati maggo, pacchato ca na dissati.",
  "atk-s0507a4:378_0": "663.",
  "atk-s0507a4:379_0": "“‘Kummaggaṁ paṭipannamhā, yamapurisāna santike;",
  "atk-s0507a4:380_0": "Amānuso vāyati gandho, ghoso suyyati dāruṇo’.",
  "atk-s0507a4:381_0": "664.",
  "atk-s0507a4:382_0": "“Saṁviggo rājā soraṭṭho, sārathiṁ etadabravi;",
  "atk-s0507a4:383_0": "‘Kummaggaṁ paṭipannamhā, bhiṁsanaṁ lomahaṁsanaṁ;",
  "atk-s0507a4:384_0": "Purato dissati maggo, pacchato ca na dissati.",
  "atk-s0507a4:385_0": "665.",
  "atk-s0507a4:386_0": "“‘Kummaggaṁ paṭipannamhā, yamapurisāna santike;",
  "atk-s0507a4:387_0": "Amānuso vāyati gandho, ghoso suyyati dāruṇo’.",
  "atk-s0507a4:388_0": "666.",
  "atk-s0507a4:389_0": "“Hatthikkhandhaṁ samāruyha, olokento catuddisā;",
  "atk-s0507a4:390_0": "Addasa nigrodhaṁ ramaṇīyaṁ, pādapaṁ chāyāsampannaṁ;",
  "atk-s0507a4:391_0": "Nīlabbhavaṇṇasadisaṁ, meghavaṇṇasirīnibhaṁ.",
  "atk-s0507a4:392_0": "667.",
  "atk-s0507a4:393_0": "“Sārathiṁ āmantayī rājā, ‘kiṁ eso dissati brahā;",
  "atk-s0507a4:394_0": "Nīlabbhavaṇṇasadiso, meghavaṇṇasirīnibho’.",
  "atk-s0507a4:395_0": "668.",
  "atk-s0507a4:396_0": "“Nigrodho so mahārāja, pādapo chāyāsampanno;",
  "atk-s0507a4:397_0": "Nīlabbhavaṇṇasadiso, meghavaṇṇasirīnibho.",
  "atk-s0507a4:398_0": "669.",
  "atk-s0507a4:399_0": "“Tena pāyāsi soraṭṭho, yena so dissate brahā;",
  "atk-s0507a4:400_0": "Nīlabbhavaṇṇasadiso, meghavaṇṇasirīnibho.",
  "atk-s0507a4:401_0": "670.",
  "atk-s0507a4:402_0": "“Hatthikkhandhato oruyha, rājā rukkhaṁ upāgami;",
  "atk-s0507a4:403_0": "Nisīdi rukkhamūlasmiṁ, sāmacco saparijjano;",
  "atk-s0507a4:404_0": "Pūraṁ pānīyasarakaṁ, pūve vitte ca addasa.",
  "atk-s0507a4:405_0": "671.",
  "atk-s0507a4:406_0": "“Puriso ca devavaṇṇī, sabbābharaṇabhūsito;",
  "atk-s0507a4:407_0": "Upasaṅkamitvā rājānaṁ, soraṭṭhaṁ etadabravi.",
  "atk-s0507a4:408_0": "672.",
  "atk-s0507a4:409_0": "“‘Svāgataṁ te mahārāja, atho te adurāgataṁ;",
  "atk-s0507a4:410_0": "Pivatu devo pānīyaṁ, pūve khāda arindama’.",
  "atk-s0507a4:411_0": "673.",
  "atk-s0507a4:412_0": "“Pivitvā rājā pānīyaṁ, sāmacco saparijjano;",
  "atk-s0507a4:413_0": "Pūve khāditvā pitvā ca, soraṭṭho etadabravi.",
  "atk-s0507a4:414_0": "674.",
  "atk-s0507a4:415_0": "“Devatā nusi gandhabbo, adu sakko purindado;",
  "atk-s0507a4:416_0": "Ajānantā taṁ pucchāma, kathaṁ jānemu taṁ mayanti.",
  "atk-s0507a4:417_0": "675.",
  "atk-s0507a4:418_0": "“Nāmhi devo na gandhabbo, nāpi sakko purindado;",
  "atk-s0507a4:419_0": "Peto ahaṁ mahārāja, suraṭṭhā idha māgatoti.",
  "atk-s0507a4:420_0": "676.",
  "atk-s0507a4:421_0": "“Kiṁsīlo kiṁsamācāro, suraṭṭhasmiṁ pure tuvaṁ;",
  "atk-s0507a4:422_0": "Kena te brahmacariyena, ānubhāvo ayaṁ tavāti.",
  "atk-s0507a4:423_0": "677.",
  "atk-s0507a4:424_0": "“Taṁ suṇohi mahārāja, arindama raṭṭhavaḍḍhana;",
  "atk-s0507a4:425_0": "Amaccā pārisajjā ca, brāhmaṇo ca purohito.",
  "atk-s0507a4:426_0": "678.",
  "atk-s0507a4:427_0": "“Suraṭṭhasmiṁ ahaṁ deva, puriso pāpacetaso;",
  "atk-s0507a4:428_0": "Micchādiṭṭhi ca dussīlo, kadariyo paribhāsako.",
  "atk-s0507a4:429_0": "679.",
  "atk-s0507a4:430_0": "“Dadantānaṁ karontānaṁ, vārayissaṁ bahujjanaṁ;",
  "atk-s0507a4:431_0": "Aññesaṁ dadamānānaṁ, antarāyakaro ahaṁ.",
  "atk-s0507a4:432_0": "680.",
  "atk-s0507a4:433_0": "“Vipāko natthi dānassa, saṁyamassa kuto phalaṁ;",
  "atk-s0507a4:434_0": "Natthi ācariyo nāma, adantaṁ ko damessati.",
  "atk-s0507a4:435_0": "681.",
  "atk-s0507a4:436_0": "“Samatulyāni bhūtāni, kuto jeṭṭhāpacāyiko;",
  "atk-s0507a4:437_0": "Natthi balaṁ vīriyaṁ vā, kuto uṭṭhānaporisaṁ.",
  "atk-s0507a4:438_0": "682.",
  "atk-s0507a4:439_0": "“Natthi dānaphalaṁ nāma, na visodheti verinaṁ;",
  "atk-s0507a4:440_0": "Laddheyyaṁ labhate macco, niyatipariṇāmajaṁ.",
  "atk-s0507a4:441_0": "683.",
  "atk-s0507a4:442_0": "“Natthi mātā pitā bhātā, loko natthi ito paraṁ;",
  "atk-s0507a4:443_0": "Natthi dinnaṁ natthi hutaṁ, sunihitaṁ na vijjati.",
  "atk-s0507a4:444_0": "684.",
  "atk-s0507a4:445_0": "“Yopi haneyya purisaṁ, parassa chindate siraṁ;",
  "atk-s0507a4:446_0": "Na koci kañci hanati, sattannaṁ vivaramantare.",
  "atk-s0507a4:447_0": "685.",
  "atk-s0507a4:448_0": "“Acchejjābhejjo hi jīvo, aṭṭhaṁso guḷaparimaṇḍalo;",
  "atk-s0507a4:449_0": "Yojanānaṁ sataṁ pañca, ko jīvaṁ chettumarahati.",
  "atk-s0507a4:450_0": "686.",
  "atk-s0507a4:451_0": "“Yathā suttaguḷe khitte, nibbeṭhentaṁ palāyati;",
  "atk-s0507a4:452_0": "Evameva ca so jīvo, nibbeṭhento palāyati.",
  "atk-s0507a4:453_0": "687.",
  "atk-s0507a4:454_0": "“Yathā gāmato nikkhamma, aññaṁ gāmaṁ pavisati;",
  "atk-s0507a4:455_0": "Evameva ca so jīvo, aññaṁ bondiṁ pavisati.",
  "atk-s0507a4:456_0": "688.",
  "atk-s0507a4:457_0": "“Yathā gehato nikkhamma, aññaṁ gehaṁ pavisati;",
  "atk-s0507a4:458_0": "Evameva ca so jīvo, aññaṁ bondiṁ pavisati.",
  "atk-s0507a4:459_0": "689.",
  "atk-s0507a4:460_0": "“Cullāsīti mahākappino, satasahassāni hi;",
  "atk-s0507a4:461_0": "Ye bālā ye ca paṇḍitā, saṁsāraṁ khepayitvāna;",
  "atk-s0507a4:462_0": "Dukkhassantaṁ karissare.",
  "atk-s0507a4:463_0": "690.",
  "atk-s0507a4:464_0": "“Mitāni sukhadukkhāni, doṇehi piṭakehi ca;",
  "atk-s0507a4:465_0": "Jino sabbaṁ pajānāti, sammūḷhā itarā pajā.",
  "atk-s0507a4:466_0": "691.",
  "atk-s0507a4:467_0": "“Evaṁdiṭṭhi pure āsiṁ, sammūḷho mohapāruto;",
  "atk-s0507a4:468_0": "Micchādiṭṭhi ca dussīlo, kadariyo paribhāsako.",
  "atk-s0507a4:469_0": "692.",
  "atk-s0507a4:470_0": "“Oraṁ me chahi māsehi, kālakiriyā bhavissati;",
  "atk-s0507a4:471_0": "Ekantakaṭukaṁ ghoraṁ, nirayaṁ papatissahaṁ.",
  "atk-s0507a4:472_0": "693.",
  "atk-s0507a4:473_0": "“Catukkaṇṇaṁ catudvāraṁ, vibhattaṁ bhāgaso mitaṁ;",
  "atk-s0507a4:474_0": "Ayopākārapariyantaṁ, ayasā paṭikujjitaṁ.",
  "atk-s0507a4:475_0": "694.",
  "atk-s0507a4:476_0": "“Tassa ayomayā bhūmi, jalitā tejasā yutā;",
  "atk-s0507a4:477_0": "Samantā yojanasataṁ, pharitvā tiṭṭhati sabbadā.",
  "atk-s0507a4:478_0": "695.",
  "atk-s0507a4:479_0": "“Vassāni satasahassāni, ghoso suyyati tāvade;",
  "atk-s0507a4:480_0": "Lakkho eso mahārāja, satabhāgavassakoṭiyo.",
  "atk-s0507a4:481_0": "696.",
  "atk-s0507a4:482_0": "“Koṭisatasahassāni, niraye paccare janā;",
  "atk-s0507a4:483_0": "Micchādiṭṭhī ca dussīlā, ye ca ariyūpavādino.",
  "atk-s0507a4:484_0": "697.",
  "atk-s0507a4:485_0": "“Tatthāhaṁ dīghamaddhānaṁ, dukkhaṁ vedissa vedanaṁ;",
  "atk-s0507a4:486_0": "Phalaṁ pāpassa kammassa, tasmā socāmahaṁ bhusaṁ.",
  "atk-s0507a4:487_0": "698.",
  "atk-s0507a4:488_0": "“Taṁ suṇohi mahārāja, arindama raṭṭhavaḍḍhana;",
  "atk-s0507a4:489_0": "Dhītā mayhaṁ mahārāja, uttarā bhaddamatthu te.",
  "atk-s0507a4:490_0": "699.",
  "atk-s0507a4:491_0": "“Karoti bhaddakaṁ kammaṁ, sīlesuposathe ratā;",
  "atk-s0507a4:492_0": "Saññatā saṁvibhāgī ca, vadaññū vītamaccharā.",
  "atk-s0507a4:493_0": "700.",
  "atk-s0507a4:494_0": "“Akhaṇḍakārī sikkhāya, suṇhā parakulesu ca;",
  "atk-s0507a4:495_0": "Upāsikā sakyamunino, sambuddhassa sirīmato.",
  "atk-s0507a4:496_0": "701.",
  "atk-s0507a4:497_0": "“Bhikkhu ca sīlasampanno, gāmaṁ piṇḍāya pāvisi;",
  "atk-s0507a4:498_0": "Okkhittacakkhu satimā, guttadvāro susaṁvuto.",
  "atk-s0507a4:499_0": "702.",
  "atk-s0507a4:500_0": "“Sapadānaṁ caramāno, agamā taṁ nivesanaṁ;",
  "atk-s0507a4:501_0": "Tamaddasa mahārāja, uttarā bhaddamatthu te.",
  "atk-s0507a4:502_0": "703.",
  "atk-s0507a4:503_0": "“Pūraṁ pānīyasarakaṁ, pūve vitte ca sā adā;",
  "atk-s0507a4:504_0": "Pitā me kālakato bhante, tassetaṁ upakappatu.",
  "atk-s0507a4:505_0": "704.",
  "atk-s0507a4:506_0": "“Samanantarānuddiṭṭhe, vipāko udapajjatha;",
  "atk-s0507a4:507_0": "Bhuñjāmi kāmakāmīhaṁ, rājā vessavaṇo yathā.",
  "atk-s0507a4:508_0": "705.",
  "atk-s0507a4:509_0": "“Taṁ suṇohi mahārāja, arindama raṭṭhavaḍḍhana;",
  "atk-s0507a4:510_0": "Sadevakassa lokassa, buddho aggo pavuccati;",
  "atk-s0507a4:511_0": "Taṁ buddhaṁ saraṇaṁ gaccha, saputtadāro arindama.",
  "atk-s0507a4:512_0": "706.",
  "atk-s0507a4:513_0": "“Aṭṭhaṅgikena maggena, phusanti amataṁ padaṁ;",
  "atk-s0507a4:514_0": "Taṁ dhammaṁ saraṇaṁ gaccha, saputtadāro arindama.",
  "atk-s0507a4:515_0": "707.",
  "atk-s0507a4:516_0": "“Cattāro ca paṭipannā, cattāro ca phale ṭhitā;",
  "atk-s0507a4:517_0": "Esa saṅgho ujubhūto, paññāsīlasamāhito;",
  "atk-s0507a4:518_0": "Taṁ saṅghaṁ saraṇaṁ gaccha, saputtadāro arindama.",
  "atk-s0507a4:519_0": "708.",
  "atk-s0507a4:520_0": "“Pāṇātipātā viramassu khippaṁ, loke adinnaṁ parivajjayassu;",
  "atk-s0507a4:521_0": "Amajjapo mā ca musā abhāṇi, sakena dārena ca hohi tuṭṭhoti.",
  "atk-s0507a4:522_0": "709.",
  "atk-s0507a4:523_0": "“Atthakāmosi me yakkha, hitakāmosi devate;",
  "atk-s0507a4:524_0": "Karomi tuyhaṁ vacanaṁ, tvaṁsi ācariyo mama.",
  "atk-s0507a4:525_0": "710.",
  "atk-s0507a4:526_0": "“Upemi saraṇaṁ buddhaṁ, dhammañcāpi anuttaraṁ;",
  "atk-s0507a4:527_0": "Saṅghañca naradevassa, gacchāmi saraṇaṁ ahaṁ.",
  "atk-s0507a4:528_0": "711.",
  "atk-s0507a4:529_0": "“Pāṇātipātā viramāmi khippaṁ, loke adinnaṁ parivajjayāmi;",
  "atk-s0507a4:530_0": "Amajjapo no ca musā bhaṇāmi, sakena dārena ca homi tuṭṭho.",
  "atk-s0507a4:531_0": "712.",
  "atk-s0507a4:532_0": "“Ophuṇāmi mahāvāte, nadiyā sīghagāmiyā;",
  "atk-s0507a4:533_0": "Vamāmi pāpikaṁ diṭṭhiṁ, buddhānaṁ sāsane rato.",
  "atk-s0507a4:534_0": "713.",
  "atk-s0507a4:535_0": "“Idaṁ vatvāna soraṭṭho, viramitvā pāpadassanā;",
  "atk-s0507a4:536_0": "Namo bhagavato katvā, pāmokkho rathamāruhī”ti. – gāthāyo avocuṁ;",
  "atk-s0507a4:537_0": "658-9.",
  "atk-s0507a4:537_1": "Tattha rājā piṅgalako nāma, suraṭṭhānaṁ adhipati ahūti piṅgalacakkhutāya “piṅgalo”ti pākaṭanāmo suraṭṭhadesassa issaro rājā ahosi.",
  "atk-s0507a4:537_2": "Moriyānanti moriyarājūnaṁ, dhammāsokaṁ sandhāya vadati.",
  "atk-s0507a4:537_3": "Suraṭṭhaṁ punarāgamāti suraṭṭhassa visayaṁ uddissa suraṭṭhagāmimaggaṁ paccāgañchi.",
  "atk-s0507a4:537_4": "Paṅkanti mudubhūmiṁ.",
  "atk-s0507a4:537_5": "Vaṇṇupathanti petena nimmitaṁ marūbhūmimaggaṁ.",
  "atk-s0507a4:538_0": "660.Khemoti nibbhayo.",
  "atk-s0507a4:538_1": "Sovatthikoti sotthibhāvāvaho.",
  "atk-s0507a4:538_2": "Sivoti anupaddavo.",
  "atk-s0507a4:538_3": "Suraṭṭhānaṁ santike itoti iminā maggena gacchantā mayaṁ suraṭṭhavisayassa samīpeyeva.",
  "atk-s0507a4:539_0": "661-2.Soraṭṭhoti suraṭṭhādhipati.",
  "atk-s0507a4:539_1": "Ubbiggarūpoti utrastasabhāvo.",
  "atk-s0507a4:539_2": "Bhiṁsananti bhayajananaṁ.",
  "atk-s0507a4:539_3": "Lomahaṁsananti bhiṁsanakabhāvena lomānaṁ haṁsāpanaṁ.",
  "atk-s0507a4:540_0": "663.Yamapurisāna santiketi petānaṁ samīpe vattāma.",
  "atk-s0507a4:540_1": "Amānuso vāyati gandhoti petānaṁ sarīragandho vāyati.",
  "atk-s0507a4:540_2": "Ghoso suyyati dāruṇoti paccekanirayesu kāraṇaṁ kāriyamānānaṁ sattānaṁ ghorataro saddo suyyati.",
  "atk-s0507a4:541_0": "666.Pādapanti pādasadisehi mūlāvayavehi udakassa pivanato “pādapo”ti laddhanāmaṁ taruṁ.",
  "atk-s0507a4:541_1": "Chāyāsampannanti sampannacchāyaṁ.",
  "atk-s0507a4:541_2": "Nīlabbhavaṇṇasadisanti vaṇṇena nīlameghasadisaṁ.",
  "atk-s0507a4:541_3": "Meghavaṇṇasirīnibhanti meghavaṇṇasaṇṭhānaṁ hutvā khāyamānaṁ.",
  "atk-s0507a4:542_0": "670.Pūraṁ pānīyasarakanti pānīyena puṇṇaṁ pānīyabhājanaṁ.",
  "atk-s0507a4:542_1": "Pūveti khajjake.",
  "atk-s0507a4:542_2": "Vitteti vittijanane madhure manuññe tahiṁ tahiṁ sarāve pūretvā ṭhapitapūve addasa.",
  "atk-s0507a4:543_0": "672.Athote adurāgatanti ettha athoti nipātamattaṁ, avadhāraṇatthe vā, mahārāja, te āgataṁ durāgataṁ na hoti, atha kho svāgatamevāti mayaṁ sampaṭicchāmāti attho.",
  "atk-s0507a4:543_1": "Arindamāti arīnaṁ damanasīla.",
  "atk-s0507a4:544_0": "677.Amaccā pārisajjāti amaccā pārisajjā ca vacanaṁ suṇantu, brāhmaṇo ca tuyhaṁ purohito taṁ suṇātūti yojanā.",
  "atk-s0507a4:545_0": "678.Suraṭṭhasmiṁ ahanti suraṭṭhadese ahaṁ.",
  "atk-s0507a4:545_1": "Devāti rājānaṁ ālapati.",
  "atk-s0507a4:545_2": "Micchādiṭṭhīti natthikadiṭṭhiyā viparītadassano.",
  "atk-s0507a4:545_3": "Dussīloti nissīlo.",
  "atk-s0507a4:545_4": "Kadariyoti thaddhamaccharī.",
  "atk-s0507a4:545_5": "Paribhāsakoti samaṇabrāhmaṇānaṁ akkosako.",
  "atk-s0507a4:546_0": "679.Vārayissanti vāresiṁ.",
  "atk-s0507a4:546_1": "Antarāyakaro ahanti dānaṁ dadantānaṁ upakāraṁ karontānaṁ antarāyakaro hutvā aññesañca paresaṁ dānaṁ dadamānānaṁ dānamayapuññato ahaṁ bahujanaṁ vārayissaṁ vāresinti yojanā.",
  "atk-s0507a4:547_0": "680.Vipākonatthi dānassātiādi vāritākāradassanaṁ.",
  "atk-s0507a4:547_1": "Tattha vipāko natthi dānassāti dānaṁ dadato tassa vipāko āyatiṁ pattabbaphalaṁ natthīti vipākaṁ paṭibāhati.",
  "atk-s0507a4:547_2": "Saṁyamassa kuto phalanti sīlassa pana kuto nāma phalaṁ, sabbena sabbaṁ taṁ natthīti adhippāyo.",
  "atk-s0507a4:547_3": "Natthi ācariyo nāmāti ācārasamācārasikkhāpako ācariyo nāma koci natthi.",
  "atk-s0507a4:547_4": "Sabhāvato eva hi sattā dantā vā adantā vā hontīti adhippāyo.",
  "atk-s0507a4:547_5": "Tenāha “adantaṁ ko damessatī”ti.",
  "atk-s0507a4:548_0": "681.Samatulyāni bhūtānīti ime sattā sabbepi aññamaññaṁ samasamā, tasmā jeṭṭho eva natthi, kuto jeṭṭhāpacāyiko, jeṭṭhāpacāyanapuññaṁ nāma natthīti attho.",
  "atk-s0507a4:548_1": "Natthi balanti yamhi attano bale patiṭṭhitā sattā vīriyaṁ katvā manussasobhagyataṁ ādiṁ katvā yāvaarahattaṁ sampattiyo pāpuṇanti, taṁ vīriyabalaṁ paṭikkhipati.",
  "atk-s0507a4:548_2": "Vīriyaṁ vā natthi kuto uṭṭhānaporisanti idaṁ no purisavīriyena purisakārena pavattanti evaṁ pavattavādapaṭikkhepavasena vuttaṁ.",
  "atk-s0507a4:549_0": "682.Natthidānaphalaṁ nāmāti dānassa phalaṁ nāma kiñci natthi, deyyadhammapariccāgo bhasmanihitaṁ viya nipphalo evāti attho.",
  "atk-s0507a4:549_1": "Na visodheti verinanti ettha verinanti veravantaṁ verānaṁ vasena pāṇātipātādīnaṁ vasena ca katapāpaṁ puggalaṁ dānasīlādivatato na visodheti, kadācipi suddhaṁ na karoti.",
  "atk-s0507a4:549_2": "Pubbe “vipāko natthi dānassā”tiādi dānādito attano paresaṁ nivāritākāradassanaṁ, “natthi dānaphalaṁ nāmā”tiādi pana atthano micchābhinivesadassananti daṭṭhabbaṁ.",
  "atk-s0507a4:549_3": "Laddheyyanti laddhabbaṁ.",
  "atk-s0507a4:549_4": "Kathaṁ pana laddhabbanti āha “niyatipariṇāmaja”nti.",
  "atk-s0507a4:549_5": "Ayaṁ satto sukhaṁ vā dukkhaṁ vā labhanto niyativipariṇāmavaseneva labhati, na kammassa katattā, na issarādinā cāti adhippāyo.",
  "atk-s0507a4:550_0": "683.Natthimātā pitā bhātāti mātādīsu sammāpaṭipattimicchāpaṭipattīnaṁ phalābhāvaṁ sandhāya vadati.",
  "atk-s0507a4:550_1": "Loko natthi ito paranti ito idhalokato paraloko nāma koci natthi, tattha tattheva sattā ucchijjantīti adhippāyo.",
  "atk-s0507a4:550_2": "Dinnanti mahādānaṁ.",
  "atk-s0507a4:550_3": "Hutanti pahenakasakkāro, tadubhayampi phalābhāvaṁ sandhāya “natthī”ti paṭikkhipati.",
  "atk-s0507a4:550_4": "Sunihitanti suṭṭhu nihitaṁ.",
  "atk-s0507a4:550_5": "Na vijjatīti yaṁ samaṇabrāhmaṇānaṁ dānaṁ nāma “anugāmikanidhī”ti vadanti, taṁ na vijjati.",
  "atk-s0507a4:550_6": "Tesaṁ taṁ vācāvatthumattamevāti adhippāyo.",
  "atk-s0507a4:551_0": "684.Na koci kañci hanatīti yo puriso paraṁ purisaṁ haneyya, parassa purisassa sīsaṁ chindeyya, tattha paramatthato na koci kañci hanati, sattannaṁ kāyānaṁ chiddabhāvato hananto viya hoti.",
  "atk-s0507a4:551_1": "Kathaṁ satthapahāroti āha “sattannaṁ vivaramantare”ti.",
  "atk-s0507a4:551_2": "Pathavīādīnaṁ sattannaṁ kāyānaṁ vivarabhūte antare chidde satthaṁ pavisati, tena sattā asiādīhi pahatā viya honti, jīvo viya pana sesakāyāpi niccasabhāvattā na chijjantīti adhippāyo.",
  "atk-s0507a4:552_0": "685.Acchejjābhejjo hi jīvoti ayaṁ sattānaṁ jīvo satthādīhi na chinditabbo na bhinditabbo niccasabhāvattā.",
  "atk-s0507a4:552_1": "Aṭṭhaṁso guḷaparimaṇḍaloti so pana jīvo kadāci aṭṭhaṁso hoti kadāci guḷaparimaṇḍalo.",
  "atk-s0507a4:552_2": "Yojanānaṁ sataṁ pañcāti kevalībhāvaṁ patto pañcayojanasatubbedho hoti.",
  "atk-s0507a4:552_3": "Ko jīvaṁ chettumarahatīti niccaṁ nibbikāraṁ jīvaṁ ko nāma satthādīhi chindituṁ arahati, na so kenaci vikopaneyyoti vadati.",
  "atk-s0507a4:553_0": "686.Suttaguḷeti veṭhetvā katasuttaguḷe.",
  "atk-s0507a4:553_1": "Khitteti nibbeṭhanavasena khitte.",
  "atk-s0507a4:553_2": "Nibbeṭhentaṁ palāyatīti pabbate vā rukkhagge vā ṭhatvā nibbeṭhiyamānaṁ khittaṁ suttaguḷaṁ nibbeṭhentameva gacchati, sutte khīṇe na gacchati.",
  "atk-s0507a4:553_3": "Evamevanti yathā taṁ suttaguḷaṁ nibbeṭhiyamānaṁ gacchati, sutte khīṇe na gacchati, evameva so jīvo “cullāsīti mahākappino satasahassānī”ti vuttakālameva attabhāvaguḷaṁ nibbeṭhento palāyati pavattati, tato uddhaṁ na pavattati.",
  "atk-s0507a4:554_0": "687.Evameva ca so jīvoti yathā koci puriso attano nivāsagāmato nikkhamitvā tato aññaṁ gāmaṁ pavisati kenacideva karaṇīyena, evameva so jīvo ito sarīrato nikkhamitvā aññaṁ aparaṁ sarīraṁ niyatavasena pavisatīti adhippāyo.",
  "atk-s0507a4:554_1": "Bondinti kāyaṁ.",
  "atk-s0507a4:555_0": "689.Cullāsītīti caturāsīti.",
  "atk-s0507a4:555_1": "Mahākappinoti mahākappānaṁ.",
  "atk-s0507a4:555_2": "Tattha “ekamhā mahāsarā anotattādito vassasate vassasate kusaggena ekekaṁ udakabinduṁ nīharante iminā upakkamena sattakkhattuṁ tamhi sare nirudake jāte eko mahākappo nāma hotī”ti vatvā “evarūpānaṁ mahākappānaṁ caturāsītisatasahassāni saṁsārassa parimāṇa”nti vadanti.",
  "atk-s0507a4:555_3": "Ye bālā ye ca paṇḍitāti ye andhabālā, ye ca sappaññā, sabbepi te.",
  "atk-s0507a4:555_4": "Saṁsāraṁ khepayitvānāti yathāvuttakālaparicchedaṁ saṁsāraṁ aparāparuppattivasena khepetvā.",
  "atk-s0507a4:555_5": "Dukkhassantaṁ karissareti vaṭṭadukkhassa pariyantaṁ pariyosānaṁ karissanti.",
  "atk-s0507a4:555_6": "Paṇḍitāpi antarā sujjhituṁ na sakkonti, bālāpi tato uddhaṁ nappavattantīti tassa laddhi.",
  "atk-s0507a4:556_0": "690.Mitāni sukhadukkhāni, doṇehi piṭakehi cāti sattānaṁ sukhadukkhāni nāma doṇehi piṭakehi mānabhājanehi mitāni viya yathāvuttakālaparicchedeneva parimitattā paccekañca tesaṁ tesaṁ sattānaṁ tāni niyatipariṇāmajāni parimitāni.",
  "atk-s0507a4:556_1": "Tayidaṁ jino sabbaṁ pajānāti jinabhūmiyaṁ ṭhito kevalaṁ pajānāti saṁsārassa samatikkantattā.",
  "atk-s0507a4:556_2": "Saṁsāre pana paribbhamati sammūḷhāyaṁ itarā pajā.",
  "atk-s0507a4:557_0": "691.Evaṁdiṭṭhi pure āsinti yathāvuttanatthikadiṭṭhiko pubbeva ahaṁ ahosiṁ.",
  "atk-s0507a4:557_1": "Sammūḷho mohapārutoti yathāvuttāya diṭṭhiyā hetubhūtena sammohena sammūḷho, taṁsahajātena pana mohena pāruto, paṭicchāditakusalabījoti adhippāyo.",
  "atk-s0507a4:558_0": "692.",
  "atk-s0507a4:558_1": "Evaṁ pubbe yā attano uppannā pāpadiṭṭhi, tassā vasena kataṁ pāpakammaṁ dassetvā idāni attanā āyatiṁ anubhavitabbaṁ tassa phalaṁ dassento “oraṁ me chahi māsehī”tiādimāha.",
  "atk-s0507a4:559_0": "695-7.",
  "atk-s0507a4:559_1": "Tattha vassāni satasahassānīti vassānaṁ satasahassāni, atikkamitvāti vacanaseso.",
  "atk-s0507a4:559_2": "Bhummatthe vā etaṁ paccattavacanaṁ, vassesu satasahassesu vītivattesūti attho.",
  "atk-s0507a4:559_3": "Ghoso suyyati tāvadeti yadā ettako kālo atikkanto hoti, tāvadeva tasmiṁ kāle “idha paccantānaṁ vo mārisā vassasatasahassaparimāṇo kālo atīto”ti evaṁ tasmiṁ niraye saddo suyyati.",
  "atk-s0507a4:559_4": "Lakkho eso, mahārāja, satabhāgavassakoṭiyoti satabhāgā satakoṭṭhāsā vassakoṭiyo, mahārāja, niraye paccantānaṁ sattānaṁ āyuno eso lakkho eso paricchedoti attho.",
  "atk-s0507a4:559_5": "Idaṁ vuttaṁ hoti –",
  "atk-s0507a4:559_6": "dasadasakaṁ sataṁ nāma, dasa satāni sahassaṁ nāma, dasadasasahassāni satasahassaṁ nāma, satasatasahassāni koṭi nāma, tāsaṁ koṭīnaṁ vasena satasahassavassakoṭiyo satabhāgā vassakoṭiyo.",
  "atk-s0507a4:559_7": "Sā ca kho nerayikānaṁyeva vassagaṇanāvasena veditabbā, na manussānaṁ, devānaṁ vā.",
  "atk-s0507a4:559_8": "Īdisāni anekāni vassakoṭisatasahassāni nerayikānaṁ āyu.",
  "atk-s0507a4:559_9": "Tenāha “koṭisatasahassāni, niraye paccare janā”ti.",
  "atk-s0507a4:559_10": "Yādisena pana pāpena sattā evaṁ nirayesu paccanti, taṁ nigamanavasena dassetuṁ “micchādiṭṭhī ca dussīlā, ye ca ariyūpavādino”ti vuttaṁ.",
  "atk-s0507a4:559_11": "Vedissanti anubhavissaṁ.",
  "atk-s0507a4:560_0": "698-706.",
  "atk-s0507a4:560_1": "Evaṁ āyatiṁ attanā anubhavitabbaṁ pāpaphalaṁ dassetvā idāni “kena te brahmacariyena, ānubhāvo ayaṁ tavā”ti raññā pucchitamatthaṁ ācikkhitvā taṁ saraṇesu ceva sīlesu ca patiṭṭhāpetukāmo “taṁ suṇohi mahārājā”tiādimāha.",
  "atk-s0507a4:560_2": "Tattha sīlesuposathe ratāti niccasīlesu ca uposathasīlesu ca abhiratā.",
  "atk-s0507a4:560_3": "Adāti adāsi.",
  "atk-s0507a4:560_4": "Taṁ dhammanti taṁ aṭṭhaṅgikaṁ maggaṁ amatapadañca.",
  "atk-s0507a4:561_0": "709-12.",
  "atk-s0507a4:561_1": "Evaṁ petena saraṇesu sīlesu ca samādapito rājā pasannamānaso tena attano kataṁ upakāraṁ tāva kittetvā saraṇādīsu patiṭṭhahanto “atthakāmo”tiādikā tisso gāthā vatvā pubbe attanā gahitāya pāpikāya diṭṭhiyā paṭinissaṭṭhabhāvaṁ pakāsento “ophuṇāmī”ti gāthamāha.",
  "atk-s0507a4:562_0": "Tattha ophuṇāmi mahāvāteti mahante vāte vāyante bhusaṁ viya taṁ pāpakaṁ diṭṭhiṁ, yakkha, tava dhammadesanāvāte ophuṇāmi niddhunāmi.",
  "atk-s0507a4:562_1": "Nadiyā vā sīghagāmiyāti sīghasotāya mahānadiyā vā tiṇakaṭṭhapaṇṇakasaṭaṁ viya pāpikaṁ diṭṭhiṁ pavāhemīti adhippāyo.",
  "atk-s0507a4:562_2": "Vamāmi pāpikaṁ diṭṭhinti mama manomukhagataṁ pāpikaṁ diṭṭhiṁ ucchaḍḍayāmi.",
  "atk-s0507a4:562_3": "Tattha kāraṇamāha “buddhānaṁ sāsane rato”ti.",
  "atk-s0507a4:562_4": "Yasmā ekaṁsena amatāvahe buddhānaṁ bhagavantānaṁ sāsane rato abhirato, tasmā taṁ diṭṭhisaṅkhātaṁ visaṁ vamāmīti yojanā.",
  "atk-s0507a4:563_0": "713.",
  "atk-s0507a4:563_1": "Ti osānagāthā saṅgītikārehi ṭhapitā.",
  "atk-s0507a4:563_2": "Tattha pāmokkhotipācīnadisābhimukho hutvā.",
  "atk-s0507a4:563_3": "Rathamāruhīti rājā gamanasajjaṁ attano rājarathaṁ abhiruhi, āruyha yakkhānubhāvena taṁ divasameva attano nagaraṁ patvā rājabhavanaṁ pāvisi.",
  "atk-s0507a4:563_4": "So aparena samayena imaṁ pavattiṁ bhikkhūnaṁ ārocesi, bhikkhū taṁ therānaṁ ārocesuṁ, therā tatiyasaṅgītiyaṁ saṅgahaṁ āropesuṁ.",
  "atk-s0507a4:564_0": "Nandakapetavatthuvaṇṇanā niṭṭhitā.",
  "atk-s0507a4:565_0": "4. Revatīpetavatthuvaṇṇanā",
  "atk-s0507a4:566_0": "714-36.Uṭṭhehi, revate, supāpadhammeti idaṁ revatīpetavatthu.",
  "atk-s0507a4:566_1": "Taṁ yasmā revatīvimānavatthunā nibbisesaṁ, tasmā yadettha aṭṭhuppattiyaṁ gāthāsu ca vattabbaṁ, taṁ paramatthadīpaniyaṁ vimānavatthuvaṇṇanāyaṁ vuttanayeneva veditabbaṁ.",
  "atk-s0507a4:566_2": "Idañhi nandiyassa devaputtassa vasena vimānavatthupāḷiyaṁ saṅgahaṁ āropitampi revatīpaṭibaddhāya gāthāya vasena “revatīpetavatthu”nti petavatthupāḷiyampi saṅgahaṁ āropitanti daṭṭhabbaṁ.",
  "atk-s0507a4:567_0": "Revatīpetavatthuvaṇṇanā niṭṭhitā.",
  "atk-s0507a4:568_0": "5. Ucchupetavatthuvaṇṇanā",
  "atk-s0507a4:569_0": "Idaṁ mama ucchuvanaṁ mahantanti idaṁ ucchupetavatthu.",
  "atk-s0507a4:569_1": "Tassa kā uppatti?",
  "atk-s0507a4:569_2": "Bhagavati veḷuvane viharante aññataro puriso ucchukalāpaṁ khandhe katvā ekaṁ ucchuṁ khādanto gacchati.",
  "atk-s0507a4:569_3": "Atha aññataro upāsako sīlavā kalyāṇadhammo bāladārakena saddhiṁ tassa piṭṭhito piṭṭhito gacchati.",
  "atk-s0507a4:569_4": "Dārako ucchuṁ passitvā “dehī”ti parodati.",
  "atk-s0507a4:569_5": "Upāsako dārakaṁ parodantaṁ disvā taṁ purisaṁ saṅgaṇhanto tena saddhiṁ sallāpamakāsi.",
  "atk-s0507a4:569_6": "So pana puriso tena saddhiṁ na kiñci ālapi, dārakassa ucchukhaṇḍampi nādāsi.",
  "atk-s0507a4:569_7": "Upāsako taṁ dārakaṁ dassetvā “ayaṁ dārako ativiya rodati, imassa ekaṁ ucchukhaṇḍaṁ dehī”ti āha.",
  "atk-s0507a4:569_8": "Taṁ sutvā so puriso asahanto paṭihatacittaṁ upaṭṭhapetvā anādaravasena ekaṁ ucchulaṭṭhiṁ piṭṭhito khipi.",
  "atk-s0507a4:570_0": "So aparena samayena kālaṁ katvā ciraṁ paribhāvitassa lobhassa vasena petesu nibbatti, tassa phalaṁ nāma sakakammasarikkhakaṁ hotīti aṭṭhakarīsamattaṁ ṭhānaṁ avattharantaṁ añjanavaṇṇaṁ musaladaṇḍaparimāṇehi ucchūhi ghanasañchannaṁ mahantaṁ ucchuvanaṁ nibbatti.",
  "atk-s0507a4:570_1": "Tasmiṁ khāditukāmatāya “ucchuṁ gahessāmī”ti upagatamatte taṁ ucchū abhihananti, so tena pucchito patati.",
  "atk-s0507a4:571_0": "Athekadivasaṁ āyasmā mahāmoggallāno rājagahaṁ piṇḍāya gacchanto antarāmagge taṁ petaṁ addasa.",
  "atk-s0507a4:571_1": "So theraṁ disvā attanā katakammaṁ pucchi –",
  "atk-s0507a4:572_0": "737.",
  "atk-s0507a4:573_0": "“Idaṁ mama ucchuvanaṁ mahantaṁ, nibbattati puññaphalaṁ anappakaṁ;",
  "atk-s0507a4:574_0": "Taṁ dāni me na paribhogameti, ācikkha bhante kissa ayaṁ vipāko.",
  "atk-s0507a4:575_0": "738.",
  "atk-s0507a4:576_0": "“Haññāmi khajjāmi ca vāyamāmi, parisakkāmi paribhuñjituṁ kiñci;",
  "atk-s0507a4:577_0": "Svāhaṁ chinnathāmo kapaṇo lālapāmi, kissa kammassa ayaṁ vipāko.",
  "atk-s0507a4:578_0": "739.",
  "atk-s0507a4:579_0": "“Vighāto cāhaṁ paripatāmi chamāyaṁ,",
  "atk-s0507a4:580_0": "Parivattāmi vāricarova ghamme;",
  "atk-s0507a4:581_0": "Rudato ca me assukā niggalanti,",
  "atk-s0507a4:582_0": "Ācikkha bhante kissa ayaṁ vipāko.",
  "atk-s0507a4:583_0": "740.",
  "atk-s0507a4:584_0": "“Chāto kilanto ca pipāsito ca, santassito sātasukhaṁ na vinde;",
  "atk-s0507a4:585_0": "Pucchāmi taṁ etamatthaṁ bhadante, kathaṁ nu ucchuparibhogaṁ labheyya”nti.",
  "atk-s0507a4:586_0": "741.",
  "atk-s0507a4:587_0": "“Pure tuvaṁ kammamakāsi attanā, manussabhūto purimāya jātiyā;",
  "atk-s0507a4:588_0": "Ahañca taṁ etamatthaṁ vadāmi, sutvāna tvaṁ etamatthaṁ vijāna.",
  "atk-s0507a4:589_0": "742.",
  "atk-s0507a4:590_0": "“Ucchuṁ tuvaṁ khādamāno payāto, puriso ca te piṭṭhito anvagacchi;",
  "atk-s0507a4:591_0": "So ca taṁ paccāsanto kathesi, tassa tuvaṁ na kiñci ālapittha.",
  "atk-s0507a4:592_0": "743.",
  "atk-s0507a4:593_0": "“So ca taṁ abhaṇantaṁ ayāci, dehayya ucchunti ca taṁ avoca;",
  "atk-s0507a4:594_0": "Tassa tuvaṁ piṭṭhito ucchuṁ adāsi, tassetaṁ kammassa ayaṁ vipāko.",
  "atk-s0507a4:595_0": "744.",
  "atk-s0507a4:596_0": "“Iṅgha tvaṁ gantvāna piṭṭhito gaṇheyyāsi, gahetvāna taṁ khādassu yāvadatthaṁ;",
  "atk-s0507a4:597_0": "Teneva tvaṁ attamano bhavissasi, haṭṭho cudaggo ca pamodito cāti.",
  "atk-s0507a4:598_0": "745.",
  "atk-s0507a4:599_0": "“Gantvāna so piṭṭhito aggahesi, gahetvāna taṁ khādi yāvadatthaṁ;",
  "atk-s0507a4:600_0": "Teneva so attamano ahosi, haṭṭho cudaggo ca pamodito cā”ti. –",
  "atk-s0507a4:601_0": "Vacanapaṭivacanagāthā petena therena ca vuttā.",
  "atk-s0507a4:602_0": "737-8.",
  "atk-s0507a4:602_1": "Tattha kissāti kīdisassa, kammassāti adhippāyo.",
  "atk-s0507a4:602_2": "Haññāmīti vihaññāmi vighātaṁ āpajjāmi.",
  "atk-s0507a4:602_3": "Vihaññāmīti vā vibādhiyāmi, visesato pīḷiyāmīti attho.",
  "atk-s0507a4:602_4": "Khajjāmīti khādiyāmi, asipattasadisehi nisitehi khādantehi viya ucchupattehi kantiyāmīti attho.",
  "atk-s0507a4:602_5": "Vāyamāmīti ucchuṁ khādituṁ vāyāmaṁ karomi.",
  "atk-s0507a4:602_6": "Parisakkāmīti payogaṁ karomi.",
  "atk-s0507a4:602_7": "Paribhuñjitunti ucchurasaṁ paribhuñjituṁ, ucchuṁ khāditunti attho.",
  "atk-s0507a4:602_8": "Chinnathāmoti chinnasaho upacchinnathāmo, parikkhīṇabaloti attho.",
  "atk-s0507a4:602_9": "Kapaṇoti dīno.",
  "atk-s0507a4:602_10": "Lālapāmīti dukkhena aṭṭito ativiya vilapāmi.",
  "atk-s0507a4:603_0": "739.Vighātoti vighātavā, vihatabalo vā.",
  "atk-s0507a4:603_1": "Paripatāmi chamāyanti ṭhātuṁ asakkonto bhūmiyaṁ papatāmi.",
  "atk-s0507a4:603_2": "Parivattāmīti paribbhamāmi.",
  "atk-s0507a4:603_3": "Vāricarovāti maccho viya.",
  "atk-s0507a4:603_4": "Ghammeti ghammasantatte thale.",
  "atk-s0507a4:604_0": "740-4.Santassitoti oṭṭhakaṇṭhatālūnaṁ sosappattiyā suṭṭhu tasito.",
  "atk-s0507a4:604_1": "Sātasukhanti sātabhūtaṁ sukhaṁ.",
  "atk-s0507a4:604_2": "Na vindeti na labhāmi.",
  "atk-s0507a4:604_3": "Tanti tuvaṁ.",
  "atk-s0507a4:604_4": "Vijānāti vijānāhi.",
  "atk-s0507a4:604_5": "Payātoti gantuṁ āraddho.",
  "atk-s0507a4:604_6": "Anvagacchīti anubandhi.",
  "atk-s0507a4:604_7": "Paccāsantoti paccāsīsamāno.",
  "atk-s0507a4:604_8": "Tassetaṁ kammassāti ettha etanti nipātamattaṁ, tassa kammassāti attho.",
  "atk-s0507a4:604_9": "Piṭṭhito gaṇheyyāsīti attano piṭṭhipasseneva ucchuṁ gaṇheyyāsi.",
  "atk-s0507a4:604_10": "Pamoditoti pamudito.",
  "atk-s0507a4:605_0": "745.Gahetvāna taṁ khādi yāvadatthanti therena āṇattiniyāmena ucchuṁ gahetvā yathāruci khāditvā mahantaṁ ucchukalāpaṁ gahetvā therassa upanesi, thero taṁ anuggaṇhanto teneva taṁ ucchukalāpaṁ gāhāpetvā veḷuvanaṁ gantvā bhagavato adāsi, bhagavā bhikkhusaṅghena saddhiṁ taṁ paribhuñjitvā anumodanaṁ akāsi, peto pasannacitto vanditvā gato, tato paṭṭhāya yathāsukhaṁ ucchuṁ paribhuñji.",
  "atk-s0507a4:606_0": "So aparena samayena kālaṁ katvā tāvatiṁsesu uppajji.",
  "atk-s0507a4:606_1": "Sā panesā petassa pavatti manussaloke pākaṭā ahosi.",
  "atk-s0507a4:606_2": "Atha manussā satthāraṁ upasaṅkamitvā taṁ pavattiṁ pucchiṁsu.",
  "atk-s0507a4:606_3": "Satthā tesaṁ tamatthaṁ vitthārato kathetvā dhammaṁ desesi, taṁ sutvā manussā maccheramalato paṭiviratā ahesunti.",
  "atk-s0507a4:607_0": "Ucchupetavatthuvaṇṇanā niṭṭhitā.",
  "atk-s0507a4:608_0": "6. Kumārapetavatthuvaṇṇanā",
  "atk-s0507a4:609_0": "Sāvatthināma nagaranti idaṁ satthā jetavane viharanto dve pete ārabbha kathesi.",
  "atk-s0507a4:609_1": "Sāvatthiyaṁ kira kosalarañño dve puttā pāsādikā paṭhamavaye ṭhitā yobbanamadamattā paradārakammaṁ katvā kālaṁ katvā parikhāpiṭṭhe petā hutvā nibbattiṁsu.",
  "atk-s0507a4:609_2": "Te rattiyaṁ bheravena saddena parideviṁsu.",
  "atk-s0507a4:609_3": "Manussā taṁ sutvā bhītatasitā “evaṁ kate idaṁ avamaṅgalaṁ vūpasammatī”ti buddhappamukhassa bhikkhusaṅghassa mahādānaṁ datvā taṁ pavattiṁ bhagavato ārocesuṁ.",
  "atk-s0507a4:609_4": "Bhagavā “upāsakā tassa saddassa savanena tumhākaṁ na koci antarāyo”ti vatvā tassa kāraṇaṁ ācikkhitvā tesaṁ dhammaṁ desetuṁ –",
  "atk-s0507a4:610_0": "746.",
  "atk-s0507a4:611_0": "“Sāvatthi nāma nagaraṁ, himavantassa passato;",
  "atk-s0507a4:612_0": "Tattha āsuṁ dve kumārā, rājaputtāti me sutaṁ.",
  "atk-s0507a4:613_0": "747.",
  "atk-s0507a4:614_0": "“Sammattā rajanīyesu, kāmassādābhinandino;",
  "atk-s0507a4:615_0": "Paccuppannasukhe giddhā, na te passiṁsunāgataṁ.",
  "atk-s0507a4:616_0": "748.",
  "atk-s0507a4:617_0": "“Te cutā ca manussattā, paralokaṁ ito gatā;",
  "atk-s0507a4:618_0": "Tedha ghosentyadissantā, pubbe dukkaṭamattano.",
  "atk-s0507a4:619_0": "749.",
  "atk-s0507a4:620_0": "“Bahūsu vata santesu, deyyadhamme upaṭṭhite;",
  "atk-s0507a4:621_0": "Nāsakkhimhā ca attānaṁ, parittaṁ kātuṁ sukhāvahaṁ.",
  "atk-s0507a4:622_0": "750.",
  "atk-s0507a4:623_0": "“Kiṁ tato pāpakaṁ assa, yaṁ no rājakulā cutā;",
  "atk-s0507a4:624_0": "Upapannā pettivisayaṁ, khuppipāsasamappitā.",
  "atk-s0507a4:625_0": "751.",
  "atk-s0507a4:626_0": "“Sāmino idha hutvāna, honti asāmino tahiṁ;",
  "atk-s0507a4:627_0": "Bhamanti khuppipāsāya, manussā unnatonatā.",
  "atk-s0507a4:628_0": "752.",
  "atk-s0507a4:629_0": "“Etamādīnavaṁ ñatvā, issaramadasambhavaṁ;",
  "atk-s0507a4:630_0": "Pahāya issaramadaṁ, bhave saggagato naro;",
  "atk-s0507a4:631_0": "Kāyassa bhedā sappañño, saggaṁ so upapajjatī”ti – gāthā abhāsi;",
  "atk-s0507a4:632_0": "746.",
  "atk-s0507a4:632_1": "Tattha iti me sutanti na kevalaṁ attano ñāṇena diṭṭhameva, atha kho loke pākaṭabhāvena evaṁ mayā sutanti attho.",
  "atk-s0507a4:633_0": "747.Kāmassādābhinandinoti kāmaguṇesu assādavasena abhinandanasīlā.",
  "atk-s0507a4:633_1": "Paccuppannasukhe giddhāti vattamānasukhamatte giddhā gathitā hutvā.",
  "atk-s0507a4:633_2": "Na te passiṁsunāgatanti duccaritaṁ pahāya sucaritaṁ caritvā anāgataṁ āyatiṁ devamanussesu laddhabbaṁ sukhaṁ te na cintesuṁ.",
  "atk-s0507a4:634_0": "748.Tedha ghosentyadissantāti te pubbe rājaputtabhūtā petā idha sāvatthiyā samīpe adissamānarūpā ghosenti kandanti.",
  "atk-s0507a4:634_1": "Kiṁ kandantīti āha “pubbe dukkaṭamattano”ti.",
  "atk-s0507a4:635_0": "749.",
  "atk-s0507a4:635_1": "Idāni tesaṁ kandanassa kāraṇaṁ hetuto ca phalato ca vibhajitvā dassetuṁ “bahūsu vata santesū”tiādi vuttaṁ.",
  "atk-s0507a4:636_0": "Tattha bahūsu vata santesūti anekesu dakkhiṇeyyesu vijjamānesu.",
  "atk-s0507a4:636_1": "Deyyadhamme upaṭṭhiteti attano santake dātabbadeyyadhammepi samīpe ṭhite, labbhamāneti attho.",
  "atk-s0507a4:636_2": "Parittaṁ sukhāvahanti appamattakampi āyatiṁ sukhāvahaṁ puññaṁ katvā attānaṁ sotthiṁ nirupaddavaṁ kātuṁ nāsakkhimhā vatāti yojanā.",
  "atk-s0507a4:637_0": "750.Kiṁ tato pāpakaṁ assāti tato pāpakaṁ lāmakaṁ nāma kiṁ aññaṁ assa siyā.",
  "atk-s0507a4:637_1": "Yaṁ no rājakulā cutāti yena pāpakammena mayaṁ rājakulato cutā idha pettivisayaṁ upapannā petesu nibbattā khuppipāsasamappitā vicarāmāti attho.",
  "atk-s0507a4:638_0": "751.Sāmino idha hutvānāti idha imasmiṁ loke yasmiṁyeva ṭhāne pubbe sāmino hutvā vicaranti, tahiṁ tasmiṁyeva ṭhāne honti assāmino.",
  "atk-s0507a4:638_1": "Manussā unnatonatāti manussakāle sāmino hutvā kālakatā kammavasena onatā bhamanti khuppipāsāya, passa saṁsārapakatinti dasseti.",
  "atk-s0507a4:639_0": "752.Etamādīnavaṁ ñatvā, issaramadasambhavanti etaṁ issariyamadavasena sambhūtaṁ apāyūpapattisaṅkhātaṁ ādīnavaṁ dosaṁ ñatvā pahāya issariyamadaṁ puññappasuto hutvā.",
  "atk-s0507a4:639_1": "Bhave saggagato naroti saggaṁ devalokaṁ gatoyeva bhaveyya.",
  "atk-s0507a4:640_0": "Iti satthā tesaṁ petānaṁ pavattiṁ kathetvā tehi manussehi kataṁ dānaṁ tesaṁ petānaṁ uddisāpetvā sampattaparisāya ajjhāsayānurūpaṁ dhammaṁ desesi.",
  "atk-s0507a4:640_1": "Sā desanā mahājanassa sātthikā ahosīti.",
  "atk-s0507a4:641_0": "Kumārapetavatthuvaṇṇanā niṭṭhitā.",
  "atk-s0507a4:642_0": "7. Rājaputtapetavatthuvaṇṇanā",
  "atk-s0507a4:643_0": "Pubbekatānaṁ kammānanti idaṁ satthā jetavane viharanto rājaputtapetaṁ ārabbha kathesi.",
  "atk-s0507a4:643_1": "Tattha yo so atīte kitavassa nāma rañño putto atīte paccekabuddhe aparajjhitvā bahūni vassasahassāni niraye paccitvā tasseva kammassa vipākāvasesena petesu uppanno.",
  "atk-s0507a4:643_2": "So idha “rājaputtapeto”ti adhippeto.",
  "atk-s0507a4:643_3": "Tassa vatthu heṭṭhā sāṇavāsipetavatthumhi vitthārato āgatameva, tasmā tattha vuttanayeneva gahetabbaṁ.",
  "atk-s0507a4:643_4": "Satthā hi tadā therena attano ñātipetānaṁ pavattiyā kathitāya “na kevalaṁ tava ñātakāyeva, atha kho tvampi ito anantarātīte attabhāve peto hutvā mahādukkhaṁ anubhavī”ti vatvā tena yācito –",
  "atk-s0507a4:644_0": "753.",
  "atk-s0507a4:645_0": "“Pubbe katānaṁ kammānaṁ, vipāko mathaye manaṁ;",
  "atk-s0507a4:646_0": "Rūpe sadde rase gandhe, phoṭṭhabbe ca manorame.",
  "atk-s0507a4:647_0": "754.",
  "atk-s0507a4:648_0": "“Iccaṁ gītaṁ ratiṁ khiḍḍaṁ, anubhutvā anappakaṁ;",
  "atk-s0507a4:649_0": "Uyyāne paricaritvā, pavisanto giribbajaṁ.",
  "atk-s0507a4:650_0": "755.",
  "atk-s0507a4:651_0": "“Isiṁ sunettamaddakkhi, attadantaṁ samāhitaṁ;",
  "atk-s0507a4:652_0": "Appicchaṁ hirisampannaṁ, uñche pattagate rataṁ.",
  "atk-s0507a4:653_0": "756.",
  "atk-s0507a4:654_0": "“Hatthikkhandhato oruyha, laddhā bhanteti cābravi;",
  "atk-s0507a4:655_0": "Tassa pattaṁ gahetvāna, uccaṁ paggayha khattiyo.",
  "atk-s0507a4:656_0": "757.",
  "atk-s0507a4:657_0": "“Thaṇḍile pattaṁ bhinditvā, hasamāno apakkami;",
  "atk-s0507a4:658_0": "Rañño kitavassāhaṁ putto, kiṁ maṁ bhikkhu karissasi.",
  "atk-s0507a4:659_0": "758.",
  "atk-s0507a4:660_0": "“Tassa kammassa pharusassa, vipāko kaṭuko ahu;",
  "atk-s0507a4:661_0": "Yaṁ rājaputto vedesi, nirayamhi samappito.",
  "atk-s0507a4:662_0": "759.",
  "atk-s0507a4:663_0": "“Chaḷeva caturāsīti, vassāni nahutāni ca;",
  "atk-s0507a4:664_0": "Bhusaṁ dukkhaṁ nigacchittho, niraye katakibbiso.",
  "atk-s0507a4:665_0": "760.",
  "atk-s0507a4:666_0": "“Uttānopi ca paccittha, nikujjo vāmadakkhiṇo;",
  "atk-s0507a4:667_0": "Uddhaṁpādo ṭhito ceva, ciraṁ bālo apaccatha.",
  "atk-s0507a4:668_0": "761.",
  "atk-s0507a4:669_0": "“Bahūni vassasahassāni, pūgāni nahutāni ca;",
  "atk-s0507a4:670_0": "Bhusaṁ dukkhaṁ nigacchittho, niraye katakibbiso.",
  "atk-s0507a4:671_0": "762.",
  "atk-s0507a4:672_0": "“Etādisaṁ kho kaṭukaṁ, appaduṭṭhappadosinaṁ;",
  "atk-s0507a4:673_0": "Paccanti pāpakammantā, isimāsajja subbataṁ.",
  "atk-s0507a4:674_0": "763.",
  "atk-s0507a4:675_0": "“So tattha bahuvassāni, vedayitvā bahuṁ dukhaṁ;",
  "atk-s0507a4:676_0": "Khuppipāsahato nāma, peto āsi tato cuto.",
  "atk-s0507a4:677_0": "764.",
  "atk-s0507a4:678_0": "“Etamādīnavaṁ ñatvā, issaramadasambhavaṁ;",
  "atk-s0507a4:679_0": "Pahāya issaramadaṁ, nivātamanuvattaye.",
  "atk-s0507a4:680_0": "765.",
  "atk-s0507a4:681_0": "“Diṭṭheva dhamme pāsaṁso, yo buddhesu sagāravo;",
  "atk-s0507a4:682_0": "Kāyassa bhedā sappañño, saggaṁ so upapajjatī”ti. –",
  "atk-s0507a4:683_0": "Idaṁ petavatthuṁ kathesi.",
  "atk-s0507a4:684_0": "753.",
  "atk-s0507a4:684_1": "Tattha pubbe katānaṁ kammānaṁ, vipāko mathaye mananti purimāsu jātīsu katānaṁ akusalakammānaṁ phalaṁ uḷāraṁ hutvā uppajjamānaṁ andhabālānaṁ cittaṁ mathayeyya abhibhaveyya, paresaṁ anatthakaraṇamukhena attano atthaṁ uppādeyyāti adhippāyo.",
  "atk-s0507a4:685_0": "Idāni taṁ cittamathanaṁ visayena saddhiṁ dassetuṁ “rūpe sadde”tiādi vuttaṁ.",
  "atk-s0507a4:685_1": "Tattha rūpeti rūpahetu, yathicchitassa manāpiyassa rūpārammaṇassa paṭilābhanimittanti attho.",
  "atk-s0507a4:685_2": "Saddetiādīsupi eseva nayo.",
  "atk-s0507a4:686_0": "754.",
  "atk-s0507a4:686_1": "Evaṁ sādhāraṇato vuttamatthaṁ asādhāraṇato niyametvā dassento “naccaṁ gīta”ntiādimāha.",
  "atk-s0507a4:686_2": "Tattha ratinti kāmaratiṁ.",
  "atk-s0507a4:686_3": "Khiḍḍanti sahāyakādīhi keḷiṁ.",
  "atk-s0507a4:686_4": "Giribbajanti rājagahaṁ.",
  "atk-s0507a4:687_0": "755.Isinti asekkhānaṁ sīlakkhandhādīnaṁ esanaṭṭhena isiṁ.",
  "atk-s0507a4:687_1": "Sunettanti evaṁnāmakaṁ paccekabuddhaṁ.",
  "atk-s0507a4:687_2": "Attadantanti uttamena damathena damitacittaṁ.",
  "atk-s0507a4:687_3": "Samāhitanti arahattaphalasamādhinā samāhitaṁ.",
  "atk-s0507a4:687_4": "Uñche pattagate ratanti uñchena bhikkhācārena laddhe pattagate pattapariyāpanne āhāre rataṁ santuṭṭhaṁ.",
  "atk-s0507a4:688_0": "756.Laddhā, bhanteti cābravīti “api, bhante, bhikkhā laddhā”ti vissāsajananatthaṁ kathesi.",
  "atk-s0507a4:688_1": "Uccaṁ paggayhāti uccataraṁ katvā pattaṁ ukkhipitvā.",
  "atk-s0507a4:689_0": "757.Thaṇḍile pattaṁ bhinditvāti kharakaṭhine bhūmippadese khipanto pattaṁ bhinditvā.",
  "atk-s0507a4:689_1": "Apakkamīti thokaṁ apasakki.",
  "atk-s0507a4:689_2": "Apasakkanto ca “akāraṇeneva andhabālo mahantaṁ anatthaṁ attano akāsī”ti karuṇāyanavasena olokentaṁ paccekabuddhaṁ rājaputto āha “rañño kitavassāhaṁ putto, kiṁ maṁ bhikkhu karissasī”ti.",
  "atk-s0507a4:690_0": "758.Pharusassāti dāruṇassa. Kaṭukoti aniṭṭho. Yanti yaṁ vipākaṁ. Samappitoti allīno.",
  "atk-s0507a4:691_0": "759.Chaḷeva caturāsīti, vassāni nahutāni cāti uttāno nipanno caturāsītivassasahassāni, nikujjo, vāmapassena, dakkhiṇapassena, uddhaṁpādo, olambiko, yathāṭhito cāti evaṁ cha caturāsītisahassāni vassāni honti. Tenāha –",
  "atk-s0507a4:692_0": "760.",
  "atk-s0507a4:693_0": "“Uttānopi ca paccittha, nikujjo vāmadakkhiṇo;",
  "atk-s0507a4:694_0": "Uddhaṁpādo ṭhito ceva, ciraṁ bālo apaccathā”ti.",
  "atk-s0507a4:695_0": "Tāni pana vassāni yasmā anekāni nahutāni honti, tasmā vuttaṁ “nahutānī”ti.",
  "atk-s0507a4:695_1": "Bhusaṁ dukkhaṁ nigacchitthoti ativiya dukkhaṁ pāpuṇi.",
  "atk-s0507a4:696_0": "761.Pūgānīti vassasamūhe, idha purimagāthāya ca accantasaṁyoge upayogavacanaṁ daṭṭhabbaṁ.",
  "atk-s0507a4:697_0": "762.Etādisanti evarūpaṁ.",
  "atk-s0507a4:697_1": "Kaṭukanti atidukkhaṁ, bhāvanapaṁsakaniddesoyaṁ “ekamantaṁ nisīdī”tiādīsu viya.",
  "atk-s0507a4:697_2": "Appaduṭṭhappadosinaṁ isiṁ subbataṁ āsajja āsādetvā pāpakammantā puggalā evarūpaṁ kaṭukaṁ ativiya dukkhaṁ paccantīti yojanā.",
  "atk-s0507a4:698_0": "763.Soti so rājaputtapeto.",
  "atk-s0507a4:698_1": "Tatthāti niraye.",
  "atk-s0507a4:698_2": "Vedayitvāti anubhavitvā.",
  "atk-s0507a4:698_3": "Nāmāti byattapākaṭabhāvena.",
  "atk-s0507a4:698_4": "Tato cutoti nirayato cuto.",
  "atk-s0507a4:698_5": "Sesaṁ vuttanayameva.",
  "atk-s0507a4:699_0": "Evaṁ bhagavā rājaputtapetakathāya tattha sannipatitaṁ mahājanaṁ saṁvejetvā upari saccāni pakāsesi.",
  "atk-s0507a4:699_1": "Saccapariyosāne bahū sotāpattiphalādīni sampāpuṇiṁsūti.",
  "atk-s0507a4:700_0": "Rājaputtapetavatthuvaṇṇanā niṭṭhitā.",
  "atk-s0507a4:701_0": "8. Gūthakhādakapetavatthuvaṇṇanā",
  "atk-s0507a4:702_0": "Gūthakūpatouggantvāti idaṁ satthari jetavane viharante ekaṁ gūthakhādakapetaṁ ārambha vuttaṁ.",
  "atk-s0507a4:702_1": "Sāvatthiyā kira avidūre aññatarasmiṁ gāmake eko kuṭumbiko attano kulūpakaṁ bhikkhuṁ uddissa vihāraṁ kāresi.",
  "atk-s0507a4:702_2": "Tattha nānājanapadato bhikkhū āgantvā paṭivasiṁsu.",
  "atk-s0507a4:702_3": "Te disvā manussā pasannacittā paṇītena paccayena upaṭṭhahiṁsu.",
  "atk-s0507a4:702_4": "Kulūpako bhikkhu taṁ asahamāno issāpakato hutvā tesaṁ bhikkhūnaṁ dosaṁ vadanto kuṭumbikaṁ ujjhāpesi.",
  "atk-s0507a4:702_5": "Kuṭumbiko te bhikkhū kulūpakañca paribhavanto paribhāsi.",
  "atk-s0507a4:702_6": "Atha kulūpako kālaṁ katvā tasmiṁyeva vihāre vaccakuṭiyaṁ peto hutvā nibbatti, kuṭumbiko pana kālaṁ katvā tasseva upari peto hutvā nibbatti.",
  "atk-s0507a4:702_7": "Athāyasmā mahāmoggallāno taṁ disvā pucchanto –",
  "atk-s0507a4:703_0": "766.",
  "atk-s0507a4:704_0": "“Gūthakūpato uggantvā, ko na dīno patiṭṭhasi;",
  "atk-s0507a4:705_0": "Nissaṁsayaṁ pāpakammanto, kiṁ nu saddahase tuva”nti. –",
  "atk-s0507a4:706_0": "Gāthamāha. Taṁ sutvā peto –",
  "atk-s0507a4:707_0": "767.",
  "atk-s0507a4:708_0": "“Ahaṁ bhadante petomhi, duggato yamalokiko;",
  "atk-s0507a4:709_0": "Pāpakammaṁ karitvāna, petalokaṁ ito gato”ti. –",
  "atk-s0507a4:710_0": "Gāthāya attānaṁ ācikkhi. Atha naṁ thero –",
  "atk-s0507a4:711_0": "768.",
  "atk-s0507a4:712_0": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a4:713_0": "Kissakammavipākena, idaṁ dukkhaṁ nigacchasī”ti. –",
  "atk-s0507a4:714_0": "Gāthāya tena katakammaṁ pucchi. So peto –",
  "atk-s0507a4:715_0": "769.",
  "atk-s0507a4:716_0": "“Ahu āvāsiko mayhaṁ, issukī kulamaccharī;",
  "atk-s0507a4:717_0": "Ajjhāsito mayhaṁ ghare, kadariyo paribhāsako.",
  "atk-s0507a4:718_0": "770.",
  "atk-s0507a4:719_0": "“Tassāhaṁ vacanaṁ sutvā, bhikkhavo paribhāsisaṁ;",
  "atk-s0507a4:720_0": "Tassakammavipākena, petalokaṁ ito gato”ti. –",
  "atk-s0507a4:721_0": "Dvīhi gāthāhi attanā katakammaṁ kathesi.",
  "atk-s0507a4:722_0": "769.",
  "atk-s0507a4:722_1": "Tattha ahu āvāsiko mayhanti mayhaṁ āvāse mayā katavihāre eko bhikkhu āvāsiko nibaddhavasanako ahosi.",
  "atk-s0507a4:722_2": "Ajjhāsito mayhaṁ ghareti kulūpakabhāvena mama gehe taṇhābhinivesavasena abhiniviṭṭho.",
  "atk-s0507a4:723_0": "770.Tassāti tassa kulūpakabhikkhussa.",
  "atk-s0507a4:723_1": "Bhikkhavoti bhikkhū.",
  "atk-s0507a4:723_2": "Paribhāsisanti akkosiṁ.",
  "atk-s0507a4:723_3": "Petalokaṁ ito gatoti iminā ākārena petayoniṁ upagato petabhūto.",
  "atk-s0507a4:724_0": "Taṁ sutvā thero itarassa gatiṁ pucchanto –",
  "atk-s0507a4:725_0": "771.",
  "atk-s0507a4:726_0": "“Amitto mittavaṇṇena, yo te āsi kulūpako;",
  "atk-s0507a4:727_0": "Kāyassa bhedā duppañño, kiṁ nu pecca gatiṁ gato”ti. –",
  "atk-s0507a4:728_0": "Gāthamāha. Tattha mittavaṇṇenāti mittapaṭirūpena mittapaṭirūpatāya.",
  "atk-s0507a4:729_0": "Puna peto therassa tamatthaṁ ācikkhanto –",
  "atk-s0507a4:730_0": "772.",
  "atk-s0507a4:731_0": "“Tassevāhaṁ pāpakammassa, sīse tiṭṭhāmi matthake;",
  "atk-s0507a4:732_0": "So ca paravisayaṁ patto, mameva paricārako.",
  "atk-s0507a4:733_0": "773.",
  "atk-s0507a4:734_0": "“Yaṁ bhadante hadantaññe, etaṁ me hoti bhojanaṁ;",
  "atk-s0507a4:735_0": "Ahañca kho yaṁ hadāmi, etaṁ so upajīvatī”ti. – gāthādvayamāha;",
  "atk-s0507a4:736_0": "772.",
  "atk-s0507a4:736_1": "Tattha tassevāti tasseva mayhaṁ pubbe kulūpakabhikkhubhūtassa petassa.",
  "atk-s0507a4:736_2": "Pāpakammassāti pāpasamācārassa.",
  "atk-s0507a4:736_3": "Sīse tiṭṭhāmi matthaketi sīse tiṭṭhāmi, tiṭṭhanto ca matthake eva tiṭṭhāmi, na sīsappamāṇe ākāseti attho.",
  "atk-s0507a4:736_4": "Paravisayaṁ pattoti manussalokaṁ upādāya paravisayabhūtaṁ pettivisayaṁ patto.",
  "atk-s0507a4:736_5": "Mamevāti mayhaṁ eva paricārako ahosīti vacanaseso.",
  "atk-s0507a4:737_0": "773.Yaṁ bhadante hadantaññeti bhadante, ayya mahāmoggalāna, tassaṁ vaccakuṭiyaṁ yaṁ aññe uhadanti vaccaṁ ossajanti.",
  "atk-s0507a4:737_1": "Etaṁ me hoti bhojananti etaṁ vaccaṁ mayhaṁ divase divase bhojanaṁ hoti.",
  "atk-s0507a4:737_2": "Yaṁ hadāmīti taṁ pana vaccaṁ khāditvā yampahaṁ vaccaṁ karomi.",
  "atk-s0507a4:737_3": "Etaṁ so upajīvatīti etaṁ mama vaccaṁ so kulūpakapeto divase divase khādanavasena upajīvati, attabhāvaṁ yāpetīti attho.",
  "atk-s0507a4:738_0": "Tesu kuṭumbiko pesale bhikkhū “evaṁ āhāraparibhogato varaṁ tumhākaṁ gūthakhādana”nti akkosi.",
  "atk-s0507a4:738_1": "Kulūpako pana kuṭumbikampi tathāvacane samādapetvā sayaṁ tathā akkosi, tenassa tatopi paṭikuṭṭhatarā jīvikā ahosi.",
  "atk-s0507a4:738_2": "Āyasmā mahāmoggallāno taṁ pavattiṁ bhagavato ārocesi.",
  "atk-s0507a4:738_3": "Bhagavā tamatthaṁ aṭṭhuppattiṁ katvā upavāde ādīnavaṁ dassetvā sampattaparisāya dhammaṁ desesi.",
  "atk-s0507a4:738_4": "Sā desanā mahājanassa sātthikā ahosīti.",
  "atk-s0507a4:739_0": "Gūthakhādakapetavatthuvaṇṇanā niṭṭhitā.",
  "atk-s0507a4:740_0": "9. Gūthakhādakapetivatthuvaṇṇanā",
  "atk-s0507a4:741_0": "774-81.Gūthakūpatouggantvāti idaṁ satthari jetavane viharante aññataraṁ gūthakhādakapetiṁ ārabbha vuttaṁ.",
  "atk-s0507a4:741_1": "Tassā vatthu anantaravatthusadisaṁ.",
  "atk-s0507a4:741_2": "Tattha upāsakena vihāro kāritoti upāsakassa vasena āgataṁ, idha pana upāsikāyāti ayameva viseso.",
  "atk-s0507a4:741_3": "Sesaṁ vatthusmiṁ gāthāsu ca apubbaṁ natthi.",
  "atk-s0507a4:742_0": "Gūthakhādakapetivatthuvaṇṇānā niṭṭhitā.",
  "atk-s0507a4:743_0": "10. Gaṇapetavatthuvaṇṇanā",
  "atk-s0507a4:744_0": "Naggā dubbaṇṇarūpātthāti idaṁ satthari jetavane viharante sambahule pete ārabbha vuttaṁ.",
  "atk-s0507a4:744_1": "Sāvatthiyaṁ kira sambahulā manussā gaṇabhūtā assaddhā appasannā maccheramalapariyuṭṭhitacittā dānādisucaritavimukhā hutvā ciraṁ jīvitvā kāyassa bhedā nagarassa samīpe petayoniyaṁ nibbattiṁsu.",
  "atk-s0507a4:744_2": "Athekadivasaṁ āyasmā mahāmoggallāno sāvatthiyaṁ piṇḍāya gacchanto antarāmagge pete disvā –",
  "atk-s0507a4:745_0": "782.",
  "atk-s0507a4:746_0": "“Naggā dubbaṇarūpāttha, kisā dhamanisanthatā;",
  "atk-s0507a4:747_0": "Upphāsulikā kisikā, ke nu tumhettha mārisā”ti. –",
  "atk-s0507a4:748_0": "Gāthāya pucchi.",
  "atk-s0507a4:748_1": "Tattha dubbaṇṇarūpātthāti dubbaṇṇasarīrā hotha.",
  "atk-s0507a4:748_2": "Ke nu tumhetthāti tumhe ke nu nāma bhavatha.",
  "atk-s0507a4:748_3": "Mārisāti te attano sāruppavasena ālapati.",
  "atk-s0507a4:749_0": "Taṁ sutvā petā –",
  "atk-s0507a4:750_0": "783.",
  "atk-s0507a4:751_0": "“Mayaṁ bhadante petamhā, duggatā yamalokikā;",
  "atk-s0507a4:752_0": "Pāpakammaṁ karitvāna, petalokaṁ ito gatā”ti. –",
  "atk-s0507a4:753_0": "Gāthāya attano petabhāvaṁ pakāsetvā puna therena –",
  "atk-s0507a4:754_0": "784.",
  "atk-s0507a4:755_0": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a4:756_0": "Kissakammavipākena, petalokaṁ ito gatā”ti. –",
  "atk-s0507a4:757_0": "Gāthāya katakammaṁ pucchitā –",
  "atk-s0507a4:758_0": "785.",
  "atk-s0507a4:759_0": "“Anāvaṭesu titthesu, vicinimhaddhamāsakaṁ;",
  "atk-s0507a4:760_0": "Santesu deyyadhammesu, dīpaṁ nākamha attano.",
  "atk-s0507a4:761_0": "786.",
  "atk-s0507a4:762_0": "“Nadiṁ upema tasitā, rittakā parivattati;",
  "atk-s0507a4:763_0": "Chāyaṁ upema uṇhesu, ātapo parivattati.",
  "atk-s0507a4:764_0": "787.",
  "atk-s0507a4:765_0": "“Aggivaṇṇo ca no vāto, ḍahanto upavāyati;",
  "atk-s0507a4:766_0": "Etañca bhante arahāma, aññañca pāpakaṁ tato.",
  "atk-s0507a4:767_0": "788.",
  "atk-s0507a4:768_0": "“Api yojanāni gacchāma, chātā āhāragedhino;",
  "atk-s0507a4:769_0": "Aladdhāva nivattāma, aho no appapuññatā.",
  "atk-s0507a4:770_0": "789.",
  "atk-s0507a4:771_0": "“Chātā pamucchitā bhantā, bhūmiyaṁ paṭisumbhitā;",
  "atk-s0507a4:772_0": "Uttānā paṭikirāma, avakujjā patāmase.",
  "atk-s0507a4:773_0": "790.",
  "atk-s0507a4:774_0": "“Te ca tattheva patitā, bhūmiyaṁ paṭisumbhitā;",
  "atk-s0507a4:775_0": "Uraṁ sīsañca ghaṭṭema, aho no appapuññatā.",
  "atk-s0507a4:776_0": "791.",
  "atk-s0507a4:777_0": "“Etañca bhante arahāma, aññañca pāpakaṁ tato;",
  "atk-s0507a4:778_0": "Santesu deyyadhammesu, dīpaṁ nākamha attano.",
  "atk-s0507a4:779_0": "792.",
  "atk-s0507a4:780_0": "“Te hi nūna ito gantvā, yoniṁ laddhāna mānusiṁ;",
  "atk-s0507a4:781_0": "Vadaññū sīlasampannā, kāhāma kusalaṁ bahu”nti. –",
  "atk-s0507a4:782_0": "Attanā katakammaṁ kathesuṁ.",
  "atk-s0507a4:783_0": "788.",
  "atk-s0507a4:783_1": "Tattha api yojanāni gacchāmāti anekānipi yojanāni gacchāma. Kathaṁ?",
  "atk-s0507a4:783_2": "Chātā āhāragedhinoti, cirakālaṁ jighacchāya jighacchitā āhāre giddhā abhigijjhantā hutvā, evaṁ gantvāpi kiñci āhāraṁ aladdhāyeva nivattāma.",
  "atk-s0507a4:783_3": "Appapuññatāti apuññatā akatakalyāṇatā.",
  "atk-s0507a4:784_0": "789.Uttānāpaṭikirāmāti kadāci uttānā hutvā vikiriyamānaṅgapaccaṅgā viya vattāma.",
  "atk-s0507a4:784_1": "Avakujjā patāmaseti kadāci avakujjā hutvā patāma.",
  "atk-s0507a4:785_0": "790.Te cāti te mayaṁ.",
  "atk-s0507a4:785_1": "Uraṁ sīsañca ghaṭṭemāti avakujjā hutvā patitā uṭṭhātuṁ asakkontā vedhantā vedanāppattā attano attano uraṁ sīsañca paṭighaṁsāma.",
  "atk-s0507a4:785_2": "Sesaṁ heṭṭhā vuttanayameva.",
  "atk-s0507a4:786_0": "Thero taṁ pavattiṁ bhagavato ārocesi.",
  "atk-s0507a4:786_1": "Bhagavā tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a4:786_2": "Taṁ sutvā mahājano maccheramalaṁ pahāya dānādisucaritanirato ahosīti.",
  "atk-s0507a4:787_0": "Gaṇapetavatthuvaṇṇanā niṭṭhitā.",
  "atk-s0507a4:788_0": "11. Pāṭaliputtapetavatthuvaṇṇanā",
  "atk-s0507a4:789_0": "Diṭṭhā tayā nirayā tiracchānayonīti idaṁ satthari jetavane viharante aññataraṁ vimānapetaṁ ārabbha vuttaṁ.",
  "atk-s0507a4:789_1": "Sāvatthivāsino kira pāṭaliputtavāsino ca bahū vāṇijā nāvāya suvaṇṇabhūmiṁ agamiṁsu.",
  "atk-s0507a4:789_2": "Tattheko upāsako ābādhiko mātugāme paṭibaddhacitto kālamakāsi.",
  "atk-s0507a4:789_3": "So katakusalopi devalokaṁ anupapajjitvā itthiyā paṭibaddhacittatāya samuddamajjhe vimānapeto hutvā nibbatti.",
  "atk-s0507a4:789_4": "Yassaṁ pana so paṭibaddhacitto, sā itthī suvaṇṇabhūmigāminiṁ nāvaṁ abhiruyha gacchati.",
  "atk-s0507a4:789_5": "Atha kho so peto taṁ itthiṁ gahetukāmo nāvāya gamanaṁ uparundhi.",
  "atk-s0507a4:789_6": "Atha vāṇijā “kena nu kho kāraṇena ayaṁ nāvā na gacchatī”ti vīmaṁsantā kāḷakaṇṇisalākaṁ vicāresuṁ.",
  "atk-s0507a4:789_7": "Amanussiddhiyā yāvatatiyaṁ tassā eva itthiyā pāpuṇi, yassaṁ so paṭibaddhacitto.",
  "atk-s0507a4:789_8": "Taṁ disvā vāṇijā veḷukalāpaṁ samudde otāretvā tassa upari taṁ itthiṁ otāresuṁ.",
  "atk-s0507a4:789_9": "Itthiyā otāritamattāya nāvā vegena suvaṇṇabhūmiṁ abhimukhā pāyāsi.",
  "atk-s0507a4:789_10": "Amanusso taṁ itthiṁ attano vimānaṁ āropetvā tāya saddhiṁ abhirami.",
  "atk-s0507a4:790_0": "Sā ekaṁ saṁvaccharaṁ atikkamitvā nibbinnarūpā taṁ petaṁ yācantī āha –",
  "atk-s0507a4:790_1": "“ahaṁ idha vasantī mayhaṁ samparāyikaṁ atthaṁ kātuṁ na labhāmi, sādhu, mārisa, maṁ pāṭaliputtameva nehī”ti.",
  "atk-s0507a4:790_2": "So tāya yācito –",
  "atk-s0507a4:791_0": "793.",
  "atk-s0507a4:792_0": "“Diṭṭhā tayā nirayā tiracchānayoni, petā asurā athavāpi mānusā devā;",
  "atk-s0507a4:793_0": "Sayamaddasa kammavipākamattano, nessāmi taṁ pāṭaliputtamakkhataṁ;",
  "atk-s0507a4:794_0": "Tattha gantvā kusalaṁ karohi kamma”nti. –",
  "atk-s0507a4:795_0": "Gāthamāha.",
  "atk-s0507a4:795_1": "Tattha diṭṭhā tayā nirayāti ekacce paccekanirayāpi tayā diṭṭhā.",
  "atk-s0507a4:795_2": "Tiracchānayonīti mahānubhāvā nāgasupaṇṇāditiracchānāpi diṭṭhā tayāti yojanā.",
  "atk-s0507a4:795_3": "Petāti khuppipāsādibhedā petā.",
  "atk-s0507a4:795_4": "Asurāti kālakañcikādibhedā asurā.",
  "atk-s0507a4:795_5": "Devāti ekacce cātumahārājikā devā.",
  "atk-s0507a4:795_6": "So kira attano ānubhāvena antarantarā taṁ gahetvā paccekanirayādike dassento vicarati, tena evamāha.",
  "atk-s0507a4:795_7": "Sayamaddasa kammavipākamattanoti nirayādike visesato gantvā passantī sayameva attanā katakammānaṁ vipākaṁ paccakkhato addasa adakkhi.",
  "atk-s0507a4:795_8": "Nessāmi taṁ pāṭaliputtamakkhatanti idānāhaṁ taṁ akkhataṁ kenaci aparikkhataṁ manussarūpeneva pāṭaliputtaṁ nayissāmi.",
  "atk-s0507a4:795_9": "Tvaṁ pana tattha gantvā kusalaṁ karohi kammaṁ, kammavipākassa paccakkhato diṭṭhattā yuttapayuttā puññaniratā hohīti attho.",
  "atk-s0507a4:796_0": "Atha sā itthī tassa vacanaṁ sutvā attamanā –",
  "atk-s0507a4:797_0": "794.",
  "atk-s0507a4:798_0": "“Atthakāmosi me yakkha, hitakāmosi devate;",
  "atk-s0507a4:799_0": "Karomi tuyhaṁ vacanaṁ, tvaṁsi ācariyo mama.",
  "atk-s0507a4:800_0": "795.",
  "atk-s0507a4:801_0": "“Diṭṭhā mayā nirayā tiracchānayoni, petā asurā athavāpi mānusā devā;",
  "atk-s0507a4:802_0": "Sayamaddasaṁ kammavipākamattano, kāhāmi puññāni anappakānī”ti. –",
  "atk-s0507a4:803_0": "Gāthamāha.",
  "atk-s0507a4:804_0": "Atha so peto taṁ itthiṁ gahetvā ākāsena gantvā pāṭaliputtanagarassa majjhe ṭhapetvā pakkāmi.",
  "atk-s0507a4:804_1": "Athassā ñātimittādayo taṁ disvā “mayaṁ pubbe samudde pakkhittā matāti assumha.",
  "atk-s0507a4:804_2": "Sā ayaṁ diṭṭhā vata, bho, sotthinā āgatā”ti abhinandamānā samāgantvā tassā pavattiṁ pucchiṁsu.",
  "atk-s0507a4:804_3": "Sā tesaṁ ādito paṭṭhāya attanā diṭṭhaṁ anubhūtañca sabbaṁ kathesi.",
  "atk-s0507a4:804_4": "Sāvatthivāsinopi kho te vāṇijā anukkamena sāvatthiṁ upagatakāle satthu santikaṁ upasaṅkamitvā vanditvā ekamantaṁ nisinnā taṁ pavattiṁ bhagavato ārocesuṁ.",
  "atk-s0507a4:804_5": "Bhagavā tamatthaṁ aṭṭhuppattiṁ katvā catunnaṁ parisānaṁ dhammaṁ desesi.",
  "atk-s0507a4:804_6": "Taṁ sutvā mahājano saṁvegajāto dānādikusaladhammanirato ahosīti.",
  "atk-s0507a4:805_0": "Pāṭaliputtapetavatthuvaṇṇanā niṭṭhitā.",
  "atk-s0507a4:806_0": "12. Ambavanapetavatthuvaṇṇanā",
  "atk-s0507a4:807_0": "Ayañca te pokkharaṇī surammāti idaṁ satthari sāvatthiyaṁ viharante ambapetaṁ ārabbha vuttaṁ.",
  "atk-s0507a4:807_1": "Sāvatthiyaṁ kira aññataro gahapati parikkhīṇabhogo ahosi.",
  "atk-s0507a4:807_2": "Tassa bhariyā kālamakāsi, ekā dhītāyeva hoti.",
  "atk-s0507a4:807_3": "So taṁ attano mittassa gehe ṭhapetvā iṇavasena gahitena kahāpaṇasatena bhaṇḍaṁ gahetvā satthena saddhiṁ vaṇijjāya gato, na cireneva mūlena saha udayabhūtāni pañca kahāpaṇasatāni labhitvā satthena saha paṭinivatti.",
  "atk-s0507a4:807_4": "Antarāmagge corā pariyuṭṭhāya satthaṁ pāpuṇiṁsu, satthikā ito cito ca palāyiṁsu.",
  "atk-s0507a4:807_5": "So pana gahapati aññatarasmiṁ gacche kahāpaṇe nikkhipitvā avidūre nilīyi.",
  "atk-s0507a4:807_6": "Corā taṁ gahetvā jīvitā voropesuṁ.",
  "atk-s0507a4:807_7": "So dhanalobhena tattheva peto hutvā nibbatti.",
  "atk-s0507a4:808_0": "Vāṇijā sāvatthiṁ gantvā tassa dhītuyā taṁ pavattiṁ ārocesuṁ.",
  "atk-s0507a4:808_1": "Sā pitu maraṇena ājīvikābhayena ca ativiya sañjātadomanassā bāḷhaṁ paridevi.",
  "atk-s0507a4:808_2": "Atha naṁ so pitu sahāyo kuṭumbiko “yathā nāma kulālabhājanaṁ sabbaṁ bhedanapariyantaṁ, evameva sattānaṁ jīvitaṁ bhedanapariyantaṁ.",
  "atk-s0507a4:808_3": "Maraṇaṁ nāma sabbasādhāraṇaṁ appaṭikārañca, tasmā mā tvaṁ pitari atibāḷhaṁ soci, mā paridevi, ahaṁ te pitā, tvaṁ mayhaṁ dhītā, ahaṁ tava pitu kiccaṁ karomi, tvaṁ pituno gehe viya imasmiṁ gehe avimanā abhiramassū”ti vatvā samassāsesi.",
  "atk-s0507a4:808_4": "Sā tassa vacanena paṭippassaddhasokā pitari viya tasmiṁ sañjātagāravabahumānā attano kapaṇabhāvena tassa veyyāvaccakārinī hutvā vattamānā pitaraṁ uddissa matakiccaṁ kātukāmā yāguṁ pacitvā manosilāvaṇṇāni suparipakkāni madhurāni ambaphalāni kaṁsapātiyaṁ ṭhapetvā yāguṁ ambaphalāni ca dāsiyā gāhāpetvā vihāraṁ gantvā satthāraṁ vanditvā evamāha –",
  "atk-s0507a4:808_5": "“bhagavā mayhaṁ dakkhiṇāya paṭiggahaṇena anuggahaṁ karothā”ti.",
  "atk-s0507a4:808_6": "Satthā mahākaruṇāya sañcoditamānaso tassā manorathaṁ pūrento nisajjākāraṁ dassesi.",
  "atk-s0507a4:808_7": "Sā haṭṭhatuṭṭhā paññattavarabuddhāsane attanā upanītaṁ suvisuddhavatthaṁ attharitvā adāsi, nisīdi bhagavā paññatte āsane.",
  "atk-s0507a4:809_0": "Atha sā bhagavato yāguṁ upanāmesi, paṭiggahesi bhagavā yāguṁ.",
  "atk-s0507a4:809_1": "Atha saṅghaṁ uddissa bhikkhūnampi yāguṁ datvā puna dhotahatthā ambaphalāni bhagavato upanāmesi, bhagavā tāni paribhuñji.",
  "atk-s0507a4:809_2": "Sā bhagavantaṁ vanditvā evamāha –",
  "atk-s0507a4:809_3": "“yā me, bhante, paccattharaṇayāguambaphaladānavasena pavattā dakkhiṇā, sā me pitaraṁ pāpuṇātū”ti.",
  "atk-s0507a4:809_4": "Bhagavā “evaṁ hotū”ti vatvā anumodanaṁ akāsi.",
  "atk-s0507a4:809_5": "Sā bhagavantaṁ vanditvā padakkhiṇaṁ katvā pakkāmi.",
  "atk-s0507a4:809_6": "Tāya dakkhiṇāya samuddiṭṭhamattāya so peto ambavanauyyānavimānakapparukkhapokkharaṇiyo mahatiñca dibbasampattiṁ paṭilabhi.",
  "atk-s0507a4:810_0": "Atha te vāṇijā aparena samayena vaṇijjāya gacchantā tameva maggaṁ paṭipannā pubbe vasitaṭṭhāne ekarattiṁ vāsaṁ kappesuṁ.",
  "atk-s0507a4:810_1": "Te disvā so vimānapeto uyyānavimānādīhi saddhiṁ tesaṁ attānaṁ dassesi.",
  "atk-s0507a4:810_2": "Te vāṇijā taṁ disvā tena laddhasampattiṁ pucchantā –",
  "atk-s0507a4:811_0": "796.",
  "atk-s0507a4:812_0": "“Ayañca te pokkharaṇī surammā, samā sutitthā ca mahodakā ca;",
  "atk-s0507a4:813_0": "Supupphitā bhamaragaṇānukiṇṇā, kathaṁ tayā laddhā ayaṁ manuññā.",
  "atk-s0507a4:814_0": "797.",
  "atk-s0507a4:815_0": "“Idañca te ambavanaṁ surammaṁ, sabbotukaṁ dhārayate phalāni;",
  "atk-s0507a4:816_0": "Supupphitaṁ bhamaragaṇānukiṇṇaṁ, kathaṁ tayā laddhamidaṁ vimāna”nti. –",
  "atk-s0507a4:817_0": "Imā dve gāthā avocuṁ.",
  "atk-s0507a4:818_0": "796.",
  "atk-s0507a4:818_1": "Tattha surammāti suṭṭhu ramaṇīyā.",
  "atk-s0507a4:818_2": "Samāti samatalā.",
  "atk-s0507a4:818_3": "Sutitthāti ratanamayasopānatāya sundaratitthā.",
  "atk-s0507a4:818_4": "Mahodakāti bahujalā.",
  "atk-s0507a4:819_0": "797.Sabbotukanti pupphūpagaphalūpagarukkhādīhi sabbesu utūsu sukhāvahaṁ.",
  "atk-s0507a4:819_1": "Tenāha “dhārayate phalānī”ti.",
  "atk-s0507a4:819_2": "Supupphitanti niccaṁ supupphitaṁ.",
  "atk-s0507a4:820_0": "Taṁ sutvā peto pokkharaṇiādīnaṁ paṭilābhakāraṇaṁ ācikkhanto –",
  "atk-s0507a4:821_0": "798.",
  "atk-s0507a4:822_0": "“Ambapakkaṁ dakaṁ yāgu, sītacchāyā manoramā;",
  "atk-s0507a4:823_0": "Dhītāya dinnadānena, tena me idha labbhatī”ti. –",
  "atk-s0507a4:824_0": "Gāthamāha.",
  "atk-s0507a4:824_1": "Tattha tena me idha labbhatīti yaṁ taṁ bhagavato bhikkhūnañca ambapakkaṁ udakaṁ yāguñca mamaṁ uddissa dentiyā mayhaṁ dhītāya dinnaṁ dānaṁ, tena me dhītāya dinnadānena idha imasmiṁ dibbe ambavane sabbotukaṁ ambapakkaṁ, imissā dibbāya manuññāya pokkharaṇiyā dibbaṁ udakaṁ, yāguyā attharaṇassa ca dānena uyyānavimānakapparukkhādīsu sītacchāyā manoramā idha labbhati, samijjhatīti attho.",
  "atk-s0507a4:825_0": "Evañca pana vatvā so peto te vāṇije netvā tāni pañca kahāpaṇasatāni dassetvā “ito upaḍḍhaṁ tumhe gaṇhatha, upaḍḍhaṁ mayā gahitaṁ iṇaṁ sodhetvā sukhena jīvatūti mayhaṁ dhītāya dethā”ti āha.",
  "atk-s0507a4:825_1": "Vāṇijā anukkamena sāvatthiṁ patvā tassa dhītāya kathetvā tena attano dinnabhāgampi tassā eva adaṁsu.",
  "atk-s0507a4:825_2": "Sā kahāpaṇasataṁ dhanikānaṁ datvā itaraṁ attano pitu sahāyassa tassa kuṭumbikassa datvā sayaṁ veyyāvaccaṁ karonti nivasati.",
  "atk-s0507a4:825_3": "So “idaṁ sabbaṁ tuyhaṁyeva hotū”ti tassāyeva paṭidatvā taṁ attano jeṭṭhaputtassa gharasāminiṁ akāsi.",
  "atk-s0507a4:826_0": "Sā gacchante kāle ekaṁ puttaṁ labhitvā taṁ upalālentī –",
  "atk-s0507a4:827_0": "799.",
  "atk-s0507a4:828_0": "“Sandiṭṭhikaṁ kammaṁ evaṁ passatha, dānassa damassa saṁyamassa vipākaṁ;",
  "atk-s0507a4:829_0": "Dāsī ahaṁ ayyakulesu hutvā, suṇisā homi agārassa issarā”ti. –",
  "atk-s0507a4:830_0": "Imaṁ gāthaṁ vadati.",
  "atk-s0507a4:831_0": "Athekadivasaṁ satthā tassā ñāṇaparipākaṁ oloketvā obhāsaṁ pharitvā sammukhe ṭhito viya attānaṁ dassetvā –",
  "atk-s0507a4:832_0": "“Asātaṁ sātarūpena, piyarūpena appiyaṁ;",
  "atk-s0507a4:833_0": "Dukkhaṁ sukhassa rūpena, pamattaṁ ativattatī”ti. –",
  "atk-s0507a4:834_0": "Imaṁ gāthamāha.",
  "atk-s0507a4:834_1": "Sā gāthāpariyosāne sotāpattiphale patiṭṭhitā.",
  "atk-s0507a4:834_2": "Sā dutiyadivase buddhappamukhassa bhikkhusaṅghassa dānaṁ datvā taṁ pavattiṁ bhagavato ārocesi.",
  "atk-s0507a4:834_3": "Bhagavā tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a4:834_4": "Sā desanā mahājanassa sātthikā ahosīti.",
  "atk-s0507a4:835_0": "Ambavanapetavatthuvaṇṇanā niṭṭhitā.",
  "atk-s0507a4:836_0": "13. Akkharukkhapetavatthuvaṇṇanā",
  "atk-s0507a4:837_0": "Yaṁ dadāti na taṁ hotīti idaṁ akkhadāyakapetavatthu.",
  "atk-s0507a4:837_1": "Tassa kā uppatti?",
  "atk-s0507a4:837_2": "Bhagavati sāvatthiyaṁ viharante aññataro sāvatthivāsī upāsako sakaṭehi bhaṇḍassa pūretvā vaṇijjāya videsaṁ gantvā tattha attano bhaṇḍaṁ vikkiṇitvā paṭibhaṇḍaṁ sakaṭesu āropetvā sāvatthiṁ uddissa maggaṁ paṭipajji.",
  "atk-s0507a4:837_3": "Tassa maggaṁ gacchantassa aṭaviyaṁ ekassa sakaṭassa akkho bhijji.",
  "atk-s0507a4:837_4": "Atha aññataro puriso rukkhagahaṇatthaṁ kuṭhāripharasuṁ gāhāpetvā attano gāmato nikkhamitvā araññe vicaranto taṁ ṭhānaṁ patvā taṁ upāsakaṁ akkhabhañjanena domanassappattaṁ disvā “ayaṁ vāṇijo akkhabhañjanena aṭaviyaṁ kilamatī”ti anukampaṁ upādāya rukkhadaṇḍaṁ chinditvā daḷhaṁ akkhaṁ katvā sakaṭe yojetvā adāsi.",
  "atk-s0507a4:838_0": "So aparena samayena kālaṁ katvā tasmiṁyeva aṭavipadese bhummadevatā hutvā nibbatto.",
  "atk-s0507a4:838_1": "Attano kammaṁ paccavekkhitvā rattiyaṁ tassa upāsakassa gehaṁ gantvā gehadvāre ṭhatvā –",
  "atk-s0507a4:839_0": "800.",
  "atk-s0507a4:840_0": "“Yaṁ dadāti na taṁ hoti, detheva dānaṁ datvā ubhayaṁ tarati;",
  "atk-s0507a4:841_0": "Ubhayaṁ tena dānena gacchati, jāgaratha mā pamajjathā”ti. –",
  "atk-s0507a4:842_0": "Gāthamāha.",
  "atk-s0507a4:842_1": "Tattha yaṁ dadāti na taṁ hotīti yaṁ deyyadhammaṁ dāyako deti, na tadeva paraloke tassa dānassa phalabhāvena hoti, atha kho aññaṁ bahuṁ iṭṭhaṁ kantaṁ phalaṁ hotiyeva.",
  "atk-s0507a4:842_2": "Tasmā detheva dānanti yathā tathā dānaṁ detha eva.",
  "atk-s0507a4:842_3": "Tattha kāraṇamāha “datvā ubhayaṁ taratī”ti, dānaṁ datvā diṭṭhadhammikampi samparāyikampi dukkhaṁ anatthañca atikkamati.",
  "atk-s0507a4:842_4": "Ubhayaṁ tena dānena gacchatīti diṭṭhadhammikaṁ samparāyikañcāti ubhayampi sukhaṁ tena dānena upagacchati pāpuṇāti, attano paresañca hitasukhavasenāpi ayamattho yojetabbo.",
  "atk-s0507a4:842_5": "Jāgaratha mā pamajjathāti evaṁ ubhayānatthanivāraṇaṁ ubhayahitasādhanaṁ dānaṁ sampādetuṁ jāgaratha, dānūpakaraṇāni sajjetvā tattha ca appamattā hothāti attho.",
  "atk-s0507a4:842_6": "Ādaradassanatthaṁ cettha āmeḍitavasena vuttaṁ.",
  "atk-s0507a4:843_0": "Vāṇijo attano kiccaṁ tīretvā paṭinivattitvā anukkamena sāvatthiṁ patvā dutiyadivase satthāraṁ upasaṅkamitvā vanditvā ekamantaṁ nisinno taṁ pavattiṁ bhagavato ārocesi.",
  "atk-s0507a4:843_1": "Satthā tamatthaṁ aṭṭhuppattiṁ katvā sampattaparisāya dhammaṁ desesi.",
  "atk-s0507a4:843_2": "Sā desanā mahājanassa sātthikā ahosīti.",
  "atk-s0507a4:844_0": "Akkharukkhapetavatthuvaṇṇanā niṭṭhitā.",
  "atk-s0507a4:845_0": "14. Bhogasaṁharaṇapetivatthuvaṇṇanā",
  "atk-s0507a4:846_0": "Mayaṁbhoge saṁharimhāti idaṁ bhogasaṁharaṇapetivatthu.",
  "atk-s0507a4:846_1": "Tassa kā uppatti?",
  "atk-s0507a4:846_2": "Bhagavati veḷuvane viharante rājagahe kira catasso itthiyo mānakūṭādivasena sappimadhuteladhaññādīhi vohāraṁ katvā ayoniso bhoge saṁharitvā jīvanti.",
  "atk-s0507a4:846_3": "Tā kāyassa bhedā paraṁ maraṇā bahinagare parikhāpiṭṭhe petiyo hutvā nibbattiṁsu.",
  "atk-s0507a4:846_4": "Tā rattiyaṁ dukkhābhibhūtā –",
  "atk-s0507a4:847_0": "801.",
  "atk-s0507a4:848_0": "“Mayaṁ bhoge saṁharimhā, samena visamena ca;",
  "atk-s0507a4:849_0": "Te aññe paribhuñjanti, mayaṁ dukkhassa bhāginī”ti. –",
  "atk-s0507a4:850_0": "Vippalapantiyo bheravena mahāsaddena viraviṁsu.",
  "atk-s0507a4:850_1": "Manussā taṁ sutvā bhītatasitā vibhātāya rattiyā buddhappamukhassa bhikkhusaṅghassa mahādānaṁ sajjetvā satthāraṁ bhikkhusaṅghañca nimantetvā paṇītena khādanīyena bhojanīyena parivisitvā bhagavantaṁ bhuttāviṁ onītapattapāṇiṁ upanisīditvā taṁ pavattiṁ nivedesuṁ.",
  "atk-s0507a4:850_2": "Bhagavā “upāsakā tena vo saddena koci antarāyo natthi, catasso pana petiyo dukkhābhibhūtā attanā dukkaṭaṁ kammaṁ kathetvā paridevanavasena vissarena viravantiyo –",
  "atk-s0507a4:851_0": "“Mayaṁ bhoge saṁharimhā, samena visamena ca;",
  "atk-s0507a4:852_0": "Te aññe paribhuñjanti, mayaṁ dukkhassa bhāginī”ti. –",
  "atk-s0507a4:853_0": "Imaṁ gāthamāhaṁsūti avoca.",
  "atk-s0507a4:854_0": "Tattha bhogeti paribhuñjitabbaṭṭhena “bhogā”ti laddhanāme vatthābharaṇādike vittūpakaraṇavisese.",
  "atk-s0507a4:854_1": "Saṁharimhāti maccheramalena pariyādinnacittā kassaci kiñci adatvā sañcinimha.",
  "atk-s0507a4:854_2": "Samena visamena cāti ñāyena ca aññāyena ca, ñāyapatirūpakena vā aññāyena te bhoge amhehi saṁharite idāni aññe paribhuñjanti.",
  "atk-s0507a4:854_3": "Mayaṁ dukkhassa bhāginīti mayaṁ pana kassacipi sucaritassa akatattā duccaritassa ca katattā etarahi petayonipariyāpannassa mahato dukkhassa bhāginiyo bhavāma, mahādukkhaṁ anubhavāmāti attho.",
  "atk-s0507a4:855_0": "Evaṁ bhagavā tāhi petīhi vuttaṁ gāthaṁ vatvā tāsaṁ pavattiṁ kathetvā taṁ aṭṭhuppattiṁ katvā sampattaparisāya dhammaṁ desetvā upari saccāni pakāsesi, saccapariyosāne bahū sotāpattiphalādīni pāpuṇiṁsūti.",
  "atk-s0507a4:856_0": "Bhogasaṁharaṇapetivatthuvaṇṇanā niṭṭhitā.",
  "atk-s0507a4:857_0": "15. Seṭṭhiputtapetavatthuvaṇṇanā",
  "atk-s0507a4:858_0": "Saṭṭhivassasahassānīti idaṁ seṭṭhiputtapetavatthu.",
  "atk-s0507a4:858_1": "Tassa kā uppatti?",
  "atk-s0507a4:858_2": "Bhagavā sāvatthiyaṁ viharati jetavane.",
  "atk-s0507a4:858_3": "Tena kho pana samayena rājā pasenadi kosalo alaṅkatappaṭiyatto hatthikkhandhavaragato mahatiyā rājiddhiyā mahantena rājānubhāvena nagaraṁ anusañcaranto aññatarasmiṁ gehe uparipāsāde vātapānaṁ vivaritvā taṁ rājavibhūtiṁ olokentiṁ rūpasampattiyā devaccharāpaṭibhāgaṁ ekaṁ itthiṁ disvā adiṭṭhapubbe ārammaṇe sahasā samuppannena kilesasamudācārena pariyuṭṭhitacitto satipi kularūpācārādiguṇavisesasampanne antepurajane sabhāvalahukassa pana duddamassa cittassa vasena tassaṁ itthiyaṁ paṭibaddhamānaso hutvā pacchāsane nisinnassa purisassa “imaṁ pāsādaṁ imañca itthiṁ upadhārehī”ti saññaṁ datvā rājagehaṁ paviṭṭho.",
  "atk-s0507a4:858_4": "Aññaṁ sabbaṁ ambasakkarapetavatthumhi āgatanayeneva veditabbaṁ.",
  "atk-s0507a4:859_0": "Ayaṁ pana viseso –",
  "atk-s0507a4:859_1": "idha puriso sūriye anatthaṅgateyeva āgantvā nagaradvāre thakite attanā ānītaṁ aruṇavaṇṇamattikaṁ uppalāni ca nagaradvārakavāṭe laggetvā nipajjituṁ jetavanaṁ agamāsi.",
  "atk-s0507a4:859_2": "Rājā pana sirisayane vāsūpagato majjhimayāme sa-iti na-iti du-iti so-iti ca imāni cattāri akkharāni mahatā kaṇṭhena uccāritāni viya vissaravasena assosi.",
  "atk-s0507a4:859_3": "Tāni kira atīte kāle sāvatthivāsīhi catūhi seṭṭhiputtehi bhogamadamattehi yobbanakāle pāradārikakammavasena bahuṁ apuññaṁ pasavetvā aparabhāge kālaṁ katvā tasseva nagarassa samīpe lohakumbhiyaṁ nibbattitvā paccamānehi lohakumbhiyā mukhavaṭṭiṁ patvā ekekaṁ gāthaṁ vatthukāmehi uccāritānaṁ tāsaṁ gāthānaṁ ādiakkharāni, te paṭhamakkharameva vatvā vedanāppattā hutvā lohakumbhiṁ otariṁsu.",
  "atk-s0507a4:860_0": "Rājā pana taṁ saddaṁ sutvā bhītatasito saṁviggo lomahaṭṭhajāto taṁ rattāvasesaṁ dukkhena vītināmetvā vibhātāya rattiyā purohitaṁ pakkosāpetvā taṁ pavattiṁ kathesi.",
  "atk-s0507a4:860_1": "Purohito rājānaṁ bhītatasitaṁ ñatvā lābhagiddho “uppanno kho ayaṁ mayhaṁ brāhmaṇānañca lābhuppādanupāyo”ti cintetvā “mahārāja, mahā vatāyaṁ upaddavo uppanno, sabbacatukkaṁ yaññaṁ yajāhī”ti āha.",
  "atk-s0507a4:860_2": "Rājā tassa vacanaṁ sutvā amacce āṇāpesi “sabbacatukkayaññassa upakaraṇāni sajjethā”ti.",
  "atk-s0507a4:860_3": "Taṁ sutvā mallikā devī rājānaṁ evamāha –",
  "atk-s0507a4:860_4": "“kasmā, mahārāja, brāhmaṇassa vacanaṁ sutvā anekapāṇavadhahiṁsanakakiccaṁ kātukāmosi, nanu sabbattha appaṭihatañāṇacāro bhagavā pucchitabbo?",
  "atk-s0507a4:860_5": "Yathā ca te bhagavā byākarissati, tathā paṭipajjitabba”nti.",
  "atk-s0507a4:860_6": "Rājā tassā vacanaṁ sutvā satthu santikaṁ gantvā taṁ pavattiṁ bhagavato ārocesi.",
  "atk-s0507a4:860_7": "Bhagavā “na, mahārāja, tatonidānaṁ tuyhaṁ koci antarāyo”ti vatvā ādito paṭṭhāya tesaṁ lohakumbhiniraye nibbattasattānaṁ pavattiṁ kathetvā tehi paccekaṁ uccāretuṁ āraddhagāthāyo –",
  "atk-s0507a4:861_0": "802.",
  "atk-s0507a4:862_0": "“Saṭṭhivassasahassāni, paripuṇṇāni sabbaso;",
  "atk-s0507a4:863_0": "Niraye paccamānānaṁ, kadā anto bhavissati.",
  "atk-s0507a4:864_0": "803.",
  "atk-s0507a4:865_0": "“Natthi anto kuto anto, na anto paṭidissati;",
  "atk-s0507a4:866_0": "Tathā hi pakataṁ pāpaṁ, tuyhaṁ mayhañca mārisā.",
  "atk-s0507a4:867_0": "804.",
  "atk-s0507a4:868_0": "“Dujjīvitamajīvimha, ye sante na dadamhase;",
  "atk-s0507a4:869_0": "Santesu deyyadhammesu, dīpaṁ nākamha attano.",
  "atk-s0507a4:870_0": "805.",
  "atk-s0507a4:871_0": "“Sohaṁ nūna ito gantvā, yoniṁ laddhāna mānusiṁ;",
  "atk-s0507a4:872_0": "Vadaññū sīlasampanno, kāhāmi kusalaṁ bahu”nti. –",
  "atk-s0507a4:873_0": "Paripuṇṇaṁ katvā kathesi.",
  "atk-s0507a4:874_0": "802.",
  "atk-s0507a4:874_1": "Tattha saṭṭhivassasahassānīti vassānaṁ saṭṭhisahassāni.",
  "atk-s0507a4:874_2": "Tasmiṁ kira lohakumbhiniraye nibbattasatto adho ogacchanto tiṁsāya vassasahassehi heṭṭhimatalaṁ pāpuṇāti, tato uddhaṁ uggacchantopi tiṁsāya eva vassasahassehi mukhavaṭṭipadesaṁ pāpuṇāti, tāya saññāya so “saṭṭhivassasahassāni, paripuṇṇāni sabbaso”ti gāthaṁ vattukāmo sa-iti vatvā adhimattavedanāppatto hutvā adhomukho pati.",
  "atk-s0507a4:874_3": "Bhagavā pana taṁ rañño paripuṇṇaṁ katvā kathesi.",
  "atk-s0507a4:874_4": "Esa nayo sesagāthāsupi.",
  "atk-s0507a4:874_5": "Tattha kadā anto bhavissatīti lohakumbhiniraye paccamānānaṁ amhākaṁ kadā nu kho imassa dukkhassa anto pariyosānaṁ bhavissati.",
  "atk-s0507a4:875_0": "803.Tathā hīti yathā tuyhaṁ mayhañca imassa dukkhassa natthi anto, na anto paṭidissati, tathā tena pakārena pāpakaṁ kammaṁ pakataṁ tayā mayā cāti vibhattiṁ vipariṇāmetvā vattabbaṁ.",
  "atk-s0507a4:876_0": "804.Dujjīvitanti viññūhi garahitabbaṁ jīvitaṁ.",
  "atk-s0507a4:876_1": "Ye santeti ye mayaṁ sante vijjamāne deyyadhamme.",
  "atk-s0507a4:876_2": "Na dadamhaseti na adamha.",
  "atk-s0507a4:876_3": "Vuttamevatthaṁ pākaṭataraṁ kātuṁ “santesu deyyadhammesu, dīpaṁ nākamha attano”ti vuttaṁ.",
  "atk-s0507a4:877_0": "805.Sohanti so ahaṁ.",
  "atk-s0507a4:877_1": "Nūnāti parivitakke nipāto.",
  "atk-s0507a4:877_2": "Itoti imasmā lohakumbhinirayā.",
  "atk-s0507a4:877_3": "Gantvāti apagantvā.",
  "atk-s0507a4:877_4": "Yoniṁ laddhāna mānusinti manussayoniṁ manussattabhāvaṁ labhitvā.",
  "atk-s0507a4:877_5": "Vadaññūti pariccāgasīlo, yācakānaṁ vā vacanaññū.",
  "atk-s0507a4:877_6": "Sīlasampannoti sīlācārasampanno.",
  "atk-s0507a4:877_7": "Kāhāmi kusalaṁ bahunti pubbe viya pamādaṁ anāpajjitvā bahuṁ pahūtaṁ kusalaṁ puññakammaṁ karissāmi, upacinissāmīti attho.",
  "atk-s0507a4:878_0": "Satthā imā gāthāyo vatvā vitthārena dhammaṁ desesi, desanāpariyosāne mattikārattuppalahārako puriso sotāpattiphale patiṭṭhahi.",
  "atk-s0507a4:878_1": "Rājā sañjātasaṁvego parapariggahe abhijjhaṁ pahāya sadārasantuṭṭho ahosīti.",
  "atk-s0507a4:879_0": "Seṭṭhiputtapetavatthuvaṇṇanā niṭṭhitā.",
  "atk-s0507a4:880_0": "16. Saṭṭhikūṭapetavatthuvaṇṇanā",
  "atk-s0507a4:881_0": "Kiṁnu ummattarūpovāti idaṁ satthari veḷuvane viharante aññataraṁ petaṁ ārabbha vuttaṁ.",
  "atk-s0507a4:881_1": "Atīte kira bārāṇasinagare aññataro pīṭhasappī sālittakapayoge kusalo, tahiṁ sakkharakhipanasippe nipphattiṁ gato nagaradvāre nigrodharukkhamūle nisīditvā sakkharapahārehi hatthiassamanussarathakūṭāgāradhajapuṇṇaghaṭādirūpāni nigrodhapattesu dasseti.",
  "atk-s0507a4:881_2": "Nagaradārakā attano kīḷanatthāya māyakaḍḍhamāsakādīni datvā yathāruci tāni sippāni kārāpenti.",
  "atk-s0507a4:882_0": "Athekadivasaṁ bārāṇasirājā nagarato nikkhamitvā taṁ nigrodhamūlaṁ upagato nigrodhapattesu hatthirūpādivasena nānāvidharūpavibhattiyo appitā disvā manusse pucchi –",
  "atk-s0507a4:882_1": "“kena nu kho imesu nigrodhapattesu evaṁ nānāvidharūpavibhattiyo katā”ti?",
  "atk-s0507a4:882_2": "Manussā taṁ pīṭhasappiṁ dassesuṁ “deva, iminā katā”ti.",
  "atk-s0507a4:882_3": "Rājā taṁ pakkosāpetvā evamāha –",
  "atk-s0507a4:882_4": "“sakkā nu kho, bhaṇe, mayā dassitassa ekassa purisassa kathentassa ajānantasseva kucchiyaṁ ajalaṇḍikāhi pūretu”nti?",
  "atk-s0507a4:882_5": "“Sakkā, devā”ti.",
  "atk-s0507a4:882_6": "Rājā taṁ attano rājabhavanaṁ netvā bahubhāṇike purohite nibbinnarūpo purohitaṁ pakkosāpetvā tena saha vivitte okāse sāṇipākāraparikkhitte nisīditvā mantayamāno pīṭhasappiṁ pakkosāpesi.",
  "atk-s0507a4:882_7": "Pīṭhasappī nāḷimattā ajalaṇḍikā ādāyāgantvā rañño ākāraṁ ñatvā purohitābhimukho nisinno tena mukhe vivaṭe sāṇipākāravivarena ekekaṁ ajalaṇḍikaṁ tassa galamūle patiṭṭhāpesi.",
  "atk-s0507a4:882_8": "So lajjāya uggilituṁ asakkonto sabbā ajjhohari.",
  "atk-s0507a4:882_9": "Atha naṁ rājā ajalaṇḍikāhi pūritodaraṁ vissajji –",
  "atk-s0507a4:882_10": "“gaccha, brāhmaṇa, laddhaṁ tayā bahubhāṇitāya phalaṁ, maddanaphalapiyaṅgutacādīhi abhisaṅkhataṁ pānakaṁ pivitvā ucchaḍḍehi, evaṁ te sotthi bhavissatī”ti.",
  "atk-s0507a4:882_11": "Tassa ca pīṭhasappissa tena kammena attamano hutvā cuddasa gāme adāsi.",
  "atk-s0507a4:882_12": "So gāme labhitvā attānaṁ sukhento pīṇento parijanampi sukhento pīṇento samaṇabrāhmaṇādīnaṁ yathārahaṁ kiñci dento diṭṭhadhammikaṁ samparāyikañca atthaṁ ahāpento sukheneva jīvati, attano santikaṁ upagatānaṁ sippaṁ sikkhantānaṁ bhattavetanaṁ deti.",
  "atk-s0507a4:883_0": "Atheko puriso tassa santikaṁ upagantvā evamāha –",
  "atk-s0507a4:883_1": "“sādhu, ācariya, mampi etaṁ sippaṁ sikkhāpehi, mayhaṁ pana alaṁ bhattavetanenā”ti.",
  "atk-s0507a4:883_2": "So taṁ purisaṁ taṁ sippaṁ sikkhāpesi.",
  "atk-s0507a4:883_3": "So sikkhitasippo sippaṁ vīmaṁsitukāmo gantvā gaṅgātīre nisinnassa sunettassa nāma paccekabuddhassa sakkharābhighātena sīsaṁ bhindi.",
  "atk-s0507a4:883_4": "Paccekabuddho tattheva gaṅgātīre parinibbāyi.",
  "atk-s0507a4:883_5": "Manussā taṁ pavattiṁ sutvā taṁ purisaṁ tattheva leḍḍudaṇḍādīhi paharitvā jīvitā voropesuṁ.",
  "atk-s0507a4:883_6": "So kālakato avīcimahāniraye nibbattitvā bahūni vassasahassāni niraye paccitvā tasseva kammassa vipākāvasesena imasmiṁ buddhuppāde rājagahanagarassa avidūre peto hutvā nibbatti.",
  "atk-s0507a4:883_7": "Tassa kammassa sarikkhakena vipākena bhavitabbanti kammavegukkhittāni pubbaṇhasamayaṁ majjhanhikasamayaṁ sāyanhasamayañca saṭṭhi ayokūṭasahassāni matthake nipatanti.",
  "atk-s0507a4:883_8": "So chinnabhinnasīso adhimattavedanāppatto bhūmiyaṁ nipatati, ayokūṭesu pana apagatamattesu paṭipākatikasiro tiṭṭhati.",
  "atk-s0507a4:884_0": "Athekadivasaṁ āyasmā mahāmoggallāno gijjhakūṭapabbatā otaranto taṁ disvā –",
  "atk-s0507a4:885_0": "806.",
  "atk-s0507a4:886_0": "“Kiṁ nu ummattarūpova, migo bhantova dhāvasi;",
  "atk-s0507a4:887_0": "Nissaṁsayaṁ pāpakammanto, kiṁ nu saddāyase tuva”nti. –",
  "atk-s0507a4:888_0": "Imāya gāthāya paṭipucchi.",
  "atk-s0507a4:888_1": "Tattha ummattarūpovāti ummattakasabhāvo viya ummādappatto viya.",
  "atk-s0507a4:888_2": "Migo bhantova dhāvasīti bhantamigo viya ito cito ca dhāvasi.",
  "atk-s0507a4:888_3": "So hi tesu ayokūṭesu nipatantesu parittāṇaṁ apassanto “na siyā nu kho evaṁ pahāro”ti itopi ettopi palāyati.",
  "atk-s0507a4:888_4": "Te pana kammavegukkhittā yattha katthaci ṭhitassa matthakeyeva nipatanti.",
  "atk-s0507a4:888_5": "Kiṁ nu saddāyase tuvanti kiṁ nu kho tuvaṁ saddaṁ karosi, ativiya vissaraṁ karonto vicarasi.",
  "atk-s0507a4:889_0": "Taṁ sutvā peto –",
  "atk-s0507a4:890_0": "807.",
  "atk-s0507a4:891_0": "“Ahaṁ bhadante petomhi, duggato yamalokiko;",
  "atk-s0507a4:892_0": "Pāpakammaṁ karitvāna, petalokaṁ ito gato.",
  "atk-s0507a4:893_0": "808.",
  "atk-s0507a4:894_0": "“Saṭṭhi kūṭasahassāni, paripuṇṇāni sabbaso;",
  "atk-s0507a4:895_0": "Sīse mayhaṁ nipatanti, te bhindanti ca matthaka”nti. –",
  "atk-s0507a4:896_0": "Dvīhi gāthāhi paṭivacanaṁ adāsi.",
  "atk-s0507a4:896_1": "Tattha saṭṭhi kūṭasahassānīti saṭṭhimattāni ayokūṭasahassāni.",
  "atk-s0507a4:896_2": "Paripuṇṇānīti anūnāni.",
  "atk-s0507a4:896_3": "Sabbasoti sabbabhāgato.",
  "atk-s0507a4:896_4": "Tassa kira saṭṭhiyā ayokūṭasahassānaṁ patanappahonakaṁ mahantaṁ pabbatakūṭappamāṇaṁ sīsaṁ nibbatti.",
  "atk-s0507a4:896_5": "Taṁ tassa vālaggakoṭinitudanamattampi ṭhānaṁ asesetvā tāni kūṭāni patantāni matthakaṁ bhindanti, tena so aṭṭassaraṁ karoti.",
  "atk-s0507a4:896_6": "Tena vuttaṁ “sabbaso sīse mayhaṁ nipatanti, te bhindanti ca matthaka”nti.",
  "atk-s0507a4:897_0": "Atha naṁ thero katakammaṁ pucchanto –",
  "atk-s0507a4:898_0": "809.",
  "atk-s0507a4:899_0": "“Kiṁ nu kāyena vācāya, manasā dukkaṭaṁ kataṁ;",
  "atk-s0507a4:900_0": "Kissa kammavipākena, idaṁ dukkhaṁ nigacchasi.",
  "atk-s0507a4:901_0": "810.",
  "atk-s0507a4:902_0": "“Saṭṭhi kūṭasahassāni, paripuṇṇāni sabbaso;",
  "atk-s0507a4:903_0": "Sīse tuyhaṁ nipatanti, te bhindanti ca matthaka”nti. –",
  "atk-s0507a4:904_0": "Dve gāthā abhāsi.",
  "atk-s0507a4:905_0": "Tassa peto attanā katakammaṁ ācikkhanto –",
  "atk-s0507a4:906_0": "811.",
  "atk-s0507a4:907_0": "“Athaddasāsiṁ sambuddhaṁ, sunettaṁ bhāvitindriyaṁ;",
  "atk-s0507a4:908_0": "Nisinnaṁ rukkhamūlasmiṁ, jhāyantaṁ akutobhayaṁ.",
  "atk-s0507a4:909_0": "812.",
  "atk-s0507a4:910_0": "“Sālittakappahārena, bhindissaṁ tassa matthakaṁ;",
  "atk-s0507a4:911_0": "Tassakammavipākena, idaṁ dukkhaṁ nigacchisaṁ.",
  "atk-s0507a4:912_0": "813.",
  "atk-s0507a4:913_0": "“Saṭṭhi kūṭasahassāni, paripuṇṇāni sabbaso;",
  "atk-s0507a4:914_0": "Sīse mayhaṁ nipatanti, te bhindanti ca matthaka”nti. –",
  "atk-s0507a4:915_0": "Tisso gāthāyo abhāsi.",
  "atk-s0507a4:916_0": "811.",
  "atk-s0507a4:916_1": "Tattha sambuddhanti paccekasambuddhaṁ.",
  "atk-s0507a4:916_2": "Sunettanti evaṁnāmakaṁ.",
  "atk-s0507a4:916_3": "Bhāvitindriyanti ariyamaggabhāvanāya bhāvitasaddhādiindriyaṁ.",
  "atk-s0507a4:917_0": "812-13.Sālittakappahārenāti sālittakaṁ vuccati dhanukena, aṅgulīhi eva vā sakkharakhipanapayogo.",
  "atk-s0507a4:917_1": "Tathā hi sakkharāya pahārenāti vā pāṭho.",
  "atk-s0507a4:917_2": "Bhindissanti bhindiṁ.",
  "atk-s0507a4:918_0": "Taṁ sutvā thero “attano katakammānurūpameva idāni purāṇakammassa idaṁ phalaṁ paṭilabhatī”ti dassento –",
  "atk-s0507a4:919_0": "814.",
  "atk-s0507a4:920_0": "“Dhammena te kāpurisa;",
  "atk-s0507a4:921_0": "Saṭṭhi kūṭasahassāni, paripuṇṇāni sabbaso;",
  "atk-s0507a4:922_0": "Sīse tuyhaṁ nipatanti, te bhindanti ca matthaka”nti. –",
  "atk-s0507a4:923_0": "Osānagāthamāha.",
  "atk-s0507a4:923_1": "Tattha dhammenāti anurūpakāraṇena.",
  "atk-s0507a4:923_2": "Teti tava, tasmiṁ paccekabuddhe aparajjhantena tayā katassa pāpakammassa anucchavikamevetaṁ phalaṁ tuyhaṁ upanītaṁ.",
  "atk-s0507a4:923_3": "Tasmā kenaci devena vā mārena vā brahmunā vā api sammāsambuddhenapi appaṭibāhanīyametanti dasseti.",
  "atk-s0507a4:924_0": "Evañca pana vatvā tato nagare piṇḍāya caritvā katabhattakicco sāyanhasamaye satthāraṁ upasaṅkamitvā taṁ pavattiṁ bhagavato ārocesi.",
  "atk-s0507a4:924_1": "Bhagavā tamatthaṁ aṭṭhuppattiṁ katvā sampattaparisāya dhammaṁ desento paccekabuddhānaṁ guṇānubhāvaṁ kammānañca avañjhataṁ pakāsesi, mahājano saṁvegajāto hutvā pāpaṁ pahāya dānādipuññanirato ahosīti.",
  "atk-s0507a4:925_0": "Saṭṭhikūṭapetavatthuvaṇṇanā niṭṭhitā.",
  "atk-s0507a4:926_0": "Iti khuddaka-aṭṭhakathāya petavatthusmiṁ",
  "atk-s0507a4:927_0": "Soḷasavatthupaṭimaṇḍitassa",
  "atk-s0507a4:928_0": "Catutthassa mahāvaggassa atthasaṁvaṇṇanā niṭṭhitā.",
  "atk-s0507a4:929_0": "Nigamanakathā",
  "atk-s0507a4:930_0": "Ettāvatā ca –",
  "atk-s0507a4:931_0": "Ye te petesu nibbattā, sattā dukkaṭakārino;",
  "atk-s0507a4:932_0": "Yehi kammehi tesaṁ taṁ, pāpakaṁ kaṭukapphalaṁ.",
  "atk-s0507a4:933_0": "Paccakkhato vibhāventī, pucchāvissajjanehi ca;",
  "atk-s0507a4:934_0": "Yā desanāniyāmena, sataṁ saṁvegavaḍḍhanī.",
  "atk-s0507a4:935_0": "Yaṁ kathāvatthukusalā, supariññātavatthukā;",
  "atk-s0507a4:936_0": "Petavatthūti nāmena, saṅgāyiṁsu mahesayo.",
  "atk-s0507a4:937_0": "Tassa atthaṁ pakāsetuṁ, porāṇaṭṭhakathānayaṁ;",
  "atk-s0507a4:938_0": "Nissāya yā samāraddhā, atthasaṁvaṇṇanā mayā.",
  "atk-s0507a4:939_0": "Yā tattha paramatthānaṁ, tattha tattha yathārahaṁ;",
  "atk-s0507a4:940_0": "Pakāsanā paramattha-dīpanī nāma nāmato.",
  "atk-s0507a4:941_0": "Sampattā pariniṭṭhānaṁ, anākulavinicchayā;",
  "atk-s0507a4:942_0": "Sā pannarasamattāya, pāḷiyā bhāṇavārato.",
  "atk-s0507a4:943_0": "Iti taṁ saṅkharontena, yaṁ taṁ adhigataṁ mayā;",
  "atk-s0507a4:944_0": "Puññaṁ tassānubhāvena, lokanāthassa sāsanaṁ.",
  "atk-s0507a4:945_0": "Ogāhetvā visuddhāya, sīlādipaṭipattiyā;",
  "atk-s0507a4:946_0": "Sabbepi dehino hontu, vimuttirasabhāgino.",
  "atk-s0507a4:947_0": "Ciraṁ tiṭṭhatu lokasmiṁ, sammāsambuddhasāsanaṁ;",
  "atk-s0507a4:948_0": "Tasmiṁ sagāravā niccaṁ, hontu sabbepi pāṇino.",
  "atk-s0507a4:949_0": "Sammā vassatu kālena, devopi jagatīpati;",
  "atk-s0507a4:950_0": "Saddhammanirato lokaṁ, dhammeneva pasāsatūti.",
  "atk-s0507a4:951_0": "Iti badaratitthavihāravāsinā munivarayatinā",
  "atk-s0507a4:952_0": "Bhadantena ācariyadhammapālena katā petavatthuatthasaṁvaṇṇanā niṭṭhitā.",
  "atk-s0507a4:953_0": "Petavatthu-aṭṭhakathā samattā."
}