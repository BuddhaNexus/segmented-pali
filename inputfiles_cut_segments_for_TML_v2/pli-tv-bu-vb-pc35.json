{
  "pli-tv-bu-vb-pc35:0.1_0": "Theravāda Vinaya",
  "pli-tv-bu-vb-pc35:0.2_0": "Mahāvibhaṅga",
  "pli-tv-bu-vb-pc35:0.3_0": "Pācittiyakaṇḍa",
  "pli-tv-bu-vb-pc35:0.4_0": "Bhojanavagga",
  "pli-tv-bu-vb-pc35:0.5_0": "35. Pavāraṇāsikkhāpada",
  "pli-tv-bu-vb-pc35:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc35:1.2_0": "Tena kho pana samayena aññataro brāhmaṇo bhikkhū nimantetvā bhojesi.",
  "pli-tv-bu-vb-pc35:1.3_0": "Bhikkhū bhuttāvī pavāritā ñātikulāni gantvā ekacce bhuñjiṁsu ekacce piṇḍapātaṁ ādāya agamaṁsu.",
  "pli-tv-bu-vb-pc35:1.4_0": "Atha kho so brāhmaṇo paṭivissake etadavoca—",
  "pli-tv-bu-vb-pc35:1.5_0": "“bhikkhū mayā, ayyā, santappitā.",
  "pli-tv-bu-vb-pc35:1.6_0": "Etha, tumhepi santappessāmī”ti.",
  "pli-tv-bu-vb-pc35:1.7_0": "Te evamāhaṁsu—“kiṁ tvaṁ, ayyo, amhe santappessasi?",
  "pli-tv-bu-vb-pc35:1.8_0": "Yepi tayā nimantitā tepi amhākaṁ gharāni āgantvā ekacce bhuñjiṁsu ekacce piṇḍapātaṁ ādāya agamaṁsū”ti.",
  "pli-tv-bu-vb-pc35:1.9_0": "Atha kho so brāhmaṇo ujjhāyati khiyyati vipāceti—",
  "pli-tv-bu-vb-pc35:1.10_0": "“kathañhi nāma bhadantā amhākaṁ ghare bhuñjitvā aññatra bhuñjissanti.",
  "pli-tv-bu-vb-pc35:1.11_0": "Na cāhaṁ paṭibalo yāvadatthaṁ dātun”ti.",
  "pli-tv-bu-vb-pc35:1.12_0": "Assosuṁ kho bhikkhū tassa brāhmaṇassa ujjhāyantassa khiyyantassa vipācentassa.",
  "pli-tv-bu-vb-pc35:1.13_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc35:1.14_0": "“kathañhi nāma bhikkhū bhuttāvī pavāritā aññatra bhuñjissantī”ti …pe…",
  "pli-tv-bu-vb-pc35:1.15_0": "“saccaṁ kira, bhikkhave, bhikkhū bhuttāvī pavāritā aññatra bhuñjantī”ti?",
  "pli-tv-bu-vb-pc35:1.16_0": "“Saccaṁ, bhagavā”ti.",
  "pli-tv-bu-vb-pc35:1.17_0": "Vigarahi buddho bhagavā …pe…",
  "pli-tv-bu-vb-pc35:1.18_0": "kathañhi nāma te, bhikkhave, moghapurisā bhuttāvī pavāritā aññatra bhuñjissanti.",
  "pli-tv-bu-vb-pc35:1.19_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-pc35:1.20_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc35:1.21.1_0": "“Yo pana bhikkhu bhuttāvī pavārito khādanīyaṁ vā bhojanīyaṁ vā khādeyya vā bhuñjeyya vā, pācittiyan”ti.",
  "pli-tv-bu-vb-pc35:1.22_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc35:2.1_0": "Tena kho pana samayena bhikkhū gilānānaṁ bhikkhūnaṁ paṇīte piṇḍapāte nīharanti.",
  "pli-tv-bu-vb-pc35:2.2_0": "Gilānā na cittarūpaṁ bhuñjanti.",
  "pli-tv-bu-vb-pc35:2.3_0": "Tāni bhikkhū chaṭṭenti.",
  "pli-tv-bu-vb-pc35:2.4_0": "Assosi kho bhagavā uccāsaddaṁ mahāsaddaṁ kākoravasaddaṁ.",
  "pli-tv-bu-vb-pc35:2.5_0": "Sutvāna āyasmantaṁ ānandaṁ āmantesi—",
  "pli-tv-bu-vb-pc35:2.6_0": "“kiṁ nu kho so, ānanda, uccāsaddo mahāsaddo kākoravasaddo”ti?",
  "pli-tv-bu-vb-pc35:2.7_0": "Atha kho āyasmā ānando bhagavato etamatthaṁ ārocesi.",
  "pli-tv-bu-vb-pc35:2.8_0": "“Bhuñjeyyuṁ panānanda, bhikkhū gilānātirittan”ti.",
  "pli-tv-bu-vb-pc35:2.9_0": "“Na bhuñjeyyuṁ, bhagavā”ti.",
  "pli-tv-bu-vb-pc35:2.10_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc35:2.11_0": "“anujānāmi, bhikkhave, gilānassa ca agilānassa ca atirittaṁ bhuñjituṁ.",
  "pli-tv-bu-vb-pc35:2.12_0": "Evañca pana, bhikkhave, atirittaṁ kātabbaṁ—",
  "pli-tv-bu-vb-pc35:2.13_0": "‘alametaṁ sabban’ti.",
  "pli-tv-bu-vb-pc35:2.14_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc35:2.15.1_0": "“Yo pana bhikkhu bhuttāvī pavārito anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyan”ti.",
  "pli-tv-bu-vb-pc35:3.1.1_0": "Yo panāti",
  "pli-tv-bu-vb-pc35:3.1.2_0": "yo yādiso …pe…",
  "pli-tv-bu-vb-pc35:3.1.3_0": "bhikkhūti",
  "pli-tv-bu-vb-pc35:3.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc35:3.1.5_0": "Bhuttāvī nāma",
  "pli-tv-bu-vb-pc35:3.1.6_0": "pañcannaṁ bhojanānaṁ aññataraṁ bhojanaṁ antamaso kusaggenapi bhuttaṁ hoti.",
  "pli-tv-bu-vb-pc35:3.1.7_0": "Pavārito nāma",
  "pli-tv-bu-vb-pc35:3.1.8_0": "asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyati.",
  "pli-tv-bu-vb-pc35:3.1.9_0": "Anatirittaṁ nāma",
  "pli-tv-bu-vb-pc35:3.1.10_0": "akappiyakataṁ hoti,",
  "pli-tv-bu-vb-pc35:3.1.11_0": "appaṭiggahitakataṁ hoti,",
  "pli-tv-bu-vb-pc35:3.1.12_0": "anuccāritakataṁ hoti,",
  "pli-tv-bu-vb-pc35:3.1.13_0": "ahatthapāse kataṁ hoti,",
  "pli-tv-bu-vb-pc35:3.1.14_0": "abhuttāvinā kataṁ hoti,",
  "pli-tv-bu-vb-pc35:3.1.15_0": "bhuttāvinā pavāritena āsanā vuṭṭhitena kataṁ hoti,",
  "pli-tv-bu-vb-pc35:3.1.16_0": "“alametaṁ sabban”ti avuttaṁ hoti,",
  "pli-tv-bu-vb-pc35:3.1.17_0": "na gilānātirittaṁ hoti—",
  "pli-tv-bu-vb-pc35:3.1.18_0": "etaṁ anatirittaṁ nāma.",
  "pli-tv-bu-vb-pc35:3.1.19_0": "Atirittaṁ nāma",
  "pli-tv-bu-vb-pc35:3.1.20_0": "kappiyakataṁ hoti,",
  "pli-tv-bu-vb-pc35:3.1.21_0": "paṭiggahitakataṁ hoti,",
  "pli-tv-bu-vb-pc35:3.1.22_0": "uccāritakataṁ hoti,",
  "pli-tv-bu-vb-pc35:3.1.23_0": "hatthapāse kataṁ hoti,",
  "pli-tv-bu-vb-pc35:3.1.24_0": "bhuttāvinā kataṁ hoti,",
  "pli-tv-bu-vb-pc35:3.1.25_0": "bhuttāvinā pavāritena āsanā avuṭṭhitena kataṁ hoti,",
  "pli-tv-bu-vb-pc35:3.1.26_0": "“alametaṁ sabban”ti vuttaṁ hoti,",
  "pli-tv-bu-vb-pc35:3.1.27_0": "gilānātirittaṁ hoti—",
  "pli-tv-bu-vb-pc35:3.1.28_0": "etaṁ atirittaṁ nāma.",
  "pli-tv-bu-vb-pc35:3.1.29_0": "Khādanīyaṁ nāma",
  "pli-tv-bu-vb-pc35:3.1.30_0": "pañca bhojanāni—yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.",
  "pli-tv-bu-vb-pc35:3.1.31_0": "Bhojanīyaṁ nāma",
  "pli-tv-bu-vb-pc35:3.1.32_0": "pañca bhojanāni— odano, kummāso, sattu, maccho, maṁsaṁ.",
  "pli-tv-bu-vb-pc35:3.1.33_0": "“Khādissāmi bhuñjissāmī”ti paṭiggaṇhāti, āpatti dukkaṭassa ajjhohāre ajjhohāre āpatti pācittiyassa.",
  "pli-tv-bu-vb-pc35:3.2.1_0": "Anatiritte anatirittasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bu-vb-pc35:3.2.2_0": "Anatiritte vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bu-vb-pc35:3.2.3_0": "Anatiritte atirittasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bu-vb-pc35:3.2.4_0": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pc35:3.2.5_0": "Ajjhohāre ajjhohāre āpatti dukkaṭassa.",
  "pli-tv-bu-vb-pc35:3.2.6_0": "Atiritte anatirittasaññī, āpatti dukkaṭassa.",
  "pli-tv-bu-vb-pc35:3.2.7_0": "Atiritte vematiko, āpatti dukkaṭassa.",
  "pli-tv-bu-vb-pc35:3.2.8_0": "Atiritte atirittasaññī, anāpatti.",
  "pli-tv-bu-vb-pc35:3.3.1_0": "Anāpatti—",
  "pli-tv-bu-vb-pc35:3.3.2_0": "atirittaṁ kārāpetvā bhuñjati,",
  "pli-tv-bu-vb-pc35:3.3.3_0": "“atirittaṁ kārāpetvā bhuñjissāmī”ti paṭiggaṇhāti,",
  "pli-tv-bu-vb-pc35:3.3.4_0": "aññassatthāya haranto gacchati,",
  "pli-tv-bu-vb-pc35:3.3.5_0": "gilānassa sesakaṁ bhuñjati,",
  "pli-tv-bu-vb-pc35:3.3.6_0": "yāmakālikaṁ sattāhakālikaṁ yāvajīvikaṁ sati paccaye paribhuñjati,",
  "pli-tv-bu-vb-pc35:3.3.7_0": "ummattakassa,",
  "pli-tv-bu-vb-pc35:3.3.8_0": "ādikammikassāti.",
  "pli-tv-bu-vb-pc35:3.3.9_0": "Pavāraṇāsikkhāpadaṁ niṭṭhitaṁ pañcamaṁ."
}