{
  "anya-e1001n5:0_0": "Rājakaṇḍa",
  "anya-e1001n5:1_0": "251.",
  "anya-e1001n5:2_0": "Mahājanaṁ yo rañjeti, catūhipi vatthūhi vā;",
  "anya-e1001n5:3_0": "Rājāti vuccate loke, iti sallakkhaye vidvā.",
  "anya-e1001n5:4_0": "252.",
  "anya-e1001n5:5_0": "Dānañca atthacariyā, piyavācā attasamaṁ;",
  "anya-e1001n5:6_0": "Saṅgahā caturo ime, munindena pakāsitā.",
  "anya-e1001n5:7_0": "Dānampi atthacariyatañca, piyavāditañca samānattatañca;",
  "anya-e1001n5:8_0": "Kariyacariyasusaṅgahaṁ bahūnaṁ, anavamatena guṇena yāti saggaṁ;",
  "anya-e1001n5:9_0": "Dānañca peyyavajjañca, atthacariyā ca yā idha;",
  "anya-e1001n5:10_0": "Samānattatā ca dhammesu, tattha tattha yathārahaṁ;",
  "anya-e1001n5:11_0": "Ete kho saṅgahā loke, rathassāṇīva yāyato.",
  "anya-e1001n5:12_0": "253.",
  "anya-e1001n5:13_0": "Dānaṁ sīlaṁ pariccāgaṁ, ajjavaṁ maddavaṁ tapaṁ;",
  "anya-e1001n5:14_0": "Akkodhaṁ avihiṁsañca, khantī ca avirodhanaṁ;",
  "anya-e1001n5:15_0": "Dasete dhamme rājāno, appamattena dhārayyuṁ.",
  "anya-e1001n5:16_0": "254.",
  "anya-e1001n5:17_0": "Ekayāmaṁ saye rājā, dviyā maññeva paṇḍito;",
  "anya-e1001n5:18_0": "Gharāvāso tiyāmova, catuyāmo tu yācako.",
  "anya-e1001n5:19_0": "255.",
  "anya-e1001n5:20_0": "Aputtakaṁ gharaṁ suññaṁ, raṭṭhaṁ suññaṁ arājakaṁ;",
  "anya-e1001n5:21_0": "Asippassa mukhaṁ suññaṁ, sabbasuññaṁ daliddattaṁ.",
  "anya-e1001n5:22_0": "256.",
  "anya-e1001n5:23_0": "Dhanamicche vāṇijeyya, vijjamicche bhaje sutaṁ;",
  "anya-e1001n5:24_0": "Puttamicche taruṇitthiṁ, rājāmaccaṁ icchāgate.",
  "anya-e1001n5:25_0": "257.",
  "anya-e1001n5:26_0": "Pakkhīnaṁ balamākāso, macchānamudakaṁ balaṁ;",
  "anya-e1001n5:27_0": "Dubbalassa balaṁ rājā, kumārānaṁ rudaṁ balaṁ.",
  "anya-e1001n5:28_0": "258.",
  "anya-e1001n5:29_0": "Khamā jāgariyuṭṭhānaṁ, saṁvibhāgo dayikkhaṇā;",
  "anya-e1001n5:30_0": "Nāyakassa guṇā ete, icchitabbā sataṁ sadā.",
  "anya-e1001n5:31_0": "259.",
  "anya-e1001n5:32_0": "Sakiṁ vadanti rājāno, sakiṁ samaṇabrāhmaṇā;",
  "anya-e1001n5:33_0": "Sakiṁ sappurisā loke, esa dhammo sanantano.",
  "anya-e1001n5:34_0": "260.",
  "anya-e1001n5:35_0": "Alaso gīhi kāmabhogī na sādhu,",
  "anya-e1001n5:36_0": "Asaññato pabbajito na sādhu;",
  "anya-e1001n5:37_0": "Rājā na sādhu anisammakārī,",
  "anya-e1001n5:38_0": "Yo paṇḍito kodhano taṁ na sādhu.",
  "anya-e1001n5:39_0": "261.",
  "anya-e1001n5:40_0": "Āyaṁ khayaṁ sayaṁ jaññā, katākataṁ sayaṁ jaññā;",
  "anya-e1001n5:41_0": "Niggahe niggahārahaṁ, paggahe paggahārahaṁ.",
  "anya-e1001n5:42_0": "262.",
  "anya-e1001n5:43_0": "Mātā puttakataṁ pāpaṁ, sissakataṁ guru tathā;",
  "anya-e1001n5:44_0": "Rājā raṭṭhakataṁ pāpaṁ, rājakataṁ purohito.",
  "anya-e1001n5:45_0": "263.",
  "anya-e1001n5:46_0": "Akkodhena jine kodhaṁ, asādhuṁ sādhunā jine;",
  "anya-e1001n5:47_0": "Jine kadariyaṁ dānena, saccenālikavādinaṁ.",
  "anya-e1001n5:48_0": "264.",
  "anya-e1001n5:49_0": "Adantadamanaṁ dānaṁ, dānaṁ sabbatthasādhakaṁ;",
  "anya-e1001n5:50_0": "Dānena piyavācāya, unnamanti namanti ca.",
  "anya-e1001n5:51_0": "Adantadamanaṁ dānaṁ, adānaṁ dantadūsakaṁ;",
  "anya-e1001n5:52_0": "Dānena piyavācāya, unnamanti namanti ca.",
  "anya-e1001n5:53_0": "265.",
  "anya-e1001n5:54_0": "Dānaṁ sinehabhesajjaṁ, maccheraṁ dosanosadhaṁ;",
  "anya-e1001n5:55_0": "Dānaṁ yasassībhesajjaṁ, maccheraṁ kapaṇosadhaṁ.",
  "anya-e1001n5:56_0": "266.",
  "anya-e1001n5:57_0": "Na raññā samakaṁ bhuñje, kāmabhogaṁ kudācanaṁ;",
  "anya-e1001n5:58_0": "Ākappaṁ rasabhuttaṁ vā, mālāgandhavilepanaṁ;",
  "anya-e1001n5:59_0": "Vatthasabbamalaṅkāraṁ, na raññā sadisaṁ kare.",
  "anya-e1001n5:60_0": "267.",
  "anya-e1001n5:61_0": "Na me rājā sakhā hoti, na rājā hoti samako;",
  "anya-e1001n5:62_0": "Eso sāmiko mayhanti, citte niṭṭhaṁ saṇṭhāpaye.",
  "anya-e1001n5:63_0": "268.",
  "anya-e1001n5:64_0": "Nātidūre bhaje rañño, naccāsanne pavātake;",
  "anya-e1001n5:65_0": "Ujuke nātininne ca, na bhaje uccamāsane;",
  "anya-e1001n5:66_0": "Cha dose vajje sevako, aggīva saṁyato tiṭṭhe.",
  "anya-e1001n5:67_0": "Na pacchato na purato, nāpi āsannadūrato;",
  "anya-e1001n5:68_0": "Na kacche nopi paṭivāte, na cāpi oṇatuṇṇate;",
  "anya-e1001n5:69_0": "Ime dose vivajjetvā, ekamantaṁ ṭhitā ahu –",
  "anya-e1001n5:70_0": "269.",
  "anya-e1001n5:71_0": "Jappena mantena subhāsitena,",
  "anya-e1001n5:72_0": "Anuppadānena paveṇiyā vā;",
  "anya-e1001n5:73_0": "Yathā yathā yattha labhetha atthaṁ,",
  "anya-e1001n5:74_0": "Tathā tathā tattha parakkameyya.",
  "anya-e1001n5:75_0": "270.",
  "anya-e1001n5:76_0": "Kassako vāṇijo macco, samaṇo sutasīla vā;",
  "anya-e1001n5:77_0": "Tesu vipulajātesu, raṭṭhampi vipulaṁ siyā.",
  "anya-e1001n5:78_0": "271.",
  "anya-e1001n5:79_0": "Tesu dubbalajātesu, raṭṭhampi dubbalaṁ siyā;",
  "anya-e1001n5:80_0": "Tasmā saraṭṭhaṁ vipulaṁ, dhāraye raṭṭhabhāravā.",
  "anya-e1001n5:81_0": "272.",
  "anya-e1001n5:82_0": "Mahārukkhassa phalino, āmaṁ chindati yo phalaṁ;",
  "anya-e1001n5:83_0": "Rasañcassa na jānāti, bījañcassa vinassati.",
  "anya-e1001n5:84_0": "273.",
  "anya-e1001n5:85_0": "Mahārukkhūpamaṁ raṭṭhaṁ, adhammena pasāsati;",
  "anya-e1001n5:86_0": "Rasañcassa na jānāti, raṭṭhañcassa vinassati.",
  "anya-e1001n5:87_0": "274.",
  "anya-e1001n5:88_0": "Mahārukkhassa phalino, pakkaṁ chindati yo phalaṁ;",
  "anya-e1001n5:89_0": "Rasañcassa vijānāti, bījañjassa na nassati.",
  "anya-e1001n5:90_0": "275.",
  "anya-e1001n5:91_0": "Mahārukkhūpamaṁ raṭṭhaṁ, dhammena yo pasāsati;",
  "anya-e1001n5:92_0": "Rasañcassa vijānāti, raṭṭhañcassa na nassati."
}