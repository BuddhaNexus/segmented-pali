{
  "tika-abh06t42:0_0": "Paṭhamo paricchedo",
  "tika-abh06t42:1_0": "1. Cittavibhāgo",
  "tika-abh06t42:2_0": "1. Sarūpasaṅgahakathā",
  "tika-abh06t42:3_0": "2.",
  "tika-abh06t42:4_0": "Cittaṁ cetasikaṁ rūpaṁ, nibbānanti niruttaro;",
  "tika-abh06t42:5_0": "Catudhā desayī dhamme, catusaccappakāsano.",
  "tika-abh06t42:6_0": "3.",
  "tika-abh06t42:7_0": "Cittamekūnanavutividhaṁ tattha vibhāvaye;",
  "tika-abh06t42:8_0": "Ekanavutividhaṁ vā, ekavīsasatampi vā.",
  "tika-abh06t42:9_0": "4.",
  "tika-abh06t42:10_0": "Dvepaññāsa sarūpena, dhammā cetasikā matā;",
  "tika-abh06t42:11_0": "Cittuppādavasā bhinnā, sampayogānusārato.",
  "tika-abh06t42:12_0": "5.",
  "tika-abh06t42:13_0": "Aṭṭhavīsavidhaṁ rūpaṁ, bhūtopādāyabhedato;",
  "tika-abh06t42:14_0": "Duvidhaṁ rūparūpaṁ tu, aṭṭhārasavidhaṁ bhave.",
  "tika-abh06t42:15_0": "6.",
  "tika-abh06t42:16_0": "Nibbānaṁ pana dīpenti, asaṅkhatamanuttaraṁ;",
  "tika-abh06t42:17_0": "Atthanāmavasā dvedhā, paññattīti pavuccati.",
  "tika-abh06t42:18_0": "7.",
  "tika-abh06t42:19_0": "Tesaṁ dāni pavakkhāmi, vibhāgaṁ tu yathākkamaṁ;",
  "tika-abh06t42:20_0": "Catudhā paramatthānaṁ, dvidhā paññattiyā kathaṁ.",
  "tika-abh06t42:21_0": "8.",
  "tika-abh06t42:22_0": "Kusalādivibhāgena, tattha cittaṁ catubbidhaṁ;",
  "tika-abh06t42:23_0": "Tathā bhūmivibhāgena, kāmabhūmādito kathaṁ.",
  "tika-abh06t42:24_0": "9.",
  "tika-abh06t42:25_0": "Somanassasahagataṁ, upekkhāsahitaṁ tathā;",
  "tika-abh06t42:26_0": "Ñāṇena sampayuttañca, vippayuttanti bheditaṁ.",
  "tika-abh06t42:27_0": "10.",
  "tika-abh06t42:28_0": "Asaṅkhāraṁ sasaṅkhāramiti bhinnaṁ punaṭṭhadhā;",
  "tika-abh06t42:29_0": "Kāmāvacarakusalaṁ, kāme sugatisādhakaṁ.",
  "tika-abh06t42:30_0": "11.",
  "tika-abh06t42:31_0": "Takkacārapītisukha-cittassekaggatāyutaṁ ;",
  "tika-abh06t42:32_0": "Paṭhamajjhānakusalaṁ, pañcaṅgikamudāhaṭaṁ.",
  "tika-abh06t42:33_0": "12.",
  "tika-abh06t42:34_0": "Vitakkahīnaṁ dutiyaṁ, jhānaṁ tu caturaṅgikaṁ;",
  "tika-abh06t42:35_0": "Vicārahīnaṁ tatiyaṁ, jhānaṁ pana tivaṅgikaṁ.",
  "tika-abh06t42:36_0": "13.",
  "tika-abh06t42:37_0": "Pītihīnaṁ catutthañca, upekkhekaggatāyutaṁ;",
  "tika-abh06t42:38_0": "Pañcamañca pakāsenti, ubhayampi duvaṅgikaṁ.",
  "tika-abh06t42:39_0": "14.",
  "tika-abh06t42:40_0": "Evaṁ jhānaṅgabhedena, cittaṁ pañcavidhaṁ bhave;",
  "tika-abh06t42:41_0": "Rūpāvacarakusalaṁ, rūpabhūmipavattakaṁ.",
  "tika-abh06t42:42_0": "15.",
  "tika-abh06t42:43_0": "Ākāsānañcāyatanaṁ, kusalaṁ paṭhamaṁ bhave;",
  "tika-abh06t42:44_0": "Viññāṇañcāyatananti, dutiyaṁ tatiyaṁ tathā.",
  "tika-abh06t42:45_0": "16.",
  "tika-abh06t42:46_0": "Ākiñcaññāyatanaṁ tu, catutthaṁ pana mānasaṁ;",
  "tika-abh06t42:47_0": "Nevasaññānāsaññāya-tanañceti catubbidhaṁ.",
  "tika-abh06t42:48_0": "17.",
  "tika-abh06t42:49_0": "Āruppakusalaṁ nāma, upekkhekaggatāyutaṁ;",
  "tika-abh06t42:50_0": "Duvaṅgikamidaṁ sabbaṁ, āruppabhavasādhakaṁ.",
  "tika-abh06t42:51_0": "18.",
  "tika-abh06t42:52_0": "Sotāpattimaggacittaṁ, paṭhamānuttaraṁ tathā;",
  "tika-abh06t42:53_0": "Sakadāgāmi anāgāmi, arahattanti sabbathā.",
  "tika-abh06t42:54_0": "19.",
  "tika-abh06t42:55_0": "Catudhā maggabhedena, jhānabhedena pañcadhā;",
  "tika-abh06t42:56_0": "Vīsatāpariyāpannakusalaṁ dvayamissitaṁ.",
  "tika-abh06t42:57_0": "20.",
  "tika-abh06t42:58_0": "Itthaṁ bhūmivibhāgena, kusalaṁ tu catubbidhaṁ;",
  "tika-abh06t42:59_0": "Ekavīsāpi bāvīsaṁ, sattatiṁsavidhampi vā.",
  "tika-abh06t42:60_0": "21.",
  "tika-abh06t42:61_0": "Somanassasahagataṁ, upekkhāsahitaṁ tathā;",
  "tika-abh06t42:62_0": "Diṭṭhigatasampayuttaṁ, vippayuttanti bheditaṁ.",
  "tika-abh06t42:63_0": "22.",
  "tika-abh06t42:64_0": "Asaṅkhāraṁ sasaṅkhāramiti bhinnaṁ punaṭṭhadhā;",
  "tika-abh06t42:65_0": "Lobhamūlaṁ pakāsenti, lobhamohadvihetukaṁ.",
  "tika-abh06t42:66_0": "23.",
  "tika-abh06t42:67_0": "Domanassasahagataṁ, paṭighena samāyutaṁ;",
  "tika-abh06t42:68_0": "Asaṅkhāraṁ sasaṅkhāramiti bhinnaṁ dvidhā pana.",
  "tika-abh06t42:69_0": "24.",
  "tika-abh06t42:70_0": "Dosamūlaṁ pakāsenti, dosamohadvihetukaṁ;",
  "tika-abh06t42:71_0": "Vicikicchāsahagataṁ, uddhaccasahitanti ca.",
  "tika-abh06t42:72_0": "25.",
  "tika-abh06t42:73_0": "Upekkhāvedanāyuttaṁ, momūhaṁ duvidhaṁ pana;",
  "tika-abh06t42:74_0": "Mohamūlaṁ pakāsenti, mohenevekahetukaṁ.",
  "tika-abh06t42:75_0": "26.",
  "tika-abh06t42:76_0": "Dvādasākusalā nāma, caturāpāyasādhakā;",
  "tika-abh06t42:77_0": "Ete sugatiyañcāpi, vipattiphaladāyakā.",
  "tika-abh06t42:78_0": "27.",
  "tika-abh06t42:79_0": "Cakkhusotaghānajivhā-kāyaviññāṇanāmakā;",
  "tika-abh06t42:80_0": "Pañcaviññāṇayugaḷā, yugaḷaṁ sampaṭicchanaṁ.",
  "tika-abh06t42:81_0": "28.",
  "tika-abh06t42:82_0": "Santīraṇadvayañceva, upekkhāsahitaṁ tathā;",
  "tika-abh06t42:83_0": "Puññāpuññavaseneva, vipākā duvidhā ṭhitā.",
  "tika-abh06t42:84_0": "29.",
  "tika-abh06t42:85_0": "Upekkhāsahitā tattha, mānasā dvādaseritā;",
  "tika-abh06t42:86_0": "Kāyaviññāṇayugaḷaṁ, sukhadukkhayutaṁ kamā.",
  "tika-abh06t42:87_0": "30.",
  "tika-abh06t42:88_0": "Somanassasahagataṁ, yaṁ santīraṇamānasaṁ;",
  "tika-abh06t42:89_0": "Taṁ puññapākamevāhu, pāpapākaṁ na vijjati.",
  "tika-abh06t42:90_0": "31.",
  "tika-abh06t42:91_0": "Pañcadvāramanodvāra-vasena duvidhaṁ pana;",
  "tika-abh06t42:92_0": "Upekkhāvedanāyuttaṁ, kriyāvajjananāmakaṁ.",
  "tika-abh06t42:93_0": "32.",
  "tika-abh06t42:94_0": "Somanassasahagataṁ, hasituppādamānasaṁ;",
  "tika-abh06t42:95_0": "Kriyājavanamiccevaṁ, tividhāhetukakriyā.",
  "tika-abh06t42:96_0": "33.",
  "tika-abh06t42:97_0": "Aṭṭheva puññapākāni, pāpapākāni sattadhā;",
  "tika-abh06t42:98_0": "Kriyacittāni tīṇīti, aṭṭhārasa ahetukā.",
  "tika-abh06t42:99_0": "34.",
  "tika-abh06t42:100_0": "Sapuññehi samānā ca, mahāpākamahākriyā;",
  "tika-abh06t42:101_0": "Mahaggatakriyā pākā, phalacittāni ca kamā.",
  "tika-abh06t42:102_0": "35.",
  "tika-abh06t42:103_0": "Itthamekūnanavuti-vidhaṁ cittaṁ bhave tathā;",
  "tika-abh06t42:104_0": "Ekanavutividhaṁ vā, ekavīsasatampi vā.",
  "tika-abh06t42:105_0": "36.",
  "tika-abh06t42:106_0": "Takkacārapītisukhacittassekaggatāyutaṁ;",
  "tika-abh06t42:107_0": "Sotāpattimaggacittaṁ, paṭhamajjhānikaṁ mataṁ.",
  "tika-abh06t42:108_0": "37.",
  "tika-abh06t42:109_0": "Dutiyaṁ takkato hīnaṁ, tatiyaṁ tu vicārato;",
  "tika-abh06t42:110_0": "Catutthaṁ pītito hīnaṁ, upekkhekaggatāyutaṁ.",
  "tika-abh06t42:111_0": "38.",
  "tika-abh06t42:112_0": "Pañcamanti ca pañcete, paṭhamānuttarā matā;",
  "tika-abh06t42:113_0": "Diṭṭhikaṅkhāsīlabbataparāmāsappahāyino.",
  "tika-abh06t42:114_0": "39.",
  "tika-abh06t42:115_0": "Tatheva sakadāgāmimaggacittañca pañcadhā;",
  "tika-abh06t42:116_0": "Rāgadosamohattayatanuttakaramīritaṁ.",
  "tika-abh06t42:117_0": "40.",
  "tika-abh06t42:118_0": "Kāmadosasamugghātakaraṁ niravasesato;",
  "tika-abh06t42:119_0": "Tatiyānuttarañcāpi, kusalaṁ pañcadhā tathā.",
  "tika-abh06t42:120_0": "41.",
  "tika-abh06t42:121_0": "Rūparāgārūparāgamānuddhaccāpi cāparā;",
  "tika-abh06t42:122_0": "Avijjā ceti pañcuddhaṁbhāgiyānamasesato.",
  "tika-abh06t42:123_0": "42.",
  "tika-abh06t42:124_0": "Saṁyojanānaṁ sesānaṁ, samugghātakaraṁ paraṁ;",
  "tika-abh06t42:125_0": "Catutthānuttaraṁ maggacittaṁ pañcavidhanti ca.",
  "tika-abh06t42:126_0": "43.",
  "tika-abh06t42:127_0": "Cattāri pañcakāneva, maggesu ca phalesu ca;",
  "tika-abh06t42:128_0": "Sesāni cekāsītīti, ekavīsasataṁ bhave.",
  "tika-abh06t42:129_0": "44.",
  "tika-abh06t42:130_0": "Lokuttarānaṁ aṭṭhannaṁ, iccevaṁ pañcadhā puna;",
  "tika-abh06t42:131_0": "Jhānaṅgamaggabojjhaṅga-vibhāgāya yathārahaṁ.",
  "tika-abh06t42:132_0": "45.",
  "tika-abh06t42:133_0": "Pādakajjhānamāmaṭṭhajhānaṁ ajjhāsayo tathā;",
  "tika-abh06t42:134_0": "Vuṭṭhānagāminī ceva, niyāmeti vipassanāti.",
  "tika-abh06t42:135_0": "Iti cittavibhāge sarūpasaṅgahakathā niṭṭhitā.",
  "tika-abh06t42:136_0": "Paṭhamo paricchedo."
}