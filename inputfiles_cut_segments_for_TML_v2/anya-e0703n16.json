{
  "anya-e0703n16:0_0": "Sattarasama pariccheda",
  "anya-e0703n16:1_0": "Dhātuāgamano",
  "anya-e0703n16:2_0": "1.",
  "anya-e0703n16:3_0": "Vutthavasso pavāretvā, kattikapuṇṇamāsiyaṁ;",
  "anya-e0703n16:4_0": "Avoce’daṁ mahārājaṁ, mahāthero mahāmati.",
  "anya-e0703n16:5_0": "2.",
  "anya-e0703n16:6_0": "Ciradiṭṭho hi sambuddho, satthā no manujādhipa;",
  "anya-e0703n16:7_0": "Anāthavāsaṁ avasimha, natthi no pūjiyaṁ idha.",
  "anya-e0703n16:8_0": "3.",
  "anya-e0703n16:9_0": "“Bhāsittha nanu bhanteme, sambuddho nibbuto” iti;",
  "anya-e0703n16:10_0": "Āha dhātūsu diṭṭhesu, diṭṭho hoti jino” iti.",
  "anya-e0703n16:11_0": "4.",
  "anya-e0703n16:12_0": "Vidito vo adhippāyo, thūpassa kāraṇe mayā;",
  "anya-e0703n16:13_0": "Kāressāmi ahaṁ thūpaṁ, tumhe jānātha dhātuyo.",
  "anya-e0703n16:14_0": "5.",
  "anya-e0703n16:15_0": "Mantehi sumanenāti, thero rājānamabravi;",
  "anya-e0703n16:16_0": "Rājā’ha sāmaṇeraṁ taṁ, kuto lacchāma dhātuyo.",
  "anya-e0703n16:17_0": "6.",
  "anya-e0703n16:18_0": "Vibhūsayitvā nagaraṁ, maggañca manujādhipa;",
  "anya-e0703n16:19_0": "Uposathī sapariso, hatthiṁ āruyha maṅgalaṁ.",
  "anya-e0703n16:20_0": "7.",
  "anya-e0703n16:21_0": "Setacchattaṁ dhārayanto, tālāvacarasaṁhito;",
  "anya-e0703n16:22_0": "Mahānāgavanuyyānaṁ, sāyanhasamaye vaja.",
  "anya-e0703n16:23_0": "8.",
  "anya-e0703n16:24_0": "Dhātubhedaññuno rāja, dhātuyo tattha lacchasi;",
  "anya-e0703n16:25_0": "Icchāha sāmaṇero so, sumano taṁ sumānasaṁ.",
  "anya-e0703n16:26_0": "9.",
  "anya-e0703n16:27_0": "Thero’tha rājakulato, gantvā cetiyapabbataṁ;",
  "anya-e0703n16:28_0": "Āmantiya sāmaṇeraṁ, sumanaṁ sumano gatiṁ.",
  "anya-e0703n16:29_0": "10.",
  "anya-e0703n16:30_0": "Ehi tvaṁ bhadra sumana, gantvā pupphapuraṁ varaṁ;",
  "anya-e0703n16:31_0": "Ayyakaṁ te mahārājaṁ, evaṁ no vacanaṁ vada.",
  "anya-e0703n16:32_0": "11.",
  "anya-e0703n16:33_0": "Sahāyo te mahārāja, mahārājā maruppiyo;",
  "anya-e0703n16:34_0": "Pasanno buddhasamaye, thūpaṁ kāretumicchati.",
  "anya-e0703n16:35_0": "12.",
  "anya-e0703n16:36_0": "Munino dhātuyo dehi, pattaṁ bhuttañca satthunā;",
  "anya-e0703n16:37_0": "Sarīradhātuyo santi, bahavo hi tavantike.",
  "anya-e0703n16:38_0": "13.",
  "anya-e0703n16:39_0": "Pattapūrā gahetvā tā, gantvā devapuraṁ varaṁ;",
  "anya-e0703n16:40_0": "Sakkaṁ devānamindaṁ taṁ, evaṁ no vacanaṁ vada.",
  "anya-e0703n16:41_0": "14.",
  "anya-e0703n16:42_0": "Tilokadakkhiṇeyyassa, dāṭhādhātu ca dakkhiṇā;",
  "anya-e0703n16:43_0": "Tavantikamhi devinda, dakkhiṇakkhakadhātu ca.",
  "anya-e0703n16:44_0": "15.",
  "anya-e0703n16:45_0": "Dāṭhaṁ tvameva pūjehi, akkhakaṁ dehi satthuno;",
  "anya-e0703n16:46_0": "Laṁkādīpassa kiccesu, māpamajja surādhipa.",
  "anya-e0703n16:47_0": "16.",
  "anya-e0703n16:48_0": "“Evaṁ bhante”ti vatvā so, sāmaṇero mahiddhiko;",
  "anya-e0703n16:49_0": "Taṅkhaṇaṁyeva agamā, dhammāsokassa santikaṁ.",
  "anya-e0703n16:50_0": "17.",
  "anya-e0703n16:51_0": "Sālamūlamhi ṭhapitaṁ, mahābodhiṁ tahiṁ sutaṁ;",
  "anya-e0703n16:52_0": "Kattikacchaṇapūjāhi, pūjiyaṁ tañca addasa.",
  "anya-e0703n16:53_0": "18.",
  "anya-e0703n16:54_0": "Therassa vacanaṁ vatvā, rājato laddhadhātuyo;",
  "anya-e0703n16:55_0": "Pattapūraṁ gahetvāna, himavantamupāgami.",
  "anya-e0703n16:56_0": "19.",
  "anya-e0703n16:57_0": "Himavante ṭhapetvāna, sadhātuṁ pattamuttamaṁ;",
  "anya-e0703n16:58_0": "Devindasantikaṁ gantvā, therassa vacanaṁ bhaṇi.",
  "anya-e0703n16:59_0": "20.",
  "anya-e0703n16:60_0": "Cūḷāmaṇi cetiyamhā, gahetvā dakkhiṇakkhakaṁ;",
  "anya-e0703n16:61_0": "Sāmaṇerassa pādāsi, sakko devānamissaro.",
  "anya-e0703n16:62_0": "21.",
  "anya-e0703n16:63_0": "Taṁ dhātuṁ dhātupattañca, ādāya sumano tato;",
  "anya-e0703n16:64_0": "Āgamma cetiyagiriṁ, therassa’dāsi taṁ yati.",
  "anya-e0703n16:65_0": "22.",
  "anya-e0703n16:66_0": "Mahānāgavanuyyānaṁ, vuttenā vidhinā’gamā;",
  "anya-e0703n16:67_0": "Sāyanhāsamaye rājā, rājasenā purakkhato.",
  "anya-e0703n16:68_0": "23.",
  "anya-e0703n16:69_0": "Ṭhapesi dhātuyo sabbā, thero tattheva pabbate;",
  "anya-e0703n16:70_0": "Missakaṁ pabbataṁ tasmā, āhu cetiya pabbataṁ.",
  "anya-e0703n16:71_0": "24.",
  "anya-e0703n16:72_0": "Ṭhapetvā dhātupattaṁ taṁ, thero cetiyapabbate;",
  "anya-e0703n16:73_0": "Gahetvā akkhakaṁ dhātuṁ, saṅketaṁ sagaṇo’gamā.",
  "anya-e0703n16:74_0": "25.",
  "anya-e0703n16:75_0": "Sacāyaṁ munino dhātu, chattaṁ namatu me sayaṁ;",
  "anya-e0703n16:76_0": "Jaṇṇukehi karīdhātu, dhātucaṅkoṭako ayaṁ.",
  "anya-e0703n16:77_0": "26.",
  "anya-e0703n16:78_0": "Sirasmiṁ me patiṭṭhātu, āgamma saha dhātuko;",
  "anya-e0703n16:79_0": "Iti rājā vicintesi, cintitaṁ taṁ tathā ahu.",
  "anya-e0703n16:80_0": "27.",
  "anya-e0703n16:81_0": "Amatenā’bhisittova, ahu haṭṭho’ti bhūpati;",
  "anya-e0703n16:82_0": "Sīsato taṁ gahetvāna, hatthikkhandhe ṭhapesitaṁ.",
  "anya-e0703n16:83_0": "28.",
  "anya-e0703n16:84_0": "Haṭṭho hattī kuñcanādaṁ, akā kampittha medinī;",
  "anya-e0703n16:85_0": "Tato nāgo nivattitvā, sathera balavāhano.",
  "anya-e0703n16:86_0": "29.",
  "anya-e0703n16:87_0": "Puratthimena dvārena, pavisitvā puraṁ subhaṁ;",
  "anya-e0703n16:88_0": "Dakkhiṇena ca dvārena, nikkhamitvā tato puna.",
  "anya-e0703n16:89_0": "30.",
  "anya-e0703n16:90_0": "Thūpārāme cetiyassa, ṭhānato pacchato kataṁ;",
  "anya-e0703n16:91_0": "Pamojavatthuṁ gantvāna, bodhiṭhāne nivattiya.",
  "anya-e0703n16:92_0": "31.",
  "anya-e0703n16:93_0": "Puratthāvadano aṭhā, thūpaṭhānaṁ tadā hitaṁ;",
  "anya-e0703n16:94_0": "Kadambapupphaādāri-vallīhi citakaṁ ahu.",
  "anya-e0703n16:95_0": "32.",
  "anya-e0703n16:96_0": "Manussadevo devehi, taṁ ṭhānaṁ rakkhitaṁ suciṁ;",
  "anya-e0703n16:97_0": "Sodhāpetvā bhūsayitvā, taṅkhaṇaṁyeva sādhukaṁ.",
  "anya-e0703n16:98_0": "33.",
  "anya-e0703n16:99_0": "Dhātuṁ oropanatthāya, ārabhī hatthikkhandhato;",
  "anya-e0703n16:100_0": "Nāgo na icchitaṁ rājā, theraṁ pucchittha taṁ manaṁ.",
  "anya-e0703n16:101_0": "34.",
  "anya-e0703n16:102_0": "Attano khandhasamake, ṭhāne ṭhapanamicchati;",
  "anya-e0703n16:103_0": "Dhātuoropanaṁ tena, na iṭṭhamī’ti so bravi.",
  "anya-e0703n16:104_0": "35.",
  "anya-e0703n16:105_0": "Āṇāpetvā khaṇaṁyeva,",
  "anya-e0703n16:106_0": "Sukkhāto’bhayavāpito;",
  "anya-e0703n16:107_0": "Sukkhakaddama khaṇḍehi,",
  "anya-e0703n16:108_0": "Citā petvāna taṁ samaṁ.",
  "anya-e0703n16:109_0": "36.",
  "anya-e0703n16:110_0": "Alaṅkaritvāna bahudhā, rājā taṁ ṭhānamuttamaṁ;",
  "anya-e0703n16:111_0": "Oropetvā hatthikkhandhā, dhātuṁ tattha ṭhapesitaṁ.",
  "anya-e0703n16:112_0": "37.",
  "anya-e0703n16:113_0": "Dhātārakkhaṁ saṁvidhāya, ṭhapetvā tattha hatthinaṁ;",
  "anya-e0703n16:114_0": "Dhātuthūpassa karaṇe, rājā turitamānaso.",
  "anya-e0703n16:115_0": "38.",
  "anya-e0703n16:116_0": "Bahū manusse yojetvā, itthikākaraṇe lahuṁ;",
  "anya-e0703n16:117_0": "Dhātukiccaṁ vicintento, sāmacco pāvisī puraṁ.",
  "anya-e0703n16:118_0": "39.",
  "anya-e0703n16:119_0": "Mahāmahindatthero tu, mahā meghavanaṁ subhaṁ;",
  "anya-e0703n16:120_0": "Sagaṇo abhigantvāna, tattha vāsamakappayi.",
  "anya-e0703n16:121_0": "40.",
  "anya-e0703n16:122_0": "Rattiṁ nāgo’nupariyāti, taṁ ṭhānaṁ so sadhātu kaṁ;",
  "anya-e0703n16:123_0": "Bodhiṭhānamhi sālāya, divāṭhāti sadhātuko.",
  "anya-e0703n16:124_0": "41.",
  "anya-e0703n16:125_0": "Vatthussa tasso’parito, thūpaṁ theramatānu go;",
  "anya-e0703n16:126_0": "Jaṅghāmattaṁ citāpetvā, katipāhena bhūpati.",
  "anya-e0703n16:127_0": "42.",
  "anya-e0703n16:128_0": "Tattha dhātupatiṭṭhānaṁ, ghosāpetvā upāgami;",
  "anya-e0703n16:129_0": "Tato tato samanto ca, samāgami mahājano.",
  "anya-e0703n16:130_0": "43.",
  "anya-e0703n16:131_0": "Tasmiṁ samāgame dhātu, hatthikkhandhā nagāggatā;",
  "anya-e0703n16:132_0": "Sattatālappamāṇamhi, dissanti nabhasiṭṭhitā.",
  "anya-e0703n16:133_0": "44.",
  "anya-e0703n16:134_0": "Vimhāpayanti janataṁ, yamakaṁ pāṭihāriyaṁ;",
  "anya-e0703n16:135_0": "Kaṇṇambamūle buddho’va, akari lomahaṁsanaṁ.",
  "anya-e0703n16:136_0": "45.",
  "anya-e0703n16:137_0": "Tato nikkhantajālāhi, jaladhārāhi cā’sakiṁ;",
  "anya-e0703n16:138_0": "Ayaṁ obhāsitā’sittā, sabbālaṁkāmahī mahu.",
  "anya-e0703n16:139_0": "46.",
  "anya-e0703n16:140_0": "Parinibbānamañcamhi, nipannena jinena hi;",
  "anya-e0703n16:141_0": "Kataṁ mahāadhiṭṭhāna-pañcakaṁ pañcacakkhunā.",
  "anya-e0703n16:142_0": "47.",
  "anya-e0703n16:143_0": "Gayhamānā mahābodhi sākhāsokena dakkhiṇā;",
  "anya-e0703n16:144_0": "Chijjitvāna sayaṁyeva, patiṭṭhātu kaṭāhake.",
  "anya-e0703n16:145_0": "48.",
  "anya-e0703n16:146_0": "Patiṭṭhahitvā sā sākhā, chabbaṇṇarasmiyo subhā;",
  "anya-e0703n16:147_0": "Rañjayantī disā sabbā, phalapattehi muccatu.",
  "anya-e0703n16:148_0": "49.",
  "anya-e0703n16:149_0": "Sasuvaṇṇakaṭāhā sā, uggantvāna manoramā;",
  "anya-e0703n16:150_0": "Adissamānā sattāhaṁ, himagabbhamhi tiṭṭhatu.",
  "anya-e0703n16:151_0": "50.",
  "anya-e0703n16:152_0": "Thūpārāme patiṭṭhantaṁ, mama dakkhiṇaakkhakaṁ;",
  "anya-e0703n16:153_0": "Karotu nabhamuggantvā, yamayaṁ pāṭihāriyaṁ.",
  "anya-e0703n16:154_0": "51.",
  "anya-e0703n16:155_0": "Laṅkā laṅkārabhūtamhi, hemamālikacetiye;",
  "anya-e0703n16:156_0": "Patiṭṭhahantiyo dhātu, doṇamattā pamāṇato.",
  "anya-e0703n16:157_0": "52.",
  "anya-e0703n16:158_0": "Buddhavesadharā hutvā, uggantvā nabhasiṭṭhitā;",
  "anya-e0703n16:159_0": "Patiṭṭhaṁ tu karitvāna, yamakaṁ pāṭihāriyaṁ.",
  "anya-e0703n16:160_0": "53.",
  "anya-e0703n16:161_0": "Adhiṭṭhānāni pañce’va, adhiṭṭhāsi tathāgato;",
  "anya-e0703n16:162_0": "Akāsi tasmā sā dhātu, tadā taṁ pāṭihāriyaṁ.",
  "anya-e0703n16:163_0": "54.",
  "anya-e0703n16:164_0": "Ākāsā otaritvā sā, aṭṭhābhūpassa muddhani;",
  "anya-e0703n16:165_0": "Atīvahaṭṭho taṁ rājā, patiṭṭhāpesi cetiye.",
  "anya-e0703n16:166_0": "55.",
  "anya-e0703n16:167_0": "Patiṭṭhitāya tassā ca, dhātuyā cetiye tadā;",
  "anya-e0703n16:168_0": "Ahu mahābhūmicālo, abbhuto lomahaṁsano.",
  "anya-e0703n16:169_0": "56.",
  "anya-e0703n16:170_0": "Evaṁ acintiyā buddhā, buddhadhammā acintiyā;",
  "anya-e0703n16:171_0": "Acintiye pasannānaṁ, vipāko hoti acintiyo.",
  "anya-e0703n16:172_0": "57.",
  "anya-e0703n16:173_0": "Taṁ pāṭihāriyaṁ disvā, pasīdiṁsu jane janā;",
  "anya-e0703n16:174_0": "Mattābhayo rājaputto, kaniṭṭho rājino pana.",
  "anya-e0703n16:175_0": "58.",
  "anya-e0703n16:176_0": "Munissare pasīditvā, yācitvāna narissaraṁ;",
  "anya-e0703n16:177_0": "Purisānaṁ sahassena, saha pabbajisāsane.",
  "anya-e0703n16:178_0": "59.",
  "anya-e0703n16:179_0": "Cetārigāmato cāpi, dvāramaṇḍalatopi ca;",
  "anya-e0703n16:180_0": "Vihīrabījato cāpi, tathā gallakapiṭṭhito.",
  "anya-e0703n16:181_0": "60.",
  "anya-e0703n16:182_0": "Tatho’patissagāmā ca, pañca pañca satāni ca;",
  "anya-e0703n16:183_0": "Pabbajuṁ dārakā haṭṭhā, jātasaddhā tathāgate.",
  "anya-e0703n16:184_0": "61.",
  "anya-e0703n16:185_0": "Evaṁ purā bāhirā ca, sabbe pabbajitā tadā;",
  "anya-e0703n16:186_0": "Tiṁsa bhikkhusahassāni, ahesuṁ jinasāsane.",
  "anya-e0703n16:187_0": "62.",
  "anya-e0703n16:188_0": "Thūpārāme thūpavaraṁ, niṭṭhāpetvā mahīpati;",
  "anya-e0703n16:189_0": "Ratanādīhi’nekehi, sadā pūjamakārayi.",
  "anya-e0703n16:190_0": "63.",
  "anya-e0703n16:191_0": "Rājorodhā khattiyā ca, amaccā nāgarā tathā;",
  "anya-e0703n16:192_0": "Sabbe janapadā ceva, pujā’kaṁsu visuṁ visuṁ.",
  "anya-e0703n16:193_0": "64.",
  "anya-e0703n16:194_0": "Thūpapubbaṅgamaṁ rājā, vihāraṁ tattha kārayi;",
  "anya-e0703n16:195_0": "Thūpārāmoti tene’sa, vihāro vissuto ahu.",
  "anya-e0703n16:196_0": "65.",
  "anya-e0703n16:197_0": "Sakadhātusarīrakena ce’vaṁ,",
  "anya-e0703n16:198_0": "Parinibbānagatopi lokanātho;",
  "anya-e0703n16:199_0": "Janakāyahitaṁ sukhañca sammā,",
  "anya-e0703n16:200_0": "Bahudhā’kāsi ṭhite jine kathāvakāti.",
  "anya-e0703n16:201_0": "Sujanappasādasaṁvegatthāya kate mahāvaṁse",
  "anya-e0703n16:202_0": "Dhātuagamano nāma",
  "anya-e0703n16:203_0": "Sattarasamo paricchedo."
}