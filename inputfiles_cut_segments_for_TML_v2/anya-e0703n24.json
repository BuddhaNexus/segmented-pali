{
  "anya-e0703n24:0_0": "Pañcavīsatima pariccheda",
  "anya-e0703n24:1_0": "Duṭṭhagāmaṇi vijayo",
  "anya-e0703n24:2_0": "1.",
  "anya-e0703n24:3_0": "Duṭṭhagāmaṇirājā’tha, katvāna janasaṅgahaṁ;",
  "anya-e0703n24:4_0": "Kunte dhātuṁ nidhāpetvā, sayoggabalavāhano.",
  "anya-e0703n24:5_0": "2.",
  "anya-e0703n24:6_0": "Gantvā tissamahārāmaṁ, vanditvā saṅghamabravi;",
  "anya-e0703n24:7_0": "“Pāragaṅgaṁ gamissāmi, jotetuṁ sāsanaṁ ahaṁ.",
  "anya-e0703n24:8_0": "3.",
  "anya-e0703n24:9_0": "Sakkātuṁ bhikkhavo detha, amhehi sahagāmino;",
  "anya-e0703n24:10_0": "Maṅgalañceva rakkhā ca, bhikkhūnaṁ dassanaṁ hino.",
  "anya-e0703n24:11_0": "4.",
  "anya-e0703n24:12_0": "Adāsi daṇḍakammatthaṁ, saṅgho pañcasataṁ yatī;",
  "anya-e0703n24:13_0": "Bhikkhusaṅghatamādāya, tato nikkhamma bhūpati.",
  "anya-e0703n24:14_0": "5.",
  "anya-e0703n24:15_0": "Sodhāpetvāna malaye, idhāgamanamañjasaṁ;",
  "anya-e0703n24:16_0": "Kaṇḍulaṁ hatthimāruyha, yodhehi parivārito.",
  "anya-e0703n24:17_0": "6.",
  "anya-e0703n24:18_0": "Mahatā balakāyena, yuddhāya abhinikkhami;",
  "anya-e0703n24:19_0": "Mahāgāmena sambaddhā, senāgā’guttahālakaṁ.",
  "anya-e0703n24:20_0": "7.",
  "anya-e0703n24:21_0": "Mahiyaṅgaṇamāgamma, chattaṁ damiḷamaggahī;",
  "anya-e0703n24:22_0": "Ghātetvā damiḷe tattha, āgantvā ambatitthakaṁ.",
  "anya-e0703n24:23_0": "8.",
  "anya-e0703n24:24_0": "Gaṅgā parikhāsampannaṁ, titthambadamiḷaṁ pana;",
  "anya-e0703n24:25_0": "Yujjhaṁ catūhi mā sehi, katahatthaṁ mahabbalaṁ.",
  "anya-e0703n24:26_0": "9.",
  "anya-e0703n24:27_0": "Mātaraṁ dassayitvāna, tena lesena aggahi;",
  "anya-e0703n24:28_0": "Tatooruyha damiḷe, sattarāje mahabbale.",
  "anya-e0703n24:29_0": "10.",
  "anya-e0703n24:30_0": "Ekāheneva gaṇhitvā, khemaṁ katvā mahabbalo;",
  "anya-e0703n24:31_0": "Balassā’dā dhanaṁ tena, khemārāmoti vuccati.",
  "anya-e0703n24:32_0": "11.",
  "anya-e0703n24:33_0": "Mahākoṭṭhantare sobbhe, doṇo gavaramaggahī;",
  "anya-e0703n24:34_0": "Hālakole issariyaṁ, nāḷisobbhamhi nāḷikaṁ.",
  "anya-e0703n24:35_0": "12.",
  "anya-e0703n24:36_0": "Dīghābhayagallakamhi, gaṇhi dīghābhayampi ca;",
  "anya-e0703n24:37_0": "Kacchipiṭṭhe kapisīsaṁ, catumāsena aggahi.",
  "anya-e0703n24:38_0": "13.",
  "anya-e0703n24:39_0": "Koṭanagare koṭañca, tato hālavahāṇakaṁ;",
  "anya-e0703n24:40_0": "Vahiṭṭhe vahiṭṭhadamiḷaṁ, gāmaṇimhi ca gāmaṇiṁ.",
  "anya-e0703n24:41_0": "14.",
  "anya-e0703n24:42_0": "Kumbhagāmamhi kumbhañca, nandigāmamhi nandikaṁ;",
  "anya-e0703n24:43_0": "Gaṇhi khāṇuṁ khāṇugāme, dve tu tambuṇṇame pana.",
  "anya-e0703n24:44_0": "15.",
  "anya-e0703n24:45_0": "Mātulaṁ bhāgineyyañca, tambauṇṇamanāmake;",
  "anya-e0703n24:46_0": "Jambucaggahī soso ca, gāmo’hu taṁ tadavhayo.",
  "anya-e0703n24:47_0": "16.",
  "anya-e0703n24:48_0": "“Ajānitvā sakaṁsenaṁ, ghātenti sajanā” iti;",
  "anya-e0703n24:49_0": "Sutvāna saccakiriyaṁ, akarī tattha bhūpati.",
  "anya-e0703n24:50_0": "17.",
  "anya-e0703n24:51_0": "Rajjasukhāya vāyāmo, nāyaṁ mama kadācipi;",
  "anya-e0703n24:52_0": "Sambuddha sāsanasseva, ṭhapanāya ayaṁ mama.",
  "anya-e0703n24:53_0": "18.",
  "anya-e0703n24:54_0": "Tena saccena mesenā-kāyopagatabhaṇḍikaṁ;",
  "anya-e0703n24:55_0": "Jālavaṇṇaṁva hotūti, taṁ tathevatadā ahu.",
  "anya-e0703n24:56_0": "19.",
  "anya-e0703n24:57_0": "Gaṅgātīramhi damiḷā, sabbe ghātitasesakā;",
  "anya-e0703n24:58_0": "Vijitaṁ nagaraṁ nāma, saraṇatthāya pāvisuṁ.",
  "anya-e0703n24:59_0": "20.",
  "anya-e0703n24:60_0": "Phāsuke aṅgaṇaṭhāne, khandhāvāraṁ nivesayi;",
  "anya-e0703n24:61_0": "Taṁ khandhāvāra.....ṭhīti, nāmenā’hosi pākaṭaṁ.",
  "anya-e0703n24:62_0": "21.",
  "anya-e0703n24:63_0": "Vijitanagaragāhatthaṁ, vīmaṁsanto narādhipo;",
  "anya-e0703n24:64_0": "Disvā’yantaṁ nandimittaṁ, visajjāpesi kaṇḍulaṁ.",
  "anya-e0703n24:65_0": "22.",
  "anya-e0703n24:66_0": "Gaṇhituṁ āgataṁ hatthiṁ, nandīmitto karehitaṁ;",
  "anya-e0703n24:67_0": "Ubho dante pīḷayitvā, ukkuṭikaṁ nisīdayi.",
  "anya-e0703n24:68_0": "23.",
  "anya-e0703n24:69_0": "Hatthinā nandimitto tu, yasmā yattha ayujjhi so;",
  "anya-e0703n24:70_0": "Tasmā tattha tato gāmo, hatthiporoti vuccati.",
  "anya-e0703n24:71_0": "24.",
  "anya-e0703n24:72_0": "Vīmaṁsitvā ubho rājā, vijitaṁ nagaraṁ agā;",
  "anya-e0703n24:73_0": "Yodhānaṁ dakkhiṇadvāre, saṅgāmo āsi bhiṁsano.",
  "anya-e0703n24:74_0": "25.",
  "anya-e0703n24:75_0": "Puratthimamhi dvāramhi, so veḷusumano pana;",
  "anya-e0703n24:76_0": "Aneka saṅkhe damiḷe, assāruḷhe aghātayi.",
  "anya-e0703n24:77_0": "26.",
  "anya-e0703n24:78_0": "Dvāraṁ thakesuṁ damiḷā, rājā yodhe visajjayi;",
  "anya-e0703n24:79_0": "Kaṇṇulo nandimitto ca, suranimilo ca dakkhiṇe.",
  "anya-e0703n24:80_0": "27.",
  "anya-e0703n24:81_0": "Mahāsoṇo ca goṭṭho ca,",
  "anya-e0703n24:82_0": "Thera putto ca te tayo;",
  "anya-e0703n24:83_0": "Dvāresu tīsu kammāni,",
  "anya-e0703n24:84_0": "Itaresu tadā karuṁ.",
  "anya-e0703n24:85_0": "28.",
  "anya-e0703n24:86_0": "Nagaraṁ taṁ tiparikhaṁ, uccapākāra gopitaṁ;",
  "anya-e0703n24:87_0": "Ayokammakatadvāraṁ, arīhi duppadhaṁsiyaṁ.",
  "anya-e0703n24:88_0": "29.",
  "anya-e0703n24:89_0": "Jāṇūhi ṭhatvā dāṭhāhi, bhinditvāna silāyudhā;",
  "anya-e0703n24:90_0": "Iṭṭhakā ceva hatthi so, ayodvāramupāgami.",
  "anya-e0703n24:91_0": "30.",
  "anya-e0703n24:92_0": "Gopuraṭṭhā tu damiḷā, khipiṁsu vividhā’yudhe;",
  "anya-e0703n24:93_0": "Pakkaṁ ayoguḷañceva, kathikañca silesikaṁ.",
  "anya-e0703n24:94_0": "31.",
  "anya-e0703n24:95_0": "Piṭṭhiṁ khitte silesamhi, dhūpāyante’tha kaṇḍulo;",
  "anya-e0703n24:96_0": "Vedanaṭṭo’dakaṭhānaṁ, gantvāna tattha ogahī.",
  "anya-e0703n24:97_0": "32.",
  "anya-e0703n24:98_0": "Na idaṁ surāpāṇaṁ te, ayodvāra vighāṭanaṁ;",
  "anya-e0703n24:99_0": "Gaccha dvāraṁ vighāṭehi, iccāhagoṭṭhayimbaro.",
  "anya-e0703n24:100_0": "33.",
  "anya-e0703n24:101_0": "So mānaṁ janayitvāna, koñcaṁ katvā gajuttamo;",
  "anya-e0703n24:102_0": "Udakā uṭṭhahitvāna, thale aṭṭhāsi dappavā.",
  "anya-e0703n24:103_0": "34.",
  "anya-e0703n24:104_0": "Hatthivajje viyojetvā, silesaṁ osadhaṁ akā;",
  "anya-e0703n24:105_0": "Rājā āruyha hatthiṁ taṁ, kumbhe phusiyapāṇinā.",
  "anya-e0703n24:106_0": "35.",
  "anya-e0703n24:107_0": "“Laṁkādīpamhi sakale, rajjaṁ te tāta kaṇḍula;",
  "anya-e0703n24:108_0": "Dammī”ti taṁ tosayitvā, bhojetvā varabhojanaṁ.",
  "anya-e0703n24:109_0": "36.",
  "anya-e0703n24:110_0": "Veṭhayitvā sāṭakena, kārayitvā suvammitaṁ;",
  "anya-e0703n24:111_0": "Sattaguṇaṁ māhisacammaṁ, bandhetvā cammapiṭṭhiyaṁ.",
  "anya-e0703n24:112_0": "37.",
  "anya-e0703n24:113_0": "Tasso’ paritelacammaṁ, dāpetvā taṁ visajjayi;",
  "anya-e0703n24:114_0": "Asanīviya gajjanto, so gahetvā’paddave saha.",
  "anya-e0703n24:115_0": "38.",
  "anya-e0703n24:116_0": "Padaraṁ vijjhi dāṭhāhi, ummāraṁ padasā’hani;",
  "anya-e0703n24:117_0": "Saddhārabāhaṁ taṁ dvāraṁ, bhūmiyaṁ saravaṁ pati.",
  "anya-e0703n24:118_0": "39.",
  "anya-e0703n24:119_0": "Gopure dabbasambhāraṁ, patantaṁ hattipiṭṭhiyaṁ;",
  "anya-e0703n24:120_0": "Bāhāhi pariharitvāna, nandīmitto pavaṭṭayi.",
  "anya-e0703n24:121_0": "40.",
  "anya-e0703n24:122_0": "Disvāna tassa kiriyaṁ, kaṇḍulo tuṭṭhamānaso;",
  "anya-e0703n24:123_0": "Dāṭhāpīṭhanaveraṁ taṁ, chaḍḍhesi paṭhamaṁ kataṁ.",
  "anya-e0703n24:124_0": "41.",
  "anya-e0703n24:125_0": "Atthano piṭṭhitoyeva, pavesatthāya kaṇḍulo;",
  "anya-e0703n24:126_0": "Nivattitvāna oloki, yodhaṁ tattha gajuttamo.",
  "anya-e0703n24:127_0": "42.",
  "anya-e0703n24:128_0": "“Hatthinākatamaggena, nappavekkhāmahaṁ”iti;",
  "anya-e0703n24:129_0": "Nandīmitto vicintetvā, pākāraṁ hani bāhunā.",
  "anya-e0703n24:130_0": "43.",
  "anya-e0703n24:131_0": "So aṭṭhārasahatthucco, patiaṭṭhusabho kira;",
  "anya-e0703n24:132_0": "Oloki suranimalaṁ, anicchaṁ sopi taṁ pathaṁ.",
  "anya-e0703n24:133_0": "44.",
  "anya-e0703n24:134_0": "Laṅghayitvāna pākāraṁ,",
  "anya-e0703n24:135_0": "Nagarabbhantare pati;",
  "anya-e0703n24:136_0": "Bhinditvā dvāramekekaṁ,",
  "anya-e0703n24:137_0": "Goṭṭho soṇova pāvisi.",
  "anya-e0703n24:138_0": "45.",
  "anya-e0703n24:139_0": "Hattī gahetvā rathacakkaṁ, mitto sakaṭapañjaraṁ;",
  "anya-e0703n24:140_0": "Nāḷikerataruṁ goṭṭho, nimmalo khaggamuttamaṁ.",
  "anya-e0703n24:141_0": "46.",
  "anya-e0703n24:142_0": "Tālarukkhaṁ mahāsoṇo, theraputto mahāgadaṁ;",
  "anya-e0703n24:143_0": "Visuṁ visuṁ vīthigatā, damiḷe tattha cuṇṇayuṁ.",
  "anya-e0703n24:144_0": "47.",
  "anya-e0703n24:145_0": "Vijitaṁ nagaraṁ bhetvā, catumāsena khattiyo;",
  "anya-e0703n24:146_0": "Tatho girilakaṁ gantvā, giriyaṁ damiḷaṁ hani.",
  "anya-e0703n24:147_0": "48.",
  "anya-e0703n24:148_0": "Gantvā mahelanagaraṁ, timahāparikhaṁ tato;",
  "anya-e0703n24:149_0": "Kadamba pupphavallīhi, samantā parivāritaṁ.",
  "anya-e0703n24:150_0": "49.",
  "anya-e0703n24:151_0": "Ekadvāraṁ duppavesaṁ, catumāse vasaṁ tahiṁ;",
  "anya-e0703n24:152_0": "Gaṇhi mahelarājānaṁ, mantayuddhena bhūmipo.",
  "anya-e0703n24:153_0": "50.",
  "anya-e0703n24:154_0": "Tato’nurādhanagaraṁ, āgacchanto mahīpati;",
  "anya-e0703n24:155_0": "Khandhāvāraṁ nivesesi, paritokāsapabbataṁ.",
  "anya-e0703n24:156_0": "51.",
  "anya-e0703n24:157_0": "Māsamhi jeṭṭhamūlamhi, taḷākaṁ tattha kāriya;",
  "anya-e0703n24:158_0": "Jalaṁ kīḷi tahiṁ gāmo, posonanagaravhayo.",
  "anya-e0703n24:159_0": "52.",
  "anya-e0703n24:160_0": "Taṁ yuddhāyāgataṁ sutvā, rājānaṁ duṭṭhagāmaṇiṁ;",
  "anya-e0703n24:161_0": "Amacce sannipātetvā, eḷāro āha bhūmipo.",
  "anya-e0703n24:162_0": "53.",
  "anya-e0703n24:163_0": "“So rājā ca sayaṁyodho,",
  "anya-e0703n24:164_0": "Yodhā cassa mahūkira;",
  "anya-e0703n24:165_0": "Amacco kinnu kātabbaṁ,",
  "anya-e0703n24:166_0": "Kinti maññanti no ime.",
  "anya-e0703n24:167_0": "54.",
  "anya-e0703n24:168_0": "Dīghajattuppabhutayo, yodhā eḷārarājino;",
  "anya-e0703n24:169_0": "“Suve yuddhaṁ karissāmi”, iti te nicchayaṁ karuṁ.",
  "anya-e0703n24:170_0": "55.",
  "anya-e0703n24:171_0": "Duṭṭhagāmaṇirājāpi, mantetvā mātuyā saha;",
  "anya-e0703n24:172_0": "Tassā matena kāresi, dvattiṁsa balakoṭṭhake.",
  "anya-e0703n24:173_0": "56.",
  "anya-e0703n24:174_0": "Rājacchattadhare tattha, ṭhapesi rājarūpake;",
  "anya-e0703n24:175_0": "Abbhantare koṭṭhake tu, sayaṁ aṭṭhāsi bhūpati.",
  "anya-e0703n24:176_0": "57.",
  "anya-e0703n24:177_0": "Eḷārarājā sannaddho, mahāpabbata hatthinaṁ;",
  "anya-e0703n24:178_0": "Āruyha agamā tattha, sayogga balavāhano.",
  "anya-e0703n24:179_0": "58.",
  "anya-e0703n24:180_0": "Saṅgāme vattamānamhi, dīghajattu mahabbalo;",
  "anya-e0703n24:181_0": "Ādāya khaggaphalakaṁ, yujjhamāno bhayānako.",
  "anya-e0703n24:182_0": "59.",
  "anya-e0703n24:183_0": "Hatthe aṭṭharasu’ggantvā, nabhaṁ taṁ rājarūpakaṁ;",
  "anya-e0703n24:184_0": "Chinditvā asinā bhindi, paṭhamaṁ balakoṭṭhakaṁ.",
  "anya-e0703n24:185_0": "60.",
  "anya-e0703n24:186_0": "Evaṁ sesepi bhinditvā, malakoṭṭhe mahabbalo;",
  "anya-e0703n24:187_0": "Ṭhitaṁ gāmaṇirājena, balakoṭṭhamupāgami.",
  "anya-e0703n24:188_0": "61.",
  "anya-e0703n24:189_0": "Yodho so suranimalo, gacchantaṁ rājino’pari;",
  "anya-e0703n24:190_0": "Sāvetvā attano nāmaṁ, tamakkosi mahabbalo.",
  "anya-e0703n24:191_0": "62.",
  "anya-e0703n24:192_0": "Itaro “taṁ vadhissa”nti, kuddho ākāsamuggami;",
  "anya-e0703n24:193_0": "Itaro otarantassa, phalakaṁ upanāmayi.",
  "anya-e0703n24:194_0": "63.",
  "anya-e0703n24:195_0": "“Chindā metaṁ saphalakaṁ”, iti cintiya so pana;",
  "anya-e0703n24:196_0": "Phalakaṁ hani khaggena, taṁ muñciyi’ tarosayi.",
  "anya-e0703n24:197_0": "64.",
  "anya-e0703n24:198_0": "Kappento muttaphalakaṁ, dīghajattu tahiṁ pati;",
  "anya-e0703n24:199_0": "Uṭṭhāya sūranimilo, patitaṁ sattiyā’hani.",
  "anya-e0703n24:200_0": "65.",
  "anya-e0703n24:201_0": "Saṅkhaṁ dhami phussadevo, senā bhijjittha dāmiḷi;",
  "anya-e0703n24:202_0": "Eḷaropi nivattittha, ghātesuṁ damiḷe bahū.",
  "anya-e0703n24:203_0": "66.",
  "anya-e0703n24:204_0": "Tattha vāpi jalaṁ āsi, hatānaṁ lohitā vilaṁ;",
  "anya-e0703n24:205_0": "Tasmā kulatthavā pīti, nāmato vissutaṁ ahu.",
  "anya-e0703n24:206_0": "67.",
  "anya-e0703n24:207_0": "Carāpetvā tahiṁ bheriṁ, duṭṭhagāmaṇi bhūpati;",
  "anya-e0703n24:208_0": "“Na hanissatu eḷāraṁ, maṁmuñciya paro”iti.",
  "anya-e0703n24:209_0": "68.",
  "anya-e0703n24:210_0": "Sannaddho sayamāruyha, sannaddhaṁ kaṇḍulaṁ kariṁ;",
  "anya-e0703n24:211_0": "Eḷāraṁ anubandhanto, dakkhiṇadvāramāgami.",
  "anya-e0703n24:212_0": "69.",
  "anya-e0703n24:213_0": "Puradakkhiṇadvāramhi, ubho yujjhiṁsu bhūmipā;",
  "anya-e0703n24:214_0": "Tomaraṁ khipi eḷāro, gāmaṇi tamavañcayi.",
  "anya-e0703n24:215_0": "70.",
  "anya-e0703n24:216_0": "Vijjhāpesi ca dantehi, taṁ hatthiṁ sakahatthinā;",
  "anya-e0703n24:217_0": "Tomaraṁ khipi eḷāraṁ, sahatthi tattha so pati.",
  "anya-e0703n24:218_0": "71.",
  "anya-e0703n24:219_0": "Tato vijitasaṅgāmo, sayoggabalavāhano;",
  "anya-e0703n24:220_0": "Laṁkaṁ ekātapattaṁ so, katvāna pāvisi puraṁ.",
  "anya-e0703n24:221_0": "72.",
  "anya-e0703n24:222_0": "Puramhi bheriṁ cāretvā, samantā yojane jane;",
  "anya-e0703n24:223_0": "Sannipātiya kāresi, pūjaṁ eḷārarājino.",
  "anya-e0703n24:224_0": "73.",
  "anya-e0703n24:225_0": "Taṁ dehapatitaṭhāne, kūṭāgārena jhāpayi;",
  "anya-e0703n24:226_0": "Cetiyaṁ tattha kāresi, parihāramadāsi ca.",
  "anya-e0703n24:227_0": "74.",
  "anya-e0703n24:228_0": "Ajjāpi laṁkāpatino, taṁ padesasamīpagā;",
  "anya-e0703n24:229_0": "Teneva parihārena, na vādāpenti tūriyaṁ.",
  "anya-e0703n24:230_0": "75.",
  "anya-e0703n24:231_0": "Evaṁ dvattiṁsa damiḷa, rājāno duṭṭhagāmaṇi;",
  "anya-e0703n24:232_0": "Gaṇhitvā ekacchattena, laṁkārajjamakāsi so.",
  "anya-e0703n24:233_0": "76.",
  "anya-e0703n24:234_0": "Vijite nagare bhinne, yodho so dīghajattuko;",
  "anya-e0703n24:235_0": "Eḷārassa nivedetvā, bhāgineyyassa yodhataṁ.",
  "anya-e0703n24:236_0": "77.",
  "anya-e0703n24:237_0": "Tassa halluka nāmassa, bhāgineyyassa attano;",
  "anya-e0703n24:238_0": "Pesayī cāgamatthāya, tassa sutvāna halluko.",
  "anya-e0703n24:239_0": "78.",
  "anya-e0703n24:240_0": "Eḷāradaḍḍhadivasā, sattame divase idha;",
  "anya-e0703n24:241_0": "Purisānaṁ sahassehi, saṭṭhiyā saha otari.",
  "anya-e0703n24:242_0": "79.",
  "anya-e0703n24:243_0": "Otiṇṇo so suṇitvāpi, patanaṁ tassa rājino;",
  "anya-e0703n24:244_0": "“Yujjhissāmī”ti lajjāya, mahātitthaṁ idhāgamā.",
  "anya-e0703n24:245_0": "80.",
  "anya-e0703n24:246_0": "Khandhāvāraṁ nivesesi, gāme koḷambahālake;",
  "anya-e0703n24:247_0": "Rājā tassā’gamaṁ sutvā, yuddhāya abhinikkhami.",
  "anya-e0703n24:248_0": "81.",
  "anya-e0703n24:249_0": "Yuddhasannaha sannaddho, hatthimāruyha kaṇḍulaṁ;",
  "anya-e0703n24:250_0": "Hatthassa rathayo dhehi, pantīhi ca anunako.",
  "anya-e0703n24:251_0": "82.",
  "anya-e0703n24:252_0": "Ummādaphusso devo so, dīpe aggadhanuggaho;",
  "anya-e0703n24:253_0": "Dasaḍḍhāyudhasanaddho, sesayodhā ca anvaguṁ.",
  "anya-e0703n24:254_0": "83.",
  "anya-e0703n24:255_0": "Pavatte tumūle yuddhe, sannaddho bhalluko tahiṁ;",
  "anya-e0703n24:256_0": "Rājābhimukha māyāsi, nāgarājā tu kaṇḍulo.",
  "anya-e0703n24:257_0": "84.",
  "anya-e0703n24:258_0": "Taṁ vegamandibhāvatthaṁ, paccosakki saniṁ saniṁ;",
  "anya-e0703n24:259_0": "Senāpi saddhiṁ teneva, paccosakki saniṁ saniṁ.",
  "anya-e0703n24:260_0": "85.",
  "anya-e0703n24:261_0": "Rājāha “pubbe yuddhesu, aṭṭhavīsatiyā ayaṁ;",
  "anya-e0703n24:262_0": "Na paccosakki kiṁ etaṁ, phussadevā”ti āha so.",
  "anya-e0703n24:263_0": "86.",
  "anya-e0703n24:264_0": "Jayo no paramo deva, jayabhūmi mayaṁ gajo;",
  "anya-e0703n24:265_0": "Paccosakkati pekkhanto, jayaṭhānamhi ṭhassati.",
  "anya-e0703n24:266_0": "87.",
  "anya-e0703n24:267_0": "Nāgo’tha paccosakkitvā, phussadevassa passato;",
  "anya-e0703n24:268_0": "Mahāvihārasīmante, aṭṭhāsi suppatiṭṭhito.",
  "anya-e0703n24:269_0": "88.",
  "anya-e0703n24:270_0": "Tatraṭṭhito nāgarājā, bhalluko damiḷo tahiṁ;",
  "anya-e0703n24:271_0": "Rājābhimukhamāgantvā, uppaṇḍesi mahīpati.",
  "anya-e0703n24:272_0": "89.",
  "anya-e0703n24:273_0": "Mukhaṁ pidhāya khaggena, rājā akkosi taṁ pana;",
  "anya-e0703n24:274_0": "“Rañño mukhamhi pātemi”, iti kaṇḍañca so khipi.",
  "anya-e0703n24:275_0": "90.",
  "anya-e0703n24:276_0": "Āhacca so khaggatalaṁ, kaṇḍo papati bhūmiyaṁ;",
  "anya-e0703n24:277_0": "“Mukhe viddho”ti saññāya, ukkaṭṭhiṁ bhalluko akā.",
  "anya-e0703n24:278_0": "91.",
  "anya-e0703n24:279_0": "Rañño pacchā nisinno bho, phussadevo mahabbalo;",
  "anya-e0703n24:280_0": "Kaṇḍa khipimukhe tassa, ghaṭṭento rājakuṇḍalaṁ.",
  "anya-e0703n24:281_0": "92.",
  "anya-e0703n24:282_0": "Rājānaṁ pādato katvā, patamānassa tassa tu;",
  "anya-e0703n24:283_0": "Khipitvā aparaṁ kaṇḍaṁ, vijjhitvā tassa jaṇḍukaṁ.",
  "anya-e0703n24:284_0": "93.",
  "anya-e0703n24:285_0": "Rājānaṁ sīsato katvā, pātesī lahuhatthako;",
  "anya-e0703n24:286_0": "Bhalluke patite tasmiṁ, jayanādo pavattatha.",
  "anya-e0703n24:287_0": "94.",
  "anya-e0703n24:288_0": "Phussadevo tahiṁyeva, ñāpetuṁ dosa mattano;",
  "anya-e0703n24:289_0": "Kaṇḍavalliṁ sakaṁ chetvā, pasataṁ lohitaṁ sayaṁ.",
  "anya-e0703n24:290_0": "95.",
  "anya-e0703n24:291_0": "Radhaññā dassesi taṁ disvā, rājā taṁ pucchi“kiṁ”iti;",
  "anya-e0703n24:292_0": "Rāja daṇḍo kato meti, so avoca mahīpati.",
  "anya-e0703n24:293_0": "96.",
  "anya-e0703n24:294_0": "Kodho dosoti vuttova,",
  "anya-e0703n24:295_0": "Āha kuṇḍala ghaṭṭanaṁ;",
  "anya-e0703n24:296_0": "Adosaṁ dosamaññāya,",
  "anya-e0703n24:297_0": "Kimetaṁ kari bhātika.",
  "anya-e0703n24:298_0": "97.",
  "anya-e0703n24:299_0": "Iti vatvā mahārājā, kataññu idha māha ca;",
  "anya-e0703n24:300_0": "“Kaṇḍānucchaviko tuyhaṁ, sakkāro hessate mahā.",
  "anya-e0703n24:301_0": "98.",
  "anya-e0703n24:302_0": "Ghātetvā damiḷe sabbe, rājā laddhajayo kato;",
  "anya-e0703n24:303_0": "Pāsāda talamāruyha, sīhāsanagato tahiṁ.",
  "anya-e0703n24:304_0": "99.",
  "anya-e0703n24:305_0": "Nāṭakāmacca majjhamhi, phussadevassa taṁ saraṁ;",
  "anya-e0703n24:306_0": "Āṇāpetvā ṭhapāpetvā, puṁkhena ujukaṁ tale.",
  "anya-e0703n24:307_0": "100.",
  "anya-e0703n24:308_0": "Kahāpaṇehi kaṇḍaṁ taṁ, āsitte’yu parūpari;",
  "anya-e0703n24:309_0": "Chādāpetvā dāpesi, phussadevassa taṁ khaṇe.",
  "anya-e0703n24:310_0": "101.",
  "anya-e0703n24:311_0": "Narindapāsādatale, narindotha alaṅkate;",
  "anya-e0703n24:312_0": "Sugandhadīpujjalite, nānāgandhasamāyute.",
  "anya-e0703n24:313_0": "102.",
  "anya-e0703n24:314_0": "Nāṭaka janayogena, accharāhi ca bhūsite;",
  "anya-e0703n24:315_0": "Anagghattharaṇatthiṇṇe, muduke sayane subhe.",
  "anya-e0703n24:316_0": "103.",
  "anya-e0703n24:317_0": "Sayito sirisampattiṁ, mahatiṁ apipekkhiya;",
  "anya-e0703n24:318_0": "Kataṁ akkhobhiṇighātaṁ, saranto na sukhaṁ labhi.",
  "anya-e0703n24:319_0": "104.",
  "anya-e0703n24:320_0": "Yiyaṅgudīpe arahanto, ñatvā taṁ tassatakkitaṁ;",
  "anya-e0703n24:321_0": "Aṭṭhā’rahante pāhesuṁ, tamassāsetumissaraṁ.",
  "anya-e0703n24:322_0": "105.",
  "anya-e0703n24:323_0": "Āgamma te majjhāyāme, rāja dvāramhi otaruṁ;",
  "anya-e0703n24:324_0": "Nivedi tabbhāgamanā, pāsāda talemāruhuṁ.",
  "anya-e0703n24:325_0": "106.",
  "anya-e0703n24:326_0": "Vanditvā te mahārāja, nisīdāpiya āsane;",
  "anya-e0703n24:327_0": "Katvā vividhasakkāraṁ, pucchi āgatakāraṇaṁ.",
  "anya-e0703n24:328_0": "107.",
  "anya-e0703n24:329_0": "Piyaṅgudīpe saṅghena, pesitaṁ manujādhipa;",
  "anya-e0703n24:330_0": "Tamassā sayituṁ amhe, iti rājā punā’hate.",
  "anya-e0703n24:331_0": "108.",
  "anya-e0703n24:332_0": "“Kathaṁ nu bhante assāso, mama hessati yena me;",
  "anya-e0703n24:333_0": "Akkhobhiṇimahāsena, ghāto kārāpito”iti.",
  "anya-e0703n24:334_0": "109.",
  "anya-e0703n24:335_0": "“Saggamaggantarāyo ca, natthi te tena kammunā;",
  "anya-e0703n24:336_0": "Dīyaḍḍhamanujā ce’ttha, ghātitā manujādhipa.",
  "anya-e0703n24:337_0": "110.",
  "anya-e0703n24:338_0": "Saraṇesu ṭhito eko, pañcasīlepi cā’paro;",
  "anya-e0703n24:339_0": "Micchādiṭṭhi ca dussīlo, sesā pasusamāmatā.",
  "anya-e0703n24:340_0": "111.",
  "anya-e0703n24:341_0": "Jotayissasi ceva tvaṁ, bahudhā buddhasāsanaṁ;",
  "anya-e0703n24:342_0": "Manovilekhaṁ tasmā tvaṁ, vinodaya narissara.",
  "anya-e0703n24:343_0": "112.",
  "anya-e0703n24:344_0": "Iti vutto mahārājā, tehi assāsamāgato;",
  "anya-e0703n24:345_0": "Vanditvā te visajjetvā, sayito puna cintayi.",
  "anya-e0703n24:346_0": "113.",
  "anya-e0703n24:347_0": "Vinā saṅghena āhāraṁ, mābhuñjetha kadācipi”;",
  "anya-e0703n24:348_0": "Iti mātāpitā’hāre, sapiṁsu dahare’ vano.",
  "anya-e0703n24:349_0": "114.",
  "anya-e0703n24:350_0": "Adatvā bhikkhusaṅghassa, bhuttaṁ atthi nukho iti;",
  "anya-e0703n24:351_0": "Addasa pātarāsamhi, ekaṁ maricavaṭṭikaṁ.",
  "anya-e0703n24:352_0": "115.",
  "anya-e0703n24:353_0": "Saṅghassa aṭṭhapetvāva paribhuttaṁ satiṁ vinā;",
  "anya-e0703n24:354_0": "Tadatthaṁ daṇḍakammaṁ me, kattabbanti ca cintayi.",
  "anya-e0703n24:355_0": "116.",
  "anya-e0703n24:356_0": "Ete tenekakoṭi idha manujagaṇe ghātite cintayitvā,",
  "anya-e0703n24:357_0": "Kāmānaṁ hetu etaṁ manasi ca kayirā sādhu ādīnavaṁ taṁ;",
  "anya-e0703n24:358_0": "Sabbesaṁ ghātaniṁ taṁ manasi ca kayirā’ niccataṁ sādhu sādhu,",
  "anya-e0703n24:359_0": "Evaṁ dukkhā pamokkhaṁ subhagati mahavā pāpuṇeyyā’cīrenāti.",
  "anya-e0703n24:360_0": "Sujanappasādasaṁvegatthāya kate mahāvaṁse",
  "anya-e0703n24:361_0": "Duṭṭhagāmaṇivijayo nāma",
  "anya-e0703n24:362_0": "Pañcavīsatimo paricchedo."
}