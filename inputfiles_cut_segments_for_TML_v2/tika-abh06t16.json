{
  "tika-abh06t16:0_0": "16. Soḷasamo paricchedo",
  "tika-abh06t16:1_0": "Abhiññāniddeso",
  "tika-abh06t16:2_0": "1043.",
  "tika-abh06t16:3_0": "Ito paraṁ karissāmi, paññāsuddhikaraṁ paraṁ;",
  "tika-abh06t16:4_0": "Pañcannampi abhiññānaṁ, mukhamattanidassanaṁ.",
  "tika-abh06t16:5_0": "1044.",
  "tika-abh06t16:6_0": "Rūpārūpasamāpattī,",
  "tika-abh06t16:7_0": "Nibbattetvā panaṭṭhapi;",
  "tika-abh06t16:8_0": "Lokikāpi abhiññāyo,",
  "tika-abh06t16:9_0": "Bhāvetabbā vibhāvinā.",
  "tika-abh06t16:10_0": "1045.",
  "tika-abh06t16:11_0": "Catutthajjhānamattepi, suciṇṇavasinā satā;",
  "tika-abh06t16:12_0": "Anuyogamabhiññāsu, kātuṁ vattati yogino.",
  "tika-abh06t16:13_0": "1046.",
  "tika-abh06t16:14_0": "Abhiññā nāma bhikkhūnaṁ, sābhiññānaṁ anuttaro;",
  "tika-abh06t16:15_0": "Alaṅkāro hi tāṇanti, satthanti ca pavuccati.",
  "tika-abh06t16:16_0": "1047.",
  "tika-abh06t16:17_0": "Nibbattitāsvabhiññāsu, yogāvacarabhikkhunā;",
  "tika-abh06t16:18_0": "Samādhibhāvanā hissa, tadā niṭṭhaṅgatā siyā.",
  "tika-abh06t16:19_0": "1048.",
  "tika-abh06t16:20_0": "Dibbāni cakkhusotāni, iddhicittavijānanaṁ;",
  "tika-abh06t16:21_0": "Pubbenivāsañāṇanti, pañcābhiññā imā siyuṁ.",
  "tika-abh06t16:22_0": "1049.",
  "tika-abh06t16:23_0": "Kasiṇānulomatādīhi, catuddasanayehi ca;",
  "tika-abh06t16:24_0": "Dametabbamabhiññāyo, pattukāmena mānasaṁ.",
  "tika-abh06t16:25_0": "1050.",
  "tika-abh06t16:26_0": "Dante samāhite suddhe, pariyodāte anaṅgaṇe;",
  "tika-abh06t16:27_0": "Nupaklese mudubhūte, kammanīye ṭhitācale.",
  "tika-abh06t16:28_0": "1051.",
  "tika-abh06t16:29_0": "Iti aṭṭhaṅgasampanne, citte iddhividhāya ca;",
  "tika-abh06t16:30_0": "Abhinīharati ce cittaṁ, sijjhatiddhivikubbanaṁ.",
  "tika-abh06t16:31_0": "1052.",
  "tika-abh06t16:32_0": "Abhiññāpādakajjhānaṁ, samāpajja tato pana;",
  "tika-abh06t16:33_0": "Vuṭṭhāya hi sataṁ vāpi, sahassaṁ vā yadicchati.",
  "tika-abh06t16:34_0": "1053.",
  "tika-abh06t16:35_0": "“Sataṁ homi sataṁ homī”-ccevaṁ katvāna mānasaṁ;",
  "tika-abh06t16:36_0": "Abhiññāpādakajjhānaṁ, samāpajja tato pana.",
  "tika-abh06t16:37_0": "1054.",
  "tika-abh06t16:38_0": "Vuṭṭhāya punadhiṭṭhāti,",
  "tika-abh06t16:39_0": "Sahādhiṭṭhānacetasā;",
  "tika-abh06t16:40_0": "Sataṁ hoti hi so yogī,",
  "tika-abh06t16:41_0": "Sahassādīsvayaṁ nayo.",
  "tika-abh06t16:42_0": "1055.",
  "tika-abh06t16:43_0": "Pādakajjhānacittaṁ tu, nimittārammaṇaṁ siyā;",
  "tika-abh06t16:44_0": "Parikammamanānettha, satārammaṇikāni tu.",
  "tika-abh06t16:45_0": "1056.",
  "tika-abh06t16:46_0": "Tadādhiṭṭhānacittampi, satārammaṇameva taṁ;",
  "tika-abh06t16:47_0": "Pubbe vuttappanācittaṁ, viya gotrabhunantaraṁ.",
  "tika-abh06t16:48_0": "1057.",
  "tika-abh06t16:49_0": "Tamekaṁ jāyate tattha, catutthajjhānikaṁ mano;",
  "tika-abh06t16:50_0": "Parikammavisesova, sesaṁ pubbasamaṁ idha.",
  "tika-abh06t16:51_0": "Iddhividhañāṇaṁ.",
  "tika-abh06t16:52_0": "1058.",
  "tika-abh06t16:53_0": "Dibbasotamidaṁ tattha, bhāvetabbaṁ kathaṁ siyā;",
  "tika-abh06t16:54_0": "Abhiññāpādakajjhānaṁ, samāpajja tato puna.",
  "tika-abh06t16:55_0": "1059.",
  "tika-abh06t16:56_0": "Vuṭṭhāya parikammena, kāmāvacaracetasā;",
  "tika-abh06t16:57_0": "Saddo āvajjitabbova, mahanto sukhumopi ca.",
  "tika-abh06t16:58_0": "1060.",
  "tika-abh06t16:59_0": "Tassevaṁ pana saddassa, nimittaṁ manasi kubbato;",
  "tika-abh06t16:60_0": "Dibbasotamidānissa, uppajjissati taṁ iti.",
  "tika-abh06t16:61_0": "1061.",
  "tika-abh06t16:62_0": "Saddesvaññataraṁ saddaṁ, katvā ārammaṇaṁ tato;",
  "tika-abh06t16:63_0": "Uppajjitvā niruddhe tu, manodvārāvajjane puna.",
  "tika-abh06t16:64_0": "1062.",
  "tika-abh06t16:65_0": "Javanāni hi jāyante, tassa cattāri pañca vā;",
  "tika-abh06t16:66_0": "Purimānettha cittesu, tīṇi cattāri vā pana.",
  "tika-abh06t16:67_0": "1063.",
  "tika-abh06t16:68_0": "Parikammopacārānu-lomagotrabhunāmakā;",
  "tika-abh06t16:69_0": "Catutthaṁ pañcamaṁ vāpi, appanācittamīritaṁ.",
  "tika-abh06t16:70_0": "1064.",
  "tika-abh06t16:71_0": "Sahajātaṁ tu yaṁ ñāṇaṁ, appanāmānasena hi;",
  "tika-abh06t16:72_0": "Taṁ ñāṇaṁ dibbasotanti, vadanti sutakovidā.",
  "tika-abh06t16:73_0": "1065.",
  "tika-abh06t16:74_0": "Thāmajātaṁ karontena, taṁ ñāṇaṁ tena yoginā;",
  "tika-abh06t16:75_0": "“Etthantaragataṁ saddaṁ, suṇāmī”ti ca cetasā.",
  "tika-abh06t16:76_0": "1066.",
  "tika-abh06t16:77_0": "Aṅgulaṁ dvaṅgulaṁ bhiyyo,",
  "tika-abh06t16:78_0": "Vidatthi ratanaṁ tathā;",
  "tika-abh06t16:79_0": "Gāmo deso tato yāva,",
  "tika-abh06t16:80_0": "Cakkavāḷā tato paraṁ.",
  "tika-abh06t16:81_0": "1067.",
  "tika-abh06t16:82_0": "Iccevaṁ tu paricchijja, vaḍḍhetabbaṁ yathākkamaṁ;",
  "tika-abh06t16:83_0": "Eso adhigatābhiñño, pādakārammaṇena tu.",
  "tika-abh06t16:84_0": "1068.",
  "tika-abh06t16:85_0": "Phuṭṭhokāsagate sadde, sabbe pana suṇāti so;",
  "tika-abh06t16:86_0": "Suṇanto pāṭiyekkampi, sallakkhetuṁ pahoti so.",
  "tika-abh06t16:87_0": "Dibbasotañāṇaṁ.",
  "tika-abh06t16:88_0": "1069.",
  "tika-abh06t16:89_0": "Kathaṁ panuppādetabbaṁ, cetopariyamānasaṁ;",
  "tika-abh06t16:90_0": "Dibbacakkhuvaseneva, idaṁ ñāṇaṁ panijjhati.",
  "tika-abh06t16:91_0": "1070.",
  "tika-abh06t16:92_0": "Ālokaṁ pana vaḍḍhetvā, tasmā dibbena cakkhunā;",
  "tika-abh06t16:93_0": "Hadayaṁ pana nissāya, vattamānaṁ tu lohitaṁ.",
  "tika-abh06t16:94_0": "1071.",
  "tika-abh06t16:95_0": "Disvā parassa viññeyyaṁ,",
  "tika-abh06t16:96_0": "Hoti cittaṁ tu bhikkhunā;",
  "tika-abh06t16:97_0": "Somanassayute citte,",
  "tika-abh06t16:98_0": "Lohitaṁ lohitaṁ siyā.",
  "tika-abh06t16:99_0": "1072.",
  "tika-abh06t16:100_0": "Domanassayute citte, vattamāne tu kāḷakaṁ;",
  "tika-abh06t16:101_0": "Upekkhāsahite citte, tilatelūpamaṁ siyā.",
  "tika-abh06t16:102_0": "1073.",
  "tika-abh06t16:103_0": "Tasmā parassa sattassa, disvā hadayalohitaṁ;",
  "tika-abh06t16:104_0": "Cetopariyañāṇaṁ taṁ, kātabbaṁ thāmataṁ gataṁ.",
  "tika-abh06t16:105_0": "1074.",
  "tika-abh06t16:106_0": "Evaṁ thāmagate tasmiṁ, yathānukkamato pana;",
  "tika-abh06t16:107_0": "Cittameva vijānāti, vinā lohitadassanaṁ.",
  "tika-abh06t16:108_0": "1075.",
  "tika-abh06t16:109_0": "Kāmāvacaracittañca, rūpārūpesu mānasaṁ;",
  "tika-abh06t16:110_0": "Sabbameva vijānāti, sarāgādippabhedakaṁ.",
  "tika-abh06t16:111_0": "Cetopariyañāṇaṁ.",
  "tika-abh06t16:112_0": "1076.",
  "tika-abh06t16:113_0": "Pubbenivāsañāṇena, kattabbā tadanussati;",
  "tika-abh06t16:114_0": "Taṁ sampādetukāmena, ādikammikabhikkhunā;",
  "tika-abh06t16:115_0": "Jhānāni pana cattāri, samāpajjānupubbato.",
  "tika-abh06t16:116_0": "1077.",
  "tika-abh06t16:117_0": "Abhiññāpādakajjhānā, vuṭṭhāya hi tato puna;",
  "tika-abh06t16:118_0": "Bhikkhunā vajjitabbāva, nisajjā sabbapacchimā.",
  "tika-abh06t16:119_0": "1078.",
  "tika-abh06t16:120_0": "Tato pabhuti sabbampi, paṭilomakkamā pana;",
  "tika-abh06t16:121_0": "Sabbamāvajjitabbaṁ taṁ, divase rattiyaṁ kataṁ.",
  "tika-abh06t16:122_0": "1079.",
  "tika-abh06t16:123_0": "Paṭilomakkameneva, dutiye tatiyepi ca;",
  "tika-abh06t16:124_0": "Divase pakkhamāsesu, tathā saṁvaccharesupi.",
  "tika-abh06t16:125_0": "1080.",
  "tika-abh06t16:126_0": "Yāva asmiṁ bhave sandhi, tāva tena ca bhikkhunā;",
  "tika-abh06t16:127_0": "Katamāvajjitabbaṁ taṁ, purimasmiṁ bhavepi ca.",
  "tika-abh06t16:128_0": "1081.",
  "tika-abh06t16:129_0": "Cutikkhaṇepi nibbattaṁ, nāmarūpañca sādhukaṁ;",
  "tika-abh06t16:130_0": "Evamāvajjite tasmiṁ, nāmarūpe yadā pana.",
  "tika-abh06t16:131_0": "1082.",
  "tika-abh06t16:132_0": "Tadevārammaṇaṁ katvā, nāmarūpaṁ cutikkhaṇe;",
  "tika-abh06t16:133_0": "Manodvāre manakkāro, uppajjati tadā pana.",
  "tika-abh06t16:134_0": "1083.",
  "tika-abh06t16:135_0": "Āvajjane niruddhasmiṁ, tadevārammaṇaṁ pana;",
  "tika-abh06t16:136_0": "Katvā javanacittāni, honti cattāri pañca vā;",
  "tika-abh06t16:137_0": "Pubbe vuttanayeneva, sesaṁ ñeyyaṁ vibhāvinā.",
  "tika-abh06t16:138_0": "1084.",
  "tika-abh06t16:139_0": "Parikammādināmāni, purimāni bhavanti tu;",
  "tika-abh06t16:140_0": "Pacchimaṁ appanācittaṁ, rūpāvacarikaṁ bhave.",
  "tika-abh06t16:141_0": "1085.",
  "tika-abh06t16:142_0": "Tena cittena yaṁ ñāṇaṁ, saṁyuttaṁ tena yā pana;",
  "tika-abh06t16:143_0": "Saṁyuttā sati sā pubbe-nivāsānussatīritā.",
  "tika-abh06t16:144_0": "Pubbenivāsānussatiñāṇaṁ.",
  "tika-abh06t16:145_0": "1086.",
  "tika-abh06t16:146_0": "Rūpaṁ passitukāmena, bhikkhunā dibbacakkhunā;",
  "tika-abh06t16:147_0": "Kasiṇārammaṇaṁ jhānaṁ, abhiññāpādakaṁ pana.",
  "tika-abh06t16:148_0": "1087.",
  "tika-abh06t16:149_0": "Abhinīhārakkhamaṁ katvā, tejokasiṇameva vā;",
  "tika-abh06t16:150_0": "Odātakasiṇaṁ vāpi, ālokakasiṇampi vā.",
  "tika-abh06t16:151_0": "1088.",
  "tika-abh06t16:152_0": "Imesu katapuññehi, kasiṇesu ca tīsupi;",
  "tika-abh06t16:153_0": "Ālokakasiṇaṁ ettha, seṭṭhanti paridīpitaṁ.",
  "tika-abh06t16:154_0": "1089.",
  "tika-abh06t16:155_0": "Tasmā tamitaraṁ vāpi, uppādetvā yathākkamaṁ;",
  "tika-abh06t16:156_0": "Upacārabhūmiyaṁyeva, ṭhatvā taṁ pana paṇḍito.",
  "tika-abh06t16:157_0": "1090.",
  "tika-abh06t16:158_0": "Vaḍḍhetvāna ṭhapetabbaṁ, na uppādeyya appanaṁ;",
  "tika-abh06t16:159_0": "Uppādeti sace hoti, pādakajjhānanissitaṁ.",
  "tika-abh06t16:160_0": "1091.",
  "tika-abh06t16:161_0": "Jhānassa vaḍḍhitassanto-gataṁ rūpaṁ tu yoginā;",
  "tika-abh06t16:162_0": "Passitabbaṁ bhave rūpaṁ, passato pana tassa taṁ.",
  "tika-abh06t16:163_0": "1092.",
  "tika-abh06t16:164_0": "Parikammassa vāro hi, atikkamati tāvade;",
  "tika-abh06t16:165_0": "Ālokopi tato tassa, khippamantaradhāyati.",
  "tika-abh06t16:166_0": "1093.",
  "tika-abh06t16:167_0": "Tasmiṁ antarahite rūpa-gatampi ca na dissati;",
  "tika-abh06t16:168_0": "Tenātha pādakajjhānaṁ, pavisitvā tato puna.",
  "tika-abh06t16:169_0": "1094.",
  "tika-abh06t16:170_0": "Vuṭṭhāya pana āloko, pharitabbova bhikkhunā;",
  "tika-abh06t16:171_0": "Evaṁ anukkameneva, āloko thāmavā siyā.",
  "tika-abh06t16:172_0": "1095.",
  "tika-abh06t16:173_0": "“Āloko ettha hotū”ti,",
  "tika-abh06t16:174_0": "Yattakaṁ ṭhānameva so;",
  "tika-abh06t16:175_0": "Paricchindati tattheva,",
  "tika-abh06t16:176_0": "Āloko pana tiṭṭhati.",
  "tika-abh06t16:177_0": "1096.",
  "tika-abh06t16:178_0": "Divasampi nisīditvā, passato hoti dassanaṁ;",
  "tika-abh06t16:179_0": "Tiṇukkāya gato maggaṁ, purisettha nidassanaṁ.",
  "tika-abh06t16:180_0": "1097.",
  "tika-abh06t16:181_0": "Uppādanakkamopissa, tatrāyaṁ dibbacakkhuno;",
  "tika-abh06t16:182_0": "Vuttappakārarūpaṁ taṁ, katvā ārammaṇaṁ pana.",
  "tika-abh06t16:183_0": "1098.",
  "tika-abh06t16:184_0": "Manodvāre manakkāre, jāte yāni tadeva ca;",
  "tika-abh06t16:185_0": "Rūpaṁ ārammaṇaṁ katvā, jāyanti javanāni hi.",
  "tika-abh06t16:186_0": "1099.",
  "tika-abh06t16:187_0": "Kāmāvacaracittāni, tāni cattāri pañca vā;",
  "tika-abh06t16:188_0": "Heṭṭhā vuttanayeneva, sesaṁ ñeyyaṁ vibhāvinā.",
  "tika-abh06t16:189_0": "1100.",
  "tika-abh06t16:190_0": "Atthasādhakacittaṁ taṁ, catutthajjhānikaṁ mataṁ;",
  "tika-abh06t16:191_0": "Taṁcittasaṁyutaṁ ñāṇaṁ, dibbacakkhunti vuccati.",
  "tika-abh06t16:192_0": "1101.",
  "tika-abh06t16:193_0": "Anāgataṁsañāṇassa, yathākammupagassa ca;",
  "tika-abh06t16:194_0": "Parikammaṁ visuṁ natthi, ijjhanti dibbacakkhunā.",
  "tika-abh06t16:195_0": "1102.",
  "tika-abh06t16:196_0": "Cutūpapātañāṇampi, dibbacakkhunti vā pana;",
  "tika-abh06t16:197_0": "Atthato ekamevedaṁ, byañjane pana nānatā.",
  "tika-abh06t16:198_0": "Dibbacakkhuñāṇaṁ.",
  "tika-abh06t16:199_0": "1103.",
  "tika-abh06t16:200_0": "Yodha suṇāti karoti ca citte,",
  "tika-abh06t16:201_0": "Ganthamimaṁ paramaṁ pana bhikkhu;",
  "tika-abh06t16:202_0": "So abhidhammamahaṇṇavapāraṁ,",
  "tika-abh06t16:203_0": "Yāti anena tarena taritvā.",
  "tika-abh06t16:204_0": "Iti abhidhammāvatāre abhiññāniddeso nāma",
  "tika-abh06t16:205_0": "Soḷasamo paricchedo."
}